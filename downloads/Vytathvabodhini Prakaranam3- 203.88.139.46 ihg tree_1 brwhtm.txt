3.0
	अथाऽच्सन्धिप्रकरणम् ।
	----------------
3.1
	(41) इको यणचि ।6।1।77।
	इकोयणचि । प्रत्याहारग्रहणेषु तद्वाच्यवाच्ये निरूढा लक्षणा, `यूस्त्र्याख्यौ' `ल्वादिभ्यः' इति च निर्देशात् । तेन इक्शब्देन षट््षष्टिर्गृह्यन्ते, यण्शब्देन चत्वारः, भाव्यमानस्याऽणः सवर्णाग्राहकत्वात् । एवं चेह यणि तद्वाच्यवाच्ये लक्षणा तु न शङ्क्यैव, भाव्यमानस्याऽणः सवर्णग्राहकत्वाऽभावेन यण्वाच्ययकारादिवाच्यानामभावात् । अतो नास्ति यथासङ्ख्यम् । न च लक्ष्यार्थबोधात्पूर्वभाविनं शक्यार्थज्ञानमादाय यथासङ्ख्यमस्त्विति वाच्यम्; एवमपि तृतीयचतुर्थाभ्युमृकारलृकाराभ्यां प्रत्येकं त्रिंशदुपस्थितौ लृवर्णानां रेफादेशस्य, ॠवर्णानां लादेशस्य च प्रसङ्गात् । तस्मादिह `स्थानेऽन्तरतमः' इति सूत्रेणैवेष्टसिद्धिरित्यनुपदं वक्ष्यति-`स्थानत आन्तर्या'दिति । अचीति । `कस्मादचि परे' इत्याकाङ्क्षायामर्थादिक इति संबध्यते 
। संहितायां विषय इति । `दध्यत्रे'-त्यादौ कार्यिनिमित्तयोर्यदाऽतिशयितसंनिधिर्विवक्ष्यते तदैव यण्भवतीति भावः । 
3.2
	(42) अनचि च ।8।4।47।
	अनचि च । यरो द्वे वेति । `यरोऽनुनासिके' इति सूत्राद्यरो वेति चानुवर्तते । `अचो रहाभ्या'मिति सूत्रादयो द्वे इति च, तदाह-अचः परस्येत्यादि । एवं चात्र `वा'ग्रहणानुवृत्त्यैवेष्टसिद्धेः `त्रिप्रभृतिषु शाकटायनस्य' `सर्वत्र शाकल्यस्य' दीर्घादाचार्याणा'मिति च सूत्रत्रयं नारम्भणायमिति भावः । अच इति किम् ?, `तादात्म्य'मित्यादौ मस्य द्वित्वं मा भूत् । `अनची'ति यदि पर्युदासः स्यात्ततो `नञिवयुक्तमन्यसदृशे तथा ह्यर्थगति'रिति न्यायादज्भिन्नेऽच्सदृशे वर्णे हलीत्यर्थः स्यात्, ततो लाघबाद्धलीत्येव वदेत्, तस्मात्प्रसज्यप्रतिषेध इत्याह-न त्वचीति । एवं चाबसानेऽपि द्वित्वं भवति-वाक्क् वाक् ।
3.3
	(43) स्थानिवदादेशोऽनल्विधौ ।1।1।56।
	स्थानिवदादेशो । आदेशे कृते स्वरूपभेदात्स्थानिप्रयुक्तकार्याणप्रवृत्तावतिदेश आरभ्यते । `अस्तेर्भूः' । आर्धधातुके विवक्षिते धात्वादेशो धातुवत् । तेन `अचो य'-दित्यादिधातुप्रत्ययः-भव्यं बभूव । `किमः कः' । अङ्गादेशोऽङ्गवत् । तेन इनादेशदीर्घैस्वभावाः । केन काभ्यां कैः । आदेशग्रहणं किमर्थम् ?, `स्थानिव'दित्येतावतैव संबन्धिशब्दमहिम्ना तल्लाभात्, यथा `पितृवदधीते' इत्युक्ते `पुत्र' इति गम्यते इति चेदत्रादुः,--द्विविध आदेशः,-प्रत्यक्ष आनुमानिकश्चेति । `अस्तेर्भूः' इत्यादिः प्रत्यक्षः । `तेस्तुः' इत्यादिस्त्वानुमानिकः । `एरुः' इत्यत्र हि इकारेणेकारान्तः स्थानी अनुमीयते, उकारेण चोकारान्त आदेशः । तथाच `तेस्तु'रिति फलितोऽर्थः, तत्रासत्यादेशग्रहणे प्रत्यक्षस्यैव ग्रहणं स्यान्नत्वानुमानिकस्य । आदेशग्रहणसामर्थ्यात्तूभयपरिग्रहः, तेन पचत्वित्यादेस्तिङ्न्तत्वात्पदसंज्ञा सिध्यतीति । ननु `एरु'-रित्यादि यथाश्रुतमेवास्तु, एकदेशविकृतस्याऽनन्यत्वात्पदत्वं भविष्यतीति चेन्नः, अर्थवत्येव स्थानादेशभावविश्रान्तेर्वाच्यत्वात्तस्यैवाऽत्र प्रसङ्गाऽसंभवात् । तथाहि-`षष्ठी स्थानेयोगे'त्युक्तम् । स्थानं च प्रसङ्गः । स चार्थवतः , अर्थप्रत्ययार्थं शब्दप्रयोगात् । यद्यपि च्लेः सिजादावसंभवीदं, तथापि सति संभवे अर्थप्रयुक्त एव प्रसङ्गो ग्राह्य इत्यनेनैवादेशग्रहणेन ज्ञाप्यते । उक्तं च--सर्वे सर्वपदादेशा दाक्षीपुत्रस्य पाणिने । एकदेशाविकारे हि नित्यत्वं नोपपद्यते' ।। इति पदमिहार्थवत्, पद्यतेऽनेनेति व्युत्पत्तेः । यद्यपि सर्वविकारे सुतरां नित्यत्वानुपपत्ति स्तथापीह विकार एव नास्तीति तात्पर्यम् । एतच्च शब्दकौस्तुभे स्पष्टम् ।। अनल्विधाविति किम् ?। यश्चाला विधिः, यश्चालः परस्य विधिः, यश्चालो विधिः, यश्चालि विधिस्तत्र मा भूत् । तत्राऽला विधौ यथा--व्यूढोरस्केन । अत्र सकारस्य स्थानिवत्त्वेन विसर्गवदट्त्वमाश्रित्य `अड्व्यवाये' इति णत्वं प्राप्तम् । अलः परस्य यथा--द्यौः, पन्थाः । इह हल्ङ्यादिलोपो न । अलो विधौ यथा--द्युकामः । लोपो व्योर्वली'ति लोपो न । न चोत्त्वविधिसामर्थ्याल्लोपोन भवेदिति शङ्क्यम् ; `द्युयान'मित्यादौ तस्य सावकाशत्वात् । अलि विधौ--यजेः क्तः । क इष्टः । `हशि चे'त्युत्वं न । न चेह स्थानिबद्भावेन जातेप्युत्वे आद्गुणेऽवादेशे च कृते `हलि सर्वेषा'मिति नित्यं लोपेन `क इष्ट' इति रूपं सिध्यत्येवेति वाच्यम् ; `कयिष्ट' इति रूपान्तराऽसिद्धिप्रसङ्गात् । सिद्धान्ते तु `भोभगोअघोअपूर्वस्ये'ति यस्य लोपविकल्पे `क इष्टः' `कयिष्ट' इति रूपद्वयमभ्युपगम्यते । अलं चेह स्थान्यवयव एव गृह्यते, तेन `रामाये'त्यादौ `सुपि चे'ति दीर्घः सिध्द्यति, तद्विधौ हि यञादित्वमाश्रितम् । यञ् चादेशावयवो न तु स्थान्यवयवः । तथा `अरुदिता'मित्यादौ `रुदादिभ्यः-' इति वलादिलक्षण इट् च सिध्यति । तदेतदाहृन तु स्थान्यलाश्रय िति । आश्रयणं चेह यथाकथञ्चिन्न तु प्राधान्येनैवेत्याग्रहः । तेन `प्रपठ्ये'त्यत्र वलादिलक्षण इण्न ।।
3.4
	(44) अचः परस्मिन्पूर्वविधौ ।1।1।57।
	अचः परस्मिन्पूर्वविधौ । अचः किम् ? । आगत्य । `वा ल्यपी'त्यनुनासिकलोपस्तुकि कर्तव्ये न स्थानिवत् । परस्मिन् किम् ?। आदीध्ये । नित्यत्वादिट्, एत्वम्, तच्च न परनिमित्तम्, तेन `यीवर्णयो'रिति लोपे कर्त्तंव्ये तन्न स्थानिवत् । पूर्वविधौ इति किम् ?, नैधेयः । निपूर्वाद्धाञः `उपसर्गे घोः किः' `आतो लोपः', `द्व्यचः' `इतश्चानिञः' इति ढक् । आकारस्य स्थानिवत्त्वे तु त्र्यच्त्वव्यपदेशेन द्व्यच्त्वं विरुद्धत्वाद्वाध्येत । नहि त्रिपुत्रो द्विपुत्रव्यपदेशं लभते । नन्वेवमपि विधिग्रहणं व्यर्थम्, पूर्वस्येति षष्ट्या कार्ये कर्तव्ये इत्यर्थस्याक्षेप्तुं शक्यत्वादिति चेन्नः, पूर्वस्य विधिः, पूर्वस्माद्विधिरिति समासद्वयलाभार्थं विधिग्रहणात् । यद्यप्यत्र पञ्चमीसमासपक्षो मूले नोक्तः, तथापि `पूर्वस्मादपि विधौ स्थानिवद्भाव' इति पक्षे तु `अड्व्यवाये' इत्येवात्र णत्वमिति `पद्द'न्नादिप्रघट्टके स्वीकृतः सः । अल्विध्यर्थमिदमिति । तेन `वव्रश्चे'त्यत्र वस्य सम्प्रसारणं न, उरदत्त्वस्य स्थानिवत्त्वेन सम्प्रसारणतया `न सम्प्रसारणे' इति निषेधात् । न चोरदत्त्वं परनिमित्तं नेति वाच्यम्, अङ्गाक्षिप्ते प्रत्यये परे तद्विधानात् । पूर्वस्माद्विधिः पूर्वविधिरिति पञ्चमीसमासपक्षस्य तु प्रयोजनम्-तन्वन्ति, तन्वते । 
इह यणादेशस्य स्थानिवद्भावान्नेट् । अत्र हि `तनित्यङ्ग'नेमित्तम्, तच्च स्थानिभूतादुकारात्पूर्वमिति । नन्विदं न प्रयोजनम्, बहिरङ्गस्य यणोऽसिद्धत्वादिडागमस्यात्राऽप्रसक्तेः । न च नाजानन्तर्ये' इति निषेधः । `यत्रान्तरङ्गे बहिरङ्गे वाऽचोरानन्तर्य'मिति हरदत्तादिमते निषेधप्रवत्तावपि `उत्तरकार्ये यत्राच आनन्तर्यमाश्रितं तत्र बहिष्ट्वप्रक्लृप्तिर्ने'ति कैयटमते तदभावात् । न चैवमपीपचन्निति प्रयोजनं भवत्येव, इह हि अन्तेरकारस्य चङकारस्य च `अतो गुणे' इति पररूपे तस्य च परादिवद्भावाज्झिग्रहणेन ग्रहणे सति `सिजभ्यस्ते'ति जुस् प्राप्नोति, णिलोपस्य एकादेशस्य वा स्थानिवद्भावान्न भवतीति वाच्यम्, वेत्तेर्हि लडयेवानन्तरो झिः सम्भवतीति तत्साहचर्यादभ्यस्तादपि लङ एव झेर्जुस्विधानात् । न च सिचा साहचर्याल्लुङ एव ग्रहणमस्त्विति शङ्क्यम् , `विप्रतिषेधे पर'मिति परसाहचर्यस्य वलीयस्त्वात् । न चैवमपि `अदभ्यस्ता'दित्यदादेशस्य निवारणाय पञ्चमीसमासपक्ष आवश्यक इति वाच्यम्, चङकारस्य अन्तेरकारेण च `अतो गुणे' इति पररूपे कृते झस्याभावददादेशाप्रसक्तेः । अत्र त्वेकादेशस्य परादिवद्भावाज्झग्रहणेन ग्रहणं न भवति; अल्विधौ अन्तादिवद्भावाऽप्रवृत्तेः । अन्यथा `अयजे इन्द्र'मित्यादौ सवर्णदीर्घो दुर्वार एव स्यात् । अस्तु वा परादिवद्भावस्तथापि झकारस्य अत्स्यादित्यदादेशे कर्तव्येऽन्तादेशो न स्थानिवत्, अल्विधित्वात् । तस्मात्पञ्चमीसमासपक्षो निरर्थक एवेति चेदत्राहुः-पञ्चमीसमासप्रयोजनतया अरीतचन्नित्युदाहरतो भगवतस्तु नेह साहचर्यं नियामकतया संमतम् । `द्वित्रिश्चतुर्-' इति सूत्रे कृत्वोर्थग्रहणाज्ज्ञापकात्साहचर्यं न सर्वत्राश्रीयते । एवं च भवतेर्यङ्लुकि अब्यस्ताश्रयस्य जुसः प्रवृत्त्या `अबोभूवु'रिति रूपं सिध्यति, `आत' इति नियमस्य सिचः परत्वमाश्रित्य यो जुस्प्राप्तस्तन्मात्रपरतया माधवादिभिर्व्याख्यातत्वात् । अत एव `अभ्यस्ताश्रयो जुस्, नित्यत्वाद्वुक्, अबोभूवुः', इति मूले यङ्लुङन्तेषूक्तम् । तथा चाऽपीपचन्नित्येतत्सिद्धये पञ्चमीसमास पक्ष आश्रयणीय इति । अन्येत्वाहुः-पञ्चमीसमासपक्षप्रयोजनतया भाष्ये `बेभिदिता' `माथितिकः' इत्यस्याप्युदाहृतत्वान्न तस्य वैयर्थ्यशङ्का कार्या । यद्यपि यङोऽकारलोपस्य स्थानिवद्भावं विनापि `एकाच उपदेशेऽनुदात्ता'दित्यत्र विहितविशेषणाश्रयणादेव इण्निषेधाप्रवृत्तौ भिदेर्यङन्तातृचि`बेभिदिते'ति रूपं सुसाधम्, तथापि `माथितिक' इत्यादिसिध्द्यर्थं स पक्षोऽभ्युपगन्तव्यः । न च मथितं पण्यमस्य माथितिक इत्यत्रापि `तदस्य पण्य'मिति ठकि इकादेशे च कृते `यस्येति चे'ति लोपात् `इसुसुक्तान्तात्' इति इकः स्थाने प्रसज्यमानो यः कादेशः सोऽप्यल्लोपस्य स्थानिवद्भावं विनैव सुपरिहरः,, `ठस्येकः' इत्यत्र `स्थान्यादेशयोरकार उच्चारणार्थः' इत्यभ्युपगमे अल्विधित्वेन स्थानिवद्भावाऽप्रवृत्त्या ठस्थानिक इकादेशष्ठो न भवतीति कादेशाऽप्रसक्तेर्माथितिक इति रूपसिद्धौ किमनेन पञ्चमीसमासपक्षाश्रयणेनेति वाच्यम्, मथितयते क्विपि टिलोपाणिलोपयोर्वेरपृक्तलोपे च-मथित्, तेन चरति माथितिक इत्यत्र `चरति' इति ठकि तस्येकादेशसिद्धये तत्पक्षस्यावश्यकत्वात् । न ह्यत्र स्थानिवद्भावं विनापि इकादेशापवादः कादेशः सुपरिहारः, नाप्येतादृशकल्पनायां मानाऽभावः शङ्कयः, `माथितिक' इति भाष्योदाहरणस्यैव मानत्वादिति । स्यादेतत्,-पूर्वत्वस्य सावधित्वेन संनिहतस्यैवावधित्वमुचितं, संनिहितं चेह त्रयं,--स्थानी आदेशो निमित्तं च, तत्र तावत्स्थानी नाऽवधिः । तस्यादेशेनापहारात् । नाप्यादेशनिमित्ते, `वैयाकरण' इत्यत्रैकारस्यायादेशापत्तेरित्याशङ्कायाह-अचः पूर्वत्वेन दृष्टस्येति । पूर्वत्वमुपलक्षणं न तु विशेषणमिति भावः ।।
3.5
	(45) न पदान्तद्विर्वचनवरेयलोपस्वरसवर्णाऽनुस्वारदीर्घजश्चर्विधिषु ।1।1।58।
	न पदान्त । पदान्तादीनां चरन्तानां द्वन्द्वः, ततो `विधि' शब्देन कर्मषष्ठ्यन्तस्य समासः । विधिशब्दश्च भावसाधनो-विधानं विधिरिति । स च द्वन्द्वान्ते श्रूयमाणत्वांत्प्रत्येकं संबध्यते । पदस्य चरमावयव इति । वृक्षं वेतीति वृक्षवीः, वृक्षं वातीति वृक्षवाः । तमाचष्टे वृक्षवयति । ततो विच् । वृक्षव् । इह `लोपो व्योर्वली'ति  वलोपो न, टिलोपस्य णिलोपस्य वा स्थानिवत्त्वात् । न च `सुबन्ताण्णि'जिति हरदत्तादिमते अन्तर्वर्तिसुपा पदत्वात् `न पदान्ते'ति निषेधः शङ्क्यः, विधेयस्य लोपस्य पदानवयवत्वात् । `पदान्तस्य स्थाने विधौ ने'ति व्याख्याने तु `न पदान्ते'ति स्थानिवत्त्वनिषेधाद्वलोपः स्यादेवेत्यादि मनोरमायां स्थितम् । द्विर्वचनादौ चेति । यलोपादय आदिशब्दार्थः । `वरे' इति तु वरे योऽजादेशः स न स्थानिवदिति व्याख्येयम् । सहविवक्षाभावेऽपि निपातनाद्द्वन्द्वः सप्तम्यलुक्व ।
	अथोदाहरणानि-पदान्ते-कानि सन्ति, कौ स्तः । इह यणावादेशयोः कर्तव्ययोः श्नसोरल्लोपो न स्थानिवत् । न चेकारौकारयोः स्थानिभूतादचः पूर्वत्वविरहादेवाऽल्लोपो न स्थानिवदिति वाच्यम्, `वाक्यादपोद्धृत्य पदानि संस्किल्लोपो न स्थानिवदिति उदाहार्यम् । अत्र हि वोपस्थान्यकारात्पूर्वत्वेन दृष्टत्वादोकारस्य । द्विर्वचने-सुद्धयुपास्यः । `नाजानन्तर्ये' इति निषेधाद्बहिरङ्गपरिभाषाऽत्र न प्रवर्तते, स्थानिवद्भावनिषेधसामर्थ्याच्च । एवं क्वचिदन्यत्राप्यूह्यम् । वरे-यायावरः । 
यातेर्यङन्ताद्यश्च यङ इति वरच् । `अतो लोपः' । स च `आतो लोप इटि चे'त्यालोपे कर्तव्ये न स्थानिवत् । यलोपे-यातिः । यातेर्यङन्तात् क्तिच् । अतो लोपः । यलोपः । अल्लोपस्य स्थानिवत्त्वादातो लोपः । यलोपः । न च पुनरालोपः शङ्कयः । चिणो लुङ््न्यायेन आलोपस्यासिद्धत्वात्स्थानिवद्भावाच्च । ननु यदि यलोपविधिं प्रति स्थानिवत्त्वनिषेधस्तर्हि कथं-वाय्वोरिति ?। उच्यते-`असिद्धं बहिरङ्ग'मिति यणोऽसिद्धत्वान्न यलोपः । न च `नाजानन्तर्ये' इति निषेधः, अन्तरङ्गकार्ये अच आनन्तर्यं यत्र तत्रैव तदभ्युपगमात् । किं चात्र `स्वरदिर्घयलोपेषु लोपाजादेश एव न स्थानिव'दिति वार्तिकमस्ति । तेनाऽन्यः स्तानिवदेव भवतीति न दोषः । स्वरे-चिकीर्षकः । ईकारस्य `लिती'त्युदात्तत्वे कर्तव्ये सनोऽतो लोपो न स्थानिवत् । न च `लिती'त्यारम्भसामर्थ्य, `कारक' इत्यादौ सावकाशत्वात् । सवर्णानुस्वारयोः-शिण्ड्ढि । श्नसोरल्लोपो न स्थानिवत् । यद्यप्यनुस्वारो न स्थानिभूतादचः पूर्व इति तस्य परसवर्णे कर्तव्येऽल्लोपस्य स्थानिवत्त्वप्रसङ्ग एव नास्ति, तथापि स्थानिवद्वारानुस्वारोऽपि दृष्ट इत्यस्त्येव तत्प्रसङ्ग इत्याहुः । ननु सवर्णग्रहणमात्रेणानुस्वारोऽप्याक्षेप्तुं शक्यत इति किमनेन पृथगनुस्वारग्रहणेन ?। सत्यम् । पृथग्ग्रहणाभावे यत्र परसवर्णस्तत्रैवेति संभाव्येत । तथा च यत्र न परसवर्णप्रसङ्गः `शिषन्ती'त्यादौ तत्र स्थानिवद्भावं निषेद्धुमनुस्वारग्रहणम् । एवं यत्र वरे अजादेशस्य प्रसङ्गो नास्ति यातिरित्यादौ तत्र यलोपे स्थानिवद्भावं निषेद्धुं वरेग्रहणात्पृथग्यलोपग्रहणं कृतमिति ज्ञेयम् । दीर्घे-प्रतिदीव्ना, प्रतिदीव्ने । `हलि चे'ति दीर्घे कर्तव्येऽल्लोपो न स्थानिवत् । यणादेशस्तु स्थानिवद्भवत्येव । `लोपाजादेश एव न स्थानिव'दित्युक्तत्वात् । तेन `हलि च' `उपधायां चे'ति दीर्घाप्रवृत्त्या किर्योः गिर्योः विव्यतुरित्यादि सिद्धम् । जशि-सग्धिश्च मे । अदनं ग्धिः । तत्र अदेः क्तिनि `बहुलं छन्दसि' इति घस्लादेशः, `घसिभसोर्हलि चे'त्युपधालोपः । `झलो झलि' इति सलोपः । `झषस्तथोः' इति धत्वम् । धस्य `झलां जश्झशी'ति जश्त्वे कर्तव्ये उपधालोपो न स्थानिवत् । `समानस्य छन्दस्यमूर्धप्रभृत्युदर्केषु' इति सः । समाना ग्धिः-सग्धिः । न चात्र सलोपे धत्वे च कर्तव्ये पूर्वस्मादपीति स्थानिवद्भावात्सग्धिरिति रूपं न स्यादिति शङ्क्यम्; पञ्चमीसमासपक्षस्याऽनित्यत्वात् । तत्र `निष्ठायां सेटी'ति लिङ्गात् । तथाहि-तत्र `सेटी'ति पदं न तावदनिड्वायवृत्त्यर्थम्, णिजन्तात्तदसंभवात् । ननु `संज्ञापितः पशु'रित्यत्र `यस्य विभाषे'ति इण्निषेधे संभवत्येवानिट््त्वं, `सनीवन्ते'ति विकल्पितेट्त्वादिति चेन्न; `यस्य विभाषे' त्यत्र `एकाचः' इत्यनुवृत्तेः । अन्यथा `दरिद्रिति ' इति इण्न स्यात् , तत्र `तनिपतिदरिद्रातिभ्यः' इति वार्तिकेन सनो विकल्पितेट्त्वात् । तस्मात्कालावधारणार्तं सेङ्ग्रहणम् । इटि कृते णिलोपो न तु ततः प्रागिति । अन्यथा `कारित'मित्यादौ णिलोपे कृते `एकाच उपदेशे'इति इण्निषेधः स्यादिति । यदि तु पूर्वस्माद्विधौ स्तानिवत्त्वं तर्हि णिचा व्यवधानान्निषेधस्तर्हि `पटयती'त्यत्रान्तर्वर्तिनीं विभक्तिमाश्रित्य पदत्वाज्जश्त्वं स्यात् । मैवम् । `इष्ठव'दित्यतिष्टया भसंज्ञया पदसंज्ञाया बाधाज्जश्तावऽप्रवृत्तेः । चरि-जक्षतुः, जक्षुः । घसेर्लिटि अतुस् उस् च । `गमहनेट'त्युपधालोपः । `खरि चे'ति चर्त्त्वं प्रति न स्थानिवत् । भाष्ये तु `पूर्वत्रासिद्धे न स्थानिव'दित्यवष्टभ्य द्विर्वचनसवर्णानुस्वारदीर्घश्चरः । प्रत्याख्याताः । तद्रीत्या तु सलोपे धत्वे च कर्तव्ये स्थानिवद्भावशङ्कैव नास्तीति बोध्यम् ।
3.6
	(46) अदर्शनं लोपः ।1।1।60।
	अदर्शनं लोपः । अत्र दृशिर्ज्ञानसामान्यवचनः । दर्शनं ज्ञानं । तदिह शब्दानुशासनप्रस्तावाच्छब्दविषयकं सच्छ्रवणं संपद्यते । तच् श्रोतृव्यापारः, तन्निषेधोऽश्रवणम् । नन्वेवं `लोपो व्योर्वली'त्यादौ वकारयकारौ न श्रोतव्याविति श्रोतृव्यापार एव निषिध्येत, प्रयोक्तृव्यापार उच्चारणमनिषिद्धं स्यात् । अत्राहुः-असति च श्रवणे उच्चारणमनर्थकमवेति सामर्थ्याच्छ्रवणनिषेधे तद्धेतुभूतमुच्चारणमपि निषिद्धं भवतीति । प्रसक्तस्येति । इह `स्थाने' इत्यनुवर्तनादेताल्लभ्यते । प्रसक्तस्येति किम् ? दधि मध्वित्यादौ तुगागमो मा भूत् । अस्ति हि तत्र क्विपोऽदर्शनम्, तच्च लोप इति प्रसक्तविशेषणाभावे प्रत्ययलक्षणेन तुक् स्यादेवेति दिक् ।
3.7
	(47) संयोगान्तस्य लोपः ।8।2।23।
	संयोगान्तस्य । तदन्तस्येति । अलोऽन्त्यस्ये'ति परिभाषयेति भावः । यद्यपि विशेषणेन तदन्तविधिवलाभात्संयोगस्येत्येव सूत्रयितुमुचितं तथापि `प्रत्येकं संयोगसंज्ञे'ति पक्षे `दृष्टत्करोती'त्यादौ लोपं वारयितुं संयोगावन्तौ यस्येति द्विवचनान्तेन समासलाभार्थमन्तग्रहणमिति मनोरमायां स्थितम् । `संयोग' इति महासंज्ञाकरणसामर्थ्यादेकस्य संयोगसंज्ञा न भविष्यतीति अन्तग्रहणमिह त्यक्तुं शक्यम् । 
	यणः प्रतिषेधः इति । वाचनिकमिदम् । यद्वा वाच्यो=व्याख्येयः । व्याख्या च द्वेधा, `झलो झली'त्यतो झल्ग्रहणमपकृष्य झल एव लोपो विधीयत इति, अन्तरङ्गे लोपे कर्तव्ये बहिरङ्गस्य यणोऽसिद्धत्वमिति वा । न च षाष्ठी 
परिभाषा त्रैपादिकमन्तरङ्गलोपं न पश्यतीति वाच्यम्; कार्यकालपक्षाभ्युपगमात् । न च `नाजानन्तर्ये' इति निषेधः, उत्तरकालप्रवृत्ते लोपेऽजानन्तर्याभावात् । तदुक्तम्-`संयोगान्तलोपे यणः प्रतिषेधः' । `न वा झलो लोपात्' `बहिरङ्गलक्षणत्वाद्वे'ति । 
	चत्वारि रूपाणीति । इह धकारस्य द्वित्वे जश्त्वे च कृते `पूर्वत्रासिद्धीयमद्वित्वे' इति जशोऽसिद्धत्वाभावेन लक्ष्यभेदात्पुनर्दकारे द्वित्वप्रवृत्तौ रूपाधिक्यमस्ति । अत्र केचिदाहुः-`उकारात्पर्सय यरो द्वित्वे कृते पुनरुकारात्परस्य यरो द्वित्वं न भवति, निमित्तभादेभावादित्याशयेनेदमुक्तमिति । तेषां तु तुदादिगणे `वव्रश्चेत्यत्र उरदत्त्वस्य, अचः परस्मिन्निति स्थानिवद्भावान्न संप्रसारणे इति वस्योत्वं ने'ति समाधानग्रन्थो मूलस्थो विरुध्येत, तन्निमित्तस्य लिटो भेदाऽभावादिति दिक् । अन्ये तु धकारस्य जश्त्वे कृते `पूर्वत्रासिद्धीयमद्वित्वे' इति जशोऽसिद्धत्वाबावाद्दकारे पुनर्द्वित्वं भवत्येव, व्यक्तिभेदात् । अत एव सय्यँन्तेत्यादौ परसवर्णद्वित्वं भाष्यकृता उदाहृतम् । `षट्ट्स्सन्त' इत्यत्र सकारद्वित्वसिद्धये `पूर्वत्रासिद्धीयमद्वित्वे' इति मनोरमायामप्युक्तम् । एवं यकारेऽपि द्वित्वस्य पुनः प्रवृत्तौ क्षत्यभावः, आष्टमिकद्विर्वचनस्य स्थाने द्विर्वचनरूपत्वात्स्थान्यादेशव्यत्तयोश्च भेदात् । यत्तूक्तं मनोरमायायम्-`एकस्यां व्यक्तौ एकं लक्षणं सकृदेव प्रवर्तते' इति `एकः पूर्वपरयोः' इति सूत्रे भाष्ये सिद्धान्तितत्वात्कथं पुनर्द्वित्वप्रवृत्तिः, अन्यथा द्वित्वानन्त्यापत्ते'-रित्यादि, तदनवधाननिबन्धनम्,तत्राधानादिशास्त्रदृष्टान्तेन प्रयोगान्तरेऽपि गुणादिशास्त्रप्रवृत्तेरेव सिद्धान्तितत्वात्, न तु सकृच्छास्त्र प्रवृत्तेः । आनन्त्यापत्तिरपि प्रकृते न दोषः । सा हि अनन्तकार्यसहितप्रयोगस्याशक्यत्वात्तच्चास्त्रकर्त्तव्यस्य परिनिष्ठितप्रयोगस्याऽभावात्तच्छास्त्रस्याननुष्ठापकत्वापत्त्या दोषः । प्रकृते तु नास्ति, द्वित्वस्य वैकल्पिकत्वेन यावच्छक्ति द्वित्वप्रयोगसहितस्य परिनिष्ठितत्वेन तेनैव शास्त्रस्य कृतार्थत्वात् । `लिटि धातो'रिति द्वित्वस्य तु नित्यत्वादानन्त्यापत्तेः क्वचिद्विश्रान्तौ कल्पनीयायां लाघवात्प्रथमप्रवृत्तावेव विश्रान्तिकल्पनादनभ्यासग्रहणं प्रत्याख्यातम् । अत एव `सर्वस्य द्वे' इत्यस्यापि न पुनः पुनः प्रवृत्तिरित्याहुः । नन्वत्र `इकोऽसवर्णे' इति शाकल्यमतेन रूपान्तरमस्त्विति चेन्मैवम्; समासे तन्निषेधात् । न च नित्यसमास एव तन्निषेध इति वाच्यम्; `सिन्नित्यसमासयोः शाकलप्रतिषेधः' इति वार्तिकस्थनित्यग्रहणस्य भाष्ये प्रत्याख्यतत्वात् । मनोरमायां तु जश्त्वेन दकारे कृते तस्य द्वित्वं नेत्याद्याशयेन सकारद्वित्वेनाष्टौ, विसर्गाद्वित्वेन षोडशेत्युक्तम् । द्विधमिति । यद्यपि धस्य जश्त्वेन दकारे धद्वय नास्ति, तथापि भूतपूर्वगतिमाश्रित्यैवमुक्तम् । सुध्युपास्य इति । `कर्तृकरणे कृता बहुल'मिति तृतीयासमासः । नन्विह यणेव दुर्लभः, `सुधी'शब्दस्य ध्यायतेः संप्रसारणेन निष्पन्नत्वेन `संप्रसारणाच्चे'ति पूर्वरूपापत्तेरिति चेन्मैवम्, `संप्रसारणपूर्वत्वे समानाङ्गग्रहण'मिति वार्तिकोक्तेः । न चैवमपि ` न भूसुधियो'रिति यण्निषेधः शङ्क्यः ; आङ्गत्वेन प्रत्यये परत एव तन्निषेधप्रवृत्तेः । `सुपी'त्यनुवर्त्त्य सुपि परत एव यण्निषेधाच्च । धात्रंश इति । अत्र रेफस्य द्वित्वं न, द्वित्वप्रकरणे `रहाभ्या'मिति साक्षाच्छ्रुतेन निमित्तभावेन रेफस्य कार्यित्वबाधनात् । `सुध्युपास्य' इत्यादौ तु स्थानित्वेन निमित्तत्वमिको न बाध्यते, `तस्मादित्युत्तरस्य' `वाय्वृतुपित्रुषसः' इत्यादिनिर्देशाज्ज्ञापकात् । तकारस्य तु द्वित्वं भवत्येव । तच्च वेत्यतो रूपद्वयम् ।
3.8
	(48) नादिन्याक्रोशे पुत्रस्य ।8।4।48।
	नादिन्या । स्त्रीष्वाक्रोशः प्रायेण प्रवर्तत इति स्त्रीलिङ्गमुदाहरति-पुत्रादिनीति । इह `सुप्यजातौ-' इति णिनिः । 
	तत्परे चेति । आदिनि यः पुत्रशब्दस्तस्मिन् परेऽपि पुत्रशब्दस्य न द्वे स्त इत्यर्थः ।
	वा हतेति । द्वित्वस्य वैकल्पिकत्वे वार्तिकमिदं नारम्भणीयमित्येक । अन्ये तु-हतजग्धयोः परतः पुत्रशब्दस्यैव `अनचि चे'ति द्वित्वं नान्येषामित्यादिनियमसंभवात्तदर्थमारम्भणीयमेवेदमित्याहुः । पुत्रहतीति । पुत्रो हतो यया सा । `अस्वाङ्गपूर्वपदाद्वे'ति ङीष् । एवं पुत्रो जग्धो यया सा पुत्रजग्धी ।
3.9
	(49) अचो रहाभ्यां द्वे ।8।4।46।
	अचो रहाभ्याम् । अचः किम् ? `ह्लुते' इत्यादौ नकारस्य माभूत् । 
3.10
	(50) हलो यमां यमि लोपः ।8।4।64।
	हलो यमां यमि । हलः किम् ? न्याय्यम् । इह यकारादीनां यकारादौ परे यथासम्भवमुदाहरणान्युच्यन्ते । सुध्युपास्यः । मध्वरिः । अत्र `यणो मय' इति मयः परस्य यस्य वस्य च द्वित्वे कृते अनेन लोपः । दुर्लभः । दुर्ञुङुवे । कुर्मः । अत्र तु `अचो रहाभ्या'मिति लस्य ञस्य मस्य च द्वित्वे कृते लोपः । प्रत्यङ्ङात्मा । सुगण्णीशः । सन्नच्युतः । 
अत्र `अनचि चे'ति ङमो द्वित्वे सत्यनेन ङकारणकारनकाराणां लोपः । लोपः स्याद्वेति । `झयो हृः' इति सूत्रादन्यतरस्यामित्यनुवर्तत इति भावः ।लोपारम्भफलं तु आदित्यो देवतेति । आदित्यशब्दात् `दित्यदित्ये'ति ण्यप्रत्यये `यस्येति चे'त्यकारलोपेऽनेन च यलोपे आदित्यमित्येकयकारकं रूपं सिध्यति नान्यथेति भावः । नच `आपत्यस्य च तद्धितेऽनाती'त्यनेन यलोपे कृते एकयकारकं रूपं सिध्यतीति वाच्यम् ; अदितौ जात आदित्य इत्यादिविवक्षायां तस्याऽप्रवृत्तेः । यथासङ्ख्यविज्ञानादिति । उक्तोदाहरणेषु वोपारम्भफलाभावाद्रोफस्य रेफे परत उदाहरणाऽभावाच्च यथासङ्क्यासूत्रमिह नोप्रन्यस्तम् ष। माहात्म्यमिति । अत्र मलोपो नेत्यर्थः । `हलोयरां यरि सवर्णे लोपः' इति तु न सूत्रितम् । `मूर्ध्रः' `शार्ङ्ग' मित्यादौ रेफात्परस्य लोपांपत्तेः । 
3.11
	(51) एचोऽयवायावः ।6।1।78।
	एचः क्रमादिति । नन्वत्रैव यथासङ्ख्यसूत्रं वक्तुमुचितम् । प्रत्याहारग्रहणेषुतद्वाच्यवाच्ये निरूढलक्षाभ्युपगमेऽपि लक्ष्यार्थबोधात्पूर्वभाविशक्यार्थज्ञानमादाय यथासङ्खयत्वस्यावश्यं वक्तव्यत्वात् । अन्यथा एचां क्रमेणायवायावो न सिध्येरन् । मैवम् । अन्तरतमत्वेनापि तत्सिद्धेः । तथाहि एचः सन्ध्यक्षराणि । ततश्च संवृताकारतालव्यस्य एकारस्य संवृताकारतालव्योऽय्, संवृताकारोष्ठ्यस्य ओकारस्य तादृश एव अव्, ऐचश्चोत्तरभूयस्त्वादैकारे इकारोऽध्यर्थमात्रः, अकारस्त्वर्धमात्र एव । एवमोकारेऽप्युकारोऽध्यर्द्धमात्रः, अकारस्त्वर्धमात्रः । एवंच विवृताकारतालव्यस्य ऐकारस्य विवृताकारतालव्य आय् । विवृताकारौष्ठ्य आव् ।।
3.12
	(52) वान्तो यि प्रत्यये ।6।1।79।
	वान्तो यि प्रत्यये । यीति किम् ?। गोभ्याम् । नौभ्याम् । प्रत्यये किम् ?। गोयानाम् । यकारादाविति । `येन विधि'रिति सूत्रस्यापवादभूतेन `यस्मिन्विधिस्तदादावल्ग्रहणे' इति वार्तिकेनाऽयमार्थो लभ्यते । ओदौतोरिति । [`उपस्थितानुपस्तितयोरुपस्थितं बलीयः'।] पूर्वसूत्रे तयोरेव वान्तौ प्रति स्थानित्वेन निर्णीतत्वादिति भावः ।
	अद्वेति । भाषार्थमिदम् । गोर्यतौ लोकेऽपि वान्तादेशः स्यात्समुदायेनाऽध्वनः परिमाणं गम्यते चेदित्यर्थः । `गव्यूतिः स्त्री क्रोशयुग'मित्यमरः । निपातित इति । क्तिन्नन्तत्वेनेत्यर्थः । ननु `गव्य' `नाव्य'मित्यत्र भत्वेनाऽपदत्वाद्वलोपाभावेऽपि `गव्यूति'रित्यत्र `हलि सर्वेषा'मिति, `लोपः शाकल्यस्ये'ति वा लोपः स्यादत आह--वान्तइत्यत्रेति । वकारो न लुप्यत इति । एवं च `हलि सर्वेषा'मिति सूत्रे `व्यो'रित्यनुवृत्तावपि वकारं परित्यज्य `यस्य लोपः स्या'दिति व्याख्यास्यमानं सङ्गच्छते । एतच्च तत्रैव स्फुटीकरिष्यते । 
3.13
	(53) धातोस्तन्निमित्तस्यैव ।6।1।80।
	धातोस्तन्निमित्तस्यैव । पूर्वेण सिद्धे नियमार्थमिदम् । अत्र पूर्वसूत्रमनुवर्तते, `एच' इति च । तच्छब्देन यादिप्रत्ययः परामृश्यते योग्यत्वान्नतु संनिहितोऽपि धातुः । नहि स्वावयवस्यैचः स्वयं निमित्तं भवति । एवकारस्त्विष्टतोऽवधारणार्थः । अन्यथा हि `तन्निमित्तस्यैचो यदि भवति तर्हि धातोरेवे'ति विपरीतनियमः संभाव्येत । ततश्च `बाभ्रव्य' इत्यत्र न स्यात् । धातोस्त्वतन्निमित्तस्यापि स्यात्-ओयते इत्यादौ । तदेतत्सकलमभिप्रेत्याह-यादो प्रत्यये परे धातोरेचश्चेद्वान्तादेशा इत्यादि । लव्यमिति । लुनातेरचो यदिति यत् । सार्वधातुकार्धधातुकयोः' इति गुणः । अवश्यलाव्यमिति । `ओरावश्यके' इति ण्यत् । मयूरव्यंसकादित्वात् समासः । `लुम्पेदवश्यमः कृत्ये' इति मकारलोपः । `लव्य'मित्यादेः पूर्वसूत्रेणैव सिद्धे नियमसूत्रमिदं व्यर्थमित्याक्षिपति-तन्निमित्तस्यैवेति किमिति । एकदेशाक्षेपेऽपि सूत्रस्यैवायमाक्षेपः पर्यवसन्नः । ओयत इति । आङ्पूर्वाद्वेञः कर्मणि लट् ; यगात्मनेपदे यजादित्वात्संप्रसारणम् । पूर्वरूपम् । `अकृ'दिति दीर्घः । आद्गुणस्य परादिवद्भावेन दातोरेच्यत्वेऽपि यादिप्रत्ययनिमित्तकत्वं नास्तीति भावः । ओयत इति । वेञः कर्मणि लङ् । यगादि प्राग्वत् । `आडजादीनाम्' । `आटश्चे'ति वृद्धिः ।
3.14
	(54) क्षय्यजय्यौ शक्यार्थे ।6।1।81।
	क्षय्यमिति । `शकिलिङ् चे'ति यत् । चात्कृत्याः । क्षेयमिति । `अर्हे कृत्यतृचश्चे'ति यत् ।
3.15
	(55) क्रय्यस्तदर्थे ।6।1।82।
	प्रकृत्यर्थायेति । प्रकृत्यर्थो द्रव्यविनिमयः ।
3.16
	(56) लोपः शाकल्यस्य ।8।3।19।
	लोपः शाकल्यस्य । अवर्णपूर्वयोः किम् ?, दध्यत्र । मध्वत्र । अशि पर इति । एतच्च `भोभगो' इति सूत्रादनुवर्तते 
। अशि किम् ?। वृक्षव्यकरोति । अत्र लोपो मा भूत् । न चात्र टिलोपस्य स्थानिवद्भावेन निर्वाहः, `पूर्वत्रासिद्धे न स्थानिव'दित्यभ्युपगमात् । न चैवमपि `हलि सर्वेषा'मिति नित्यं लोपः स्यादिति शङ्क्यम् ; तत्र `अशि' इत्यनुवर्त्त्य अशा हलो विशेषणात् । `लोपो व्योर्वली'ति लोपस्तु न शङ्कनीय एव, (टिलोपस्य णिलोपस्य वा) स्थानिवत्त्वन्नेति `न पदान्ते'ति सूत्र एवोक्तत्वात् । हर एहीति । `ओमाङोश्चे'ति पररूपं प्राप्तम् । 
	तन्निषेधादिति । नच स्थानिवत्त्वनिषेधेऽपि `असिद्धं बहिरङ्गमन्तरङ्गे' इत्यल्लोपस्याऽसिद्धत्वाद्यणावादेशौ स्त एवेति वाच्यम्, पदद्वयाश्रयत्वेन तयोरेव बहिरङ्गत्वात् । `नाजानन्तर्ये' इति निषेधाच्च । 
3.17
	(57) उरण् रपरः ।1।1।51।
	उरण् रपरः । अनुवादे `षष्ठी स्थानेयोगे'ति परिभाषया अनुपस्थितावपि स्थानेग्रहणं ततोऽनुवर्तत इत्याशयेनाह-तत्स्थानेयोऽणिति । `स्थानेऽन्तरतमः' इत्यतोऽपि `स्थाने'ग्रहणमिहानुवर्तते । तेन प्रसङ्गावस्तायामेवाऽण् रपरो भवति । तदेतद्व्याचष्टे-रपरः सन्ने प्रवर्तत इति । उः किम् ?, `ईद्यति'-गेयम्, देयम् । अण् किम् ?, रीङादीनां रपरत्वं मा भूत् । `रीङृतः'-मात्रीयति । रिङ्-`क्रियते' । आन्तरतम्यादिति । रेफशिरस्कस्य `अ'रित्यस्य रेफद्वारेण ॠकारेण स्थानसाम्यादित्यर्थः । पक्षे द्वित्वमिति । ॠधेर्धस्येति भावः ।
3.18
	(58)झरो झरि सवर्णे ।8।4।65।
	झरो झरि । `हलो यमा'मित्यतो `हल' इत्यनुवर्तते, तदाह-हलः परस्येति । हलः किम् ?। प्रत्तम् । झर इति किम् ?। शार्ङ्गम् । झरीति किम् ?। तर्प्ता । सवर्णग्रहणसामर्थ्याद्यथासङ्ख्यमत्र न भवति । तेन `शिण्डी' त्यत्र डस्य विकल्पेन लोपः सिध्यतीति दिक् । लोपोवेति । `झयो हः' इति सूत्रादन्यतरस्यामित्यनुवृत्तेः । असति लोप इति । `द्वित्वाऽभावे'इत्यनुषज्यते । द्वित्वलोपयोरसतोरित्यर्थः । त्रिधमिचि । `यणो मयः' इति लक्षणान्तरेण पुनर्द्वित्वे `चतुर्ध'मिति बोध्यम् ।
	द्वित्वं लस्यैव कस्यैव नोभयोरुभयोरपि ।
	तवल्कारादिषु बुधैर्बोध्यं रूपचतुष्टयम् ।।
3.19
	(59) वृद्धिरेचि ।6।1।88।
	वृद्धिरेचि । पूर्वसूत्रादादित्यनुवर्तते । तदाह-आदेचीति । `कृष्णे'ति संबोधने पृथक् पदम् । एवं `देवे'त्यपि । इत्थं चात्र षष्ठीसमासत्वमभ्युपेत्य `पूरणगुणे'ति निषेधमाशङ्क्य `संज्ञाप्रमाणत्वा'दित्यादिनिर्देशेन `गुणेन निषेधोऽनित्यः' इति केषाचिद्व्याख्यानं नात्यन्तावश्यकमिति बोध्यम् ।
3.20
	(60) एत्येधत्यूठसु ।6।1।89।
	एत्येधत्यूठसु । अत्र `एची'त्यनुवर्तते । तच्च एत्येधत्योर्विशेषणं न तूठः, असंभवात् । `आद्गुणः' इत्यत आदित्यनुवर्तत एवाऽतो व्याचष्टे-अवर्णादेजाद्योरिति । प्रष्ठौह इति । प्रष्ठं वहतीति प्रष्ठवाट् । `वहश्चे'ति ण्विः । ततः शसि `वाह ऊठ्' । गुणापवादतयाऽनेन वृद्धिः । प्रेदिधदिति । प्रपूर्वस्यैधतेर्ण्यन्तस्य लुङि रूपम् । `न माङ्योगे' इत्याडागमाऽभावः । पुरस्तादिति । `पुरस्तादपवादा अनन्तरान्विधीन्बाधन्ते नोत्तरा'निति न्यायेनेत्यर्थः । अक्षादिति । `आ'दित्यनुवर्तते, `अची'ति च । तेन पूर्वपरयोर्वर्णयोरेव भवति । एवमन्यत्राप्यूह्यम् ।
	अक्षादूहिन्यामुपसङ्ख्यानम् । अक्षौहिणीति । ऊहः=समूहः, सोऽस्त्यस्याः सा ऊहिनी । अक्षाणामूहिनीति विग्रहः । परिमाणविशेषविशिष्टा सेना अक्षौहिणी । `पूर्वपदात्संज्ञायाम्-' इति णत्वम् । `अक्षणा'मित्यस्य `ऊह'-शब्देन समासे तत इनौ तु `अक्षौहिणी'त्येव भवति, न तु तत्र वृद्धिः, अन्तरङ्गेण गुणेन बाधात् । अपवादभूताया अपि वृद्धेरूहिनीशब्देन 
समासे चरितार्थत्वात् । यथोक्तं प्राक् `यद्यपवादोऽन्यत्र चरितार्थस्तर्हि परान्तरङ्गभ्यां बाध्यते' इति ।
	स्वादीरेरिणोः । `ईरेरिण्योः इति क्वाचित्कोऽपपाठः । `स्वैरी'ति णिन्यन्तस्य अस्त्रियां वृध्द्यभावप्रसङ्गात् । `ईरि'न्ग्रहणस्य फलमाह-स्वेनेरितुमिति । यदा त्वी(रणमी)र इति घञन्तेन स्वशब्दस्य समासे `स्वादीरे' इति वृद्धौ कृतायां मत्वर्थीय इनिः, यदा वा मत्वर्थीयेनिप्रत्ययान्तेन ईरिञ्शब्देन स्वशब्दस्य समासस्तदापि तदेकदेश ईरशब्दोऽस्त्येवेति पृथगीरिन्ग्रहणं व्यर्थं स्यादिति भावः ।स्वैरीति । `सुप्यजातौ' इति णिनिः । उपपदसमासः । स्वैरिणीति । ङीपः प्राग्भागमीरिञ्शब्दमादाय वृद्धिः । केचित्तु लिङ्गविशिष्टपरिभाषयाऽत्र वृद्धिरित्याहुस्तन्निष्फलमिति । भावः । 
	नानर्थकस्येति । उपस्थितस्याऽर्थस्य शब्दं प्रति विशेषणत्वसंभवे त्यागाऽयोगादिति भावः । प्रैष्य इति । एषसाहचर्यादेष्योऽप्यनव्ययं गृह्यते; तेन ण्यन्तादिषेः त्त्को ल्यपि पररूपमेव, न तु वृद्धिः । प्रेष्य गतः । लघूपधगुणमाशङ्क्याह-तयोर्दीर्घोपधत्वादिति । 
	प्रवत्सतरेति । इह केचिद्वत्सशब्दं वत्सरशब्दं च प्रक्षिपन्ति, तद्भाष्यादावदृष्टत्वादुपेक्ष्यम् । वत्सतरार्णमिति । तकारमकारयोर्द्वित्वविकल्पाच्चत्वारि रूपाणि । रेफात्परस्य तु `अचो रहाभ्या'मिति द्वित्वे `यणो मयः' इति वचनान्तरेण पुनर्द्वित्वे एकणं द्विणं त्रिणमिति द्वादश । `खयः शरः' इति सकारद्वित्वे चतुर्विंशतिः(24) । न चेह `शरोऽची'ति द्वित्वनिषेधः शङ्क्यः, तस्य सौत्रद्वित्वमात्रविषयत्वात् । अतएव `खयः शरः' इति वार्तिकस्य `वत्स्सरः' `अप्स्सराः' इत्युदाहरणं भाष्ये दत्तम् । न च वदेः सरप्रत्यये परतश्चर्त्वे कृते तस्याऽसिद्धत्वात्सस्य खयः परत्वं नेति शङ्क्यम् ; `पूर्वत्रासिद्धीयमद्वित्वे' इत्युक्तेः । अतएव मनोरमायां `षट् सन्तः' इत्यत्र टकारात्परस्य सस्य द्वित्वं स्वीकृतमिति दिक् । 
3.21
	(61) उपसर्गादृति धातौ ।6।1।91।
	उपसर्गादृति । उपसर्गात्किम् ?, खट्वर्च्छति । ऋति किम् ?, उपेतः । तपरकरणमुत्तरार्थम् । इह दीर्घर्कारादेर्धातोरसंभवेन व्यावर्त्त्याऽलाभात् । धातौ किम् ?, उपर्कारः । नन्वत्र `उपेत्युपसर्ग एव न भवति, क्रियायोग एवोपसर्गत्वात् । उपगत ऋकार इति विगृह्य क्रियायोगत्वसंपादनेऽपि `यत्क्रियायुक्ताः प्रादयस्तं प्रत्येव गत्युपसर्गसंज्ञः' इति ऋकारं प्रति अनुपसर्ग एव । तथा चाऽकृतेऽपि धातुग्रहणे ऋकारादिधातावेव वृद्धिर्भविष्त्यनुपसर्गेण धातोराक्षेपात्, नत्वत्रेति चेत्सत्यम्; अतएव `योगविभागेन पुनर्विधानार्थ'मित्यनुपदं वक्ष्यतीति न काप्यनुपपत्तिः । 
3.22
	(62) अन्तादिवच्च ।6।1।85।
	अन्तादिवच्च । इह `एकः पूर्वपरयोः' इत्यनुवर्तते, यथासङ्ख्यं चाश्रीयत इत्यभिप्रेत्याह-पूर्वस्यान्तवदिति । स्थानिवत्सूत्रेणैव गतार्थमिदम् । न चाल्विध्यर्थमिदमस्त्विति शङ्क्यम् ; अस्याऽप्यल्विधावनिष्टत्वात् । अन्यथा `अयजे इन्द्र'मित्यत्र सवर्णदीर्घापत्तेः ।
3.23
	(63)खरवसानयोर्विसर्जनीयः ।8।3।15।
	न विसर्ग इति । एतच्च `सुखार्त'इत्यादावपि बोध्यम् ।
3.24
	(64) वा सुप्यापिशलेः ।6।1।92।
	सुब्धाताविति । सुबन्तावयवके इत्यर्थः । सुबन्तस्य धातोरसंभवात् । यद्यपि `ऋज गतौ' इत्यादीनां क्विपि धातुत्वं सुबन्तत्वं च संभवति, तथापि न तादृशेषु तपरत्वव्यावर्त्त्यत्वं प्रसिद्धं, नामधातुष्वेव तत्संभवतीति न त एवेह गृह्यन्ते इति भावः । प्रार्षभीयतीति । `शरोऽची'ति वक्ष्यमाणेन द्वित्वनिषेधः ।
3.25
	(65) एङि पररूपम् ।6।1।94।
	एङि पररूपम् । `एङ्ये'ङित्येव सिद्धे `पर'-ग्रहणमुत्तरार्थम् । `रूप' ग्रहणं तु स्पष्टार्थम्, `अमि पूर्व'वदेङि पर इत्येव सिद्धेः । प्रेजत इति । `एजृ दीप्तौ' । कम्पनार्थस्तु परस्मैपदी । प्रेजति ।
	एवे चाऽनियोगे । नियोगोऽवधारणमिति । निर्धारणमित्यर्थः । तदुक्तम्-`अनवक्लृप्तौ यदा दृष्टः पररूपस्य गोचरः । एवस्तु विषयो वृद्धेर्नियमेऽयं यदा भवेत् ।' इति । अस्यार्थः-अनवक्लृप्तौ अनिश्चये यदा एवकारो दृष्टः स पररूपस्य विषयः । यस्तु नियमे निर्धारणे यदा दृष्टः स वृद्धेर्विषय इति । ये तु `नियोगे त्वद्यैव गच्छे'ति प्राचोग्रन्थे स्थितस्य प्रत्युदाहरणस्यानुगुणतया `नियोजनं नियोगो व्यापार' इति व्याचक्षते, तेषां `यदैव पूर्वं ज्वलने शरीरं' `ममैव जन्मान्तरपातकाना'मिति लौकिकप्रयोगाः, `तपस्तपःकर्मकस्यैव' `लङः शाकटायनस्यैवे'त्यादिसौत्रप्रयोगाश्चन सिद्धयेयुः । उदाहृतवृत्तिश्लोकविरोधश्च स्यात् । `अवधारण'मिति व्याकुर्वतां तु सर्वेष्टसिद्धिः ।	(66) अचोऽन्त्यादि टि ।1।1।64।
	अचोऽन्त्यादि टि । `अच' इति निर्धारणे षष्ठी । जातावेकवचनं, तदाह-अचां मध्य इति ।
	शकन्ध्वादिषु पररूपं वाच्यम् । शकन्ध्वादिष्विति । शकन्ध्वादिविषये तत्सिद्धयनुगुणं पररूपं वाच्यमित्यर्थः । अतएवाह-तच्च टेरिति । यदि तु `आ'दित्यधिकारादकारस्यैवेष्येत तर्हि मनीषा पतञ्जलिरिति न सिध्येत् । केचित्तु मनःपतच्छब्दयोः पृषोदरादित्वादन्त्यलोपे अकारस्यैव पररूपमाहुः । शकानां देशविशेषाणामन्धुः कूपः । कर्काणां राजविशेषाणामन्धुः कर्कन्धुः अटतीत्यटा । पचाद्यचि टाप् । कृलस्य अटा कुलटा । यदि तु कुलमटतीति विगृह्यते तदा कर्मण्यणि ङीपि `कुलाटी'ति त्यात् । `ईष उञ्छे' । `ईष गत्यादिषु' । आभ्यां `गुरोश्च हलः' इत्यप्रत्यये ईषा । मनस ईषा मनीषा । हलस्य ईषा हलीषा । ईषा-लाङ्गलदण्डः । पतन्तोऽञ्जलयो यस्मिन्नमस्कार्यत्वादिति पतञ्जलिः । मार्तण्ड इति । पररूपेणानेन `मृतण्ड' इति सिद्धे तत अण्यादिवृद्धिः । `परा मार्ताण्डमास्यत्' `पुनर्मार्ताण्डमाभरत्' इत्यादिषु तु दीर्घश्छान्दस इति भावः । केचिदत्र सवर्णदीर्घमेवाहुः । पूर्वोक्तवैदिकप्रयोगास्तेषामनुकूलः ।
	ओत्वोष्ठयोरिति । अकारस्य ओत्वोष्ठयोश्च एकत्र समासे स्थितौ सत्यामिदं प्रवर्तते । तेनेह न,-`वृषलसुतौष्ठव्रणस्ते' इति । 
3.26
	(67) ओमाङोश्च ।6।1।95।
	शिवेहीति । ननु `शिव आ इही'त्यत्र सवर्णदीर्घे कृते पश्चादाद्गुणे च सिद्ध मिष्टं तत्किमाङ्ग्रहणेन ?। सत्यम् । `पूर्वं धातुरूपसर्गेण युज्यते' इति दर्शने `धातूपसर्गयोः कार्यमन्तरङ्ग'मिति पूर्वं गुणे कृते वृद्धिः स्यात्, तन्मा भूदित्याग्रहणम् ।
	अव्यक्तानुकरणस्यात इतौ । यद्यपि `अतो गुणे' इति पूर्वसूत्रादत इत्यनुवर्त्त्याऽतो ग्रहणमिह त्यक्तुं शक्यं, तथापि पूर्वसूत्रे `अत'इति तपरकरणाद्ध्रस्वाकारस्य ग्रहणमिह तु शब्दाधिकारपक्षाश्रयणादच्छब्दस्य ग्रहणमिति व्याख्याने क्लेशः स्यादिति पुनरत्राऽतो ग्रहणं कृतम् । 
	`अव्यक्त'शब्दं व्याचष्टे-ध्वनेरिति । अनुकरणस्येति । परिस्फुटाऽकारादिवर्णस्येति भावः । तस्य चानुकरणत्वं किंचित्साम्येन बोध्यम् । पररूपस्याऽस्य नित्यत्वेऽपि संहितायामविवक्षितायां तदभावादाह-पटत्-इतीदी ।
3.27
	(68) अकः सवर्णे दीर्घः ।6।1।101।
	नाज्झलावित्यादि । अयं भावः--विधेयभेदे वाक्यभेदात्संभवन्त्यामेंकवाक्यतायां तदयोगात् `तुल्यास्यप्रयत्न'मित्यस्य `नाज्झलौ' इत्यस्य च एकवाक्यत्वलाभाय `अज्झल्भिन्नं सवर्ण'मित्यर्थोऽभ्युपेयते । `अज्झल्भिन्न'मित्यत्र परस्परनिरूपिततुस्यत्वविशिष्टास्यप्रयत्नकौ यावज्झलौ, तदुभयभिन्नत्वं विवक्षितम् । तथाच `यो ह्रस्वदीर्घात्मको वर्णो येन वर्णेन तादृशेन तुल्यास्यप्रयत्नस्तदुभयं मिथः सवर्णं भवति', तथा `येन हला तुस्यास्यप्रयत्नकं यद्धल्, तदुभयंमिथः सवर्णं स्यात्', `यश्च दीर्घप्लुतात्मको वर्णो येन हला तुल्यास्यप्रयत्नस्तदुभयमपि मिथः सवर्ण'मित्यर्थः फलितः । ततश्चानेन सूत्रद्वयेन सवर्णसंज्ञायां सिद्धायाम् `अणुदित्सवर्णस्ये'ति ग्राहकशास्त्रं प्रवर्तते, ननु ततः प्राक् । अतो `नाज्झलौ' इत्यनेन आक्षरसमाम्नायिकानामेव सावर्ण्यं व्युदस्यते, नतु सर्वेषाम् । तेनात्र दीर्घशकारयोः सावर्ण्यमस्त्येवेति तद्वारणाय `अकः सवर्णे' इत्यात्राऽचीत्यनुवर्तनं युक्तमिदम् । यदा तूष्मणामीषद्विधृतत्वं परिकल्प्य `नाज्झलौ' इति सूत्रं प्रत्याख्यायते, तदेह सवर्णसूत्रे `अची'ति नानुवर्तनीयम् । `हे पिषासो इत्यादौ गुरोरनृतः-`इत्याकारस्य प्लुते कृते ततः परस्य सस्य इणः परत्वेन षत्वं स्यात्, `नाज्झलौ' इत्यत्राकारप्रश्लेषेण दीर्घहकारयोः सावर्ण्याऽभावेऽपि प्लुताकारस्य हकारसवर्णत्वेनेण्त्वादित्याशङ्क्य तत्समाधानार्थमाश्च आश्चेति द्वन्द्वं कृत्वा सवर्णदीर्घेण दीर्घात्परत्र प्लुतोऽपि प्रश्लिष्यत इति क्लिष्टव्याख्यानमपि नाश्रयणीयम् । विश्वपाभिरित्यादौ ढत्वादेरप्यप्रसक्तिः । स्वराणामूष्माणां च प्रयत्नभेदेन सावर्ण्याऽभावादिति सुगमोऽयं पन्थाः । अकोऽकीत्येवेति । `अकोऽकि दीर्घः' इत्येवेत्यर्थः । सुवचमिति । यथासङ्ख्यसंबन्धेन `दध्यत्रे'त्यादावतिप्रसङ्गाऽभावात् , `ऋ'इति त्रिंशतः संज्ञेत्युक्तत्वात् `होतृ-लृकार' इत्यत्र ऋकारस्य ऋकारपरत्वमस्त्येवेत्यप्रसङ्गाभावादीकारशकारयोः सावर्ण्ये सत्यप्यचीत्यनुवर्तनं विनैव समीहीतिरूपसिद्धेश्चेति भावः । `ऋति ऋ वा' लृति लृ वे'ति वार्तिकं सूत्रस्थेन सवर्णपदेन योजयित्वा पठति ।
	ऋति सवर्ण इत्यादि । नन्वेवम् `अकः सवर्णे-' इति सवर्णपदाऽकरणे वार्तिकयोः सवर्णग्रहणं कर्तव्यम्, सूत्रे तु `अकोऽकी'ति कर्तव्यमिति विपरीतगौरवात्कथम् `अकोऽकीत्येव सुवच'मित्युक्तमिति चेदत्राहुः--भाष्यकारैरेतद्वार्तिकद्वयस्य प्रत्याख्यानान्नास्त्येव गौरवमिति । प्रत्याश्याने तूपपर्त्तिर्लृकारान्तेषु विचारयिष्यते ।
	वर्णद्वयं द्विमात्रमिति । एतेन `दीर्घे प्राप्ते ह्रस्वलृकारश्च विधीयते' इति प्राचो व्याख्यानमाकरविरुद्धमिति ध्वनितम् ।
3.28
	(69) एङः पदान्तादति ।6।1।109।
	एङः पदान्तादति । अयवोरपवादः । `ङसिङसोश्चे'त्यस्यारम्भादस्य पदान्तविषयत्वे लब्धे उत्तरार्थं पदान्तादिति स्पष्टप्रतिपत्तये इहैव कृतमिति मनोरमायां स्थितम् । केचित्तु `पदान्ता'दित्येतदिहाप्यावश्यकमेव, अन्यथाऽपदान्तादपि स्यात् । `ङसिङसोश्चे'ति सूत्रं तु `सुप्सम्बन्धिन्यति परतः पूर्वरूपं चेन्ङसिङसोरेवाऽति परे' इति नियमार्तं स्यात् । तत्फलं तु हरयः, गुरवः, इः स्मृतो यैस्ते स्मृतय इत्यादौ पूर्वरूपाऽप्रवृत्तिरित्याहुः । एङः किम् ?। दध्यत्र । पदान्तात्किम् ?, चयनम् । लवणम् । अचिनवम् । अति किम् ?, हरयिह । विष्णविह । तपरः किम् ?, वायवायाहि ।
3.29
	(70) सर्वत्र विभाषा गोः ।6।1।122।
	सर्वत्र विभाषा । यद्यपीह `छन्दसि' इति न पकृतम्, तथापि `यजुष्युरः' इत्यादिप्रक्रमाच्छन्दस्येवेति संभाव्येत, अतः `सर्वत्रेत्युक्तम् । तद्व्याचश्टे-लोके वेदे चेति । इह `एङ' इत्यनुवर्त्त्य `एङन्तस्य गो'रिति व्याख्येयम् । तेनेह न--चित्रग्वग्रम् । प्रकृतिभाव इति । एतच्च `प्रकृत्यान्तःपाद'मिति सूत्रात्प्रकृत्येत्यनुवृत्त्या लभ्यते । `नान्तःपाद'मिति पाठे तु `सर्वत्र विभाषे'ति सूत्रेण पूर्वरूपमेव विभाषा निषिध्यत इत्यवधेयम् । निषेधविकल्पे विधिविकल्पः फलित इत्याशयेन पूर्वरूपमेवविकल्प्यत इति मनोरमायां स्थितम् ।
3.30
	(71)अवङ् स्फोटायनस्य ।6।1।123।
	अवङ् स्फोटायनस्य । स्फोटोऽयनं परायणं यस्य सः स्फोटप्रतिपादनपरो वैयाकरणः । तस्य स्फोटायनस्य । अत्रापि `एङन्तस्या गो'रिति व्याख्येयम् । `अ'गित्येव सूत्रयितुमुचितम् । विभाषानुवृत्तेः स्फोटायनग्रहणं पूजार्थम् । अतीति निवृत्तमिति । अन्यथा `गवेशः' `गवोद्धः' इत्यादि न सिद्ध्येदिति भावः । अचि पर इति । अत्रा`चीत्यनुवर्तते, अतीति तु निवृत्तमित्यत्र व्याख्यानमेव शरणम् । गवाक्ष इति । गवां=किरणानाम् अक्षीवेति विग्रहः । `अक्ष्णोऽदर्शना'दित्यच्समासान्तः । वातायने रूढोऽयम् । पुंस्त्वं लोकात् ।
3.31
	(72) इन्द्रे च ।6।1।124।
	इन्द्रे च । आरम्भसामर्थ्यान्नित्यमिदम् । इदं च सूत्रंत्यक्तुं शक्यम् । अन्यार्थं स्वीकृतेन व्यवस्थितविभाषाश्रयणेनैवेष्टसिद्धेरित्याहुः । प्लुतुप्रगृह्याः--' इति सूत्रादव्यवहितपूर्वः `अथ प्रकृतिभावः' इति पाठो मूलपुस्तकेषु प्रायेण दृश्यते, स चाऽपपाठ पव । `सर्वत्र विभाषा गोः;' इति प्रकृतिभावस्य प्रागेवारब्धत्वादित्येके । अन्ये तु `अवङ् स्फोटायनस्य' इन्द्रे चे'ति सूत्रद्वयं प्रकृतिभावप्रकरणे पठितमपि तद्बहिर्भूतमित्यवश्यं वक्तव्यं, ताभ्यां तदविधानात् । न च `अवङ्'सूत्रस्य प्रकृतिभावापवादत्वेनोत्सर्गापवादरूपत्वात्तत्प्रकरणस्थत्वं सूपपादमित्यवङादेशानुवृत्त्यर्थं तदनन्तरं पठितस्य `इन्द्रे चे'ति सूत्रस्यापीति वाच्यम् ; पूर्वरूपापवादत्वस्यापि `अवङ्'सूत्रस्य सुवचत्वात् । एतत्प्रकरणपाठस्य गोशब्दानुवृत्त्यर्थतया चरितार्थत्वात् । एवं च स्वलेख्यप्रकृतिभावप्रकरणाद्बहिस्तत्सूत्रद्वयं लिखितं, तदनुकूलत्वेन `सर्वत्र विषाषे'ति सूत्रमपि तत्रैवेति स्थितस्य गतिर्बोध्येत्याहुः ।
	अथ प्रकृतिभावः ।
	------------
3.32
	(73) प्लुतप्रगृह्या अचि नित्यम् ।6।1।125।
	प्लुतप्रगृह्याः । प्रकृति भावं प्रति प्लुतो नाऽसिद्धः, प्लुतमनूद्य प्रकृतिभावविधानसामर्थ्यात् । अचि किम् ?, `जानु उ जानू' । उञः प्रगृह्यत्वेऽपीह सवर्णदीर्घः । `अची'त्यनुवर्तमाने पुनरचिग्रहणमादेशनिमित्ते एवाऽचि प्रकृतिभावः । तेन इहाप्येकादेशः स्यादेव-`जानु उ अस्य रुजति', `जानू अस्य रुजति' । इह `मय उञः' इति पाक्षिके वकारे तु `जान्वस्य रुजति' । एहि कृष्णेति । `दूराद्धूते चे'ति प्लुतः । प्राचा तु-`कृष्णा एही'ति उदाहृतम् । तदसत् । `वाक्यस्य टेः'-इत्यधिकारात् । ह्रस्वसमुच्चितो मा भूदिति । अयं भावः-`हरी ईशा'वित्यादौ `प्लुतप्रगृह्याः'इत्येतत्सावकाशम्, `चक्री अत्रे'त्यत्र तु `इकोऽसवर्णे-' इति । ततश्च `हरी एता'वित्यत्र परत्वाद्ध्रस्वसमुच्चित एव स्यात् । नित्यग्रहणे तु कृते तत्सामर्थ्यात्परमपि बाधत इति ।
	चक्रयत्रेति । इह `स्कोः' इति कलोपो न, यणः कार्यकालपक्षे बहिरङ्गपरिभाषया असिद्धत्वात्, स्थानिवद्भावाच्च । `पूर्वत्रासिद्धे न स्थानिव'दिति तु नास्ति, `तस्य दोषः संयोगादिलोपलत्वणत्वेषु' इति वक्ष्यमाणत्वात् । 
	पार्श्वमिति । पर्शूनां समूहः । `पर्श्वा णस् वक्तव्यः' इति णस् । ओर्गुणस्तु न, `सिति चे'ति पदत्वस्य भत्वापवादत्वात् ।
3.33
	(74) ऋत्यकः ।6।1।128।
	ऋत्यकः । ब्रह्म ऋषिरिति । ननु `ऋत्यस्ये'त्येव सूत्रमस्तु । `दधि ऋच्छती'त्यादौ `इकोऽसवर्णे'इत्यनेनैव प्रकृतिभावसिद्धेः । मैवम् । `होतृ-ऋकार' इत्यत्र प्रकृतिभावार्थमग्ग्रहणस्यावश्यकत्वात् । एतेन `अकोऽसवर्णे' इत्येकमेव सूत्रमस्त्विति शङ्काया निरवकाश एव, उक्तदोषाऽनिवृत्तेः, सप्तॠषीणामित्यत्र `न समासे' इति निषेधापत्तेश्च । `न समासे' इति निषेधवार्तिकं हि `इकोऽसवर्णे' इति सूत्र एव, न तु `ऋत्यकः' इत्यत्रेति सिद्धान्तः । अत एवाह--समासे ऽप्ययमिति । एवं च `ऋलृवर्णयोः' इति पूर्वोक्तो निर्देशः सङ्गच्छते ।
3.34
	(75) प्रत्यभिवादेऽशूद्रे ।8।2।83।
	प्रत्यभिवादे । इह `प्रत्यभिवाद'शब्देन आशीर्वचनमुच्यते । अशूद्रे किम् ?, अभिवादये तुषजकोऽहम्भोः । आयुष्मानेधि तुषजक । आयुष्मानेधीति । अस्तेः सेर्हिः । `ध्वसो'रिति एत्वम् । `हुझल्भ्यो हेर्धिः' । `श्नसोरल्लोपः' । नाम गोत्रं वेति । गोत्रस्योदाहरणम्-`अभिवादये गार्ग्योऽहम्भोः, आयुष्मानेधि गार्ग्या' इत्यूह्यम् ।
3.35
	(76) दूराद्धूते च ।8।2।84।
	दूराद्धूते च । हूतमाह्वानं, तच्च संबोधनमात्रोपलक्षणमित्याह--दूरात्संबोधन इति । उपलक्षणतया व्याख्यानस्य फलमुदाहरति-सक्तन्पिवेत्यादि ।
3.36
	(77) गुरोरनृतोऽनन्त्यस्याप्येकैकस्य प्राचाम् ।8।2।86। 
	गुरोरनृतः । अनन्त्यस्याप्रीति । अत्र वदन्ति-यद्यन्त्यस्य गुरोः प्लुतार्थोऽपिशब्दः इति व्याख्यायेत तर्हि गुरुस्थानिकप्लुतानामेव पर्यायता स्यात्तथाच्च `दूराद्धूते' इति लक्षणान्तरेण लघोष्टेः स्थाने विहितेन प्लुतेन सह युगपत्प्रयोगः प्रसज्येत । तस्मादपिशब्दो गुरोरगुरोश्च टेः प्लुतार्थ इत्येव व्याख्यातव्यं, `टे'रिति प्रकृतत्वादिति । देवदत्तेति । वाक्यत्वसंपत्तये अस्यादिरेहीति शब्दो बोध्यः । एवमग्रेऽपि । सर्वः प्लुतो विकल्प्यत इति । एतेन `द्वैपायनो विस्हकातर आजुहाव पुत्रेति' इति भागवतं व्याख्यातम् । `प्लुतस्य वैकल्पिकत्वादार्षः प्रयोगः' इति श्रीधराचार्योक्तिस्तु भादर्त्तव्या । विस्तरस्त्वत्र मनोरमायामनुसन्धेयः ।
3.37
	(78) अप्लुतवदुपस्थिते ।6।1।129।
	यणादिकं करोतीति । अत्र नव्याः-`यद्येवम् `अग्नी इति ' विष्णू इति ' इत्यत्र प्रगृह्याश्रयं प्रकृतिभावं बाधित्वा परत्वादनेन यणादिकार्यं स्यात्, ततश्च वत्करणप्रयोजन यणादिकमेव स्यात्, तस्मात् `प्लुतकार्यं प्रकृतिभावं न करोतीत्यर्थः' इति प्राचां व्याख्यैव ज्यायसी । एवं च `इको यणची'त्यत्रेग्ग्रहणस्य वैयर्थ्यशङ्रकाऽपि नास्ति । तथाहि--तत्रेग्ग्रहणाऽभावेऽपि `ह्रस्वस्य पिति कृति तुक्' `दीर्घा'दित्यतो ह्रस्वदीर्घपदानुवृत्त्या तयोर्यण्विधानान्न व्यञ्जनस्य भविष्यति । प्लुतस्य तु प्रकृतिभावेनैव न भवितव्यमेव । ्योदयोऽपवादा `हरय' इत्यादौ । `उपेन्द्रः' `कृष्णैकत्व'मित्यादौ तु `आद्गुणः' `वृद्धिरेचि' इति बाधके भविष्यतः । यथा सत्यपीग्ग्रहणे `श्रीश' इत्यादौ सवर्णदीर्घत्वं बाधकम् । अतो नार्थ इग्ग्रहणेन । तथापि `एहि करभोरु 3 इति' `सुतनु 3 इति' चिनुहि 3 अत्रे'त्यादौ `अप्लुतवदुपस्थिते' `ई 3 चाक्रवर्मणस्ये'ति प्रकृतिभावनिषेधेऽपि आभ्यां यणादिकार्याऽविधानात् प्लुतस्याऽस्य यण्न स्यात् । ह्रस्वदीर्घपदाननुवृत्तौ तु व्यञ्जनस्य स्यात् । तस्मादिग्ग्रहणं व्यर्थमिति न शक्यते शङ्कितु'मित्याहुः । अन्ये त्विग्ग्रहणस्य प्रयोजनान्तरमप्याहुः,-इको यणेव क्वचिद्यथा स्याद्यदन्यत्प्राप्नोति तन्मा भूत् । किंचाऽन्यत् प्राप्नोति ?, `इकोऽसवर्णे' इति शाकलम् । एवं च यदुक्तं `न समासे' `सिति चे'ति, तदनेन सङ्गृहीतं भवती'ति ।
3.38
	(79)ई3चाक्रवर्मणस्य ।6।1।130।
	चिनु हीति । `चि'न्विति लोडन्तम् । `ही'त्यव्ययम् । `अनन्त्यस्यापि प्रश्नाख्यानयोः' इत्यनेन प्लुतः । उभयत्रविभाषेयमिति । `इति' शब्दे परतः पूर्वेण प्राप्ते, अन्यत्राऽप्राप्ते चारम्भादिति भावः ।
3.39
	(80) ईदूदेद्द्विवचनं प्रगृह्यम् ।1।1।11।
	ईदूदेदन्तमिति । अत्र विशेणेन तदन्तविध्याश्रयणं किम् ?। `पचेते इमा'-विति यथा स्यात् । `हरी' `विष्णू' इत्यादिष्वेकादेशस्य परादिवद्भावाश्रयेण ईकारादीनां द्विवचनत्वादीदूदेद्रूपं द्विवचनमित्युक्तेऽपि प्रगृह्यत्वं सिध्यतीति बोध्यम् । 
द्विवचनमिति । `संज्ञाविधौ प्रत्ययग्रहणे तदन्तग्रहणं नास्ति', `सुप्तिङन्त'-मित्यन्तग्रहणाज्ज्ञापकात् । तेन कुमार्योर्वध्वोश्चागारं कुमार्यगारं वध्वगारमिति सिद्धम् । `द्विवचनान्तं प्रगृह्यं स्या'दिति व्याकुर्वतः प्राचस्तु नेदं सिध्येत् । हरी एताविति । इह ह्रस्वसमुच्चितप्रकृतिभावो न, `प्लुतप्रगृह्याः' इत्यत्र नित्यग्रहणादित्युक्तम् । अत्र वृत्तिकारेण--`मणीवादीनां प्रतिषेधो वक्तव्यः' इति पठित्वा `मणीव' `रोदसीव' `जंपतीवे'त्युदाहृतम् । तच्च मुनित्रयानुक्तत्वादप्रमाणमिति कैयटादयः । एवं स्थिते `मणीवोष्ट्रस्य लम्बेते प्रियौ वत्सतरौ ममे'ति भारतप्रयोगं समर्थयते--इवार्थे इति । वशब्द इत्यादि । `वं प्रचेतसि जानीयादिवार्थे च तदव्यय'मिति मेदिनी । `व वा यथा तथैवैवं साम्ये' इत्यमरः । कादम्बखण्डितदलानि व पङ्कजानी'त्यादिप्रयोगदर्शनाच्चेति भावः ।
3.40
	(81) अदसो मात् ।1।1।12।
	अदसो मात् । इह एकारो नानुवर्तते, असंभवादित्यभिप्रेत्याह-ईदूताविति । अदसः किम् ?। शम्यत्र, वाम्यत्र । ननूकारानुवृत्तिर्व्यर्था, `स्त्रियौ फले वा अमू आसाते' इत्यत्र पूर्वेणैव सिद्धेः । मुत्वस्यासिद्धत्वेऽप्येकारान्तत्वादत आह--रामकृष्णाविति । पुंसि पूर्वेण न सिध्द्यति, औकारान्तत्वादिति भावः । `अदसो मा'दिति सूत्रं प्रति मूत्वमीत्वं च नाऽसिद्धम्, आरम्भसामर्थ्यात् । अमुकेऽत्रेति । स्त्रीलिङ्गद्विवचनस्य तु पूर्वसूत्रेण प्रगृह्यत्वे प्रकृतिभाव एव । अमुकेऽत्र । एकारोऽप्यनुवर्तेतेति । तथाच एकाराननुवृत्तितात्पर्यग्रहफलकं माद्ध्रहणमिति भावः ।
3.41
	(82) शे ।1।1।13।
	शे इति । छान्दसमपीदं सन्दर्भशुध्द्यर्थमुक्तामित्याहुः । अस्मे इति । अस्मभ्यमित्यर्थः । `सुपां सुलु'गिति भ्यसः शेआदेशः । `शेषे लोपः' । 
3.42
	(83) निपात एकाजनाङ् ।1।1।14।
	निपात एकाच् । निपातः किम् ?। अततेर्डः । अः । `हे अ आगच्छ' । अत्र प्रगृह्यसंज्ञा मा भूत् । एकग्रहणाऽभावे `येन विधि'रिति सूत्रात्तदन्तलाभे `प्रेद'मित्यत्र स्यादत उक्तम्--एक इति । `एका'जिति तु न बहुव्रीहिः, उक्तातिप्रसङ्गतादवस्थ्यात् । अतः `पूर्वकालैके'ति कर्मधारय एव । ननु `निपातोऽना'तित्युक्ते हलन्तस्य सत्यपि प्रगृह्यत्वे प्रयोजनाऽभावादजन्ते प्राप्ते अज्ग्रहणसामर्थ्यादज्रूपस्यैव निपातस्य प्रगृह्यत्वे सिद्धे किमेकग्रहणेन ?। न च `पुरोऽस्ती'त्यादौ हलन्तस्य संज्ञायां सत्यां प्रकृतिभावादतो रोरितिरोरुत्वं न स्यादतोऽज्ग्रहणसामर्थ्यमुपक्षीणमित्येकग्रहणमावश्यकमिति वाच्यम्; प्रगृह्यसंज्ञां प्रति रुत्वस्याऽसिद्धतया रेफान्त[स्यैत]स्य प्रगृह्यसंज्ञाऽभावेन दोषाऽप्रसक्तेः । न च सान्तस्य कृता प्रगृह्यसंज्ञा एकदेशविकृतन्यायेन रेफान्तस्यापि स्यादेवेति प्रकृतिभावादुत्वाऽभावप्रसङ्गस्तदवस्थ इति वाच्यम्; प्रगृह्यसंज्ञां प्रतीव प्रकृतिभावं प्रत्यपि रुत्वस्याऽसिद्धत्वात्प्रकृतिभावाऽप्रवृत्तेः । सकारान्तस्य तु न किंचिदपि सिद्धकाण्डस्थं प्रयोजनं प्राप्नोति यत्प्रकृतिभावेन व्यावर्त्त्येत । न चाज्ग्रहणसामर्थ्यादजन्तस्यैव प्र परा अपेत्यादिनिपातस्य प्रगृह्यसंज्ञा स्यान्न त्वज्रूपनिपातस्यैति वैपरीत्यशङ्कानिवारणार्थमेकग्रहणमिति वाच्यम्; अनाङ्ग्रहणवैयर्थ्यापत्तेः , `व्याहरति मृग' इत्यादिनिर्देशविरोधाच्चोक्तशङ्काया अप्रवृत्तेः । किंच `निपातोऽजना'ङित्युक्तेऽप्यनाङिति प्रतिषेधसामर्थ्यान्निपातस्य विशेषणत्वाभ्युपगमे तदन्तविध्यप्रवृत्त्या निपातरूपो योऽच्स प्रगृह्य इत्यर्थलाभादज्रूपस्यैव निपातस्य प्रगृह्यत्वं सिद्धमिति नास्त्येव प्रयोजनमेकग्रहणस्य । नन्वेवमपि समुदायनिवृत्त्यर्थमेकग्रहणमावश्यकमेव । अन्यथा `अइउ अपेही'त्यत्रैकाज्द्विर्वचनन्यायेन समुदायस्यैव संज्ञा स्यान्नाऽवयवानामिति चरमस्यैव प्रकृतिभावः स्यान्न तु पूर्वयोरिति चेन्न; `अ'जित्येकत्वस्य विवक्षयैव समुदायनिराससंभवात्समुदायसंज्ञयाऽवयवानामननुग्रहेणैकाज्द्विर्वचनन्यायस्याऽप्यप्रवृत्तेः । एकस्मिन्निपाते संज्ञाविधानसंभवेन निपातसमुदायस्य निपातग्रहणेनाऽग्रहणाच्च । अत्राहुर्भाष्यकाराः-`अच्समुदायग्रहणशङ्कनिरासार्थमेकग्रहणं कुर्वन् ज्ञापयति वर्णग्रहणेषु व्यक्तिसङ्ख्या न विवक्ष्यते किंतु जातिरेव निर्दिश्यते' इति । तेन `हलन्ताच्चे'ति सनः कित्त्वात् `दम्भ इच्चे'तीत्त्वे `धिप्सती'त्यादि सिद्धम् । हल्ग्रहणस्य व्यक्तिपरत्वे तु योऽत्रेकः समीपो हल् नकारो, न ततः परः सन्, यस्माच्च परः सन् भकारान्नासाविकः समीप इति कित्त्वं न स्यात्, ततश्च नलोपो न स्यात् । वस्तुतस्तु अपृक्तसंज्ञायामेकग्रहणमुक्तार्थज्ञापकमित्याश्रित्य प्रकृतसूत्रे एकाज्ग्रहणं त्यक्तुं शक्यम् । ्त ेव मनोरमायामनाङिति पर्युदासादेवाऽज्रूषनिपाते लब्धे निपातग्रहणमुत्तरार्थं सत्स्पष्टप्रतिपत्त्यर्थमिहैव कृतमिति निपातग्रहणस्यैव प्रयोजनमुक्तं न त्वेकाज्ग्रहणस्य । अत्र नव्याः--यदुक्तं मनोरमायाम्-`अनाङिति पर्युदासा'दित्यादि, तच्चिन्त्यम्, `ओत्'सूत्रे भाष्यकारैः प्सज्यप्रतिषेधस्यैवाङ्गीकृतत्वात् । नच लभ्यभेदाऽभावात्प्रौढिवादमात्रं भाष्यमिति 
वाच्यम्;-अस्मादेव भाष्यवचनाल्लक्ष्यभेदोऽप्सतीति सुवचत्वात् । तथाहि-अततेर्डः-अः । `अकारो वासुदेवः स्या'दिति वचनाद्रूढिशब्दो वा । अनेन `अ' शब्देन सह `अङ्भर्यादाभिविध्योः' इति आङोऽव्ययीभावे सवर्णदीर्घे `अव्ययीभावश्चे'ति नपुंसकत्वाद्ध्रस्वत्वे सोरम्यमि पूर्वे च कृते `अ'मिति रूपं भाष्यकृत्संमतम् । तथा इणो निष्ठायामितः, वेञस्तु निष्ठायां संप्रसारणे उतः । अम् इतः-एतः, अम् उतः-ओतः' इत्यासमुद्रक्षिति-वत्समासे रूपं च तत्संमतम् । तत्र पर्युदासपक्षे अमि पूर्वो गुणश्च न सिध्यति । अशब्दस्याङ््भिन्नत्वात्स्थानिवद्भावेन निपातत्वाच्च प्रगृह्यत्वात् । प्रसज्यप्रतिषेधाश्रये तु सिध्यति, तस्याङ््त्वेन प्रगृह्यत्वनिषेधात् । न चैतादृशप्रयोगोऽप्रामाणिक इति वक्तुं युक्तम्, प्रकृतभाष्यस्यैव प्रमाणत्वात् । अन्यथा हि भाष्यकारेङ्गितमात्रावलम्बनेन तत्र प्राचां ग्रन्थानामधिक्षेपाय भवतां प्रवृत्तयो व्याहन्योरन्नित्याद्याहुः । आङ्वर्ज इति । प्रतिषेधपक्षे तु प्रगृह्यः स्यादित्येतदुत्तरमिदं द्रष्टम् । वर्ज्यत इति वर्जः । वृजेर्ण्यन्तात्कर्मणि घञ् । वर्जनीय इत्यर्थः । आङो न भवतीति यावत् । आ एवमिति । पूर्वप्रक्रान्तवाक्यार्थस्य अन्यथात्वद्योतकोऽयमाकारः । पूर्वमित्थं नामंस्था इदानीं त्वेवं मन्यसे इत्यर्थः । आ एवं किलेति । स्मरणद्योतकोऽयमाकारः । वाक्यस्मरणयोरित्यादि । अत्रायमाशयः-`ईषदर्थे क्रियायोगेमर्यादाभिविधौ च यः । एतमातं ङितं विद्याद्वाक्यस्मरणयोरङित् ।' इति भाष्यस्याऽङिल्लक्षण एव तात्पर्यं, लाघवात् । अन्यस्य ङित्त्वं त्वर्थसिद्धम् । `ईषदर्थे-'इत्यादिस्त्वेकदेशानुवादः । एवंच `अभ्र आँ अप'इत्यत्र सप्तम्यर्थवृत्तेरप्याकारस्य ङित्त्वात् `आङोऽनुनासिकश्छन्दसी'ति प्रवर्तत इति ।
3.43
	(84) ओत् ।1।1।15।
	ओत् । निपात इति किम् ?। देवोऽसि, वायवायाहि ।
3.44
	(85) संबुद्धौ शाक्ल्यस्यैतावनार्षे ।1।1।16।
	संबुद्धौ । ऋषिर्वेदः `तदुक्तमृषिणा' इत्यादौ तथा दर्शनादित्याभिप्रेत्याह-अवैदिक इति । संबुद्धौ किम् ?। अहो इति । अत्र परत्वाद्विकल्पो मा भूत् । न च `ओ'दिति सूत्रस्य निरवकाशत्वं शङ्क्यम् , `अहो ईशा' इत्यादौ तस्य सावकाशत्वात् । इताविति किम् ?। पटोऽत्र ।
3.45
	(86) उञः ।1।1।17।
	उञः । `निपात एका'जिति नित्यं प्राप्ते विभाषेयम् । साक्स्यस्येतौ प्रगृह्यमिति चात्रानुवरत्ते, इत्यत आह--इतौ वा प्रागुक्तमिति । इह `उञ ऊँ' इत्येकमेव सूत्रं योगविभागेन व्याख्यातम् । एकसूत्रत्वे तु उञ इतौ ऊँ शाक्लयस्येत्यर्थात् `ऊँइति ' इत्येव रूपं शाकल्यमते सिध्यति । अन्येषां तु मते नित्यं प्रगृह्य इति उ-इतीत्येव रूपं सिध्यति, `विती'ति रूपं तु न सिध्यत्येवेति ज्ञेयम् ।
3.46
	(87) ऊँ ।1।1।18।
	ऊँ । अनुनासिक इति । तेनास्मिन् परे `यरोऽनुनासिके-' इति विकल्पः `यदेतनूँ इति पठसि' `यदेतदूँ' इति वा । एतदर्थमेवात्रानुनासिकग्रहणम् । अन्यथा `यरोञम्यनुनासिको वे'त्येवावक्ष्यत् । `यरो ञमि ञम्वे'त्येवावक्ष्यदित्युक्तौ तु यथासङ्क्यप्रवृत्त्या `अम्मयं' `तन्ने'त्यादिसिद्धावपि `चिन्मयं' `एतन्मुरारि'रिति न सिध्येत् । `कृन्मेजन्तः' `ङमुण्नित्य'मित्यादिनिर्देशाश्रयणे तु प्रतिपत्तिगौरवम् । वस्तुस्तु `यरोऽनुनासिके ञम्वे'त्येव सूत्रयितुं युक्तमित्याहुः ।
3.47
	(88) मय उञो वो वा ।8।3।33।
	`प्रगृह्य'मित्यनुवर्तनादाह--प्रगृह्यश्चेति । ननु दीर्घोच्चारणसामर्थ्यादेव प्रकृतिभावासिद्धौ किमनेन प्रगृह्यत्वेनेति चेदत्राहुः-प्रगृह्याप्रगृह्ययोर्द्वयोरप्युञोरादेशापत्तौ प्रगृह्यादेशे प्रकृतिभावादिष्टसिद्धावपि अप्रगृह्यादेशस्याऽनुनासिको वकारः स्यात्तद्वारणाय प्रगृह्यत्वाश्रयणमिति । आदेशस्यास्य स्थानिवत्त्वेनोञ्त्वादुञ इति प्रगृह्यत्वविकल्पे प्राप्ते नित्यार्थं तदाश्रयणमित्यन्ये । यदि तु `प्रगृह्य'मित्यस्य स्थानिविशेषणत्वं स्वीकृत्य `प्रगृह्यस्योञः ऊँ इत्यमादेशः' इति व्याख्यायते, तदा दीर्घानुनासिकोक्तिवत्प्रगृह्यश्चेत्युक्तिरपि स्वरूपकथनमेवेति बोध्यम् । ऊँ इत्यत्र यदि शाकल्यस्येति नापेक्ष्यते, तदा प्रगृह्यस्योञो नित्यमादेशः स्यात्ततश्च `विति' `ऊँ अत् ' एते द्वे रूपे स्याताम्, तस्माच्छाकल्यग्रहणानुवृत्त्या आदेशविकल्पे सिद्धे त्रीणि रूपाणि सिध्यन्तीति कैयटस्तदाह--अयमादेषो वा स्यादिति । व(त्व)स्यासिद्धत्वादिति । अत एवेदं त्रिपाद्यां विधीयते । प्रकृतिभावमात्रबाधनार्थत्वे हि `इको य'णित्यनन्तरं `मय उञो वे'त्येवावक्ष्यत्, यणं चाऽन्ववर्तयिष्यत् ।
3.48
	(89) ईदूतौ च सप्तम्यर्थे ।1।1।19।
	ईदूतौ च । ईदूताविति किम् ?। `प्रियः सूर्ये प्रियो अग्ना भवाति' । ्ग्निशब्दात्परस्याः सप्तम्याः `सुपां 
सुलु'गित्यादिना `डा'देशः । पदकारैः प्रगृह्येषु इतिशब्दुप्रयोगस्य नियमितत्वेन इहापि पदकाले इतिशब्दप्रयोगप्रसङ्गः, स चाऽनिष्ट इति बोध्यम् । सप्तमीग्रहणं किम् ?, धीती, मती, सुष्टुती । धीत्या, मत्या, सुष्टुत्या इति प्राप्ते तृतीयैकवचनस्य पूर्वसवर्ण ईकारः । ततः `अकः सवर्णे दीर्घः' इत्येकादेशः । न त्विह `सुपां सुलु'गिति लुक्, ह्रस्वश्रवणापत्तेः । सोमो गौरी इति । `वातप्रमी अत्र' `ययी आसक्त' इत्याद्युदाहरणे सत्यप्यूकारान्तस्य लौकिकोदाहरणाभावादुभयोरपि वेद एवोदाहरणमुक्तम् । मामकी तनू इति । यद्यप्यत्र संहितायां प्रगृह्यप्रयोजनं नास्ति, तथापि `मामकी इति' `तनू इति' पदकाले तदस्त्येव, `स्वायां तनू ॠत्व्येनाधमाना'-मित्यत्र तु संहिताकालेऽप्यस्ति, तथापि `ऋत्यकः' इति पाक्षिकप्रकृतिभावेनाप्येतत्सिद्धं, छन्दसि रूपान्तरस्यापादयितुमशक्यत्वादिति बोध्यम् । सप्तम्या लुगिति । यदि धीत्यादाविव विभक्तेः पूर्वसवर्णे कृते सवर्णदीर्घ एकादेश इति व्याख्यायेत तदा एकादेशं बाधित्वा परत्वादाङ्गत्वात्वाच्च `आण्नद्याः'इत्याट् ङेराम् च स्यादिति भावः । अर्थग्रहणं किमिति । `वाप्यश्व' इत्यत्र यो वापीशब्दः सतु वाप्यधिकरणकद्रव्ये उपसङ्कान्तः । `सोमो गौरी' इत्यत्र गौरीशब्दस्तु सप्तम्यर्थमात्रे पर्यवसन्नः, न तु तदधिकरणकद्रव्ये उपसङ्कान्तः, वृत्त्याभावादिति भेदः ।
3.49
	(90) अणोऽप्रगृह्यस्यानुनासिकः ।8।4।57।
	अणोऽप्रगृह्यस्य । अण इति किम् ?, हर्तृ कर्तृ । अच्सन्धिरिति । कुत्वं श्चुत्वं वाऽत्र न कृतं, स्पष्टप्रतिपत्त्यर्थम् । अत एवानुस्वारस्याप्यच्त्वादित्यादिनिर्देशोऽप्युपपन्नः । 
	इति तत्त्वबोधिन्यामच्सन्धिप्रकरणम् ।।
	--------------------------
4.0
	अथ हल्सन्धिप्रकरणम् ।
	-----------------
4.1
	(91) स्तोः श्चुना श्चुः ।8।4।40।
	स्तोः श्चुना श्चुः । `स्तो'रिति समाहारद्वन्द्वः, सौत्रं पुंस्त्वम् । एवं `श्चुः' `ष्टु'रित्यपि बोध्यम् । श्चुनेति । `सह युक्ते-' इति सूत्रे `विनापि तद्योगं तृतीये'ति वक्ष्यमाणत्वात्तृतीया । योगे इति । एतदध्याहारलभ्यम् । अत्र स्थान्यादेशयोर्यथासङ्ख्यम् । निमित्तकार्यिणोस्तु न, `शा'दिति ज्ञापकात् । यथासङ्ख्यसूत्रमिह नोपन्यस्तम्, `स्थानेऽन्तरतमः' इत्यनेनापि इष्टसिद्धेर्नात्यन्तावश्यकत्वात् । हरिश्शेत इति । `वा शरी'ति पाक्षिकत्वाद्विसर्जनीयस्य शेन योगे शः, चवर्गयोगे `रामश्चिनोति' । तवर्गस्य तु चवर्गयोगे `सच्चि'दित्यादि । शेन योगे तु तच्शिव इत्याद्युदाहरिष्यति ।
4.2
	(92) शात् ।8।4।44।
	शात् । `ने'ति `तो'रिति चानुवर्तते तदाह-तवर्गस्येत्यादि । `जश्त्व'-मित्यादिव्याख्यातृनिर्देशे निःसन्दिग्धत्वेन बोधनाय `वश्चे'ति षत्वं जश्त्वं च न कृतं,तथा श्चुत्वमपि न कृतमिति परिहारसम्भवाद्वर्गान्त्यमेवोदाहरति-विश्नः प्रश्न इति । `विच्छ गतौ', `प्रच्छ ज्ञाप्सायाम्' । `यजयाचे'त्यादिनानङ् । `छ्वोः शू'डिति छस्य शत्वम् । नङो ङित्वाद्गुणाभावः । प्रच्छेस्तु `प्रश्ने चासन्ने'ति निर्देशात्संप्रसारणाऽभावः । ननु ञमङणनाना नासिकास्थानाधिक्याद्वर्गेष्वाद्यैश्चतुर्भिः सह तुल्यस्थानत्वाभावेन सावर्ण्याऽभावात् `स्तोः श्चुने'ति `तु' शब्देन नकारो न गृह्यते किं तु स्ववर्गाद्यश्चत्वार एवेति विश्न प्रश्न इत्यत्र श्चुत्वाऽप्रसक्तेः किमनेन निषेधेनेति चेदत्राहुः,-`शा'दिति निषेधाल्लिङ्गादेव `तुल्यास्यप्रयत्न'मित्यत्रास्यग्रहणेन नासिकास्थानभिन्नं ताल्वादिस्थानं गृह्यते, तत्स्थानं तु तुल्यमेवेति `तु' शब्देन पञ्चमस्यापि ग्रहणात्स्चुत्वप्रसक्तौ निषेधोऽयमावश्यकः । एवंच `तोर्ली'ति `तु' शब्देन नकारस्यापि ग्रहणाद्विद्वाँल्लिखतीत्यादि सिध्यति । नच निमित्तकार्यिणोर्यथासङ्ख्यनिरासज्ञापकमित्युक्तत्वात्तेनैव चार्थवत्त्वे कथमुक्तार्थे ज्ञापकं भवेदिति वाच्यं; `तु' शब्देन नकारग्रहणे सिद्धे हि यथासङ्ख्यनिवृत्तिरतेन ज्ञापनीयेत्युभयज्ञापेनबाधकाऽभावात् । नापि `तुल्यास्ये'त्यत्र यत्किञ्चित्स्थानतुल्यत्वविवक्षायां वर्गेषु पञ्चापि वर्णाः परस्परं सवर्णा भवेयुरित्युक्तोदाहरणे श्चुत्वप्रसक्तौ `शा'दित्यारम्भ आवश्यक इत्येतज्ज्ञापकाश्रयणं किमर्थमिति वाच्यं, तथाहि सति ञमङणनानां परस्परसावर्ण्यपत्त्या `त्व नयसी'त्यादौ `अनुस्वारस्य ययि परसवर्णः'`वा पदान्तस्ये'त्यनुस्वारस्य ञादयोऽपि स्युः । ताल्वादिस्थानासाम्याऽभावेऽपि नासिकारूपस्य यत्किचित्स्थानस्य तुल्यत्वात् । नापि तुस्यास्यत्वमन्यूनास्यत्वमिति व्याख्यायां ञादीनां परत्परसावर्ण्यं न भवेत्, तेषां नासिकास्थानसाम्येऽपि ताल्वादिस्थानसाम्याऽभावेन न्यूनस्थानकत्वात् । ततश्च `त्वं नयसी'त्यादिषु नातिप्रसङ्गः 
। स्ववर्गाद्यैः सह तु ञादीनां सावर्ण्यं स्यादेव । नासिकास्थानाधिक्येऽपितदन्यूनस्थानकत्वात्तेषामिति `विद्वाँल्लिखतीट'त्यादीष्टं सिध्यति । वर्गाद्यानां तु नासिकास्थानाऽभावेन न्यूनस्थानकत्वात्पञ्चमेन च सावर्ण्याभावेऽपि न क्षतिरिति ज्ञापकाश्रयणं विनैवेष्टसिद्धिरिति वाच्यं, `हे गौरि एही'त्यादौ सवर्णदीर्घापत्तेः । `इकोऽसवर्ण' इति शाकलप्रकृतिभावानापत्तेश्च । इकारान्यूनस्थानकत्वेन तत्सवर्णत्वादेकारस्य । `स्वराणामूष्माणां चैव विवृतं करणं स्मृतम् । तेभ्योऽपि विवृतावेङौ ताभ्यामैचौ तथैव चे'ति वचनात्प्रयत्नभेदेन सावर्ण्याऽभावमभ्युपगम्योक्तानिष्टवारणेऽपि `तद्वस्तु' `तदस्त्र'मित्यत्र `तोर्ली'ति परसवर्णविधिना दकारस्य वकारापंत्तेः,वकारस्य ओष्ठस्थानादिक्येऽपि दन्तस्थानसाम्येन लकाराऽन्यूनस्थानकत्वात्। यदि तु `वकारस्य दन्तोष्ठ'मिति समाहारनिर्देशादोष्ठस्थान (दन्तस्थान)भिन्नमेव दन्तोष्ठस्थानमिति वकारस्य लकारसावर्ण्याभावात्तद्वस्त्वित्यादौ नातिप्रसङ्ग इति ब्रूषे तर्हि `लुग्वा दुहे'त्यादिना दन्त्ये तङि विधीयमानो रक्सस्तस्य लुक्-`अदुह्वही'त्यत्र न स्यात्, किंतु `अदुग्धे'त्यादावेव स्यात् । तथा `पिपूर्तः' `पिपुरती'त्यादौ विधीयमानम् `उदोष्ठयपूर्वस्ये'त्युत्वं `सुस्वूर्षती'त्यादौ न स्यादुक्तरीत्या वकारस्यौष्ठ्यत्वाऽभावात् । न च वस्योष्ठ्यत्वेदन्त्यत्वेच सति `सेक्सृप्' इति षोपदेशलक्षणे स्विदादीनां पृथग्ग्रहणं व्यर्थं स्यात्तेषामपि दन्त्यान्तसादित्वादिति भ्रमितव्यम्; `दन्त्यः केवलदन्त्यो न तु दन्तोष्ठजोऽपी'त्यादेर्मूल एव वक्ष्यमाणत्वात् । ये तु पाणिनिशिक्षायां यमानुस्वारयोरेव नासिकास्थानत्वकथनादन्येषां स्थानं नासिका न भवति, किं त्वनुनासिकत्वं गुण एव । नासिकाव्यापारेणोच्चार्यमाणत्वमात्रेण नासिकास्थानत्वकथने त्वकारादीनामप्युक्तरीत्या नासिकास्थानमिति स्थाननिरूपणे तेषां तदकथान्न्यूनतेत्यादि वदन्ति । तेषामत्रोक्तज्ञापकाश्रयणं विनैवेष्टसिद्धिः । अन्ये त्वकारादीना नासिकया सर्वदाऽनुच्चारणादनुनासिकत्वं गुणः, `सत्त्वे निविशतेऽपैती'त्यादिलक्षणलक्षितत्वात् । ञमङणनानां त्वनुनासिकत्वं नापैति, सर्वदैव तयोच्चारणादिति न गुणः, किन्तु यमानुस्वारयोरिव स्थानमेव नासिकेति स्थानानिरूपणे `ञमङणनाना नासिका चे'त्युक्तं नत्वकारादीनां । नासिका चेति । यत्तूक्तं तुल्यास्यत्वमन्यूनास्यत्वमिति व्याख्यायां तद्वस्त्वित्यादौ `तोर्ली'ति दकारस्य वकारप्रसङ्ग इति तदापाततः । `तोर्ली'त्यत्र लकारद्वयनिर्देश इति स्वीकृत्य लकाररूपे लकारे परे परसवर्ण इति व्याख्यायामुक्तदोषाऽप्रसक्तेरित्याहुः ।।
4.3
	(93) ष्टुना ष्टुः ।8।4।41।
	ष्टुना ष्टुः । इहापि कार्यिनिमित्तयोर्यथासङ्ख्यं न, `तोःषी'ति ज्ञापकात् । सर्पिष्टममिति । `ह्रस्वात्तादौ तद्धिते' इति षत्वम् । यरो । पदान्तस्येति किम् ?। वेद्मि । स्तभ्राति । स्पर्शे चरितार्थ इति । प्रसिद्धप्रयोगाभिप्रायेणेदमुक्तम् । `कमल्मुरारिः' `वृक्षव्नेते'त्यादौ लकारवकारयोरनुनासिकप्रवृत्तौ बाधकाऽभावात् । `स्पर्शस्यैवेष्यते'इति प्राचो ग्रन्थानुरोधेन स्पर्शभिन्नेष्वनुनासिकविधिर्न प्रवर्ततेऽनभिधानादिति वा योज्यम् । रेफे न प्रवर्तत इति । यद्यपि `व्यक्तिः पदार्थ' इति पक्षे लक्ष्यभेदे लक्षणभेदादस्यां व्यक्तौ लक्षणस्याऽचरितार्थत्वाद्रेफेऽपि प्रवृत्तिर्दुर्वारैव, तथापि लक्ष्यानुरोधेन जातिपक्षमाश्रित्येदमुक्तम् । दकारनिपातनादिति । ननु यवादिगणे `ककु'दित्येव पठ्यते नतु `ककुद्मन्त' इति मतुब्विशिष्टम् । तथाच यरोऽनुनासिको दुर्वारः । न च यरोऽनुनासिकप्रवृत्तौ झयन्तत्वाऽभावेन `झयः' इति मतुपो मकारस्य वत्वाप्रसत्तया यवादिगणे `ककु'दिति पाठो निरर्थकः स्यादिति वाच्यम्; अनुनासिकविधेरलसिद्धत्वेन झयन्तत्वानपायाद्नणे तत्पाठस्य सार्थक्यादिति चेदत्राहुः, यद्यत्र ककुद्दकारस्य नकार इष्टः स्यात्तर्हि गणे `ककु' नित्येव पठेन्न `ककु'दिति । मतुपः प्रकृतिभूतककुच्छब्दस्य नान्तत्वनिपातनेऽप्यन्यत्र दकारान्तप्रयोगस्य निर्बाधत्वात् । तस्माद्यरोऽनुनासिकोऽत्र न प्रवर्तत इति । अन्येत्वाहुः-`यचि भं तसौ मत्वर्थे' इति संहितायां पाठे `तसा'विति तात्पूर्वं दकारं प्रश्लिष्य भत्वेनाप्येतत्समाधातुं शक्यम् । `तसा'विति द्विवचननिर्देशस्तु दतयोः समाहारद्वन्द्वं कृत्वा इतरेतरयोगद्वन्द्वे कृते समुपपद्यत इति ।
4.4
	(94) उदः स्थास्तम्भोः पूर्वस्य ।8।4।61।
	उदः स्था । `अनुस्वारस्य ययी'त्यत्र समस्तमपि सवर्णग्रहणमिह निष्कृष्य संबध्यते, एकदेशे स्वरितत्वप्रतिज्ञानादित्यमिप्रेत्याह--पूर्वसवर्णः स्यादिति ।।
4.5
	(95) शाश्छोऽटि ।8।4।63।
	शाश्छोऽटि । इह पदान्तादित्यनुवर्त्य `पदान्ताज्झय' इति व्याख्येयम्, तेनेह न, `मध्वश्चोतन्त्यभितो विरप्शम्'। विपूर्वाद्रपेरौणादिकः शः ।
	छत्वममीति । `शश्छोऽटी'ति सूत्रं `शश्छोऽमी'ति पठनीयमित्यर्थः । तच्छ्लोकेनेति । `तच्छ्मश्रुणे'त्याद्यप्युदाहर्तव्यम् ।।
4.6
	(96) मोऽनुस्वारः ।8।3।23।
	मोऽनुस्वारः । `हलि सर्वेषा'मित्यतो `हली'त्यनुवर्तते `पदास्ये'ति च, तदाह-मान्तस्येत्यादि । हलि किम् ?। त्वमत्र । किमत्र । 
4.7
	(97) नश््चापदान्तस्य झलि ।8।4।24।
	नश्चापदान्तस्य । अपदान्तस्य किम् ?। राजन्पाहि । आक्रंस्यत इति । `आङ उद्गमने' इति तङ् । `स्नुक्रमोः-' इति नेट् ।
4.8
	(98) अनुस्वारस्य ययि परसवर्णः ।8।4।58।
	अनुस्वारस्य । अत्र `ययी'ति स्पष्टार्थम्, अचि परेऽनुस्वाराऽभावात् । शलि तु परसवर्णोऽनुस्वारान्तरतमो न संभवतीति `कुण्डं रथेने'त्यत्रेव `दंशन'मित्यादावपि परसवर्णविध्यप्रवृत्तेः । अत्र वदन्ति-`ईषद्विवृतमूष्माणां, विवृतं स्वराणा'मिति भाष्यमते `ययी'त्यास्यापार्थकत्वम् । सूत्रकारमते तदावश्यकमेव । अन्यथा `दशन'मित्यादावनुस्वारान्तरतमः परसवर्णोऽनुनासिक ईकारः स्यात् । ईकारशकारयोस्तन्मते सावर्ण्यस्य सत्त्वात् । तथा `कुण्डं शेते' इत्यादावनुस्वारस्य `वा पदान्तस्ये'ति स्यादिति । अङ्कित इति । `अङ्क पदे लक्षणे चे'ति चुरादिण्यन्तात्क्तः । `निष्ठायां सेटी'ति णिलोपः । परसवर्णेन ङः । `अकि लक्षणे' इत्यस्माद्वा क्तः । नुमोऽनुस्वारे परसवर्णेन ङः । अञ्चित इति । `अञ्चेः पूजाया'मिति निष्ठायामिट् । `नाऽचे'रिति नलोपनिषेधः ।
	कुण्ठित इति । `कुठि प्रतिघाते' क्तः । नुमोऽनुस्वारे परसवर्णेन णः ।
	शान्त इति । `शम उपशमे' क्तः । `वा दान्तशान्ते'ति निपरातनादिडभावः । `अनुनासिकस्य क्वी'ति दीर्घः । मस्यानुस्वारे परसवर्णेन नकारः । गुम्फित इति । `गुम्फ ग्रन्थे'क्तः । मस्यानुस्वारे परसवर्णेन मः ।।
4.9
	(99) मो राजि समः क्वौ ।8।3।25।
	मो राजि समः क्वौ । राजीति किम् ? संपत् । सम इति किम् ?, इदं राट् । क्वाविति किम् ? संराजितुं, संराजितव्यम् । मकारस्य मकारवचनमनुस्वारनिवृत्त्यर्थं, तदाह--म एव स्यादिति । सम्राडिति । `राजृ दीप्तौ' संपूर्वादस्मात् `सत्सूद्विषे'त्यादिना क्विप् । व्रश्चादिना षत्वं, जश्त्वचर्त्वे । 
4.10
	(100) हे मपरे वा ।8।3।26।
	हे मपरे वा । मपर इति बहुव्रीहिः । यवलेति । यवलाः परा यस्माद्यवसपरस्तस्मिन्हकारे परे मस्य यवला (वा) भवन्तीत्यर्थः ।।
4.11
	(101) यथासङ्ख्यमनुदेशः समानाम् ।1।3।10।
	यथासङ्ख्यमनुदेशः । अनुदिश्यत इति अनुदेशः । पश्चादुच्चार्यत इत्यर्थः । `समाना'मिति संबन्धे षष्ठी, तदाह--समसम्बन्धी विधिरिति । `समकर्मकं विधान'मिति तु नोक्तम्, तथाहि सति यत्रोद्देशिषु समेषु समानां विधानं पाघ्रदिषु पिबादीनां प्रियस्थिरादिषु च प्रस्थादीनां' तत्रैव यथाक्रमं प्रवृत्तिः स्यात् । इष्यते तु अनुवाद्ययोरपि यथासङ्ख्यत्वम् । `समूलाकृतजीवेषु हन्कृञ्ग्रहः' इत्यत्र यथा । समानामिति किम् ?, `लक्षणेत्थंभूते'त्यत्र लक्षणादयश्चत्वारोऽर्थाः, प्रत्यादयस्तु त्रयः, तत्र सर्वेषां सर्वत्र कर्मप्रवचनीयसंज्ञा यथा स्यात् ।
4.12
	(102) नपरे नः ।8।3।27।
	नपरे । अयमपि बहुव्रीहिरेव । `हे' इति त्वनुवर्तते, तदाह--नपरे हकारे इति ।
4.13
	(103)ङ्णोः कुक् टुक् शरि ।8।3।28।
	ङ्णोः । चयो द्वितीया इति । एतच्च नादिन्याकोशे इति सूत्रे भाष्ये स्थितम् । अतएव मनोरमायां `डः सी'ति सूत्रे `तु'डित्युच्यमाने `चयो द्वितीयाः-' इति पक्षे थकारापत्तिरुक्ता । यदि तु `ङ्णोः' इति सूत्रस्थं स्यात्तर्हि `तु'डित्येव सुवचं स्यात् । तुटोऽसिद्धत्वेन चयो द्वितीयाः-इत्यस्याऽप्रवृत्तेः । पौष्करसादेरिति । पुष्करे तीर्थविशेषे सीदतीति पुष्करसत् । तस्यापत्यं पौष्करसादिराचार्यः । बाह्वादित्वादिञ् । अनुशतिकादित्वादुभयपदवृद्धिः ।
4.14
	(104) ङः सि धुट् ।8।3।29।
	ङः सि धुट् । `उभयनिर्देशे पञ्चमीनिर्देशो वलीयान्परत्वा'दित्यभिप्रेत्याह--सस्येति । सीति सप्तमी निर्देशस्तु लाघवार्थः । षट्सन्त इति । धुटश्चर्त्वेन तकारः । `चयो द्वितीयाः--' इति तस्य थो न, चर्त्वस्याऽसिद्धत्वात् । अतएव 
धुडभावे `षट्सन्त' इत्यत्र टस्य ठो न भवति । नन्वेवमपि `ङः सि धु'गिति धुग्विधीयतां डकारस्य सकारे परे धु'गिति व्याख्यानसंभवात्किमनेन धुटः परादित्वाभ्युपगमेन ?। मैवम् । पूर्वान्तत्वे तु न पदान्ताट्टोरनामिति निषेधाप्रवृत्त्या धकारस्य ष्टुत्वप्रसङ्गात् । अतएव वक्ष्यमाणस्तुगिहैव न कृतः । डस्य तुकि ष्टुत्वे तस्याऽसिद्धत्वेन चयो द्वितीया इत्यस्यापि प्रसङ्गाच्च । इग धुड्विकल्पेन रूपद्वये सति टकारनकारविसर्गाणां द्वित्वविकल्पात्षोडश रूपाणि । खयः शर इति द्वित्वे द्वात्रिंशत् (32) । शरोऽचीति निषेधोऽत्र न प्रवर्तते । तस्य सौत्रद्वित्वमात्रविषयत्वस्योक्तत्वात् । न च चर्त्वस्यासिद्धत्वात्खयः परत्वमेव नास्तीति शङ्क्यम् । `पूर्वत्रासिद्धीयमद्वित्वे' इत्युक्तेः ।।
4.15
	(105) शि तुक् ।8।3।31।
	शि तुक् । `शी'ति सप्तमी पूर्वत्र कृतार्थाया `न' इति पञ्चम्याः षष्ठीं कल्पयतीत्याह--नस्येति । चलोप इति । `झरो झरी'त्यत्र सवर्णग्रहणसामर्थ्याद्यथासङ्ख्यं न प्रवर्तत इति भावः । सञ्छम्भुरिति । इह श्चुत्वतुकोरसिद्धत्वमाश्रित्य `नश्छवी'ति रुत्वं नाशङ्क्यं, छत्वस्याऽसिद्धत्वात् । चतुष्टयमिति । अत्र तुकः श्चुत्वे `चयो द्वितीयाः' इति पक्षे चस्य छत्वे शस्यापि छत्वविकल्पात्सञ्छ््छम्भुः शञ्छ्शम्भुरिति रूपद्वयवृद्धिर्वोध्या । न च शस्य छत्वपक्षे शर्परत्वाऽभावात् `चयो द्वितीयाः-' इति पक्षे चस्य छो निति शङ्क्यम्, `शश्छोऽटी'ति छत्वस्याऽसिद्धत्वादित्याहुः ।
	`ञछौ ञचछा ञचशा ञशाबिति चतुष्टयम् ।
	रूपाणामिह तुक्छत्वचलोपानां विकल्पनात् ।।'
4.16
	(106) ङमो ह्रस्वादचि ङमुण्नित्यम् ।8।3।32।
	ङमो ह्रस्वात् । ङम् प्रत्याहारः, संज्ञायां च कृतं टित्त्वं सामर्थ्यात्संज्ञिभिः संबध्यते । तेन यथासङ्ख्यं ङुट्-णुट्-नुटः प्रवर्तन्ते । नित्यग्रहणं विस्पष्टार्थं, `हे मपरे' इति `मय उञो वे'ति च विकल्पद्वयस्य मध्ये पाठादेव नित्यत्व लाभात् । नन्विह नित्यग्रहणाऽभावे `हे मपरे वे'ति वाग्रहणमुत्तरसूत्रेषु पञ्चस्वप्यनुवर्तते वा न वेति शङ्का स्यादिति चेत्सत्यम् । अतएव `विस्पष्टार्थ'मित्युक्तं न तु व्यर्थमिति । तस्मात्परस्याऽच इति । ननु `ङम' इत्यस्य षष्ठ्यन्ततामाश्रित्याऽचि परे पूर्वस्यैव विधीयतां को दोष इति चेन्मैवम्, तथाहि सति ङमन्तस्य पदस्य पूर्वावयवः स्यादित्यनिष्टं प्रसज्येत । `पदस्य यो ङम् तस्ये'ति वैयधिकरण्येन व्याख्यायामपि `कुर्वन्नास्ते' इत्यत्र णत्वं प्रसज्येत, `पदान्तस्ये'ति निषेधस्याऽप्रवृत्तेः । यद्यपि बहिरङ्गपरिभाषया ङमुड्विधेरसिद्धत्वादिष्टं सिध्यति, तथापि यथोद्देशपक्षे त्रैपादिकेऽन्तरङ्गे बहिरङ्गपरिभाषाया अप्रवृत्तेः प्रसज्यत एव णत्वमिति यथोक्तव्याख्यानमेव सांध्विति दिक् । सुगण्णीश इति । ण्यल्लोपौ न स्थानिवत्, पूर्वत्रासिद्धे तन्निषेधात् । ननु `परमदण्डिना'वित्यादावन्तर्वर्तिविभक्तया पदत्वान्नुट् स्यादिति चेन्न; `उत्तरपदत्वे चापदादिविधौ' इति प्रत्ययलक्षणप्रतिषेधात् । अतएव परमवाचौ' `परमगौदुहौ' `परमलिहा'वित्यादौ कुत्वघत्वनत्वादीनि न । प्राचा तु `उञि च पदे' इत्यतः `पदे' इत्यनुवर्त्त्य `अजादेः पदस्ये'ति व्याख्यानान्ङमुण्नेत्युक्तं, तदनेन प्रत्युक्तम् । इहैव नलोपं वारयितुमुक्तरीतेरेव तेनाऽप्यनुसर्तव्यत्वात् ।
4.17
	(107) समः सुटि ।8।3।5।
	समः सुटि । यद्यपि मोऽनुस्वारेण सिद्धं, तथापि अनुनासिकत्रिसकारसिध्द्यर्थमिदम् ।
4.18
	(108) अत्रानुनासिकः पूर्वस्य तु वा ।8।3।2।
	अत्रानुनासिकः । अयमधिकारो विधिर्वेति पक्षद्वयम् । आद्ये `अत्राग्रहणमनर्थकम्, अधिकारादेव रूप्रकरणलाभात् । `तु'शब्दस्तु अधिकारपक्षे परस्मात्कार्यिणः पूर्वकार्यस्य विशेषद्योतनार्थः,-`परस्य नित्यं रुत्वं पूर्वस्य तु वाऽनुनासिक' इति । विधिपक्षे `तु'शब्दो व्यर्थो `वा' ग्रहणं स्पष्टार्थम्, `अनुनासिकात्परः' इति ज्ञापकादेव सिद्धेः । नहि विकल्पं विना `अनुनासिकं विहाये'त्यनुनासिकाऽभावपक्षः संभवति । इदमेव ध्वनयितुं वृत्तौ `तुध्वे'तिशब्दावनुक्त्वा `रोः पूर्वस्यानुनासिकः स्या'दित्येवोक्तम् । रोः पूर्वस्येति । उपलक्षणमेतल्लोपस्यापि । अत्र `रुप्रकरणे यो विधिस्ततः पूर्वस्ये'ति निष्कृष्टोऽर्थः । एवं `रोः पूर्वस्मात्पर' इत्यस्यापि `रुप्रकरणे यो विधिस्ततः पूर्वस्मात्पर' इत्यर्थो बोध्यः ।
4.19
	(109) अनुनासिकात्परोऽनुस्वारः ।8।3।4।
	अनुनासिकात् । ल्यब्लोपे पञ्चमीत्याह--अनुनासिकं विहायेति । अनुनासिकाऽभावपक्षे इत्यर्थः । `पूर्वस्ये'ति प्रकृतस्य तु विभक्तिविपरिणामेन पञ्चम्यन्ततेत्यभिप्रेत्याह-रोः पूर्वस्मादिति । `-संसर्गवद्विप्रयोगस्यापि विशेषावगतिहेतुत्वात् `अवत्सा धेनुरानीयता'मित्यत्रेवसंभावितानुनासिकत्वगुणक एवोपस्थितत्वादाकाङ्क्षितत्वाच्चावधित्वेन सम्बध्यत 
इत्यभिप्रेत्याह-रोः पूर्वस्मादिति-' इति तु मनोरमायामवतारितं, तत्तु `पूर्वस्ये'त्यनुवर्तनं विभक्तिविपरिणामं चानपेक्ष्य लौकिकन्यायेनैवेष्टं सिध्यतीत्याशयेनोक्तमित्याहुः । अनुस्वारागम इति । आगमत्वं च परशब्देनैव लभ्यते । यथा `पूर्वौ तु ताभ्यामै'जित्यत्र पूर्वशब्देन ऐचोरागमत्वमिति भावः ।
4.20
	(110) विसर्जनीयस्य सः ।8।3।34।
	विसर्जनीयस्य । खरीति । एतच्च`खरवसानयोः' इति सूत्रान्मण्डूकप्लुत्याऽनुवर्तते । 
	संस्स्कर्तेति । `संपरिभ्या'मिति करोतेः सुट् । नन्वनुस्वारस्याऽनच्त्वात्ततः परस्य द्वित्वं न स्यादेवेत्यनुस्वारपक्षे त्रिसकारकं रूपं कथं स्यादित्याशङ्क्याह-अनुस्वारविसर्गेत्यादि । अकारोपरीति । यदि त्विकारोपरि पठ्येरंस्तर्हि `पयःसु' `यशःसु' इत्यादौ `इणः परस्ये'ति षत्वं स्यादिति भावः । अच्त्वादिति । न चैवं `हरिः कर्ता' `हरिंस्मरेत्' `रामः पातीत्यादौ यणादिप्रसङ्गः, त्रिपादीस्थत्वेन विसर्गादीनामसिद्धत्वात् । अनुस्वारस्यापि द्वित्वे इति । अपिशब्दात्ककारस्य । वचनान्तरेणेति । `अचो रहाभ्या'मिति कृतेऽपि `यणो मयः' इति भवत्येवेति भावः ।
4.21
	(111) पुमः खय्यंम्परे ।8।3।6।
	पुमःखयि । पुंसः संयोगान्तलोपेऽवशिष्टभागस्येदमनुकरणम् । `अम्पर' इति बहुव्रीहिः । पर्युदासादिति । `इदुदुपधस्ये'ति षत्वविधायके सूत्रे इति भावः । ख्य ञादेशे नेति । `चक्षिङः ख्या'ञित्यत्र ख््शादिरयमादेशः । असिद्धकाण्डे णत्वानन्तरं `शस्य यो वे'ति स्थितमिति वक्ष्यते । एवंच यत्वस्यासिद्धतयाऽम्परत्वाऽभावात् `पुमः खयी'ति रुत्वं नेत्यर्थः ।
	पुंख्यानमिति । चक्षिङो `ल्युट् चे'ति ल्युटि ख्याञादेशः । ननु आदेश इह दुर्लभः, `वर्जने प्रतिषेधः'-`असनयोश्चे'ति वार्तिकादिति चेत्सत्यम् ; `बहुलं तण्यन्नवधकगात्रविचक्षणाऽजिरातद्यर्थ'मिति वार्तिके बहुलग्रहणात्समाध्रेयम् । विस्तरस्तिवह मनोरमायामनुसन्धेयः । त्रायस्वेति । `त्रैङ् पालने'लोटि शप्यायादेशः ।
4.22
	(112) नश्छव्यप्रशान् ।8।3।7।
	प्रशानिति । प्रपूर्वाच्छाम्यतेः क्विप् । `अनुनासिकस्ये'ति दीर्घः । `मो नो धातो'रिति नः । तस्याऽसिद्धत्वान्नलोपो न । 
4.23
	(113) नॄन्पे ।8।3।10।
	नॄन्पे। पकारोपरि अकार उच्चारणार्थः । तेन `नॄः पुनाती'त्यादि सिद्धम् । `उभयथर्क्षु' इत्यत `उभयथे'नुवृत्तेर्विकल्पः फलित इत्याशयेनाह-रुः स्याद्वेति । कुप्वो क । अत्र `कुप्वो'रिति रेफस्य विसर्गः, जिह्वामूलीयस्य खर्त्वात् । `खर्परे शरी'ति विसर्गस्यास्य लोपः, जिह्वामूलीयस्य शर्त्वात् । `वा शरी'ति विसर्गस्य विसर्ग एव वा । आदेशयोः कपावुच्चारणार्थौ । चाद्विसर्ग इति । प्राचा तु `चाद्विकल्पः' इत्युक्तं , तदसत् । कपाभ्यां मुक्ते विसर्जनीयस्य सत्वप्रसङ्गात् ।
4.24
	(114) कानाम्रेडिते ।8।3।12। 
	कानाम्रेडिते । `कान्कान्' इति वाच्ये आंम्रेडितग्रहणं यत्र द्विंरुक्तिस्तत्रैव यथा स्यात् । इह मा भूत्--`कान् कान् पश्यसी'ति । अत्र एकः किंशब्दः प्रश्ने । द्वितीयः क्षेपे । कान् कुत्सितान् पश्यसीत्यर्थः । वार्तिके कान्ग्रहणाऽभावेऽपि सत्वं सिध्यतीत्याशयेनाह-यद्वेति । संपुमोस्तु वार्तिकेनैव सत्वम् । कस्कादिषु संस्कर्ता संसकरिष्यति पुंस्कोकिलः पुंस्काम इत्यादिबहूनां पाठे गौरवात् । कस्कादिषु `संपुंका'निति पठित्वा सर्वमपि वार्तिकं त्यक्तुमशक्यं `पुस्कोकिल' इत्यादाविणः परत्वेन विसर्गस्य षत्वप्रसङ्गात् । किं तु कान्ग्रहणमिव सम््ग्रहणं वार्तिके त्यक्तुं शक्यमित्यम्ये । 
4.25
	(115) कस्कादिषु च ।8।3।48।
	कस्कादिषु च । अत्र `सौपदादौ' इत्यतः स इति, `इणः षः' इति सूत्रं चानुवर्तते, तदाह-एष्विण उत्तकस्येत्यादि । कौतस्कुत इति । कुतः कुत आगत इत्यर्थे अव्ययात्त्यपि प्राप्ते गणपाठसामर्थ्यादणित्याहुः । `अव्ययानां भमात्रे' इति वक्ष्यमाणेनाऽत्र टिलोपः । सर्पिंष्कुण्टिकेति । `नित्यं समासे' इत्येव सिद्धे इह पाठस्य प्रयोजनमसमासे व्यपेक्षाविरहेऽपि षत्वार्थमित्यादि वक्ष्यति । 
4.26
	(116) संहितायाम् ।6।1।72।
	संहितायाम् । इत्यधिकृत्येति । एतच्च `इकोयणची'त्यत्रैव वक्तव्यमपि सूत्रक्रमानुरोधेनात्रोक्तम् ।
4.27
	(117) छे च ।6।1।73।
	छे च । छकारोपरि अकार उच्चारणार्थः, `विदिभिदिच्छिदे'रिति निर्देसात् । तेन `विच्छिन्न'मित्यादि सिद्धम् । ह्रस्वस्येति । एतच्च `ह्रस्वस्य पिति कृती'त्यतोऽनुवर्तते, तुक् च ।
4.28
	(118) दीर्घात् ।6।1।75।
	सेनासुरेति । यदि हि छस्य तुक््स्यात्तर्हि छस्य चर्त्वे सति चद्वयं स्यात् संनिपातपरिभाषया चर्त्त्वाऽप्रवृत्तौ तु छकारोपरि चकारः श्रूयतेति भावः ।
4.29
	(119) पदान्ताद्वा ।6।1।76।
	पदान्ताद्वा । प्रकृतेन दीर्घेण पदविशेषणात्तदन्तविधिलाभेनेष्टसिद्धावप्यन्तग्रहणं पदान्तस्यैव तुग्यथा स्यात्पदस्य मा भूदित्येतदर्थम् । अन्यथा पदविधित्वात्समर्थपरिभाषोपस्थितौ समर्थेषु `लक्ष्मीच्छाये'त्यादिष्वेव स्यात्, `तिष्ठतु कुमारी, छत्रं हर देवदत्ते'त्यत्र न स्यात्, असामर्थ्यात् । एवं `न पदान्ताट्टो'रिति सूत्रे `पदाट्टो'रिति वक्तव्येऽन्तग्रहणं `दुष्टाः षट्', `सन्तस्त्रय' इत्यत्रापि ष्टुत्वनिषेधार्थमित्याहुः ।
	इति तत्त्वबोधिन्यां हल्सन्धिप्रकरणम् ।
	--------------------------
	अथ विसर्गसन्धिः ।।
	--------------
	(120)विसर्जनीयस्य सः ।
	विष्णुस्त्रातेति । प्रातिपदिकात् `स्वैजसमौ'डिति सुप्रत्यये तस्य रुत्वे `खरवसानयो'रिति विसर्गे च कृते `विसर्जनीयस्य स' इति सः । अस्य च रुत्वं नाशङ्क्यम्, रुत्वं प्रति विसर्जनीयसत्वस्याऽसिद्धत्वात् । 
	(121) शर्परे विसर्जनीयः ।8।3।35।
	शर्परे विसर्जनीयः । `शर्परे' इति बहुव्रीहिः । अनुवर्तमानश्च खरन्यपदार्थः । सत्वादेरयमपवादः । यदि तु `शर्परे ने'त्यवोच्येत तर्हि प्रकृते सत्वे निषिद्धेऽपि कुप्वोः क पौ स्याताम् `वासः क्षौममद्भिः प्सात'-मित्यादौ । विसर्जनीयवचनात्तु विकारमात्रं बाध्यते इत्याशयेनाह -न त्वन्यदिति । तदेव स्फुटयति-इहेति ।
	(122) सोऽपदादौ ।8।3।38।
	सोऽपदादौ । अपदाद्योरिति । सूत्रे व्यत्ययेन एकवचनम् । यदि तु `विसर्जनीयस्य सः' `शर्परे विसर्जनीयः' इत्यत्र मण्डूकप्लुत्यानुवर्तितो यः खर् स इहाप्यनुवर्त्य विशेष्येत `अपदादौ री'ति, तदा यथाश्रुतं साधु । परन्तु पनर्मण्डूकप्लुत्याऽनुवर्तने क्लेश इति भावः । अन्ये त्वाहुः-पुनर्मण्डूकप्लुति विनाप्यनुवर्त्तितुं शक्यः, `वा शरी'त्यत्र शरा खरं विशेष्य `शर्रूपे खरी'ति व्याख्याने, `कुप्वो'रिति सूत्रे `कुप्वोः खरी'ति व्याख्याने च क्षत्यभावादिति । 
	पयस्पाशमिति । `याप्ये पाशप्' । `ईषदसमाप्तौ कल्पप्' । `अज्ञाते' `कुत्सिते' इति कः । `काम्यच्चे'ति काम्यच् । पाशकल्पककाम्येष्विति वृत्तिः । सम्भवदर्शनमेतन्नतु परिगणनम्, अन्यस्याऽसम्भवात् । प्रातःकल्पमिति । अधिकरणशक्तिप्रधानस्यापि `प्रातः' शब्दस्येह वृत्तिविषये शक्तिमत्परत्वं, `दोषाभूतमहः' दिवाभूत रात्रि'रितिवत् ।
	गीः काम्यतीति । नच सत्वनिषेधेऽपीह `इणः षः' इति षत्वं स्यादिति वाच्यं, तत्रापि `काम्ये रोरेव'त्यस्याऽनुवृत्तेः । यदि तु `इणः षः' इत्यत्रैवेदं पठ्यते तर्हि षत्वमात्रप्रतिषेधेऽपि पूर्वेण सत्वं स्यात् ।
	(123) इणः षः ।8।3।39।
	इणः षः । सोऽपदादावित्यस्यापवादः । 
	(124) नमस्पुरसोर्गत्योः ।8।3।40।
	पुरःप्रवेष्टव्या इति । `पॄ पालनपूरणयोः' । भ्राजभासे'त्यादिना क्विप् । तदन्ताज्जस् । जसन्ततां स्फुटीकर्तुं `पूः पुरा'वित्युपन्यस्तम् ।
	(125)इदुदुपधस्य चाऽप्रत्ययस्य ।8।3।41।
	इदुदुपधस्य । इदुदिति किम् ?, गीः करोति । पूः करोति । इह `इदुतौ उपधे यस्य समुदायस्य तस्यावयवो यो विसर्ग' इति वैयधिकरण्येन सम्बन्धः । `अप्रत्ययस्ये'ति तु `अप्रत्ययो यो विसर्ग' इति सम्बध्यते । सम्भवति सामानाधिकरण्ये वैयधिकरण्यस्याऽन्याय्यत्वात् । न च विसर्गस्य प्रत्ययत्वमप्रसिद्धमिति वाच्यम्, `अग्निः करोती'त्यादौ 
स्थानिवद्भावेन तत्प्रसिद्धेः । न चातिदेशं प्रति त्रिपाद्या असिद्धत्वं शङ्क्यम्, `अप्रत्ययस्ये'ति निषेधेनैव सिद्धतिवज्ञापनात् । अतएव `अग्नि'रित्यादौ रोर्विसर्गः सिध्यति । अन्यथाऽपदान्तत्वान्न स्यात् । विसर्गविधिस्तु `पुन'रित्यादौ चरितार्थः । ज्ञापकं च विशेषापेक्षम् । तेन `अचः परिस्मिन्-' इति त्रापाद्यां न प्रवर्तते । एवं च `पूर्वत्रासिद्धीये न स्थानिव'दिति सिद्धान्त उक्तयुक्तिमूलको न तु वाचनिक इति मनोरमायां स्थितम् ।  
	अत्र वदन्ति-`अप्रत्ययस्ये'त्यत्र प्रत्ययस्य यो विसर्जनीयो न भवतीत्याद्यर्थ एव आकारे स्थित इति `अप्रत्ययो यो विसर्ग' इति सामानाधिकरण्येनान्वयो न युक्तः । `सर्पिष्करोती'त्यत्र `इसुसोः सामर्थ्ये' इति वैकल्पिकशत्वप्रवृत्तावपि `तिष्ठतु सर्पिः पिबत्वमुदक'मित्यत्र `इदुदुपधस्ये'त्यनेन नित्यं षत्वप्रसङ्गात् । न चाकरमतेऽप्युणआदीनामव्युत्पत्त्याश्रयणे तथा स्वीकारादिष्टापत्तिरिति वाच्यम्, व्युत्पत्त्याश्रयणे दोषतादवस्थ्यात् । `इसुसो'रित्यत्र `सर्पिष्करोती'त्युदाहरणेन व्युत्पत्तिपक्षस्यैव वार्तिककारेण स्वीकृतत्वानुमानात् । अन्यथा `इदुदुपधस्ये'त्यनेनैव व्युत्पत्त्यव्युत्पत्तिपक्षभेदेन षत्वविकल्पसिद्धेस्तदुदाहरणस्याऽसङ्गतिप्रसङ्गात् । किंच `तिष्ठतु सर्पि'रित्यादौ `इदुदुपधस्ये'ति षत्वस्येष्टत्वे-`कस्कादिषु सर्पिष्कुण्डिकाशब्दोऽसमासे व्यपेक्षाविरहेऽपि षत्वार्थः'-इति स्वमूलग्रन्थविरोध इति । अत्र केचित्, `इदुभ्द्यामप्रत्ययस्ये'ति वक्तव्ये `इदुदुपधस्ये'तिग्रहणं नित्यं य िदुदुपधस्तस्यैव विसर्गस्य षत्वं यथा स्यात्, `कविभिः कृत'मित्यादौ मा भूदित्येवमर्थम् । भिसो विसर्गस्य हि नित्यमिदुदुपधत्वं नास्ति' `रामै'रित्यादौ तदभावादिति, तन्न; `अग्निः करोती'ति निषेधादाहारणस्याऽसाङ्गत्यापत्तेः । `देव' इत्यादावकारोपधत्वात् । `प्रियचत्वा' इत्यादावाकारोपधत्वेन `चतुष्कपाल' इत्यादौ षत्वानापत्तेश्चेति यत्किञ्चिदेतत् । अन्ये तु-`प्रत्ययस्य यो विसर्जनीयो न भवती'त्यादिव्याख्याने तूक्तोदाहरणे षत्वस्याऽप्रवृत्तेरुपधस्येत्येतत्सुत्यजमित्याहुः । स्यादेतत् । `अप्रत्ययग्रहणमेव--स्थानिवत्सूत्रं प्रति त्रिपादी सिद्धेत्यत्र ज्ञापक'मित्युक्तम् । तदिदं वैयधिकरण्येनान्वयमभ्युपगच्छतां न सिध्येत् । अत्राहुः--`न मु ने' इत्यत्र `ने'ति योगं विभज्य `स्थानिवत्सूत्रं प्रति त्रिपादी नासिद्धे'ति व्याख्यायते । `प्रत्ययः', परश्चे'त्यादिनिर्देशाश्चेहानुकूलाः । योगविभागस्येष्टसिद्ध्यर्थत्वात । `अचः परस्मिन्--' इति सूत्रं प्रति त्वसिद्धैव । ततश्च `पूर्वत्रासिद्धे न स्थानिव'दिति सिद्धान्तो युक्तिमूलक इत्यादि सर्वं सङ्गच्छत इति । `अप्रत्ययो यो विसर्ग' इति सामानाधिकरण्यपक्षे `मातुः कृपे'त्यादौ `इदुदुपधस्ये'ति षत्वमाशङ्क्याह--एकादेशशास्त्रनिमित्त कस्येति । `मातु'रित्यत्र हि `ऋत उत्' इति एकादेशशास्त्रं विसर्गं प्रति परम्परया प्रयोजकम् । आकरे तु `एकादेशनिमित्ता'दिति प्रचुरः पाठः । तत्र एकादेशः--एकादेशशास्त्रं, तन्निमित्तं यस्य उकारस्य तस्मादित्यर्थः । नन्वेवम् `अप्रत्ययस्ये'त्यत्र सामानाधिकरण्यपक्षोऽप्याकरसंमत इति चेदत्राहुः, `प्रत्येकं संयोगसंज्ञे'ति पक्ष आकरसंमतोऽपि यथा निष्प्रयोजनस्तथायमपि । वैयधिकरण्यपक्षस्त्वावश्यक-एव । अन्यथा `तिष्ठतु सर्पिः पिब त्वमुदक'मित्याद्यसिध्द्यापत्तेरितिं । भ्रातुष्पुत्रशब्दस्य पाठादिति । नच `षत्वतुकोरसिद्धः' इत्येकादेशशास्त्रस्याऽसिद्धत्वात्षत्वाऽप्राप्तौ विध्यर्थ एव तत्र पाठो न ज्ञापनार्थं इति वाच्यम्, `षत्वे तुकि चंकर्तव्ये पदान्तपदाद्योः सतोरेवैकादेशोऽसिद्ध' इति सिद्धान्तात् । अन्यथा `शकहूष्वि'त्यत्रापि षत्वं न स्यात्। शकान् ह्वयन्तीत्यत्र `आदेच उपदेशे' इत्यात्वे क्विपि संप्रसारणे कृते `संप्रसारणाच्चे'ति पूर्वरूपैकादेशे च `हलः'इति दीर्घः । भवति हि `कोऽसिचत्' `सोऽसिच'दित्यादौ पदान्तपदाद्योरादेशः । तेन तत्र षत्वनिषेधः सिध्यति, न तु `शकहूष्वि'त्यत्र । एवं च `भ्रातुष्पुत्र' इत्यत्रापि `षत्वतुको'रित्येकादेशशास्त्रमसिद्धं न भवतीत्युक्तं न ज्ञापकं सुस्थमेव । ननूक्तज्ञापकात् `शकहूष्वि'त्यत्रापि `मातुः कृपे'त्यत्रेव षत्वं न स्यात् । मैवम् । तुल्यजातीयस्य ज्ञापकत्वात् । कश्च तुल्यजातीयः, यः कुप्वोरिति दिक् ।
	(126) द्विस्त्रिश्चतुरिति कृत्वोऽर्थे ।8।3।22।
	द्विस्त्रिश्चतुरिति । इह द्वित्रिभ्यां सुजन्ताभ्यां साहचर्याच्चतुःशब्दोऽपि सुजन्त एव ग्रहीष्यते । कृत्वोर्थग्रहणं तु `साहचर्यं न सर्वत्र व्यवस्थपक'मित्यत्र ज्ञापकम् । तेन `दीधीवेवीटा'मित्यत्र धातुसाहचर्येऽप्यागमस्येटो ग्रहणम् । चतुष्कपाल इति । चतुर्षु कपालेषु संस्कृत इत्यर्थे `संस्कृतं भक्षाः'इत्यणो `द्विगोर्लुगनपत्ये' इति लुक् । अत्र मनोरमायाम्-`इदुदुपधस्येति नित्यं ष'इत्युक्तम् । एवं च `द्वितं त्रितमिति चतुःपञ्चाश'दिति स्वमूलग्रन्थे प्रयोगश्चिन्त्यः स्यात्, चतुष्कपालवत्तत्रापि नित्यतया षत्वप्रवृत्तेः । अतोऽत्र षत्वनिवारणाय `अप्रत्ययस्ये'त्यत्र `प्रत्ययस्य यो विसर्जनीयो न भवती'त्यर्थ एव स्वीकर्तव्यः । `चतुष्कपाल' इत्यत्र (तु) कस्कादेराकृतिगणत्वात्षत्वप्रवृत्तिरित्याहुः ।
	(127) इसुसोः सामर्थ्ये ।8।3।44।
	व्यपेक्षाविरहेऽपीति । `तिष्ठतु सर्पिष्कुण्डिकामानाये'त्यादावित्यर्थः । 
	(128) नित्यं समासेऽनुत्तरपदस्थस्य ।4।3।45।
	व्यपेक्षायामिति । `इदं सर्पिष्कुण्डिकाया'इत्यत्रेत्यर्थः । अत्र `सर्पि'रित्यसमस्तं पदमिति बोध्यम् । समासे तु `नित्यं समासे' इत्यनेन सिद्धे समासाऽभावमेव ज्ञापयितुमिदमिति सपिर्विशेषणमुक्तम् । नित्यार्थश्चेति । अयं भावः-असमासे व्यपेक्षाविरहेऽत्यन्ताप्राप्तौ नित्यतया षत्वार्थः पाठं, व्यपेक्षायां त्वसमासे `इसुसोः' इति विकल्पेन प्राप्तौ नित्यार्थ इति ।
	(129) अतः कृकमिकंसकुम्भपात्रकुशाकर्णीष्वनव्ययस्य ।8।3।36।
	अयःसहितेति । न त्वयसो विकारः, `जानपदे'तिङीष्वप्रसङ्गात् । अयस्कर्णीति । अय इव कर्णौ यस्याः । `नासिकोदर' इति ङीष् । अधःशिरसी । एतयोरिति । सूत्रे तु षष्ठ्याः स्थाने प्रथमा बोध्या । अधस्पदमिति । पदस्याध इति विग्रहः । मयूरव्यंसकादित्वात्समासः । शिरस्पदमिति । षष्ठीसमासः । 
	* इति विसर्गसन्धिः *
	
	* अथ स्वादिसन्धिः *
	(130)स्वौजसमौ'डिति
	अथस्वादिसन्धिः । `शिव' इत्यस्यावसाने विसर्गस्तस्यार्च्य इत्यनेन समभिव्याहारे सस्याभावाद्रुत्वं कथं स्यादित्याशङ्कायामाह-स्वौजसमौडित्यादिनेति । एवं चात्र मूलभूत एव सुरस्तीति रुत्वादिकं स्यादेव, विसर्गस्त्विह न भवति, खरवसानाऽभावात् । भाविन्यवसानभङ्गेऽकृतव्यूहपरिभाषयाऽर्च्यपदसमभिव्याहारात्पूर्वमपि न भवतीति बोध्यम् । 
	(131) ससजुषो रुः ।8।2।66।
	ससजुषो रुः । `पदस्ये'त्यनुवृतं ससजूर्भ्या विशेष्यते, विशेषणेन तदन्तविधिः । न च सजूःशब्दांशे `ग्रहणवता प्रतिपदिकेन तदन्तविधिर्ने'ति निषेधः शङ्क्यः, तस्य प्रत्ययविधिविषयकत्वात् । सान्तं सजुष्शब्दान्तं च यत्पदं तस्य रुः स्यात्स चाऽलोन्त्यस्य । एवं स्थिते फलितमाह-पदान्तस्य सस्येति । सजुष्शब्दस्येति । तदन्तस्य पदस्येत्यर्थः । तेन `सुजुषौ' `सजुष' इत्यत्रापि नातिव्याप्तिः । नच `सजू'रित्यत्राऽव्याप्तिः, `व्यपदेशिवद्भावोऽप्रातिदिकेने'ति निषेधादिति वाच्यं, तस्यापि प्रत्ययविधिविषयकत्वात् । अतएव `व्यपदेशिवद्भावोऽप्रातिपदिकेने'ति `ग्रहणवते'ति च परिभाषाद्वयमपि प्रत्ययविधिविषयकमिति `दिव उ'त्सूत्रे हरदत्तेनोक्तम् । कैयटहरदत्ताभ्यामिति तु मनोरमायां स्थितम् । तत्र कैयटेनानुक्तत्वात्कैयटग्रहणं प्रमादपतिततमिति नव्याः । केचित्तु `दिव उ'त्सूत्रं यस्मिन्निति बहुव्रीहिरयं, सूत्रसमुदायश्चान्यपदार्थः । तथाच `दिव उ'त्सूत्रशब्देन `द्वन्द्वे चे'ति सूत्रस्यापि क्रोटीकारात्तत्र च कैयटेनोक्तत्वान्नोक्तदोष इति कुकविकृतिवत्क्लेशेन मनोरमां समर्थयन्ते । 
	(132)अतो रोरप्लुतादप्लुते ।6।1।113।
	यत्वस्यासिद्धत्वादुत्वे कृतेऽपि तस्य स्थानिवत्त्वेन रुत्वाद्यत्वं स्यादित्याशङ्कायामाह-यत्वस्यापवाद इति । उत्वविधेः सामर्थ्यादिति । न च `अतो रोरप्लुता'दिति सूत्रं परित्यज्य `रोः सुपी'ति सूत्रानन्तरम् `अत उरती'त्येव लाघवादुच्यतां किमनेन सामर्थ्याश्रयणप्रयासेनेति वाच्यम्; तथाहि सति उत्बस्यासिद्धतया `शिवोऽर्च्य' इत्यादावाद्गुणस्याऽप्रवृत्तिप्रसङ्गात् ।
	(133)प्रथमयोः पूर्वसवर्णः ।6।1।102।
	प्रथमयोः । अत्र प्रथमाशब्दः प्रथमाद्वितीययोः समुदाये गौणः, द्विवचनं तु समुदाय्यपेक्षया । `इको यणची'त्यतोऽचीति `अकः सवर्णे दीर्घः' इत्यतो'ऽको दीर्घ'इति `एकः पूर्वपरयो'रिति सूत्रं चानुवर्तते इत्याशयेन व्याचष्टे--अकः प्रथमाद्वितीययोरचीत्यादिना । अचि किम् ?। रामः । अकः किम् ? गावौ, नावौ । प्रथमयोः किम् ?। वृक्षे, प्लक्षे । यद्यपीदं `नादिची'त्यनेनैव सिध्यति, तथापि `हरी' इत्यत्रेव `हर्यो'रित्यत्रापि पूर्वसवर्णदीर्घः स्यत् । तद्वारणाय `प्रथमयो'रित्युक्तमिति दिक् । पूर्वर्ग्रहणं किम् ?। `अग्नी'इत्यत्र पक्षे परसवर्णो मा भूत् । दीर्घग्रहणं किम् ?। त्रिमात्रे स्थानिनि त्रिमात्रो मा भूत् । `आद्गुण' इति । अपवादे निषिद्धे पुनरुत्सर्गस्य स्थिति'रिति न्यायादिति भावः । अत्र `भिद्योध्द्यौ नदे' `तौ स'दित्यादि लिङ्गम् । 
	(134) नादिचि ।6।1।104।
	तद्धि `नादिची'ति पूर्वसवर्णदीर्घे निषिद्धे पुनरुत्सर्गस्य वृद्धेः प्रवृत्त्यैव सिध्यति नान्यथेति । नन्वेवं 
`नान्तःपादमव्यपरे' इति पाठे `सुजाते अश्वसूनृते' `उपप्रयन्तो अध्वर'मित्यादौ `एङः पदान्तादती'ति पूर्वरूपमेव हि तेन निषिध्येत, तस्मिंश्च निषिद्धे `एचोऽडयवायावः' इत्युत्सर्गोऽपि प्रवर्तेत ।मैवम् ; बाधके निषिद्धे बाध्यमपि क्वचिन्नेति स्वीकारात्तत्सिद्धेः ।
	(135) भोभगोअघोअपूर्वस्य योऽशि ।8।3।17।
	भोभगो । असन्धिः सौत्र इति । सूत्रे कृतः सौत्रः । `कृतलब्धे'त्यण् । भगोअघोशब्दयोरोकारस्याऽकारस्य च पूर्वरूपं सौत्रत्वान्नेत्यर्थः । यदि तु भोस्भगोसघोसिति सान्तं रान्तं वाऽनुकृत्य-`भो' इत्यादीनां त्रयाणाम् `अलोऽन्त्यस्ये'त्यन्त्यस्य यः स्यात्, अपूर्वस्य रो`श्चे'ति व्याख्यायेत, तर्हि असन्धिर्न्याय्य ेवेति बोध्यम् । ननु रोरुकारस्यानुबन्धत्वाद्रेफमात्रं विसर्गस्यस्थानि, तथा च `अनल्विधौ' इति स्थानिवद्भावो न स्यादित्याशङ्क्याह-नह्ययमिति । अथा `अग्र`ही'दित्यत्र `ग्रहोऽलिटी'ति दीर्घस्य स्थानिवद्भावेन इट्त्वादिट् ईटीति प्रवर्तते एवमिहापि विसर्गस्य रुत्वाद्यत्वं प्रवर्तेतेति भावः । यद्यपि `रोरी'त्यतो `र' इत्यनुवर्त्त्य `रोर्यो रोफस्तस्य यादेश' इति व्याख्याने अयमल्विधिरेव, तथापि उत्तरार्थं कर्तव्यमशिग्रहणं `र'इत्यस्यानुवृत्तिक्लेशवारणार्थमिहैव कृतम् । निपाता इति । `भोभगो-' इति सूत्रे निर्दिष्टाश्चादेराकृतिगणत्वात्तत्र बोध्याः । यदि तु `विभाषा भवद्भगवदघवतामोच्चावस्ये'ति वार्तिकेन `एषां रुः स्यादवस्योकारो वा संबुद्धौ' इत्यर्थकेन निष्पन्ना एव भोःशब्दादयो गृह्येरन्, तदा पुँल्लिङ्गैकवचनमात्रे `भो हरे' इत्यादिसिद्धावपि `भो हरिहरौ', `भो विद्वद्वृन्द,' `भोगङ्गे' इत्यादि न सिद्ध्येत् । तस्मा`द्विभाषा भव'दिति वार्तिकं नावश्यमाश्रयणीयमिति भावः । मनोरमायां तु-`भाष्यस्वरसरीत्या तु `विभाषे'ति वार्तिकमारब्धव्यमेवे'त्युक्तम् । तथाहि `हे भवन्' इतिवत् `हे भो' इति प्रयोगस्यापीष्टत्वात् । तस्य च वार्तिकारम्भ एव सिद्धेः । `स्युः पाट््प्याडङ्गहैहेभोः' इत्यमरोक्तानां तु संबोधनार्थानां निपातानां सह प्रयोगाऽयोगात् । किंच `अत्र भवान्हरिः' `तत्र भवान्', `ततो भवान्,' इतिवत्तत्र भो इत्याद्यपि वार्त्तिके सत्येव सिध्यति, `इतराभ्योऽपि दृश्यन्ते' इति सर्वविभक्त्यन्तात्रतसोर्भवदादियोग'एवेष्टत्वात् । किंच आमत्रितत्वे पदात्परस्याष्टमिकनिघातः, `आमत्रितं पूर्वमविद्यामानव'दित्यविद्यमानद्भावश्चेत्यादि सिध्यति नान्यथा । `भो हरिहरा'वित्यादिसिद्धये `भो' िति निरातोऽप्यवश्याभ्युपगन्तव्यः । यदि तु भगोअघो इति निपातावपि प्रामाणिकौ, तर्हि स्तां नाम, वार्त्तिकं तूक्तप्रयोजनाय स्वीकर्तव्यमेवेति दिक् । स्यादेतत्-निपातानामब्युपगमे यत्वविधौ त एव गृह्येरन् प्रतिपदोक्तत्वान्न तु संबुद्धयन्ताः, लाक्षणिकत्वादिति चेन्मैवम् । `स्वरितेनाधिकारः' इत्यत्राधिकः कारोऽधिकार इति व्याख्यानमाश्रित्य लक्ष्यानुरोधेन स्वरितत्वमाश्रित्योभयग्रहणात् । लक्षणप्रतिपदोक्तपरिभाषाया अनित्यत्वाच्च । अनित्यत्वे लिङ्गं तु`भुवश्च महाव्याहृतेः'इति सूत्रे महाव्याहृतिग्रहणं, `यावत्पुरे'ति सूत्रे निपातग्रहणं च । न चैवं लाक्षणिकानामपि ग्रहणे `विभोरिदं',-सुप्रभा गौर्यस्य स सुप्रभगुः, तस्य-`सुप्रभगोरिदं, `रघो'रिदमित्यत्रापि यत्वापत्तिरिति वाच्यम्, परस्परसाहचर्येण निपातानां वार्तिकोक्तानां च ग्रहणेऽप्यन्योषामग्रहणात् । साहचर्यं त्वेषां संबोधनार्थे इति बोध्यम् । `भो' इत्यादीनां त्रयाणामलोऽन्त्यस्य यः स्यादिति व्याख्याने त्वर्थवद्ग्रहणपरिभाषया नातिप्रसङ्गः । न च `अजहत्साव्र्था वृत्ति'रिति पक्षे विभोरिदं'`प्रभोरिद'मित्यत्र `भो'रित्येकदेशस्य अर्थोऽस्तीति शङ्क्यम्, `जहत्स्वार्था वृत्ति'रिति मुख्यपक्षे तदभावादिति दिक् । 
	(136) व्योर्लघुप्रयत्नतरः शाकटायनस्य ।8।3।18।
	व्योर्लघु । वकारयकारयोरिति । भोभगोअघोअपूर्वयोरित्यर्थः । लघुप्रयत्नतरः=लघूच्चारणतरः । स चान्तरतम्याद्वस्य वः;यस्य य इत्याह-वयाविति ।
	(137) ओतो गार्ग्यस्य ।8।3।20।
	विधानसामर्थ्याल्लघुप्रयत्नतरस्य न भवतीत्याशयेनाह-अलघुप्रत्नयस्येति । भोयच्युतेति । एवं भगोयच्युत । अघोयच्युत । वकारस्योदाहरणं तु-`असावादित्यः' । एतच्च काशिकायां स्पष्टम् ।
	(138) उञि च पदे ।8।3।21।
	उत्तरार्थं पदग्रहणमिति । वस्तुतस्तूत्तरत्रापि नोपयुज्यते, `पदस्ये'त्यनुवृत्त्यैव निर्वाहात् । `उञि च पदे' इत्यतः `पदे' इत्यनुवर्त्त्य `अजादेः पदस्ये'ति व्याख्यानात् । `परमदण्डिनावित्यादौ ङमुण्ने'ति प्राचो व्याख्यानस्य `ङमो ह्स्वादची'ति सूत्रे मनोरमायां निरस्तत्वाच्च । ननु `हलि सर्वेषा'मित्यत्र `पदे'ग्रहणानुवृत्तौ `हलादौ पदे' इति व्याख्यानलाभाद्वृक्षव्भ्यां वृक्षव्भिरित्यत्र वस्य नित्यं लोपो न भवति, किं तु `लोपः शाक्ल्यस्ये'ति वैकल्पिक एव लोपइत्यस्ति `पदे'-ग्रहणस्य प्रयोजनमिति चेन्मैवं; हलि सर्वेषा'मित्यत्र वस्याऽननुवर्तितत्वात् । किंच `माभ्यां' `माभि'रित्यत्र भ्यामादौ परतो यस्य 
विकल्पेनैव भवन्मते लोपः स्यात्, तत्र `हलि सर्वेषा'मित्यस्याऽप्रवृत्तेः । न चेष्टापत्तिः, भाष्यकारैर्दण्डिनेत्यत्र ङमुङ्वारणाय `ङमो ह्रस्वादची'त्यत्रानुवृत्त्यर्थं पदग्रहणमित्युक्तत्वात् । न च तदेव प्रयोजनमस्त्विति वाच्यं, `ह्रस्वात्परो यो ङम् तदन्तं यत्पदं तस्मात्परस्याचो नित्यं ङमु'डिति व्याख्यानेन `दण्डिने'त्यत्र प्रसक्तयभावात् ।
	(139) हलि सर्वेषाम् ।8।3।22।
	हलि सर्वेषाम् । यकारस्येति । वकारस्तु नानुवर्तते । भोभगोअघोअपूर्वस्याऽसंभवात् । अपूर्वस्तु यद्यपि संभवति `वृक्षव्करोती'ति, तथापि तत्र लोपाऽप्रसङ्गः `अशी'त्यनुवर्त्त्याऽशा हलो विशेषणात् । `वृक्षव्हसती'त्यादि त्वनभिधानादसाध्वित्याहुः । `गव्य' मित्यत्र तु पदान्तत्वं नास्ति । `गव्यूति'रित्यत्र वकारप्रश्लोषान्न वलोप इत्युक्तम् । देवा नम्या इति । अत्र `लोपो व्योर्वली'ति न प्रवर्तते, तं प्रति यत्वस्याऽसिद्धत्वात् । हलि किं देवायिहेति । उत्तरार्थमावश्यकं `हली'ति ग्रहणमिहैव कृतम् । तेन `लोपः शाकल्यस्ये'त्यस्यास्य च विषयविभागोऽत्र सिध्यतीति भावः ।
	(140) रोऽसुपि ।8।2।69।
	रोऽसुपि । `असुपी'ति यदि पर्युदासः स्यात्ततः सुप्सदृशे प्रत्यय एव स्यादहर्यतीत्यादौ, न त्वहर्भातीत्यादावपि । तस्मात्प्रसज्यप्रतिषेध एवेति व्याचष्टे-न तु सुपीति । अहरहरिति । `नित्यवीप्सयो'रिति द्वित्वम् । न चात्र रेफादेशस्याऽसिद्धत्वात्पूर्वं नलोपे अकारस्यैव रेफः स्यादिति वाच्यम्, `अह'न्नित्याववर्त्त्य एकेन लोपाभावं निपात्य द्वितीयेन रुर्विधेय इति `अह'न्निति सूत्रे वक्ष्यमाणतया रुत्वपवादस्यापि रेफादेशस्य नकारस्थानिकत्वलाभात् । 
	अहोरात्र इति । `अहःसर्वैकदेशे'त्यादिना समासान्तो वक्ष्यते । `रात्राह्नाहाः पुंसी'ति पुंस्त्वम् । अहोरथन्तरमिति । रथन्तरं साम । तेनाह्नः समाहारद्वन्द्वः । पृथक््पदत्वं वा । 
	अहारादीनामिति । उभयत्राप्यादिशब्दः प्रकारे । तेन `स्वर्चक्षा रथिरः,' `कविः काव्येना स्वर्चना' इत्यादि ग्राह्यम् ।
	(141)रो रि ।8।3।14।
	विसर्गापवाद इति । मो राजिवद्रेफस्य रेफो विधीयते विकारनिवृत्त्यर्थमिति भावः ।
	(142) ढ्रलोपे पूर्वस्य दीर्घोऽणः ।6।3।111।
	ढ्रलोपे । `रे'त्यकार उच्चारणार्थः । ढश्च रश्च ढ्रौ, तौ लोपयतीति ढ्रलोपः । णिजन्तात्कर्मण्यण्युपपदसमासः । तृढो वृढ इति । ऊदित्त्वेन वेट््कत्वाद्यस्य विभाषेति निष्ठायां नेट् । ढत्वधत्वष्टुत्वढलोपाः । प्राचा तु `दृढ' इति प्रत्युदाहृतं, तदसत्, तत्र ढलोपस्यैवाऽभावात् । `दृढः स्थूलबलयो'रिति घत्वेन बाधात् । न चेडभावो ढत्वं नलोपश्च निपात्यतां, धत्वष्टुत्वढलोपास्तु भविष्यन्त्येवेति वाच्यम्, तथा सति `परिद्रढय्ये'त्यत्र `ल्यपि लघुपूर्वा'दिति णेरयादेशो न स्यात् । [तथा] `पारिवृढी कन्ये'त्यत्र `इतो मनुष्यजाते'रिति ङीषं बाधित्वा `अणिञो'रिति ष्यङ् स्यात्, ढलोपस्याऽसिद्धत्वेन गुरूपोत्तमत्वादित्याकरे स्थितम् । ननु `परिद्रढय्ये'त्यत्र ल्यबादेशः कथं भवेद्यावता परिदृढमाचण्टे इति णिचि कृते क्त्त्वाप्रत्यये च क्त्त्वान्त एव परेरन्तर्भावात्समासाऽभाव इति चेदत्र कैयटः-सङ्ग्रामयतेरेव सोपसर्गात्प्रत्ययोत्पत्तिर्नान्यस्मादिति नियमात्परिशब्दं पृथक्कृत्य दृढशब्दादेव णिच्क्रियते । णिजन्तस्य धातुत्वात्क्त्त्वाप्रत्यये कृते परेः क्त्त्वान्तेन कृदन्तेन समास इति सिद्धो ल्यबादेशः । णाविष्ठवद्भावाद्रभाव इति । ननु `पूर्वस्ये'ति व्यर्थं, सप्तमीनिर्देशादेव तल्लाभादत आह-पूर्वग्रहणमित्यादि । `ढ्रलोपे पूर्वस्ये'ति सूत्रस्योत्तरपदाधिकारस्थत्वादुत्तरपदस्थयोरेव ढरेफयोः परतो दीर्घः स्यान्न तु `लीढः' `अजर्घाः' इत्यत्रेति भावः । यद्यप्यसंभवादेवानुत्तरपदस्थे ढकारे दीर्घो भनेत्तथाप्यजर्घा इत्यत्र दीर्घो न स्यादिति ज्ञेयम् । वस्तुतस्तूत्तरपदस्य समासचरमावयवे रूढत्वात्पुना रमत इत्यादावपि न स्यात्, किंतु `नीरक्तं' `दूरक्त'मित्यादावेव स्यादिति तत्त्वम् । लीढ इति । `लिह आस्वादने' क्तः । ढत्वधत्वष्टुत्वढलोपाः । इह ढलोपं प्रति ष्टुत्वं नासिद्धं, ढकारे परतो लोपविधिसामर्थ्यात् । अतएव `ढो ढे लोपः' इत्यस्य पदाधिकारस्थत्वेऽप्यपदान्तस्य ढस्य लोपो भवति । अजर्घा इति । `गृधु अभिकाङ्क्षायां' यङ्लुकि द्वित्वे अभ्यासस्य रुक् । लङः सिपि शब्लुकि सिप ईडभावपक्षे लघूपधगुणो रपरः । `इतश्चे'तीकारलोपे हल्ङ्यादिलोपः । भष्भावः । जश्त्वं । `दश्चे'ति रुत्वपक्षे `अजर्घर् र्' इति स्थिते `रोरी'ति रेफलोपेऽनेन दीर्घः । अत्रेयं सुगमा व्याख्या-ढ्रलोपे पूर्वस्य दीर्घोऽणः । लीढः । नीरक्तं । दूरक्तम् । अणः किम् ?। तृढः वृढः । पूर्वग्रहणमनुत्तरपदेऽपिपूर्वमात्रस्य दीर्घार्थम् । अजर्घाः । पुना रमते । हरी रम्यः । शम्भू राजते' इति । 
	(143) विप्रतिषेधे परं कार्यम् ।1।4।2।
	विप्रतिषेधे । विप्रतिपूर्वात् `षिधू शास्त्रे माङ्गल्ये च'षिधं गत्या'मित्यस्माद्वा धातोर्घञ् । `उपसर्गात्सुनोती'ति षत्वम् । 
उपसर्गवशाच्च विरोधार्थकत्वम् । कार्यमिति । `अर्हे कृत्यतृचश्चे'त्यर्हार्थे कृत्यप्रत्ययः । तेन तुल्यबलविरोध इति पर्यवसानादतुल्यबलेषूत्सर्गापवादनित्यानित्यान्तरङ्गबहिरङ्गविधिषु नेदं प्रवर्तते । नह्यपवादादीनां संनिधावुत्सर्गादीनां कृत्यर्हत्वं, तैर्बाधितत्वात् । तत्र नित्यमावश्यकत्वाद्बाधकम्, अन्तरङ्गं तु लाघवात्, अपवादस्तु वचनप्रामाण्यात् । तद्भिन्नस्तु प्रकृतसूत्रस्य विषयः । अतएव `परनित्यान्तरङ्गपवादानामुत्तरोत्तरं बलीयः' इत्युक्तम् । यद्यतुल्यबलेप्वपि परमेव स्यात्तन्नोपपद्येताऽतो व्याचष्टे-तुल्यबलविरोध इति । जातौ पदार्थे विध्यर्थमिदं सूत्रम् । `वृक्षेषु' `वृक्षाभ्यां' मित्यत्र हि लब्धावकासयोरेत्वदीर्घत्वशास्त्रयोर्वृक्षेभ्य इत्यत्र युगपत्प्रसङ्गे विनिगमकाऽभावादप्रतिपत्तिरेव स्यात् । तदुक्तम्-`अप्रतिपत्तिर्वा उभयोस्तुल्यबलत्वा'दिति । तत्रास्माद्वचनात्परस्मिन् कृते यदि पूर्वस्यापि निमित्तमस्ति तर्हि तदपि भवति, यथा `भिन्धकी'त्यत्र परत्वाद्धिभावे कृतेऽ[प्य]कच् । तदुच्यते-`पुनः प्रसङ्गविज्ञानात्सिद्ध'मिति । ब्यक्तौ तु पदार्थे तत्तव्द्यक्तिविषययोर्लक्षणयोरन्यत्र चरितार्थत्वाऽसम्भवात्तव्यानीयरामिव पर्यायेण प्रवृत्तौ नियमार्थमिदं सूत्रं `विप्रतिषेधे परमेव स्यान्न तु पूर्व'मिति । एतल्लक्षणारम्भाच्च तत्र तत्र पूर्वस्यानारम्भोऽनुमीयते । तथाच `जुहुतात्त्व'मित्यत्र परत्वात्तातङि कृते स्थानिवद्भावेन `हुझल्भ्यः'-इति धित्वं न भवति । तदुच्यते-`सकृद्गतौ विप्रतिषेधे यद्वाधितं तद्बाधितमेवे	'ति । लक्ष्यानुरोधाव्द्यवस्थाप्यमेतद्दूयमपि । तत्र विधिपक्षे तूत्त्वे रेफलोपे वा प्राप्ते इति पाठ्यम् । नियमार्थमिति पक्षे `परमेव कार्यं स्या'दित्येवकारोऽध्याहर्तव्यो वृत्तौ । उत्वमेवेति । सिद्धासिद्धयोरतुल्यबलत्वेन `विप्रतिषेधे पर'मित्यस्याऽप्रवृत्तौ निष्प्रतिपक्षत्वादुत्वमेव भवतीत्यर्थः । तदुक्तम्--`पूर्वत्रासिद्धे नास्ति विप्रतिषेधोऽभावादुत्तरस्ये'ति । एतेन विभक्तिकार्यं प्राक् पश्चादुत्वमत्वे' इति वक्ष्यमाणग्रन्थो व्याख्यात ।
	(144) एतत्तदोः सु लोपोऽकोरनञ्समासे हलि ।6।1।132।
	एतत्तदोः । अत्र त्यदाद्यत्वमेकशेषश्च न कृतः, सौत्रत्वात्, `प्रकृतिवदनुकरण'दिति वैकल्पिकातिदेशाद्वा । एवं च वृत्तावप्येतत्तदोरिति प्रयोगः साधुः । `हल्ङ्याब्भ्यः'-इत्यस्यानन्तरमेवेदं लाघवाय न कृतं, संहिताधिकारोपजीवनादित्याहुः । सूत्रे `सु' इति पृथक् पदं लुप्तषष्ठीकमित्याह-एतत्तदोर्यः सुरिति । एतत्तदर्थगतसङ्ख्याभिधायी यः सुस्तस्येत्यर्थः । `एतत्तदोर्विहिकत' इति व्याख्याने तु परमैष ददाति परमस ददातीत्यादौ सुलोपो न स्यात् । `एतत्तदौः पर' इति व्याख्यानं तु न संभवति, `एतत्तभ्द्या'मिति पञ्चम्यभावात् । `एतत्तदोरवयव' इति तु न संभवत्येव, सोः प्रत्ययत्वात् । तस्मादर्थद्वारकसंबन्ध एवाश्रितः । तदाश्रयणे लिङ्गं तु `अनञ्समासे'-इति बोध्यम् । एतत्तदोः किम्?, यो ददाति । अकोः किमिति । साकच्कयोः शब्दान्तरत्वादप्रसङ्ग इति प्रश्नः । एषक इति । अकोरिति प्रतिषेध एव `तन्मध्यपतितस्तद्ग्रहणेन गृह्यते' इति परिभाषां ज्ञापयतीति भावः । 
	(145) सोऽचि लोपे चेत्पादपूरणम् ।6।1।134।
	सोऽचि लोपे । `अचीति विस्पष्टार्थ'मिति वृत्तौ स्थितम् । `सस्'इति तच्छब्दस्य प्रथमैकवचनान्तस्यानुकरणं लुप्तषष्ठीक्रमित्याह--स इत्यस्येति । बहुलग्रहणेति । अतएव लोपं विना पादपूरणेऽपि क्वचिद्भवति-`सास्मा अरम्' इति । अत्र वदन्ति--ये तु `सोऽहमाजन्मशुद्धना'मित्यादिसिध्द्यर्थं `पादश्चेल्लोपे सत्येव पूर्येते'ति सावधारणं व्याचख्युस्तेषां `सास्मा अर'मित्यादौ सलोपानापत्तिः । अत्र हि `सः-अस्मै' इति च्छेदः । बहुलग्रहणानुवृत्त्या तदुपपादने तु `सोऽहमाजन्मे'त्याद्येव तथोपपाद्यतां, किमवधारणेनेति । 
	* इति तत्त्वबोधिन्यां स्वादिसन्धिप्रकरणम् । *
