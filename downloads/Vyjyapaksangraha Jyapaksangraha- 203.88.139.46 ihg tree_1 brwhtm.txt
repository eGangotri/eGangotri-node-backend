0
।। श्रीः ।।
।। ज्ञापकसंग्रहः ।।
1
विवृतिः

वृषशिखरिनिवासः श्रीनिवासः श्रितानामभिमतफलदाने कल्पवृक्षातिशायी ।
अहरहरुपयातैः सेव्यमानोऽर्थिबृन्दैः कलयतु कुशलं नः कोऽपि कारुण्यराशिः ।। 1 ।।

अनेकतन्त्रनिष्णातान् नित्यं शिष्यहितोद्यतान् ।
महानुभावधौरेयान् नमामि शिरसा गुरून् ।। 2।।

नागेशभट्टसुधिया बद्धो ज्ञापकसंग्रहः ।
पार्थसारथिना पूर्वमान्ध्रलिप्यां प्रकाशितः ।। 3 ।।

प्राज्ञेनाज्ञापितस्तेन तस्य व्याख्यां समारभे ।
शब्दैः परिमितां नार्थैः विदुषां चित्तरञ्जनीम् ।। 4 ।।

व्याजेनानेन भाष्यादिग्रन्थालोडनजा मतेः ।
शुद्धिः संजायते या सा कृतेरस्याः परं फलम् ।। 5 ।।

तत्रभवान् पदवाक्यप्रमाणपारावारीणो नागेशभट्टः परिभाषाव्यतिरिक्तानि महाभाष्ये तत्र तत्र स्थितानि ज्ञापकसिद्धवचनानि संकलय्य ज्ञापकसंग्रहनामानं ग्रन्थं कर्तुमारभमाणः प्रथमं वचनमाह---अकारो विवृत इति । \’अइउण्' इति सूत्रे अकारो विवृततयोपदेष्टव्यः आकारग्रहणार्थम् इति वार्तिककारेणोक्ते किं पुनरिदं सूत्रकारेणैव कृतस्योपदेशस्य वार्तिककारेण प्रयोजनमुच्यते, उताकृत एव विवृतोपदेशो वार्तिककृता कर्तव्यत्वेनोपन्यस्त इत्याक्षेपे सति भाष्यकार आह---\’विवृतस्योपदिश्यमानस्य प्रयोजनमन्वाख्यायते । कथं ज्ञायते यदयं \’अ अ' इत्यकारस्य विवृतस्य संवृतताप्रत्यापत्तिं शास्ति' इति । अस्यायमाशयः--स्वभावतः संवृतस्याकारस्य प्रक्रियादशायां विवृतत्वमापन्नस्य प्रयोगकाले पुनः संवृतत्वप्राप्तिः \’अ अ' इति सूत्रेण प्रतिपाद्यते । इदं च सूत्र शास्त्रान्ते विद्यते । अतस्तत्सूत्रात्प्राक्तनेषु प्रक्रियादशापरेषु सूत्रेषूपदिश्यमानः अकारः विवृत इत्यवगम्यते । तथा च विवृततया उपदिश्यमानस्य अकारस्येव वार्तिककृता प्रयोजनमाख्यायत इति विषये \’अ अ' इति सूत्रं नोक्तविषये ज्ञापकम्, तस्य प्रयोजनान्तरसद्भावात् । तथा हि---\’अतिखट्वः, अतिमालः' इत्यादौ \’गोस्त्रियोरुपसर्जनस्य' (सू 1-2-48) इति सूत्रेण विधीयमानः आकारस्य ह्नस्वः स्थानिनः आकारस्य विवृतत्वात् तदान्तर्यात् विवृतो भवेत् इति स संवृत एव यथा स्यादित्येवमर्थं \’अ अ' इति सूत्रमिति कथं तज्ज्ञापकं भवेत् इति चेत्--न । यदि हि लोके वेदे वा कुत्रापि विवृतोऽकारो भवेत् तदा आकारस्य स्थाने भवन् ह्नस्वः स्थानित आन्तर्यात् विवृतो बवेत् । न हि विवृतोऽकारः कुत्राप्यस्ति । अपि तु संवृत एवास्ति । तथा च संवृत एव अकारो भविष्यति इति \’अ अ' इति सूत्रं न अतिखट्व इत्यादौ ह्नस्वस्य संवृतत्वफलकम् । ततश्च शास्त्रान्ते प्रक्रियासिद्ध्यनन्तरमकारस्य संवृतत्वं विदधत्सूत्रं पूर्वसूत्रेषु विवृतोऽकार एवोपदिष्टः प्रत्येतव्य इति ज्ञापयति । ततश्चोपदिष्टस्यैव विवृतस्य प्रयोजनमन्वाख्यायते वार्तिककारेणेति सिद्धम् । प्रत्यापत्तिः---स्वभावतः संवृतस्य विवृतत्वं प्राप्तस्य पुनः स्वस्वभावभूतसंवृतत्वप्राप्तिः । \’प्रक्रियादशायामकारो विवृत उपदिष्ट इत्यत्र अ अ इति प्रत्यापत्तिवचनं ज्ञापकमित्यन्वयः ।
अइउण् ।1। अकारो विवृत उपदिष्टः प्राक्रियादशायां चेत्यत्र \’अ अ' (सू.8-4-68) इति प्रत्यापत्तिवचनं ज्ञापकम् ।
2
ऋलृक् इति सूत्रे लृकारोपदेशप्रयोजनकथनावसरे अशक्तिजानुकरणमेकं प्रयोजनमुक्तं भाष्ये । तथाहि - कयाचित् ब्राह्मण्या ऋतक इति प्रयोक्तव्ये अशक्त्या यो लृतक इति प्रयोगः तस्य यत् ब्राह्मण्य्लृतक इत्याह इत्यनुकरणं तदशक्तिजानुकरणमित्युच्यते । तत्र ब्राह्मणी+लृतक इति स्थिते लृकारस्याच्त्वात् तस्मिन् परतः \’इको यणचि' (सू.6-1-77) इति सूत्रेण ईकारस्य यणि ब्राह्मण्य्लृतक इति भवति । यदि तु ऋलृक्सूत्रे लृकारो नोपदिश्येत ऋक् इत्येवोच्येत तदा लृकारस्याच्त्वा भावात् इको यणचीति सूत्रं न प्रवर्तेत । अतो लृकारोपदेशः कर्तव्यः इत्युक्त्वा तस्य प्रत्याख्यानं कृतम् । तथाहि \’प्रकृतिवदनुकरणं भवति' इति परिभाषा भवति । तस्याश्च, अनुकरणं प्रकृतिवत् अनुकार्यतुल्यं भवति, अनुकार्ये यत्कार्यं भवति अनुकरणेऽपि तद्भवति इत्यर्थः । अत्र चानुकार्य ऋतकशब्दः अनुकरणम्लृतकशब्दः । अनुकार्य ऋतशब्दे परतः ऋकारस्याच्त्वात् \’इको यणचि (सू.6-1-77) इति सूत्रं यथा प्रवर्तते तथा अनुकरणे लृतकशब्देऽपि तत्सूत्रं प्रवर्तते इति यणादेशसिद्धया लृकारोपदेशो मास्तु इति भावः । \’प्रकृतिवदनुकरणं भवति' इत्यत्र ज्ञापकं तु \’क्षियोदीर्घात्'(सू.7-2-46) इत्यादावियङ््निर्देशः । तथा हि सूत्रस्थः \’क्षि' शब्दः धातुपाठस्थस्य क्षि इत्यस्यानुकरणम् । अनुकरणशब्दस्य क्रियावाचित्वाभावेन धातुत्वाभावात् \’अचिश्नुधातुभ्रुवाम्'(सू.6-4-77) इति सूत्रेणेयङ् दुर्लभः ।  इयङ् तु निर्दिष्टः पाणिनिना । तेनेदं ज्ञायते यत् प्रकृतिवदनुकरणं भवतीति । तथा च क्षिधातोर्भवन् इयङ् तदनुकरणात् क्षिशब्दादपि भवितुमर्हतीति स्वांशे चरितार्थताः । पचन्तु पचन्तु इति द्विवारं केनचिदुक्ते तस्यानुकरणं \’द्विः पचन्तु' इति । अस्य पचन्तुशब्दस्य क्रियासाधनाद्यवाचकत्वाक्तिङन्तत्वं नास्तीति \’तिङ््ङतिङः'(सू.8-1-27) इति सूत्रेण अतिङन्तात् परं तिङन्तमनुदात्तमित्यर्थकेन विधीयमानः निघातस्वरः न स्यात् । प्रकृतिवदनुकरणं भवतीति वचने स्वीकृते तु अनुकार्ये पचन्तु इति तिङन्ते निघातवत् अनुकरणे पचन्तुशब्देऽपि स स्वरः सेत्स्यतीति ।
ऋलृक् ।। 2 ।। प्रकृतिवदनुकरणं भवति । \’क्षियः'(सू.6-4-59) इत्यादावियङ््निर्देशात् ।
3
\’एओंङ्' इति सूत्रे य एते आकरादिष्कारसदृशा अवयवाः, ऋकारलृकारयो रेफलकारसदृशाववयवौ, सन्ध्यक्षरेषु ए ओ ऐ औ इत्येतेषु अकारेकारोकारसदृशा अवयवाः तत्र केवलवर्णानामकारदीनां विधीयमानं कार्यं भवति न वेति विचारे, यदि वर्णावयवान् वर्णग्रहणेन गृहीत्वा तत्र वर्णकार्यं क्रियेत तदा अग्ने इन्द्रम् वायो उदकमित्यादौ एकारोत्तरभागस्य इकारस्य इकारग्रहणेन ग्रहणात् तस्य इन्द्रमिति सवर्ण-इकारपरकत्वात् ओकारस्थस्य उकारस्य सवर्णोकारपरकत्वाच्च \’अकः सवर्णे दीर्घः' (सू.6-1-101) इति दीर्घः प्राप्नोतीति दोषमाशङ्क्य तत्परिहाराय इदं वचनमुपात्तम् \’नाव्यपवृक्तस्यावयस्य तद्विधिरिति ।' अव्यपवृक्तस्य योऽवयवस्तस्येति व्यधिकरणे षष्ठ्यौ । अव्यपवृक्तस्य---अभिन्नबुद्धिविषयस्य एकत्वविषयकबुद्धिग्राह्यस्य एकमित्याकारकबुद्धिविषयस्य समुदायस्य योऽवयवः तस्य तद्विधिः---पृथग्भूतवर्णविधिर्न भवतीति उक्तवचनस्यार्थः । एवं च \’ए इत्यक्षरमेकं' इति बुद्धिगृहीते ए इति समुदायेऽवयवः य इकारस्तस्य, समुदायाघटकस्य इकारस्य यो विधिः सवर्णदीर्घादिः स न भवतीति अग्ने इन्द्रमित्यादौ सवर्णदीर्घापत्तिदोषो नेत्यर्थः । उक्तवचने ज्ञापकमाह गोनौग्रहणादिति । अयमाशयः--\’गोध्द्यचोऽसङ्ख्यापरिमाणाश्वादेर्यत्'(सू.5-1-39) इति सूत्रस्थं गोग्रहणम्, \’नौध्द्यचष्ठन्'(सू.4-4-7) इति सूत्रस्थं नौग्रहणं चोक्तवचने ज्ञापकम् । तत्र प्रथमसूत्रस्य गोशब्दात् अच््द्वययुक्ताच्च शब्दात् तस्य निमित्तं संयोग उत्पातो वेत्यर्थे यद्भवति इत्यर्थः । गव्यं धन्य इत्युदाहरणम् । तत्र गोशब्दे य ओकारः अकारउकरसमुदायरूपः तदवयवयोः अ उ अनयोः पृथग्भूताकारग्रहणेन उकारग्रहणेन च ग्रहणे सति गोशब्दस्य ध्द्यच््कत्वात् ध्द्यच इत्यनेनैव ग्रहणे सिद्धे गोशब्दग्रहणं व्यर्थं सत् समुदायावयवस्य वर्णग्रहणेन ग्रहणं नेति ज्ञापयति । एवं द्वितीयसूत्रस्य नौशब्दात् ध्द्यच््कशब्दाच्च तरतीत्यर्थे ठन् भवतीत्यर्थः । नाविकः घटिक इत्युदाहरणम् । तत्र नौशब्दे औकारस्य वर्णद्वयसमुदायरूपत्वेन ध्द्यच्कत्वं अस्तीति ध्द्यच इत्यनेनैव तस्य ग्रहणे सिद्धे नौग्रहणमपि व्यर्थं सत् उक्तवचनं ज्ञापयति । ज्ञापिते च तस्मिन् ओकारऔकारयोः वर्णद्वयरूपतया ग्रहणाभावात् ध्द्यच्कत्वं नास्तीति पृथक् गोनौग्रहणमिति स्वांशे चारितार्थ्यम् । ज्ञापनफलं तु अग्ने इन्द्रमित्यादौ सवर्णदीर्घाभाव इति पूर्वोक्तमेवेति ।
एओङ् ।। 3 ।। गोनौग्रहणात् ज्ञापकात् नाव्यपवृक्तस्यावयवस्य तद्विधिरिति । (3)
4
ऋलृक््सूत्रे आकारादिसन्ध्यक्षरैकदेशभूतानां पृथग्भूतवर्णग्रहणेनाग्रहणमिति पक्षे मातॄणामित्यत्र णत्वं न सिध्याति । मातृ नाम् इति स्थिते ऋकारात्परस्य नकारस्य णत्वविधायकसूत्राभावात् । ग्रहणपक्षे तु ऋकारमध्यस्थरेफात्परत्वमादाय \’रषाभ्यां नो णः' (सू.8-4-1) इति सूत्रेण णत्वं भविष्यति इत्याक्षेपे अग्रहणपक्षेऽपि ऋवर्णात्परस्य नस्य णत्वं ज्ञापकात् साध्यते । तथा हि---क्षूभ्नादिगणे नृनमनशब्दः पठितः । तत्प्रयोजनं तु \’क्षुभ्नादिषु च'(8-4-39) इति सूत्रेण ऋकारात्परस्य नस्य णत्वनिषेधः । यदि तु ऋवर्णात्परस्य नस्य णत्वं प्रापकसूत्राभावात् न भवेत् तर्हि णत्वप्राप्त्यभावात् तन्निषेधफलकः क्षुभ्नादिगणे पाठः व्यर्थः स्यात् । न च नार्नमनिः इत्यत्र  रेफात्परस्य नस्य णत्वनिषेधार्थं तस्य तद्गणे पाठ इति वाच्यम् । एवमपि तृप्नोतिशब्दस्य तद्गणे पाठस्योक्तवचनज्ञापकत्वात् । तृप्नोतिशब्दे ऋवर्णात्परस्य नस्य णत्वाभावे प्राप्त्यभावान्निषेधो व्यर्थरसन् ज्ञापयत्येव ऋवर्णान्नस्य णत्वं भवतीति ।
वर्णौकदेशानां वर्णग्रहणेनाग्रहणमिति पक्षे क्षुभ्नादिषु तृप्नोतिशब्दपाठात् ऋवर्णान्नस्य णत्वं ज्ञाप्यते ।
5
अच्् प्रत्याहारे तध्द्याप्येषु अक् इक् इत्यादिप्रत्याहारेषु च मध्यवर्तिनामित्संज्ञकानां वर्णानां णकारककारदीनां ग्रहणं न भवति । उणादय इति निर्देशात्। अजादिप्रत्याहारेण यदि मध्यवर्तिनां इतामपि ग्रहणम् तदा णकारस्याप्चच्त्वात् \’उण्' शब्दे अचि णकारे परे इकः उकारस्य यणि व्णादयः इति निर्देष्टव्यं भवेत् । यतोऽच्कार्यं यणं विना उणादय इति निर्दिष्टम् अतः प्रत्याहारेष्वितां न ग्रहणमितिं ज्ञाप्यते इत्यर्थः । तेन श्रीकान्त इत्यादौ ईकारस्य न यण् ।

अत्र हलादिप्रत्याहारमध्यवर्तिनामपि इतां ग्रहणं नेष्यते । एवं स्थिते अच््तद्वयाप्यप्रत्याहारेष्विति कुतः प्रोक्तमिति न जानीमः । अत एव कौमुद्याम् \’प्रत्याहारेष्वितां न ग्रहणम्' इत्येवोक्तम् ।

वस्तुतस्तु अच्प्रत्याहारे इतां ग्रहणं न इत्येव ज्ञापकसिद्धं वचनम्, न तत्र तध्द्याप्य इत्यस्य प्रवेशः । न च अगादिप्रत्याहारे इतः ग्रहणापत्तिरिति वाच्यम् । हल्षु उच्चारणार्थाकारोच्चारणेनोच्चारणार्थवर्णहीनहलां हल््घटितप्रत्याहारे ग्रहणाभावस्य वक्तुं शक्यत्वात् । अत एव \’प्रत्याहारेऽनुबन्धानां कथमज्ग्रहणेषु न' इति श्लोकवार्तिके \’अज्ग्रहणेषु' इत्येवोक्तम् इति सुधीभिराकलनीयम् । स्पष्टं चेदं कैयटे ।।
अच््तध्द्याप्यप्रत्याहारेष्वितां न ग्रहणम् । \’उणादयः'(सू.3-3-1) इत्यादिज्ञापकात् । (सू 5)
6
हयवरट्सूत्रे अन्तः स्थानां यरलवानामण्सूपदेशः किमर्थ इति पृष्ट्वा \’सँय्यन्ता' इत्यत्र सम् यन्ता इति स्थिते मकारस्य \’मोऽनुस्वार' (सू.8-3-23) इत्यनुस्वारे तस्य परसवर्णे च कृते सँय् यन्ता इत्यत्र पूर्वयकारस्य यर्ग्रहणेन ग्रहणात् \’अनचि च' (सू.8-4-47) इति द्वित्वे त्रियकारं रूपं सिद्ध्यति । अन्तः स्थानामण्सूपदेशाभावे यकारस्याण्त्वाभावात् सः अणुदित्सूत्रेण सवर्णानुनासिकयकारग्राहको न भवतीति पूर्वस्यानुनासिकयकारस्य यर््ग्रहणेनाग्रहणात् द्वित्वं न भवेत् । अतो द्वित्वसिद्ध्यर्थं यकारदीनामुपदेशः ।
ननु माभूदत्र द्वित्वम् । न च सति द्वित्वे त्रियकारं द्वित्वाभावे द्वियकारमिति रूपभेदात् द्वित्वमावश्यकमिति वाच्यम् । द्वित्वे सत्यपि यकारत्रये मध्ययकारस्य \’हलो यमां यमि लोपः' (सू.8-4-64) इति सूत्रेण लोपात् द्वियकारस्यैव रूपस्य सिद्धेः इति चेत्-स्यादेतदेवम् यदि \’हलो यमां यमीं' ति लोपो नित्यः स्यात् । स तु वैकल्पिकः । तथा च द्वित्वे सति यकारलोपपक्षे द्वियकारम्, लोपाभावपक्षे त्रियकारमिति रूपभेदसिद्धये द्वित्वमावश्यकम् । तच्च पूर्वोक्तरीत्या अन्तरस्थानामण्सूपदेशे सत्येव घटत इति भाष्यकारेणोक्तम् । तदुपरि \’हलो यमां यमि'(सू.8-4-64) इति लोपो वैकल्पिक इति कथं ज्ञायते इति शङ्कायामाह वार्तिककारः---
\’अनुवर्तते विभाषा शरेऽचि यद्वारयत्ययं द्वित्वम्' इति । अस्यार्थः--\’झरो झरि सवर्णे' (सू.8-4-65) इति सूत्रे \’झयो होऽन्यतरस्याम्' (सू.8-4-62) इति सूत्रात् अन्यतरस्यामित्यनुवर्तते इत्यवश्यं वाच्यम् । अन्यथा \’शरोऽचि' (सू.8-4-49) इति द्वित्वनिषेधो व्यर्थः स्यात् । \’शरोऽचि' इत्यनेन हि अचो रहाभ्यां द्वे' (सू.8-4-46) इति सूत्रप्राप्तं द्वित्वं निषिध्यते । अत्रेयमाशङ्का-अस्त्वत्र द्वित्वम् । द्वित्वे कृते चतूर््ष््षु इति स्थिते \’झरो इरि सवर्णे' इति प्रथमषकारस्य लोपे इष्टं रूपं सिद्ध्यत्येव । अतः \’शरोऽचि'(सू.8-4-49) इति सूत्रं व्यर्थमिति । तत्रेदं समाधानं वक्तव्यम् यत् \’झरो झरि ' इति सूत्रे विकल्पानुवृत्तिं ज्ञापयतीदं सूत्रम् । तथा च द्वित्वे कृते लोपस्य वैकल्पिकत्वात् लोपपक्षे एकषकारं लोपाभावपक्षे द्विषकारमिति रूपद्वयं भवेत् । अस्माकं तु चतुर्षु तु चतुर्षु इति एकषकारमेव रूपमिष्यते । अतः \’शरोऽचि' इति द्वित्वनिषेधकं सूत्रमिति सूत्रसार्थक्यमिति । इत्थं च \’शरोऽचि' सूत्रेण \’हलो यमां यमि'(8-4-64) इति सूत्रेऽपि अन्यतरस्यामित्यनुवर्तत इति सिद्ध्यति । ततश्च सँयन्ता इत्यत्र यकारस्य द्वित्वे हलो यमामिति लोपपक्षे द्वियकारं लोपाभावपक्षे त्रियकारमिति भेदसिद्धये अन्तः स्थानामण्सूपदेश इति प्रघट्टकार्थः । तदेतत् सर्वं मनसिकृत्य \’हलो यमां यमि' \’झरो झरि' इति सूत्रद्वयमुपादाय ततः विभाषानुवृत्तौ इति कथितवान् ।
नन् तत्रेवोपसंहारभाष्ये---\’तदेतदत्यन्तसंदिग्धमाचार्याणां वर्तते विभाषानुवर्तते न वेति' इति कथितम् । तथा च कथमेतदित्याशङ्क्याह--व्याख्यानं वा शरणमिति । सर्वत्र च सन्दिग्धस्थले इयं परिभाषोपतिष्ठते \’व्याख्यानतो विशेषप्रतिपत्तिर्न हि संदेहादलक्षण'मिति । तथा च पूर्वौक्तसूत्रयोः विभाषानुवर्तते इति व्याख्यास्यामः । अतो न कोऽपि दोष इति भावः ।
हयवरट् ।। 5 ।। \’हलो यमां यमि'(सू.8-4-64) \’झरो झरि'(सू.8-4-65) विभाषानुवृत्तौ \’शरोऽचि'(सू.8-4-49) इति द्वित्वनिषेधो ज्ञापकः । व्याख्यानं वा शरणम् ।
7
\’लण्' सूत्रे एवं विचारः प्रवृत्तः । णकाररूपः इत् द्विरनुबध्यते \’अइउण्' इत्यत्र \’लण्' इत्यत्र च । तत्र अण् इण् प्रत्याहारयोः सन्देहो भवतिं किं पूर्वेण णकारेणायं प्रत्याहार उत परेणेति । अस्मिन् सन्देहे वार्तिककारः यत्र यत्राण्ग्रहणमिण्ग्रहणं च वर्तते तत्र सर्वत्र ज्ञापकमहिम्ना निर्णयः कर्तुं शक्य इत्युक्तवान् । तानिंस्थलानि सङ्कलय्योपन्यस्यति--\’ढ्रलोप' इत्यादिना । \’ढ्रलोपे पूर्वस्य दीर्घेऽणः'(सू.6-3-211) इति सूत्रे अण् किं पूर्वणकारेण प्रत्याहारः उत परेण लण्सूत्रस्थणकारेणेति संदेहः । पूर्वेणाण्ग्रहणं न परेणेति निर्णयः । किं तत्र प्रमाणमित्यत्राह--अचश्चेति । अयमाशयः । यदि ढ्रलोपसूत्रे अण्परेण प्रत्याहारः स्यात् तदा अण् इत्यनेन अ इ उ ऋ लृ ए ओ ऐ औ ह् य् व् र् ल् इत्येतान्यक्षराणि विवक्षितानि स्युः । तत्रच दीर्घयोग्यता औकारपर्यन्तानामेव । ततश्च अणो दीर्घ इत्युक्ते अचो दीर्घ इत्येव फलितम् । एवं सति ढ्रलोपसूत्रेऽण्ग्रहणं व्यर्थम् । \’अचश्च (सू.1-2-28) इति परिभाषासूत्रेण ह्रस्वदीर्धप्लुतशब्दैर्यत्राज्विधीयते तत्र अच इति षष्ठ्यन्तं पदमुपतिष्ठत इत्यर्थकेन अच इति पदोपस्थित्यैव अचो दीर्घलाभात् । अतो अण्ग्रहणं व्यर्थं सत् ज्ञापयति अत्र सूत्रे पूर्वेणैव प्रत्याहार इति । तथा चात्र सूत्रे अइउ इत्येतेषां त्रयाणामेव दीर्घोऽभिप्रेतः । स च अच इति पदोपस्थितौ न लभ्येत । अतः अण्ग्रहणमिति स्वांशे चारितार्थ्यम् । आतृढ इत्यादौ दीर्घाभावः प्रयोजनं इति ।

नन्वेवमपि \’केऽणः'(सू.7-4-13) इति सूत्रे अण् पूर्वेण परेण वा इति संदेह इत्यत्राह---
लण् ।। 6 ।। \’ढ्रलोप' इत्यत्र पूर्वेणाण्ग्रहणं न परेण । \’अचश्च (सू.1-2-28) इत्युपस्थित्यैव सिद्धे अण्ग्रहणात् ।
8
अत एवेति । अच इत्युपस्थित्या सिद्धत्वादेवेत्यर्थः । अयं भावः--\’केऽणः' इति सूत्रण कप्रत्यये परतः अणो ह्रस्वो विधीयते । ज्ञका कुमारिका इत्युदाहरणम् । तत्राण् यदि परेण प्रत्याहारः तदा लण् पर्यन्तवर्णेषु अचामेव ह्नस्वयोग्यता वर्तत इति अचामेव ह्रस्वो विधित्सितो भवेत् । तथा सति अच इति षष्ठ्यन्तपदोपस्थित्यैव अचो लाभे अण्ग्रहणं व्यर्थं भवेत् । अतो ज्ञापयति अण् अत्र सूत्रे पूर्वेणैवेति । प्रयोजनं तु गोका नौकेत्यादौ ह्रस्वाभावः । अन्यत्सर्वं पूर्ववत् ।

नन्वेवमपि \’अणोऽप्रगृह्यस्यानुनासिकः' (सू.8-4-57) इति सूत्रे अण् पूर्वेण परेण वेति संदेह इत्यत्राह--
अत एव \’केऽण' (सू. 7-4-13) इत्यत्राण् पूर्वेणैव ।
9
अणोऽप्रगृह्यस्य इति । \’अणोऽप्रगृह्यस्य' इति सूत्रेणावसाने अप्रगृह्यस्याणोऽनुनासिको विधीयते । तत्राण् यदि परेण प्रत्याहारः तदा अच इत्येव ब्रूयात् । न च हयवरलानामपि अनुनासिकविधानार्थं अण इत्युक्तमिति वाच्यम् । अप्रगृह्यपदेन नञिवयुक्तन्यायेन प्रगृह्यभिन्नस्य प्रगृह्यसदृशस्य च ग्रहणात् अच एव प्रगृह्यसंज्ञासद्भावात् प्रगृह्यभिन्नः अच्त्वेन तत्सदृशः अजेव अप्रगृह्याण्पदेन ग्रहीतुं शक्येतेति अच इति वक्तव्ये अण इत्युक्तेर्व्यर्थत्वात् । तथाचात्र अण् पूर्वेणैवेति अण््ग्रहणं ज्ञापयति । तथा सति अ इ उ एतेषामेव ग्रहणम्त्र विवक्षितम् । तच्च अच इत्युक्ते न सिध्येदिति अण इत्युक्तमिति स्वांशेचारितार्थ्यम् । अन्यत्र प्रयोजनं तु कर्तृ इत्यादौ ऋकारस्यानुनासिकत्वं न भवतीति ।

नन्वेवमपि \’उरण् रपरः'(सू.1-1-51) इति सूत्रे अण् पूर्वेण परेण वेति सन्देह इत्यत्राह---
अणोऽप्रगृह्यस्येत्यत्रापि अच इति वक्तव्ये अण्ग्रहणात्पूर्वेणैव ।
10
न च अच् अण् इत्यनयोः समानमात्रावत्त्वात् लाघवगौरवचर्चा नास्तीति वाच्यम् । अण् पदेन अजुपस्थापिताक्षरधिकाक्षरणामप्युपस्थितिरिति उपस्थितिकृतगौरवस्य अण् पदोच्चारणे सद्भावात् । ततश्च उरज् इति वक्तव्ये उरण् इत्युक्तिः अण्पदं पूर्वेण णकारेण प्रत्याहार इति ज्ञापयति । तथा च अजित्युक्ते ऋकारादीनामपि ग्रहणं भवेत् । तध्द्यावृत्त्यर्थं अण् इत्युक्तमिति स्वाशे चारितार्थ्यम् । अन्यत्र प्रयोजनं तु मातॄणामित्यादौ ऋकारस्थाने भवन् दीर्घः रपरो न भवतीति ।
नन्वेवमपि \’अणुदित्सवर्णस्य चाप्रत्ययः' (सू.1-1-69) इति सूत्रे अण् पूर्वेण परेण सन्देह इत्यत आह---
उरज्रपर इति । ऋकारस्थाने हयवरलानामसम्भवात् अच एव ऋस्थानिकत्वसम्भवात् उरज् इति वक्तव्ये उरण् इत्युक्तिर्व्यर्था ।
11 
अणुदिदिति । सवर्णग्राहके \’अणुदित्सवर्णस्य चाप्रत्ययः' (सू.1-1-69) इति सूत्रे अण् परेणैव णकारेण, न पूर्वेण। अत्र च \’उर्ऋत्' (7-4-7) इति सूत्रे तपरकरणं ज्ञापकम् । तथा हि अचीकृतदित्यादौ कॄतधातोश्चुरादेः लुङि चङि द्वित्वादौ अचीकॄत् + अत् इत्यत्र उपधाया ऋवर्णस्य स्थाने ऋत्स्याद्वा चङूपरे णौ इत्यर्थकेन \’उर्ऋत्' (सू.7-4-7) इति सुत्रेण ॠकारस्य ऋकारे अचीकृतत् इति रूपम् । अत्र ॠकारस्य स्थानेऋकार एव यथा स्यात् ॠकारे मा भूदित्येवमर्थं तपरत्वं क्रियते । यदि चाणुदित्सूत्रे पूर्वेण णकारेणाण््ग्रहणं स्यात् तदा ऋकारोऽनण्त्वात् भिन्नकालस्य ॠकारस्य ग्राहक एव न भवतीति ऋकार एव आदेशो भविष्यति न ॠकार इति किं तपरत्वेन । कृतं च तत् ज्ञापकं परेणाण्ग्रहणस्य । ततश्च ऋकारस्याप्यण््त्वात् स सवर्मस्य ॠकारस्यापिं ग्राहक इति कदाचित् ॠकारोऽपि भवेत् स मा भूत् ऋकार एव भवतु इत्येतदर्थं तपरकारणमिति स्वांशे चारितार्थ्यत् । अन्यत्र प्रयोजनं तु ऋकार अष्टादशानां संज्ञेति । ननु उर्ऋत् इति सूत्रे तपरकरणाभावेऽपि ऋकारो विधीयमानः अप्रत्यय इत्युक्तेः सवर्णं न ग्रहीष्यतीति तपरकरणं व्यर्थमिति चेत् अत्राह-उद्योतकारः---\’तपरत्वाभावे आदेशान्तरनिवृत्त्यर्थत्वेन स्वरूपाभ्यनुज्ञानार्थत्वेनापूर्वबोध्यत्वाभावेन चाविधेयत्वात्' इति ।

नन्वेवमपि \’इणः षः'(सू.8-3-39) इत्यादाविण्ग्रहणेषु पूर्वेण परेण वा णकारेण प्रत्याहार इति सन्देह इत्यत् आह---
अणुदिदित्यत्र परेण \’उर्ऋत्' इति तपरकरणात् ज्ञापकात् ।
12
इण् परेणैव इति । \’अचि श्नुधातुभ्रुवाम्' इति सुत्रे य्वोः इत्यनेन इवर्णोवर्णयोः ग्रहणम् । यदि च इण् प्रत्याहारः पूर्वेण णकारेण तदा इण् इत्यनेनापि इउवर्णयोरेव ग्रहणम् । ततश्च य्वोः इति पदे यकारवकारयोरेका मात्रा ओकारस्य द्वे मात्रे विसर्गस्यार्घमात्रा इति आहत्य सार्धस्तिस्त्रो मात्रा भवन्ति । इणः इत्यत्र तु इकारस्यैका ण््कारस्यार्धं अकारस्यैका विसर्गस्यार्धमिति तिस्त्रो मात्रा इति अर्धमात्रालघवं वर्तते । अतो लाघवात् इणः इति वक्तव्ये य्वोः इत्युक्तिः इण्परेण णकारेणेति ज्ञापयति । तथा च इणः इत्युक्ते ऋकारादीनामपि ग्रहणं भवेदिति तद्वारणाय य्वोरित्युक्तमिति स्वांशे चारितार्थ्यम् । अन्यत्र प्रयोजनं तु \’इणः षः' (सु 8-3-39) इत्यादौ ओकारस्यापि ग्रहात् गोषूक्तमित्यादौ षत्वसिद्धिरिति ।
इण् परेणैव । \’अचिश्नुधात्' (सू 6-4-77) इति सूत्रे इण इत्येव सिद्धे य्वोरित्युक्तेर्ज्ञापकत् ।
13
\’विद्धिरादैच्' इति सूत्रे आकारस्य तपरकरणं कर्तव्यम्, सवर्णार्थमिति वार्तिककारेणोक्तम् । तस्य गुणानां भेदकत्वात् यद्रगुणस्योच्चारणं तद्रगुणस्यैव संज्ञाप्रसङ्गे गुणान्तरयुक्तानामपि संज्ञाप्रप्त्यर्थं तपरकारणमित्यर्थः । तदुपरि गुणाः आनुनासिक्योदात्तादयः भेदका अभेदाकाश्चेति पक्षद्वयमुपन्यस्य, उभयमिदं गुणेषूक्तं भेदका इति किं पुनरत्र न्यय्यम् इत्याशङ्क्य अभेदका गुणा इत्येव न्याय्यम् । कुत एतत् । यदयं \’अस्थिदधिसक्त्थ्यक्ष्णामनङुदात्तः' इत्युदात्तग्रहणं करोति । यदि भेदका गुणाः स्युः उदात्तमेवोच्चारयेत् इत्युक्तं भाष्यकृता ।

अयमभिप्रायः । उदात्तानङुच्चारणेनैव गुणस्योदात्तत्वस्य अनुदात्तादिभ्यो भेदकत्वात् अनुदात्ताद्यनङ्व्यावृत्तिर्भविष्यतीति तथा अनुच्चार्य यत उदात्त इति पृथक्पदमुपात्तम् तेन ज्ञायते यत् गुणा अभेदका इति । ततश्चोदात्ततयोच्चारणेकृतेऽपि उदात्तत्वस्य इतरभेदकत्वाभावात् अनुदात्तस्याप्यनङो ग्रहणं स्यादिति तद्व्यावृत्त्यर्थमुदात्तमिति स्वांशे चरितार्थत्वम् । ततश्च आकारस्य नान्तरीयकयत्किञ्चिद््गुणवत्तया उच्चारणे कृतेऽपि गुणस्याभेदकतया गुणान्तरयुक्तस्याप्याकारस्य ग्रहणसिद्धौ तत्फलकं वृद्धिरादैच् इति सूत्रे तपरकारणमिति न युज्यत इति प्रकरणार्थः ।
\’वृद्धिरादैच्' ।। 1-1-1 ।। \’अस्थिदधिसक्थ्यक्ष्णामनङुदात्तः'(सु.7-1-75) इत्युदात्तग्रहणं ज्ञापकं \’अभेदका गुणाः' इति ।
14
इको गुणवृद्धी इति सूत्रे वृद्धिग्रहणं विङति च इति सुत्रेऽनुवृत्त्यर्थम् । अन्यथा तेन सूत्रेण गुणमात्रं निषिध्येत । ततश्च न्यनुवीत् न्यधुवित् इत्यादौ \’सिचि वृद्धिः परस्मैपदेषु' (सू.7-2-1) इति सूत्रेण वृद्धिः स्यात् । वृद्धिग्रहणे कृते च विङति चेत्यनेन वृद्धेरपि निषेधान्न दोषः इत्युक्त्वा, तदुपरि नैतदस्ति प्रयोजनम् अन्तरङ्गत्वादत्रोवङादेशे कृते उकारस्यान्तेऽविद्यमानत्वाद््वृद्धिर्न भविष्यति । अतस्तत्र वृद्ध्यभावफलकं इको गुम इति सूत्रे वृद्धिग्रहणं मारतु इति पूर्वपक्षं प्रापय्य, \’न सिच्यन्तरङ्गं भवति । यदयं अतो इलादेर्लघोः इत्यकारग्रहणं करोति' इति भाष्यकृता उक्तम् । अयं बावः ।\’अतो हलादेर्लघोः (सू.7-2-7) इति सूत्रेण हलादेर्लघोरकारस्य इडादौ परस्मैपदपरे सिचि वृद्धिर्विकल्पेन विधीयते । अखादीत् अखदीत् इत्युदाहरणम् । अत्र अकारस्येत्यनुक्तौ अकोषीत् अमोषीत् इत्यादौ अ-कुष्-ईत् इत्यवक्थायां हलादैर्लघोरुकारस्यापि वृद्धिर्भवेत् । सा मा भूदित्येवमर्थं अकारस्येत्युक्तमिति वक्तव्यम् । यदि तु सिति परतः अन्तरङ्गं कार्यं भवेत् तदा सिच्परस्मैपदोभयसापेक्षवृद्ध्यपेक्षया अन्तरङ्गत्वात् लघूपधगुणे कृते ओकारस्य लघुत्वाभावादेव वृद्धिः न भविष्यति इति अकारग्रहणं व्यर्थं स्यात् । व्यर्थं च तत् \’न सिच्यन्तरङ्ग भवति' इति ज्ञापयति । ततश्चान्तरङ्गगुणाप्रवृत्त्या परत्वादुकारस्य वृद्धिर्भवेदिति तद्वारणाय अकारग्रहणमिति स्वांशेचरितार्थता ।

एवं \’ह््म्यन्तक्षणश्वसजागृणिश्व्येदिताम् (सू.7-2-5) इति सूत्रस्थं णिश्विग्रहणमप्युक्तंवचने ज्ञापकम् । तथा हि हमयान्तस्य क्षणादेर्ण्यन्तस्य श्वयतेरेदितश्च वृद्धिः न स्यादिडादौ सिचि इति तस्य सूत्रस्यार्थः । औनयीत् अश्वयीत् इत्युदाहरणम् । यदि सिच्यन्तरङ्गं भवेत् तर्हि अन्तरङ्गत्वात् गुणे कृते इष्टरूपसिद्ध्या णिश्विग्रहणमकर्तव्यं स्यात् । कृतं च तत् न सिच्यन्तरङ्गं भवतीति ज्ञापयति ततश्वान्तरङ्गगुणाप्रवृत्त्या वृद्धिप्राप्तौ तत्प्रतिषेधार्थं णिश्विग्रहणम् । इत्थं च न्यनुवीत् इत्यादौ सिचि अन्तरङ्गस्योवङः अप्रवृत्त्या वृद्धिप्राप्तौ सत्यां विङति चेति सूत्रेण इग्लक्षणवृद्धेर्निषेधसिद्धये सिचि वृद्धिरिग्लक्षणा आस्थेयेति तदर्थं \’इको गुणवृद्धी' इति सुत्रे वृद्धिग्रहणमिति स्थितम् ।

वस्तुतस्तु अन्तरङ्गगुणस्यापवादभूतया वृद्ध्या बाधनात वृद्धिप्राप्तौ तन्निषेधार्थ णिश्विग्रहणमिति तस्य उक्तवचनज्ञापकत्वं न सम्भवतीत्याह-अपवादत्वात्सिद्धि इति ।
इको गुण ।। 1-1-2 ।। \’अतो हलादेः' (सू.7-2-7) इत्यत्राकारग्रहणं णिश्विप्रतिषेधवचनं च ज्ञापकं न सिच्यन्तरङ्गं भवतीति । अपवादत्वात्सिद्धे इयमेकदेश्युक्तिः ।
15
\’क्ङिति च' इति सुत्रे \’क्ङिति प्रतिषेधे तन्निमित्तग्रहणं उपधारोरवीर्त्य्थम्' इति वार्तिककारेणोक्तम् । क्ङिति च इति सूत्रे \’इको गुणवृद्धी' इति सूत्रमनुवर्तते । तत्र यदि क्ङितीत्येतत् इको विशेषणम् तदा किति ङिति च परतः यः इक् तस्य गुणवृद्धी न स्तः इति सूत्रार्थः स्यात् । तथा सति चिंत स्तुतम् इत्यादावेव इकः कित्परकत्वमस्तीति गुणनिषेधो लभ्येत । भिन्न भिन्नवान् इत्यादौ तु भिद् त इत्यत्र उपधायाः इकारस्य कित्परकत्वं नास्ति दकारेण व्यवधानादिति गुणनिषेधो न लभ्येत । अतः तन्निमित्त इति पदमध्याहृत्य सूत्रार्थो वर्णनीयः । तदा क्ङिन्निमित्ते ये गुणवृद्धी प्राप्नुतः ते न भवत इति सूत्रार्थः । ततश्च उपधागुणस्यापि क्ङिन्निमित्तकत्वात् तस्य प्रतिषेधलाभादिष्टसिद्धिः । अतः उपधायाः अपीकः गुणवृद्धिप्रतिषेधार्थं तन्निमित्तग्रहणम् । एवं रुधातोर्यङ््लुगन्तस्य लटि प्रथमपुरुषैकवचने \’रोरु ईति' इत्यवस्थायां \’सार्वधातुकार्धधातुकायोः' इति तिब्निमित्तके उकारस्य गुणोऽवादेशे च रोरवीति इति रूपम् । तन्निमित्तग्रहणाभावे यङि अव्यवहितपूर्वः यः तन्निमित्तकत्वं गुणस्य नास्तीति तस्य न प्रतिषेध इतीष्टरूपसिद्धिः । तस्मात् भिन्न इत्यादौ गुणप्रतिषेधार्थं रोरवीति इत्यादौ गुणप्रतिषेधाभावार्थं च किङति चेति सूत्रे तन्निमित्तग्रहणं कर्तव्यमिति वार्तिकाभिप्रायः ।

भाष्यकारस्तु उपधाया इकः ज्ञापकेन गुणप्रतिषेधं सिषाधयिषुः तन्निमित्तग्रहणं प्रत्याचख्यौ । तदाह-त्रसिगृधीत्यादि । \’त्रसिगृधिधृषिक्षिपेः क्नुः' (सू.3-2-140) इति सुत्रेण त्रस्यादिभ्यः क्नु प्रत्ययो विधीयते । तत्र ककारइत्संज्ञकः । तत्प्रयोजनं तु गृध्नुः इत्यादौ क्ङिति चेति गुणनिषेधः । यदि च क्ङित्परकस्यैवेको गुणोऽनेन निषिध्येत तदा धकारेण व्यवधानात् ऋकारस्य क्नुपरकत्वं नास्तीति गुणनिषेधो न प्रवर्त्स्यति । तदर्थं क्रियमाणस्तु ककारानुबन्धोव्यर्थः सनू भवत्युपधालक्षणस्य गुणस्य व्यवहितविषयस्यापि क्ङितीत्यनेन प्रतिषेधः इति ज्ञापयति । तथा \’हलन्ताच्च (सू.1-2-10) इति सूत्रेण इक्समीपद्धलः परो झलादिः सन् कित् स्यादित्युच्यते । जुघुक्षति इत्यादौ उकारस्य उपधायाः गुणाभावः प्रयोजनम् । उपधायाः कित्परकत्वाभावात् गुणनिषेधो न भविष्यतीति प्रयोजनाभावात् किद्ग्रहणमनर्थकं सत् उपधालक्षणस्य गुणस्य प्रतिषेध इति ज्ञापयतीत्यर्थः । तथा च भिन्न इत्यादावनेन ज्ञापकेनैव गुणप्रतिषेधे लब्धे तन्निमित्तग्रहणमनावस्यकमिति भावः ।
\’क्ङिति च' (सू.1-1-5) \’त्रसिगृधिधृषिक्षिपेः क्नुः' (सू.3-2-140) \’इको झल्' (सू.1-2-9) इति क्नुसनोः कित्त्वात् ज्ञापकात् उपधालक्षणस्यापि गुणस्य प्रतिषेधोऽयमिति तन्निमित्तग्रहणं न कार्यम् ।
16
ननु चिधातोर्लङि मिपि अमादेशे अ-चि-नु-अम् इति स्थिते लङादेशस्य अमः स्थानिवद्भवेन ङित्त्वात् क्ङिति चेति गुणनिषेधः स्याद्त्याशङ्क्याह--यासुट इति । \’यासुट् परस्मैपदेषूदात्तो ङिच्च' (सू.3-4-103) इति सूत्रण यासुटो ङित्वविधानं व्यर्थम् । भूयास्-ति इत्यत्र लिङादेशस्य तिपः स्थानिवद्भावेन ङित्त्वात् यासुटश्च यदागमन्यायेन ङित्त्वसिद्धेः । तथा च ङिद्विधानं \’ङिदादेशा ङितो न भवन्ती' ति ज्ञापयति । ततश्च ङितो लिङ आदेशो।पि तिप् ङित् न भवतीति यासुटो ङित्त्वं दुर्लभमिति तस्य ङिद्विधानम् सार्थकम् । ज्ञापनप्रयोडजनं तु अचिनवमित्यादौ आदेशस्य ङित्त्वाभावात् गुणनिषेधो न भवतीति ।

भाष्यकारेण \’सार्वधातुकमपित्' (सू.1-1-4) इति सुत्रे अपिदिति योगं विभज्य ङिदिति चानुवर्त्य चाश्रित्य ङिच्च पिन्न, पिञ्च ङिन्न भवतीति वाक्यार्थद्वयं वर्णितम् । अस्मिन् पक्षे यासुटो ङिद्वचनं न ज्ञापकम्, अपि तु मृज्यादित्यादावप्राप्तङित्तवविधायकम् । तदेतत् मनसिकृत्याह--- इति वार्तिकमतमिति ।
यासुटो ङिद्वचनात् ज्ञापकात् ङिदादेशानां ङिति यत् कार्यं तन्न । तेन अचिनवमित्यादौ न निषेध इति वार्तिकमतम्
(1-1-5)
17
ईदूदेदिति तपरकरणेन अतत्कालव्यावर्तनात् अतत्कालानां प्रगृह्यसंज्ञा न प्राप्नोतीत्याशङ्क्य प्रगृह्यसंज्ञायां कर्तव्यायां प्लुतस्यासिद्धत्वात् तत्कालाः द्विमात्रा ईकारादयो भवन्तीति प्रगृह्यसंज्ञा भविष्यतीति समाधाय पश्चादाक्षेपरूपेण भाष्यकारैरुक्तम् -\’सिद्धः प्लुतः स्वरसन्धिषु । यदयं \’प्लुतः प्रकृत्या' इति प्लुतस्य प्रकृतिभावं शास्ति । कथं कृत्वा ज्ञापकम् । सतो हि कार्यिणः कार्येण भवितव्यम्' इति । \’प्लुतप्रगृह्या' इति सुत्रेण प्लुतस्य प्रकृतिभावो विधीयते । यदि स्वरसन्धौ प्लुतः असिद्धः स्यात् तदा प्लुतस्यैवाभावात् प्लुतं कार्यित्वेन आश्रित्य तस्य प्रकृतिभावविधानं न युज्यते । तेनानुमीयते यत्स्वरसन्धौ प्लुतस्यासिद्धत्वं न भवतीति तदाशयः । तदाह--प्लुतेति । सामान्येन स्वरसन्धिप्रकारणविषयं सिद्धत्वं न ज्ञाप्यते, किंतु प्रकृते प्रकृतिभाव एवेत्याशयेनाह--यद्वेति । प्रकृत एवेति पाठः साधुः । प्लुत इत्याश्रयात् सिद्धत्वं प्रकृत एवेत्यन्वयः ।
\’ईदूदेद््द्विवचनम्' (सू.1-1-11) \’प्लुतप्रगृह्या' (सू.3-1-125) इति ज्ञापकात् सिद्धः प्लुतः स्वरसन्धिषु । यद्वा प्लुत इति कृतमेव आश्रयात्सिद्धत्वं यथा रोरुत्वे ।
18
\’निपात एकाजनाङ्' इति सूत्रे एकग्रहणं मास्तु । न च तदभावे अचो निपातविशेषणत्वात् तदन्तविधौ अजन्तस्य निपातस्य प्रगृह्यसंज्ञा इति सूत्रर्थे प्रेदं ब्रह्म इत्यादौ प्र+इदम् इत्यवस्थायां प्र इत्यजन्तस्य निपातस्य प्रगृह्यत्वे सन्धिकार्यं न स्यादिति वाच्यम् । निपातस्य अज्विशेषणत्वमाश्रित्य निपातरूपो योऽच् तस्य प्रगृह्यसंज्ञा इति सूत्रार्थङ्गीकारे प्र इति निपातस्य अज्रूपत्वाभावेन प्रगृह्यत्वाप्रसक्तेः । ततश्च एकग्रहणं व्यर्थमित्याशङ्क्य भाष्यकार आह---

\’एवं तर्हि सिद्धे सति यदज्ग्रहणे क्रियमाणे एकग्रहणं करोति तज्ज्ञापयत्याचार्यः \’अन्यत्र वर्णग्रहणे जातिग्रहणं भवतीति'

इति । वर्णग्रहणे सति जात्याश्रयानेकवर्णग्रहणमिति अच् इत्यनेन अच्त्वाश्रयानेकवर्णसमुदायग्हहणं स्यात् । ततश्व तितउशब्दैकदेश अ उ शब्दान्करणे निपातसंज्ञके अउ अकरोदित्यादौ अउ इति समुदाये प्रगृह्यसंज्ञायां प्रकृतिभावाद्यणादेशो न स्यात् । अतः तद्वारणाय एकग्रहणम् । कृते च तस्मिन् तत्सामर्थ्यात् एको योऽच् तद्ररूपस्य निपातस्यैव प्रगृह्यत्वमिति न दोष इति । अन्यत्र प्रयोजनं तु भाष्ये उक्तम्---

\’दम्भेईल््ग्रहणस्य जातिवाचकत्वात्सिद्धम् इति यदुक्तं तदुपपन्नं भवति' इति । तस्यायमर्थः--दम्भेः सनि \’दम्भ इच्च' (सू.7-4-56) इति सूत्रेण धातोरचः इत्वे दिम्भ् स इति स्थिते \’हलन्ताच्च' (सू.1-2-10) इति सूत्रेण सनः कित्त्वात् तस्मिन् परे धातूपधाया नकारस्य \’अनिदिताम्' (सू.6-4-24) इति लोपे भष््भावादौ धिप्सति इति रूपम् । तत्र \’हलन्ताच्च' (सू.1-2-10) इति सूत्रस्य इक््समीपाद्धलः परः झलादिः सन् कित् स्यादित्यर्थः । दिन््भ् स इति दशायां इक््समीपो यो हल् नकारः ततः परः सन् न भवति, यतश्च भकारत्परः सन् स च भकारो नेक्समीपः नकारेण व्यवधानादिति कित्त्वाभावे नलोपो दुर्लभः स्यात् । वर्णग्रहणे जातिग्रहणमित्यङ्गीकारे तु हल््त्वजात्याश्रयानेकस्येक्समीपत्वं ततः परत्वं सनः इति तस्य कित्त्वे तसिमन् परे धातुनकारलोपे च धिप्सतीति सिद्धिः प्रयोजनमिति ।।
निात एकाच् (सू.1-1-14) इदमेवैकग्रहणं ज्ञापयति वर्णग्रहणे जातिग्रहणमिति । अल्त्वाद्याश्रयानेकग्रहणमिति तदर्थः ।
19
\’बहुगणवतुडति सङ्ख्या' (सू.1-1-23) इति सूत्रे सङ्ख्याग्रहणं कर्तव्यम् । बहुगणवतुडतयः सङ्ख्यासंज्ञाः भवन्ति संख्या च संख्यासंज्ञा भवतीति वक्तव्यम् । अन्यथा कृत्रिमाकृत्रिमयोः कृत्रिमे कार्यसम्प्रत्यय इति परिभाषया संख्याशब्दघटितेषु विधिसूत्रेषु संख्येत्यनेन कृत्रिमायाः संख्यायाः बहुगणादेरेव ग्रहणं स्यात् न त्वेकादिकायाः संख्याया इति वार्तिककारेणोक्ते तदुपरि---

\’यदि तर्हि कृत्रिमाकृत्रिमयोः कृत्रिमे संप्रत्ययो भवति \’नदीपौर्णमास्याग्रहायणीभ्यः' अत्रापि प्रसज्येत ' इति भाष्ये आक्षेपः कृतः । कृत्रिमाकृत्रिमन्यायाङ्गीकारे \’नदीपौर्णमासी' इति सूत्रे नदी इत्यनेन \’यू स्त्र्याख्यौ नदी' (सू.1-4-3) इति सूत्रबोधितनदीसंज्ञकानां ई ऊ वर्णान्तानामेव ग्रहणं स्यात् न तु नदी इति शब्दस्येति तदर्थः । अस्मिन्नाक्षेपे समाधानभाष्यम् ----

\’पौर्णमास्याग्रहायणीग्रहणसामर्थ्यान्न भविष्यति' इति । यदि शास्त्रबोधितनदीसंज्ञकशब्दस्य नदी इत्यनेन ग्रहणं स्यात् तदा पौर्णमासी आग्रहायणी इत्यनयोरपि नित्यस्त्रीलिङ्गईकारान्तत्वेन नदीसंज्ञकत्वात् नदी इत्यनेनैव ग्रहणे सिद्वे पृथक् तयोः सुत्रे निर्देशोऽनर्थकः स्यात् । कृतश्च स निर्देशः \’नदीपौर्णमासी' इति सुत्रे नदीशब्दः न कृत्रिमनदीसंज्ञकवाची । अपि तु नदीशब्दपरः । इति ज्ञापयति, अतो न दोष इति तदाशयः । तदेतदाह---नदीत्यादिना ।

तदनन्तरं \’नदीपौर्णमासी' इति सुत्रे नदीशब्दस्य लोकप्रसिद्धनदीपरत्वे नदीविशेषवाचिनां गङ्गा यमुना इत्यादीनामपि तत्सूत्रे नदीपदेन ग्रहणं स्यादित्याशङ्क्य---

\’आचार्यप्रवृत्तिर्ज्ञापयति तद्विशेषेभ्यो न भवतीति । यदयं विपाट्शब्दं शरत्प्रभृतिषु पठति'

इति भाष्ये उक्तम् । \’नदीपौर्णमासी' इति सूत्रेण विधीयमानः टच् नदीविशेषवाचिगङ्गादिशब्देभ्यो न भवति । यदि भवेत् तदा शरत्प्रभृतिषु विपाट््शब्दपाठो व्यर्थो भवेत् । प्रतिविपाशमित्यादौ \’अव्ययीभावे शरत्प्रभृतिभ्यः' (सू.5-4-107) इति सूत्रेण टच््सिद्धिर्हि तत्प्रयोजनम् । तत्र \’नदीपौर्णमासी' इति सूत्रे नदीशब्देन नदीविशेषवाचिविपाट््शब्दस्यापि ग्रहणात् तेनैव टच््सिद्धेः शरत्प्रभृतिगणे विपाट््शब्दपाठो व्यर्थः सन् तत्सुत्रे नदीशब्दः न नदीविशेषपर इति ज्ञापयतीति भावः । तदेतदाह---
बहुगण (सू.1-1-23) ।। \’नदीपौर्णमास्याग्र' (सू.5-4-110) इत्यत्र न नदीसंज्ञकग्रहणम्, पौर्णमास्याग्रहायणीग्रहणसामर्थ्यात् ।20 
20
शरदादिषु विषाट्शब्दपाठात् ज्ञापकान्न विशेषग्रहणम् । इति ।
21
\’बहुगुणवतुडति' (सू.1-2-31) इति सूत्रे एकादिकायाः संख्यायाः अपि संख्यासंज्ञासिद्ध्यर्थं संख्याग्रहणं कर्तव्यमिति वार्तिकं प्रत्याख्यातुं ज्ञापकेन संख्याप्रदेशेषु एकादिसङूख्यायाः ग्रहणं समर्थितम् । तदाह-संख्यादेशेषु इति । संख्यादेशेषु संख्या इति शब्दघटितेषु विधिसूत्रेषु एकादिकायाः सङ्ख्याया अपि ग्रहणं भवति । तत्र प्रमाणमाह-कन्विधाविति । अयमर्थः- \’संख्यायाः अतिशदन्तायाः कन््' (सू.5-1-22) इति सूत्रं संख्यायाः आर्हीयेऽर्थे कनं विदधत् त्यन्तायाः शदन्तायाश्च न कन् यथा साप्ततिकः, शदन्तायाः चात्वारिंशत्क इति । उभयत्र \’तेन क्रीतम्' (सू.5-1-37) इति ठञ् । यदि विधिसूत्रेषु संख्या इत्यनेन अकृत्रिमाया एकादिसंख्याया ग्रहणं न स्यात् तदा विंशति-चत्वारिंशदादेः संख्याग्रहणेनाग्रहणात्ततः कनोऽप्रसक्त्या अतिशदन्ताया इति निषेधोऽनवसरः स्यात् । अतः स निषेधः एकादिकाया अपि संख्याप्रदेशेषु ग्रहणं ज्ञापयतीति ।
संख्यादेशेषु एकादिसंख्याग्रहणम् । कन्विधौ \’अतिशदन्तायाः' (सू.5-1-22) इति प्रतिषेधात् ज्ञापकात् ।
22
\’ष्णान्ता षट्' इति सूत्रे उपदेशग्रहणं कर्तव्यम् । उपदेशेषकारान्ता नकारान्ता च संख्या षट््संज्ञा भवतीति वक्तव्यम् । अन्यथा शतानि सहस्त्राणीत्यादौ नुमिं कृते नकारान्तत्वात् षट््संज्ञायां \’षड्भ्यो लुक्' (सू.7-1-22) इति जस्शसोर्लुगापत्तेः । अष्टानामित्यत्र अष्टन् आम् इति स्थिते परत्वान्नित्यत्वाच्च \’अष्टन आ विभक्तौ' (सू.7-2-84) इति नकारस्य आत्वे कृते नकारान्तत्वाभावेन षट््संज्ञाया अप्राप्तौ \’षट््चर्तुर्भ्यश्च' (सू.7-2-55) इति नुढोऽनुपपत्तेश्च इत्याक्षिप्य, शतानि सहस्त्राणीत्यादौ सन्निपातपरिभाषया षट््संज्ञां वारयित्वा अष्टानामित्यत्र आत्वे कृतेऽपि षट्संज्ञा ज्ञापकमहिम्ना साधिता भाष्यवार्तिकयोः । तदाह-अष्टनो दीर्घग्रहणमिति । \’अष्टनो दीर्घत्' (सू.6-1-182) इति सूत्रेण दीर्घान्तादष्टन्शब्दात् परस्याः शसादिविभक्तेरुदात्तत्वं विधीयते । तत्र च दीर्घग्रहणम् अष्टसु इत्यत्र सुप उदात्तत्वनिवृत्त्यर्थं क्रियते । यदि च कृतात्वस्य षट्संज्ञा न स्यात् तदा अष्टसु इत्यत्र \’अष्टन' (सू.6-1-182) इति सूत्रापेक्षया परत्वात् \’झल्युपोत्तमम्' (सू.6-1-180) इति सुतेरेण षट््त्रिचतुर्भ्यो या झलादिविभक्तिस्तदन्ते पदे उपोत्तममुदात्तं स्यादित्यर्थकेन उपोत्तमस्वरेण टकारोत्तराकार उदात्त इति इष्टस्वरसिद्ध्या किं दीर्घग्रहणेन । चापवादत्वात् अष्टसु इत्यत्र \’झल्युपोत्तमम्' इति स्वरं बाधित्वा \’अष्टनः' इति सूत्रविहितो विभक्तिस्वर एव स्यादिति वाच्यम् । आत्वपक्षे अष्टासु इत्यत्र भवद्रीत्या कृतात्वस्य षट््संज्ञाऽभावेन उपोत्तमस्वराप्रवृत्त्या तत्र \’अष्टन' इति सूत्रस्य चारितार्थ्योन तस्यापवादत्वासम्भवात् । ततश्च परत्वात् अष्टसु इत्यत्र उपोत्तमस्वर एव भविष्यतीति विभक्तिस्वराप्रसक्त्या तद्वारणार्थं क्रियमाणं दीर्धग्रहणं व्यर्थमेव। कृतं च तत् कृतात्वस्याप्यष्टन्शब्दस्य षट््संज्ञां ज्ञापयति । ततश्च कृतात्वस्थलेऽपि \’झल्युपोत्तमम्' इति षट्स्वरे प्राप्त एव \’अष्टनो दीर्घात्' इति सूत्रारम्भात् येन नाप्राप्तिन्यायेन अष्टन इति सूत्रमेवापवादत्वात्प्रवर्तते तथा अष्टसु इत्यत्रादीर्घपक्षेऽपि अपवादत्वात् विभक्तेः स्वरः स्यादिति तद्वारणार्थं दीर्घग्रहणं कर्तव्यमिति स्वांशे चरितार्थता । अन्यत्र प्रयोजनं तु अष्टानामित्यत्र कृतात्वस्यापि षट््संज्ञास्तीति \’षट््चतुर्भ्यश्च' (सू 8-1-55) इति नुट््सिद्धिरिति तात्पर्यार्थः ।
\’ष्णान्ता षट्' (सू.1-1-24) ।। अष्टनो दीर्घग्रहणं षट्त्वज्ञापकम् । आकारान्तस्य मडर्थम् (नुडर्थम्) ।
23
\’सर्वादीनि सर्वनामानि' इति सूत्रे सर्वनामशब्दे \’पूर्वपदात्संज्ञायामगः' (सू.8-403) इति णत्वं प्राप्नोतीत्याशङ्क्य, निपातनाण्णत्वाभाव इति समाधाय, तदुपरि निपातनादणत्वं भवतु यथाप्रप्तं च णत्वमप्यस्तु, निपातनस्य हि तद्रूपसाधुत्वप्रतिपादने तात्पर्यम्, न तु रूपान्तरनिवृत्तावित्याक्षिप्य, नाप्राप्ते णत्वे निपातनमारब्यते तद्बाधकं भविष्यति इति समाहिंत भाष्ये । तदाह-सर्वनामसंज्ञायामिति ।

तनु सम्-तत इति स्थिते मकारस्य लोपेन सततशब्दः \’अपरस्पराः क्रियासातत्ये' (सू.6-1-144) इति निपातनात् साधुरितीष्यते । नाप्राप्ते अलोपे आरभ्यमाणमिदं लोपनिपातनं अलोपस्य बाधकं भवेत् । ततश्च संततमिति रूपं न सिध्येत् । तथा \’पुराणप्रोक्तेषु' (सू.4-3-104) इत्यत्र निपातितेन पुराणशब्देन पुरातनशब्दस्य बाधः प्राप्नोति । ततश्च पुरातनशब्दस्य साधुत्वं न सिध्येदिति आशङ्क्याह-पुराणपुरातनाविति । एवं च संततसततयोः पुराणपुरातनयोश्च पृषोदरादिगणे पाठादेव साधुत्वम्, न तु निपातनात् । अतो नोक्तदोषावसर इति भावः । परिभाषेन्दुशेखरे \’बाधकान्येव निपातनानि' इति परिभाषा पठ्यते ।
सर्वादीनि (सू. 1-1-28) ।। सर्वनामसंज्ञायाम् अत एव निपातन्न्न णत्वम्। पुराणपुरातनौ सततसंततौ च पृषोदरादित्वात्सिद्धौ ।
24
\’पूर्वपरावरदक्षिणोत्तरापरधराणि व्यवस्थायामसंज्ञायाम् ' इति सूत्रे किमर्थं प्रतिपदं पूर्वादीनि जसि विभाषार्थं पठितानि, यावता गण एवर्थविशेषेण विशिष्टानि नित्यं सर्वनाम - संज्ञार्थं पठ्यन्ते । तत्र पूर्वादीनि नवेत्येवं सूत्रं पठितव्यम् । प्राप्तविभाषा चेयं भविष्यति इत्याशङ्क्य, भवेदेवं यदि गणपाठः पूर्वः स्यात् पश्चाच्च पाणिनिसूत्रपाठः स्यात् । न त्वेतदस्ति, प्रमाणाभावादिति समाधाय, पाणिनिसूत्रापेक्षया गणपाठस्य प्राक्कालिकत्वं ज्ञापकेन समर्थितं भाष्ये---

\’एवं तर्ह्याचार्यप्रवृत्तिर्ज्ञापयति स पूर्वः पाठः अयं पुनः पाठ इति । यदयं पूर्वादिभ्यो नवभ्यो वेति नवग्रहणं करोति । नवैव हि पूर्वादीनि '

इति। तदाह-पूर्वं गणपाठ इति । पूर्वादिभ्यो नवभ्यो वेति सूत्रे नवग्रहणं नवाधिकत्यदादिनिरासार्थं क्रियते । यदि च नियतसंनिवेशो गणपाठः पूर्वः तदा पूर्वादिभ्य इत्यनेन त्यदादीनामपि ग्रहणं स्यादिति तद्व्यवच्छेदाय नवग्रहणं कर्तव्यं भवति । यदा तु पाणिनिसूत्रं गणपाठात्पूर्वं तदा पाणिनिसूत्रे पूर्वादीनां नवानामेव पूर्वपरेत्यादिभिः त्रिभिः सूत्रैर्विशिष्य निर्देशात् नवाधिकानां त्यदादीनां पूर्वादिभ्य इत्यनेन ग्रहणप्रसक्त्यभावात् नबग्रहमं व्यर्थं स्यादिति गणपाठस्य प्राचीनत्वमनुमीयत इति भावः। सूत्रपाठ इति । पाणिनिसूत्रपाठ इत्यर्थः ।
पूर्वपरा (सू.1-1-34) ।। पूर्वं गणपाठः पश्चात्सूत्रपाठः । \’पूर्वादिभ्यो वा' (सू.8-1-16) इति नवग्रहणात् ज्ञापकात् । सूत्रपाठे नवैव हि पूर्वादीनि ।
25
तत्रैव सूत्रे पूर्वादीनि नवेत्येवं लाघवेन पठितव्ये किमिति पूर्वपरावरेत्यादिना विशिष्य त्रिसूत्रीपाठः क्रियत इत्याशङ्कायाः समाधानमुक्तम्---

\’इदं तर्हि प्रयोजनम्--द्व्यादिपर्युदासेन पर्युदासो मा भूदिति'

इति भाष्ये । तस्याशयमेवं कैयट आह--त्यदादीनि पठित्वा गणे कैश्चित् पूर्वादीनि पठितानि । तत्र \’किंसर्वनामबकहुभ्योऽद्व्यादिभ्यः' (सू.5-3-2) इति पूर्वांदिभ्यस्तसिलादीनां प्रतिषेधः प्राप्नोति । तत्र पूनः सर्वनामसंज्ञया तसिलादिर्विधीयते । तेन ध्द्यादिपर्युदासो बाध्यत इति । तदनन्तरं समाधानमिदं दूषयन्नाह भाष्यकारः---

\’एतदपि नास्ति प्रयोजनम् । आचार्यप्रवृतिर्ज्ञापयति नैषां द्व्यादिपर्यु-
दासेन पर्युदासो भवतीति । यदयं पूर्वत्रासिद्धमिति निपातनं करोति'

इति । यदि च द्व्यादिपर्युंदासेन पर्युदासात् पूर्वादिभ्यस्तसिलादीनां प्रतिषेधः स्यात् तदा \’पूर्वत्र' इति त्रलन्ततया पूर्वशब्दनिर्देशोऽप्रमाणं स्यात् । निर्देशमहिम्ना पूर्वादीनां द्व्यादिपर्युदासेन पर्युदासो नेति ज्ञाप्यत इत्यर्थः । तदेतत्सर्वं मनसि निधायाह--पूर्वत्रासिद्धमित्यादेर्ज्ञापकादिति । आदिपदेन च--\’जश्भावादिति चेदुत्तरत्र ढस्याभावादपवादप्रसङ्गः' इति वार्तिकस्थं उत्तरत्र इति निपातनं परामृश्यते ।
\’पूर्वत्रासिद्धम्' (सू.8-2-1) इत्यादेर्ज्ञापकात् पूर्वादीनां द्व्यादिपर्युदासेन पर्युदासो न ।
26
\’कृन्मेजन्त' इति सूत्रस्य द्वेधा व्याख्यानं कृतम्-कृद्यो मान्त एजन्तश्च तदन्तमव्ययं स्यादित्येकं व्याख्यानम् । कृदन्तं यन्मान्तं तदव्ययसंज्ञकं स्यादिति द्वितीयं व्याख्यानम् । तत्र द्वितीयव्याख्याने प्रपूर्वकतमुधातोः क्विपि, तस्मिन् लुप्तेऽपि प्रत्ययलक्षणेन प्रताम् इत्यस्य कृदन्तत्वं श्रुत्या मकारान्तत्वं च वर्तत इत्यव्ययसंज्ञा स्यादित्याशङ्क्य भाष्यकृता उक्तम्----

\’आचार्यप्रवृत्तिर्ज्ञापयति न प्रत्ययलक्षणेनाव्ययसंज्ञ
भवतीति । यदयं प्रशान््शब्दं स्वरादिषु पठति'

इति । यदि प्रत्ययलक्षणेन कृदन्तत्वमाश्रित्याव्ययसंज्ञा भवेत् तर्हि प्रशान् शब्देऽपि नत्वस्यासिद्धत्वात् मान्तत्वं, प्रत्ययलक्षणेन कृदन्तत्वं चास्तीति \’कृन्मेजन्त' इति सूत्रेणैवाव्ययत्वे सिद्धे अव्ययसंज्ञार्थं स्वरादिगणे प्रशान्शब्दपाठो न कर्तव्यः स्यात् । कृतश्च स न प्रत्ययलक्षणेनाव्ययसंज्ञा भवतीति ज्ञापयतीत्यर्थः । तदेतदाह--कृदन्तमित्यादिना ।
"कृन्मेजन्तः " (सू.1-1-39) कृदन्तं यन्मान्तमिति पक्षे प्रशान्शब्दस्य स्वरादिषु पाठात् ज्ञापकान्न प्रत्ययलक्षणेनाव्ययसंज्ञा ।
27
\’कृन्मेजन्तः' (सू.1-1-39) इति सूत्रे भाष्ये संनिपातपरिभाषां पठित्वा तस्या बहूनि प्रयोंजनानि परिगणितानि । तन्मध्ये \’तिसृचतसृ ङीब्विधे.' इत्यपि एकं प्रयोजनम् । त्रिचतुर््शब्दयोः जश्शसोः परतः स्त्रियां तिसृचतस्त्रादेशयोः कृतयोः ऋकारान्तत्वात् \’ऋन्नेभ्यो ङीप्' (सू.4-1-5) इति ङीप् प्राप्नोति । स च संनिपातपरिभाषया न भवति । विभक्तिसंनिपातं निमित्तीकृत्य जातौ \’तिसृचतसृ' आदेशौ तद्विघातकस्य ङीपो निमित्ते न भवतः । ङीपि सति तेन व्यवधानात् विभक्तिसंनिपातस्य हानेः इति तदाशयः ।

एतच्च प्रयोजनं ज्ञापकमहिम्ना ङीवभावसाधनपूर्वकं खण्डयामास भाष्यकारः---

\’एतदपि नास्ति प्रयोजनम् । आचार्यप्रवृत्तिर्ज्ञापयति न तिसृचतसृभावे कृते हीप् भवतीति । यदयं \’न तिसृचतसृ' इति नामि दीर्घत्वस्य प्रतिषेधं शास्ति ।'

इति। \’तिसृ चतसृ' अनयोर्ङीपि तेन व्यवधानात् नाम्परकत्वाभावात् \’नामि' (सू.6-4-3)
इति दीर्घप्रसक्तेः किं दीर्घनिषेधेन । कृतश्च दीर्घनिषेधः तयोर्ङीप् न भवतीति ज्ञापयति । ततश्च जश्शसोरपि ज्ञापकेनैव ङीप््निषेधे सिद्धे तिस्त्रः चतस्त्रः इत्यत्र ङीबभावः न संनिपातपरिभाषाप्रयोजनमिति भावः । तदेतदाह--तिसृचतस्त्रोर्ङीबभाव इत्यादिना ।

ननु संनिपातपरिभाषास्वीकारे या सा इत्यादौ टाप् न स्यात् । यत्तच्छब्दाभ्यां सौ परतः \’त्यदादीनामः' इति दकारस्यात्वे पररूपे च अदन्तत्वात् \’अजाद्यतष्टाप्' इति टाप् वक्तव्यः । स च न संभवति । विभक्तिसंनिपातनिमित्तकस्य अत्वस्य तद्विघातकटापं प्रति निमित्तत्वासंभवादित्याशङ्क्याह--
तिसृचतस्त्रोर्ङींबभावे \’न तिसृ' (सू.6-4-4) इति नामि दीर्घप्रतिषेधो ज्ञापकः ।
28

इति । पूर्वोक्तरीत्या स्त्रियां यत्तच्छब्दाभ्यां संनिपातपरिभाषया यदि टाप् न स्यात् तदा या सा इति सूत्रकारकृतः टाबन्तनिर्देशोऽसंगतः स्यात् । अतो निर्देशप्रामाण्येन संनिपातपरिभाषाया अनित्यत्वमाश्रीयत इत्यर्थः तेन रामाय इत्यादौ \’सुपि च' (सू. 7-3-102) इति दीर्घः सिध्यति । अन्यथा अदन्तसंनिपातनिमित्तकस्य यादेशस्य तद्विघातकदीर्घं प्रत्यनिमित्तत्वेन दीर्घासंभवात् इति ध्येयम् ।
\’न यासयोः' (सू.7-3-45) इत्यादिनिर्देशैर्ज्ञापकैः संनिपातपरिभाषा अनित्या ।
29


सुडनपुंसकस्येति सुत्रे भाष्ये---
\’असमर्थसमासश्चायं द्रष्टव्यः अनपुंसकस्येति ।
न हि नत्रो नंपुसकेन सामर्थ्यम् । केन तर्हि ।
भवतिना । न भवति नपुंसकस्येति'

इत्युक्तम् । अनेनासमर्थसमासं स्वीकृत्य प्रसज्यप्रतिषेघपरतया सूत्रं व्याख्यातम् । तत्र यदि अ इत्यव्ययं किंचित् प्रतिषेधार्थकं भवेत् तदा अ नपुंसकस्येति पृथक्पदत्वं स्वीकृत्य नपुंसकस्य न भवतीति प्रसज्यप्रतिषेधस्य असमर्थसमास्त्वं विनापि लाभात् असमर्थसमासत्वकल्पना क्लिष्टा नाश्रयणीया स्यात् । आश्रिता च सा प्रतिषेधार्थकम् अ इत्यव्ययं नास्तीति सूचयति । ततश्च अनपुंसकस्येति समस्तं पदं, तस्यासमर्थसमासत्वं विना प्रतिषेधार्थकत्वं न लभ्येतेति मन्यमानैर्भाष्यकारैस्तथोक्तमिति भाव। एतेन \’असद्ब्रह्मेति वेद चेत्' इति श्रुतेः अ इति पृथक्पदं कृत्वा ब्रह्म सदिति न वेद चेदिति व्याख्यानं कुर्वन्तः परास्ता वेदितव्याः ।
सुडन (सू.1-1-43) ।। अनपुंसकस्येत्यसमर्थसमासं वदता अ इति प्रतिषेधार्थकमव्ययमप्राणाणिकमिति सूचितम् ।
30
ननु \’उरण् रपरः' इति सूत्रेण ऋकारस्थानिकस्याणो रपरत्वं विदधता ऋकारस्यान्यस्य चोभयोः स्थाने भवतोऽप्यणः रपरत्वमनुमन्यते । तस्यैकादेशस्यापि ऋकारस्थानिकत्वानपायात् । ततश्च मातृ-ङसू इत्यत्र \’ऋत उत्'(सू.3-1-111) इति सूत्रेण ऋकाराकारयोरुकारे रपरे सति मातुर् स् इति स्थिते \’रात् सस्य' (सू.8-2-24) इति सकारलोपे रेफस्य विसर्गे च मातुः इति सिध्यति । तदनन्तरं च करोति इति पदसंयोगे विसर्गस्य प्रत्ययभिन्नत्वात् \’इदुदुपधस्य चाप्रत्ययस्य' (सू. 8-3-41) इति षत्वं प्राप्नोति । न च अप्रत्ययस्येत्यस्य प्रत्ययावयवभिन्नस्येत्यर्थः । अकारस्य प्रत्ययावयवत्वात् तदादेशस्य विशर्गस्यापि प्रत्ययावयवत्वमस्तीति कथं षत्वप्राप्तिरिति वाच्यम् । अकारोदेशस्य उर् इत्यस्य प्रत्ययावयवत्वस्य कथंचिदुपणदनेऽपि तदवयवरेफस्थानिकविसर्गे तत्त्वस्य दुर्लभत्वात् । ततश्च षत्वं दुर्वारमित्याशङ्क्याह--भ्रातुष्पुग्रहणमिति । पूर्वाक्तरीत्या भ्रातुष्पुत्रशब्देऽपि \’इदुदुपधस्ये' ति सूत्रेणैव षत्वसिद्धौ षत्वर्थः कस्कादिगणे तत्पाठो व्यर्थः सन् एकादेशनिमित्तात्परस्य न षत्वमिति ज्ञापयति । एकादेशशास्त्रं निमित्तं यस्य तस्मात्परस्य विसर्गस्य न षत्वम् इत्यर्थः । \’ऋत उत्' इति शास्त्रं निमित्तं यस्य उकारस्य तस्मात्परस्य विसर्गस्य न षत्वं भवतीति मातुः करोतीत्यत्र न षत्वापत्तिः । भ्रातुष्पुत्रशब्दे तु कस्कादिगणे पाठात् षत्वसिद्धिरिति भावः ।

सिद्धान्तकौमुद्यां तु एकादेशशास्त्रनिमित्तकस्य न षत्वमिति पठितम् । तत्र च एकादेशशास्त्रसंपन्नो य उर् तदवयवरेफस्थानिकत्वेन विसर्गस्य एकादेशशास्त्रनिमित्तकत्वमिति बोध्यम् । भाष्यानारूढमेतत्कथं कौमुद्यां पठितमिति शङ्कायां मनोरमायामेवमुक्तम्---

\’आकरे तु एकादेशशास्त्रनिमित्तात् इति प्रचुरः पाठः । तत्र एकादेशशास्त्रं निमित्तं यस्योकारस्य तस्मादित्यर्थः' इति ।

शब्दरत्ने तु---

\’ ओषधीस्कृधीत्यादौ षत्वनिवृत्तिस्तत्फलमुक्तम् । तस्य च छान्दसत्वात् षष्ठ्यन्तमेव पठितम् '
इत्युक्तम् । भैरबमिश्रादिभिः पञ्चम्यन्तपाठ एव समर्थित इत्यलमत्र विस्तरेण ।
उरण् रपरः (सू.1-1-71) ।। भ्रातुष्पुत्रग्रहणं ज्ञापकम् एकादेशनिमित्तात्परस्य \’इदुदुपधस्य' (सू.8-3-41) इति षत्वं नेति ।
31
ननु \’ङिच्च' इति सूत्रेण इत्संज्ञकङकारवानादेशः अन्त्यस्य स्थाने भवतीत्युच्यते । तथा च तातङादेशस्यापि ङित्त्वात् \’तु हि' इत्यनयोर्भवन् तातङ् अन्त्यस्य उकारस्य इकारस्य च स्यादित्याशङ्क्याह--लोट एरुप्रकरण इति । अन्तरेणापि ङित्त्वम् \’एरु:'(सू. 3-4-86) इत्यन्त्यादेशप्रकारणे ताति विधीयमानेऽन्त्यादेशत्वं सिद्धमिति तातङ् इति ङकारानुबन्धः व्यर्थः सन् अयं नान्त्यादेश इति ज्ञापनद्वारा ङित्त्वस्य गुणवृद्धिप्रतिषेधफलकत्वं सूचयति । ततश्च अनन्यार्थङित्त्वेष्वनङादिषु चरितार्थं \’ङिच्च' इति सूत्रं गुणवृद्धिप्रतिषेधार्थकतया संभवत्प्रयोजनङकारे तातङि न प्रवर्तते । तथा च तातङ् अनेकाल्त्वात्सर्वादेश इति भावः ।
ङिच्च (सू. 1-1-73) ।। लोट एरुप्रकारणे तुह्योस्ता दाशिषीत्येव सिद्धे ङित्करणात् ज्ञापकात् तातङ् सर्वादेश इति ।
32
ननु औश् इश् शी इत्यादीनामनेकाल्त्वादेव सर्वादेशत्वे सिद्धे \’अनेकाल् शित्सर्वस्य' इति सूत्रे शिद्ग्रहणं व्यर्थमित्यत् आह-अत्रेति । ततश्चानुबन्धरूपमलं संयोज्य अनेकाल्त्वं नाश्रीयते अनुबन्धं परित्यज्य अनेकाल् यदि भवेत् तदैव सर्वादेशः । औश् इत्यादीनां तु अनुभन्धं विना अनेकाल्त्वाभावात् सर्वादेशत्वं न लभ्येतेति तेषां सर्वादेशत्वार्थं शिद्ग्रहणमिति भावः । तेन \’अर्वणस्तृ' इत्यादेर्न सर्वादेशत्वमिति ज्ञापनफलमवसेयम् ।

अस्मिन् ग्रन्थे काश्चित् एवंजातीयकाः परिभाषा अपि संयोजिताः । तदुद्देस्यं न जानीमः ।
अनेकाल् (सू.1-1-55)।। अत्र शित्सर्वस्येत्युक्तिर्नानुबन्धकृतमनेकाल्त्वमिति ज्ञापयति ।
33
\’स्थानिवदादेश' इति सूत्रे आदेशबुद्धेः प्रसङ्गे स्थानिबुद्धिः कर्तव्येति बुद्धिविपरिणाममात्रं यदि स्थानिवद्भावः तर्हि \’आतोऽनुपसर्गे कः' (सू.3-2-3) इति सूत्रविहितापवादरूपकप्रत्ययेऽपि स्थानिवद्भावेन अणि सति यत्कार्यं तत्प्राप्नोतीत्याशङ्क्य, अपवादे उत्सर्गप्रयुक्तं कार्यं न भवति । तथा च कप्रत्ययेऽपवादे उत्सर्गभूताण्प्रत्ययप्रयुक्तकार्यं न भवतीति न दोषः । तत्र ज्ञापकं शपः अपवादभूतेषु श्यन्नादिषु शित्करणम् । यद्यपवादे स्थानिवद्भवेन उत्सर्गकृतकार्यं स्यात् तदा यन् इत्यस्यापि स्थानिवद्भावेन शपि विद्यमानशित्त्वप्रयुक्तकार्यं भविष्यतीति श्यन्नादौ शित्कारणमनर्थकंस्यात् । कृतं च तत् नापवादे उत्सर्गकृतं कार्यं भवतीति ज्ञापयति । यद्वा \’स्थानिवदादेशः' इति सूत्रे \’षष्ठी स्थानेयोग' (सू.1-1-49) इति सूत्रात् षष्ठी इत्यनुवर्त्य तच्च तृतीयया विपरिणमय्य निर्दिष्टस्येत्यध्याहृत्य षष्ठ्या निर्दिष्टस्य स्थाने य आदेशः स स्थानिवत् इति व्याखयेयम् । कप्रत्ययश्च न षष्ठीनिर्दिष्टस्याणः स्थाने विधीयते । अतो न स स्थानिवदिति न दोष इति द्वेधा समाधानमाकरग्रन्थेषु कृतम् । तदाह--नापवाद इत्यादिना । सिद्ध इति । नापवादे उत्सर्गकृतमिति न्याय इति शेषः ।
स्थानिवदादेशो (सू.1-1-56) ।। नापवादे उत्सर्गकृतं श्यन्नादीनां शित्करणात् ज्ञाकात् । षष्ठीत्यनुवर्त्य षष्ठीनिर्दिष्टस्यादेशः स्थानिवदिति वा सिद्धः ।
34
स्थानिवत्सूत्र एव यद्यादेशः स्थानिवत् तदा लटि मध्यमपुरुषैकवचने ब्रूञादेशस्य आह ब्रूत्वात् ततः परस्य थलः \’ब्रुव ईट्' (सू.7-3-93) इति सूत्रेण ईट् प्राप्नोति, तस्य च प्रतिषेधो वक्तव्य इति वार्तिककृतोक्तम् । तद््दूषयन् भाष्यकारः आहेः ईट्प्रतिषेधो न वक्तव्यः ज्ञापकेनैव आहेः परस्य न ईट् इति सिद्धेः इत्युक्तवान् । किं ज्ञापकम् इति चेत् \’आहस्थः' इति थत्वविधानं ज्ञापकम् । तथा हि- \’आहस्थः' इति सूत्रं हि झलादौ परे आहः थकारदेशं विधत्ते । आत्थ इत्युदाहरणम् । यदि चात्र स्थानिवद्भावेन ब्रूत्वम्हः आश्रित्य ततः परस्य थलः ईट् स्यात् तदा थलः ईकारादेः झलादित्वं नास्तीति तस्मिन् परे थत्वं कथं भवेत् । अतः झलि परे विधीयमानं थत्वं नाहेरीट् भवतीति ज्ञापयति । ननु \’आहस्थः' इति सूत्रेण भूतपूर्वो यो झलादिस्तस्मिन् परे थकारो विधीयते । थल ईडागमे सति अधुना झलादित्वाभावेऽपि पूर्वं झलादित्वमस्तीति तदादाय थत्वं भविष्यतीति वैयर्थ्याभावात्कथमस्य ज्ञापकत्वमिति चेत्--यदि भूतपूर्वगतिराश्रीयेत तदा णलदीनामपि स्थान्यवस्थामादाय भूतपूर्वझलादित्वमस्तीति पञ्चस्वपि परतः आहस्थकारो भवतीति लभ्येत । एवं चेत् आहादेश इत्यनुक्त्वा \’ब्रूवः पञ्चानामादित आथो ब्रुवः' (सू.3-4-84) इति आथादेशमेव विदध्यात् आहस्थ इति पृथक् सूत्रं च न कुर्यात् । यतः पृथक्सूत्रं कृतं तेन ज्ञायते भूतपूर्वगतिरत्र नाश्रीयत इति । ततश्च पञ्चानां मध्ये थल् एक एव झलादिः । तस्य चेदीट् भवेत् झलादित्वं तस्य भग्नमिति झलादौ परतो विधीयमानं थत्वमनवकाशं स्यात् । अतो ज्ञापयति नाहेरीड् । तदेतत्सर्वं मनसिकृत्याह--आथादेशे कर्तव्य इति ।
आथादेशे कर्तव्ये \’आहस्थः' (सू.8-3-35) इति वचनात् ज्ञापकात् नाहेरीट् ।
35
स्थानिवत्सूत्रोपरि दोषपरिगणनसन्दर्भे गोशब्दे णित्त्वमात्वं च प्राप्नोतीत्याशङ्क्य तपरकरणसामर्थ्यान्न णित्त्वात्वे इत्याकरे उक्तम् । तदाह--गोत इति । अयमाशयः--यद्यादेशः स्थानिवत्स्यात् तदा चित्रगुरित्यत्र चित्रा गावो यस्येति बहुव्रीहौ \’गोस्त्रियोरुपसर्जनस्य' (सू.1-2-48) इति ओकारस्य ह्रस्वे उकारे सति तस्य स्थानिद्भावेन ओकारत्वात् गोशब्दात्परत्वं सु इति सर्वनामस्थानस्य वर्तत इति तस्य \’गोतो णिंत्' (सू.7-1-90) इति णित्त्वे तस्मिन् परतः \’अचो ञ्णिति' (सू.7-1-15) इति उकारस्य वृद्धिः प्राप्नोति । एवं चित्रगुमित्यत्र उकारस्य स्थानिवद्भावेन ओकारत्वात् ततः अमः अचि परे पूर्वपरयोः आकारदेशः \’औतोऽम््शसोः' (सू 6-1-93) इति सूत्रेण प्राप्नोति इत्याशङ्का । समाधानं तु - सूत्रद्वयेऽपि ओत इति तपरकरणात् अल्विधित्वात् अनल्विधाविति निषेघाच्च स्थानिंवद्भावो नेति । तपरकरणस्य फलं हि गु इत्यत्रोकारव्यावृत्तिः । यदि तत्रापि स्थानिवद्भावेन सूत्रं प्रवर्तेत तर्हि तपरकरणमनर्थकं स्यादिति ।

[झा.] \’द्विर्वचनेऽचि' (सू.1-1-59) ।। अज्ग्रहणं तु ज्ञापकं रूपस्थानिवद्भावस्य । जेघ्रीयत इति हि तत्प्रत्युदाहरणम् ।

[वि.] ननु \’द्विर्वचनेऽचि' (सू.1-1-59) इति सूत्रस्य द्वित्वनिमित्तेऽचि परेऽजादेशः स्थानिवदित्यर्थः । तत्र च कार्यातिदेश इति पक्षे चक्रतुः चक्रुः इत्यादौ आब्यासरूपं न सिध्यति । कृ अतुः इत्यत्र ऋकारस्य यणि रेफे क् र् अतुः इति स्थिते एकाचो विधीयमानं द्वित्वमनच्कस्य अप्राप्तं स्थानिवद्भावेन प्रप्यमाणमपि कार्यातिदेशात् यण््युक्तस्यैव प्राप्नोति । ततश्च क् र् क् र् अतुः इति स्थिते हलादिशेषादौ च्क्रतुः इत्येव रूपं सिध्येत् । अकारयुक्ताभ्यासविशिष्टं चक्रतुरिति रूपं न सिध्येत् इत्याशङ्क्याह-अज्ग्रहणं तु इति । अयं भावः--\’द्विर्वचनेऽचि' इति सूत्रेण अजादेशः स्थानिवदित्यतिदेशः स्थानिनि सति यत्कार्यं भवति तदादेशेऽपि भवतीत्येवंरूपंः कार्यातिदेश इति न मन्तव्यम् । अपि तु स्थानिनि सति यद्रूपं तदादेशेऽपि भवतीत्येवंरूपः रूपातिदेश इति । तथा च कृ अतुः इत्यत्र यणादेशे कृते तस्य स्थानिरूपातिदेशात् कृ इति ऋकारविशिष्टस्य द्वित्वे चक्रतुरिति रूपं सिध्यतीति न दोषः । रूपातिदेशे ज्ञापकं तु अचि इति अज्ग्रहणम् । तस्य हि प्रयोजनं जेघ्रीयत इत्यादौ स्थानिवत्त्वाभावः । घ्रधातोर्यङि \’ई घ्राध्मोः' (सू.7-4-31) इति सूत्रेण धातोराकारस्य ईकारे घ्री इत्यस्य द्वित्वे हलादिशेषे चुत्वे जश्त्वे \’गुणो यङ््लुकोः' (सू.8-4-72) इति अभ्यासस्य गुणे च जेघ्रीयत इति रूपम् । तत्र यङः द्वित्वनिमित्तत्वात् तस्मिन् परे आकारादेशस्य ईकारस्य स्थानिवद्भावेन रूपातिदेशे घ्रा इत्यस्य द्वित्वे जघ्रायत इत्येव रूपं स्यात् इति अज्ग्रहणं कृतम् । कृते च तस्मिन् द्वित्वनिमित्तेऽचि परत एव अजादेशस्य स्थानिवद्भावः । यङस्तु द्वित्वनिमित्तस्याप्यच्त्वं नास्तीति तस्मिन् परत ईकारस्य स्थानिवत्त्वेन आकाररूपातिदेशो नास्तीति घ्री इत्यस्य द्वित्वे जेघ्रीयत इतीष्टरूपसिद्धिः । तत्र यदि कार्यातिदेशपक्षः तदा घ्री इत्यस्य द्वित्वरूपं कार्यमेवातिदिश्यते इति आकाररूपातिदेशाभावात् स्थानिवत्त्वेऽपि न दोष इति किमज्ग्रहणेन । कृतं चाज्ग्रहणं द्विर्वचनेऽचीति सूत्रै क्रियमाणः स्थानिवत्त्वातिदेशः रूपातिदेश इति ज्ञापयतीति ।
\’गोतः' (सू.8-1-90) \’ओतः' (6-1-93) इति च तपरकरणसामर्थ्यात् चित्रगुश्चत्रगुमित्यादौ न णिच्वात्वे ।
36
ननु अवन्नावयिषति अवचुक्षावयिषतीत्यादौ नुक्षुधात्वोर्णिजन्तयोः सुन् भवति । तत्र च णिचि परतो न इत्यत्रोकारस्य \’अचो ञ्णिति' (सू 7-2-115) इति वृद्धौ आवादेशे च नाव् इ स इति स्थिते आवादेशस्य स्थानिवद्भावेन औकाररूपातिंदेशे नौशब्दस्य द्वित्वे नौ नौ इस इत्यत्र आभ्यसह्रस्वे आवादेशे च नुनावयिषति इति रूपम् । तत्र स्थानिवद्भावो दुर्लभः । \’द्विर्वचनेऽचि' इत्यनेन द्वित्वनिमित्तेऽचि परत एव अजादेशस्य स्थानिवद्भाव उच्यते । अत्र च णिचः द्वित्वनिमित्तत्वाभावात् तत्र परतः कृतस्य अजादेशस्य कथं स्थानिकत्त्वं लभ्येतेत्यत आह--ओः पुयण््जि इति । तथा च णौ परतः कृतस्य अजादेशस्य स्थानिवत्त्वमस्त्येवः तत्र \’ओः पुयण््ज्यपरे' (सू 7-4-80) इति सूत्रं ज्ञापकम् । तस्य सूत्रस्य हि सनि परे यदङ्गं तदवयवाभ्यासोकारस्येत्वं स्यात् अवर्णपरकेष पवर्गयण््जकारेषु परत इत्यर्थः । यियविषति इत्युदाहरणम् । तत्र पुयण््जि इत्यनुक्तौ अवनुनावयिषतीत्यादावपि अभ्यासोकारस्य इत्वं भवेत् । तद्वारणाय पुयण््जीत्युक्तम् । यदि च णौ कृतस्य क्थानिवद्भावो नास्ति तदा उकारयुक्तमभ्यासस्वरूपमत्र दुर्लभमिति अब्यासे उकारभावादेव इकारादेशाप्रवृत्तेः किं पुयण््जिग्रहणेन । कृतं च तत् णौ स्थानिवद्भावो भवतीति ज्ञापयतीति भावः ।
\’ओः पूयण््जि' वचनं ज्ञापकं णौ स्थानिवद्भावस्य ।
37
\’प्रत्ययस्य लुक््श्लुलुपः' इति सूत्रे प्रत्ययग्रहणं लुक््श्लुलुपां सर्वादेशत्वसिद्ध्यर्थमिति वार्तिककारेणोक्तम् । तच्च खण्डयन् आह भाष्यकारः---

\’एतदपि नास्ति प्रयोजनम् । आचार्यप्रवृत्तिर्ज्ञपयतिं लुक््श्लुलुपः सर्वादेशा भवन्तीति । यदयं \’लुग्वा दुहदिहलिहगुहामात्मनेपदे दन्त्ये' इति लोपे प्रकृते लुकं शास्ति' इति ।

\’लुग्वा दुह' (सू.7-3-73) इति सूत्रेण दुहादीनां क्सस्य दन्त्ये तङि परे लुग्वा विधीयते । अदुग्घ अधुक्षतेत्यादिकमुदाहरणम् । तत्र सूत्रे \’घोर्लोपो लेटि वा' (सू.7-3-70) इति सूत्रल्लोप इत्यनुवृत्त्यैव सिद्धे लुग्ग्रहणम् लुग्ग्रहणेन विधीयमानमदर्शनं सर्वादेश इति ज्ञापयति । लोपस्य तु अन्त्यादेशत्वम् । लुगपि यदान्त्यादेशः स्यात् तदा लोपपदानुवृत्त्यैवेष्टसिद्धेः किं लुग्ग्रहणेन। कृतं तु लुग्ग्रहणं सर्वादेशत्वस्य ज्ञापकमिति भावः । तदेतदाह--प्रत्ययस्येत्येतत्सामर्थ्यादित्यादिना । इदं वार्तिकमतेन । भाष्यमतेन त्वाह--\’लुग्वा दुह' इति ज्ञापकाच्चेति ।
\’प्रत्ययस्य लुक्' (सू.1-1-61)।। प्रत्ययस्येत्येतत्सामर्थ्यात् लोपे प्रकृते \’लुग्वा दुह' (सू.7-3-73) इति ज्ञापकाच्च लुगादयः सर्वादेशाः ।
38
नन् \’प्रत्ययलोपे प्रत्ययलक्षणम्' इति सूत्रेण प्रत्ययस्य लोपे सत्यपि प्रत्ययनिमित्तकं कार्यं भवतीत्युच्यते । तत्र प्रत्ययस्य लुकि सति प्रत्ययनिमित्तकं कार्यं न प्राप्नोति, लुको लोपत्वाबावात् । तथा च पञ्च सप्त इत्यादौ \’षड््भ्यो लुक्' (सू.7-1-22) इति सूत्रेण जश्शसोर्लुकि पञ्चन् सप्तन्् इत्यादेः पदत्वं न स्यात् , पदत्वाभावाच्च नलोपो न स्यात् । प्रत्ययलक्षणेन हि सुबन्तत्वमाश्रित्य पदत्वं वक्तव्यम् । प्रत्ययलोप एव च प्रत्ययलक्षणं न तु प्रत्ययलुकीत्याशङ्क्याह--न लुमताङ्गस्येति निषेधादिति । लुमता लुक् इत्यादिशब्देन लुप्ते प्रत्ययलक्षणं अङ्गकार्यं नेति निषेधः प्रत्ययलक्षणप्राप्तावेव युज्यते । अप्राप्तनिषेधायोगात् । लुक््शब्देन लुप्ते प्रत्ययलक्षणं च लुको लोपसंज्ञायामेव घटते । प्रत्ययलोप इत्युक्तेः । अतश्च निषेदान्यथानुपपत्त्या लुगादीनामपि लोपत्वमस्तीति ज्ञाप्यत इति भावः ।
\’प्रत्ययलोपे' (सू.1-1-62)।। \’न लुमताङ्गस्य' (सू.1-1-63) इति निषेधात् ज्ञापकात् लुगादीनामपि लोपत्वम् ।
39
\’ननु तस्मिन्निति निर्दिष्टे पूर्वस्य' इति परिभाषा पूर्वंस्य षष्ठीं प्रकल्पयति, \’तस्मादित्युत्तरस्य' (सू.1-1-67) इति परिभाषा परस्य षष्ठीं प्रकल्पयतीति स्वीकारे यत्र विधिसूस्त्रे सप्तमी पञ्चमी चेत्युभयोः श्रवणं तत्र पूर्वस्य परस्य च षष्ठीप्रकल्पनं स्यात् । ततश्च तत्रोभयोः कार्यं प्राप्नोति । यथा \’तास्यनुदात्तेन्ङिददुपदेशाल्लसार्वधातुकेऽनुदात्तम्' (सू.6-1-186) इति सूत्रे तास्यादिभ्य इति पञ्चमी लसार्वदातुके इति सप्तम्याः षष्ठीं प्रकल्पयेत् । तथा लसर्वधातुक इत्येषा सप्तमी तास्यादिब्य इति पञ्चम्याः षष्ठीं प्ररकल्पयेत् । तथा लसर्वदातुक इत्येषा सप्तमी तास्यादिभ्य इति पञ्चम्याः षष्ठीं प्रकल्पयेत् । तत्रोभयोः कार्यमनुदात्तत्वं प्राप्नोति इत्याशङ्क्याह--अनयोः सूत्रयोरिति । यद्युभयनिर्देशात् परस्परप्रकल्पने सति तास्यादिभ्यो लसार्वधातुकास्य लसार्वधातुके तास्यादीनामनुदात्तत्वं भवतीति वाक्यार्थः स्यात् तदा \’आद्रगुणः' इत्यादावप्यचीत्यनुवृत्तेः उभयप्रक्लृप्तिमाश्रित्य अचि अवर्णस्य, अवर्णात्परस्याचश्च गुण इति व्याख्यानेन पूर्वपरयोर्गुणसिद्ध्या \’एकः पूर्वपरयोः' (सू.6-1-75) इति व्यर्थं स्यात् । यतश्च तत्सूत्रमारब्धम् अतः पञ्चमीसप्तम्योरुभयोः प्रकल्पनं नाश्रीयते । उभयत आश्रयणे पञ्चमीनिर्दैशस्य बलीयस्त्वात् पञ्चम्या एव षष्ठीप्रकल्पकत्वात् परस्य गुणः स्यादिति पूर्वपरयोर्गुणसिद्ध्यर्थं \’एकः पूर्वपरयो' रिति सूत्रम् । ततश्च तास्यनुदात्तेत् इत्यादावपि पञ्चमी सप्तम्याः षष्ठीं प्रकल्पयतीति तास्यादिभ्यः परस्य लसार्वधातुकस्यैवानुदात्तत्वं न पूर्वपरयोर्द्वयोरिति न दोष इत्याशयः ।
तस्मिन्निति (सू.1-1-66)।। अनयोः सूत्रयोः षष्ठीप्रकल्पकत्वपक्षे सप्तमीपञ्चम्योर्न युगपत् प्रकल्पकता । \’एकः पूर्वपरयो:' (सू 6-1-75) इति ज्ञापकात् ।
40
ननु येन विधिरिति सुत्रे विशेषणं तस्य तदन्तस्य च संज्ञा स्यादिति व्याख्यानेऽपि अकज्वतः सर्वक इत्यस्मात् परस्य जसः शी न प्राप्नोति । तथा हि सर्व जस् इति स्थिते अकचि सर्वक जस् इत्यत्र सर्वक इत्यस्य सर्वशब्दत्वाभावात् सर्वशब्दान्तत्वाभावाच्च सर्वनाम्नः प्रातिपदिकात् इत्यनेन वा सर्वनामान्तात् प्रातिपदिकात् इत्यनेन वा उभयथापि ग्रहणाभावात् \’जसः शी' (सू.7-1-17) इति सूत्राप्रवृत्तेः । एवं भिनत्ति इत्यत्र भिद् इत्यस्यैव धातुत्वेन श्नम्वतः भिनद् इत्यस्य शब्दानतरस्य धातुत्वाभावात् \’धातोः' (सू.6-1-162) इति विधीयमानोऽन्तोदान्तस्वरो न स्यात् इत्याशङ्क्याह--नेदमदसोरकोरित्यादिना । \’नेदमदसोरकोः' (सू.7-1-11) इति सूत्रं ककाररहितयोरिदमदसोः परस्य भिसः एस् न स्यादितिं प्रतिपादयति । तत्र ककाररहितयोरित्यनेन इमक अमुक इति अकज्विशिष्टयोः इदमदसोर्व्यावृत्तिरिष्यते । तत्र इदमदसोर्विषये उच्यमानः प्रतिषेधः तद्भिन्नयोः अकज्विशिष्टयोः कथं प्राप्नुयात् । अतः अकोः इत्यनुक्तावपि शब्दभेदादेव व्यावृत्तिसिद्धेः अकोरिति व्यर्थं सत् तदेकदेशभूतं तद्ग्रहणेन गृह्यत इति ज्ञापयति । तथा च इदमदस् शब्दमध्यपाती अकच् तदवयवत्वात् इदमद्सग्रहणेन गृह्येतेति तद्व्यावृत्त्यर्थं अकोरिति सार्थंकम् । एवं सर्वकशब्दस्यापि सर्वशब्देन ग्रहणात् सर्वनामत्वमस्तीति ततः परस्य जसः शीभावे सर्वके इति रूपं सिध्यति । एवं भिनद् इत्यत्र भिद् इत्यस्य अवयवत्वेनागतः श्नम् भिद्रग्रहणेन गृह्यत इति भिनद् इत्यस्यापि धातुत्वात् \’धातोः' इति विहितोऽन्तोदात्तोऽपि सिध्यतीति भावः । इदमेव \’तन्मध्यपतितस्तद््ग्रहणेन गृह्यते' इत्यपि पठन्ति ।

अक्तपरिमाणानामिति । परिच्छिन्नपरिमाणानामित्यर्थः । तत्त्वमिति । धात्वादित्वमित्यर्थः ।

[ज्ञ.] \’पूर्वादिनिः' (सू.5-2-86) \’सपूर्वाच्च' (5-2-87) इति योगविभागो व्यपदेशिवद्भावोऽप्रातिपदिकेनेत्यस्याः ज्ञापकः ।

[वि.] ननु \’येन विधिस्तदन्तस्य' (सू. 1-1-72) इति सूत्रे विशेषणं तदन्तस्य संज्ञा स्यादित्येतावन्मान्नोक्तौ \’रोणी' (सू.4-2-78) इति सूत्रेण विधीयमानोऽण् रोणीशब्दान्तात् अजकरोणी इत्यत एव भवेत् न तु केवलरोणीशब्दात् । ततश्च रौम इति न सिध्येत् इत्यालोच्य विशेषणं तदन्तस्य तस्य च संज्ञा स्यादिति आकरे व्याख्यातम् । तत्र तस्य चेत्यंशोऽनुपादेयः । तदभावेऽपि व्यपदेशिवद्भावेन रोणीशब्दस्य रोणीशब्दान्तत्वमादायाण्सिद्धेरित्याशङ्कां मनसिकृत्याह--पूर्वादिनिरित्यादिना । तथा च प्रातिपदिकविषये व्यपदेशिवद्भावविरहात् रोणीशब्दस्य रोणीशब्दान्तत्वाभावात् तस्य च संज्ञा स्यादित्यवश्यं वक्तव्यमिति भावः । व्यपदेशिवद्भावोऽप्रातिपदिकेन इत्यस्यां परिभाषायां ज्ञपकं तु पूर्वादिनिः इति योगविभागः । \’पूर्वात्सपूर्वादिनिः' इत्येकसूत्रं कृत्वा कृतपूर्व इत्यादेः कृतादिशब्दपूर्वकत्वात् केवलपूर्वशब्दस्य व्यपदेशिवद्भावेन सपूर्वकत्वाच्च पूर्वी कृतपूर्वी इत्युभयत्रापि इनिप्रत्ययस्य साधयितुं शक्यत्वात् तथा अकृत्वा पूर्वादिनिः सपूर्वाच्चेति योगविभागकरणमहिम्ना प्रातिपदिकविषये व्यपदेशिवद्भावो नास्तीति ज्ञाप्यत इति भावः ।

इति प्रथमाध्यायस्य प्रथमः पादः ।
येन विधिः (सू.1-1-72)।। \’नेदमदसोरकोः' (सू.7-1-11) इत्यत्राकोरित्युक्त्या तदेकदेशभूतं तद्रग्रहणेन गृह्यत इति ज्ञाप्यते ।
41

\’तस्यादित उदात्तमर्धह्रस्वम्' (सू.1-2-32) इति सूत्रे भाष्ये स्वरितस्य अर्धमात्रात्मकः आद्यवयवः उदात्तसंज्ञक इति सूत्रार्थं प्रतिपाद्य, \’तस्यादित उदात्तम्' (सू.1-2-32) इति सूत्रमारब्य \’उदात्तस्वरितपरस्य सन्नतरः' (सू.1-2-40) इति सूत्रपर्यन्ता नवसूत्री \’उदात्तादनुदात्तस्य स्वरितः' (सू.8-4-66) इति सूत्रादूर्ध्वं पठनीया हत्युक्त्वा प्रयोजनमुक्तम् \’स्वरितात् सिद्धिर्यथा स्यात् \’स्वरितात्संहितायामनुदात्तानाम्' (सू. 1-2-39) इति। तस्यायमर्थः- इमं में गङ्गे यमुने सरस्वति सुतुद्रि' इत्यत्र स्वरितात् मेशब्दात्परेषां गङ्गेप्रभृतीनामामन्त्रितत्वादनुदात्तानां \’स्वरितात्संहितायामनुदात्तानाम्' इति सूत्रेण एकश्रुतिर्भवति । मेशब्दस्य स्वरितस्तु \’उदात्तादनुदात्तस्य स्वरितः' (सू.1-2-39) इति सूत्रेण एकश्रुतौ कर्तव्यायां \’उदात्तादनुदात्तस्य स्वरितः' (सू.8-4-66) इति सूत्रेण विहितः मेशब्दस्य स्वरितः असिद्ध इति स्वरितात्परत्वं गङ्गेप्रभृतीनां नास्तीति एकश्रुतिर्न सिध्येत् यथाश्रुताष्टाध्यायीपाठे । पूर्वोक्तनवसूञ्याः \’उदात्तादनुदात्तस्य' (8-4-66) इत्यनन्तरं पाठ
े तु एकश्रुतिविधायकस्य \’स्वरितात्संहितायाम्' (सू.1-2-39) इति सूत्रस्यापि नवसूञ्यन्तर्भूतस्य अनन्तरत्वात् ततः पूर्वभस्य \’उदात्तादनुदात्तस्य' इति सूत्रस्य नासिद्धत्वमिति मेशब्दस्य स्वरितत्वसिद्ध्या ततः परेषामनुदात्तानां गङ्गेप्रभृतीनामेकश्रुतिर्निराबाधेति । न च स्वरितादित्याश्रित्य अनुदात्तानामेकश्रुतिविधानात् स्वरितस्यासिद्धत्वे स्वरितादित्याश्रयायोगात् स्वरितस्य सिद्धत्वं ज्ञायत इति व्यर्थोऽयं परिश्रम इति वाच्यम् । यत्र स्वरितस्यासिद्धत्वप्रसक्तिर्नास्ति तत्र स्वरितादित्याश्रित्य ततः परेषामनुदात्तानामेकश्रुतिविधायकतया सूत्रसार्थक्यात् । यथा \’कार्यं देवदत्तयज्ञदत्तौ' इत्यत्र कार्यशब्दः ण्यदन्तः \’तित्स्वरितम्' (6-1-185) इति सूत्रेण स्वरितान्तः । ततः परयोरनुदात्तयोर्देवदत्तयज्ञदत्तयोः एकश्रुतिर्भवति । अत्र \’तित्स्वरितम्' इत्यस्य त्रिपादीस्थत्वाभावेनासिद्धत्वप्रसक्तिरेव नास्तीति अत्र स्वरितमाश्रित्य ततः परस्यानुदात्तरयैकश्रुतिविधायकतया सूत्रसार्थक्यम् । ततश्च इमं मे गङ्गे इत्यत्र पूर्वेक्तानुपपत्तिपरिहारर्थं पूर्वोक्तनवसूञ्याः \’उदात्तादनुदात्तस्य' (सू.8-4-66) इत्यस्मादनन्तरं पाठः कर्तव्य इति भाष्याभिप्रायः ।

एवं नवसूञ्याः अष्टमाध्याये पाठमुक्त्वा तत्र ज्ञापकमपि तत्रैव भाष्ये-\’देवब्रह्मणोरनुदात्तवचनं ज्ञापकं परमेतत्सूत्रकाण्डम् इति' इति ग्रन्थेन उक्तम् । \’देवब्रह्मणोरनुदात्तः' (सू.1-2-38) इति सूत्रेण देवब्रह्मशब्दयोः सुब्रह्मण्यानिगदान्तर्गतयोः स्वरितस्यानुदात्तो विधीयते । \’देवा ब्रह्माण आगच्छत' हत्युदाहरणम् । देवाः ब्रह्माणः इत्यनयोः \’आमन्त्रितस्य च' (सू.6-1-198) इति सूत्रेम आदिरुदात्तो भवति । ततः शेषनिघाते तस्य \’उदात्तादनुदात्तस्य स्वरितः' (सू.8-2-38) इति सूत्रेणानुदात्तो विधीयते । तत्र \’देवब्रह्मणोः' (सू.1-2-38) इत्यनुदात्ते कर्तव्ये \’उदात्तादनुदात्तस्य'(8-4-66) इति स्वरितस्यासिद्धत्वात् अनुदात्त एव वर्तत इति तस्य पुनरनुदात्तविधानमनर्थकं सत् नवसूत्रात्मकं काण्डम् \’उदात्तादनुदात्तस्य स्वरितः' इत्यतः परमिति ज्ञापयति। तद्रीत्या च नवसूत्रात्मककाण्डान्तर्गतेन \’देवब्रह्मणोः' इति सूत्रेण परेण पूर्वस्य \’उदात्तादनुदात्तस्य' (सू.8-4-66) इति स्वरितस्यासिद्धत्वं न भवतीति तस्यानुदात्तवचनं सार्थकमिति ज्ञापकपरभाष्याश्यः ।

तदेतत्सर्वं मनसिकृत्याह--स्वरितस्येत्यादीति । स्वरितस्येत्यनुवर्तमाने देवब्रह्मणोः अनुदात्तविधायकं \’देवब्रह्मणोरनुदात्तः' इति सूत्रं पूर्वोक्तार्थे ज्ञापकमित्यर्थः ।
\’तस्यादितः' (सू.1-2-32)।। स्वरितस्येत्यादि देवब्रह्मणोरनुदात्तवचनं ज्ञापकम्, इदं काण्डम्, इदं काण्डम् \’उदात्तादनुदात्तस्य स्वरित' (सू 8-4-66) इत्यतः परमिति ।
42
इदमपीति । अपिना \’निपात एकाच्' (सू 1-1-14) इति सूत्रस्थमेकग्रहणं समुच्चीयते । एतच्च पूर्वमेव विवृतमिति नेह विव्रियते ।
अपृक्त एकाल् (सू.1-2-41) ।। इदमप्येकग्रहणं वर्णग्रहणे जातिग्रहणं ज्ञापयति ।
43
\’अर्थवददातुरप्रत्ययः प्रातिपदिकम्' इति सूत्रे अप्रत्यय इत्यस्य प्रत्ययो न इत्येवं प्रसज्यप्रतिषेधपरत्वम् इति पक्षे प्रत्ययान्तं प्रत्ययश्च प्रातिपदिकसंज्ञके न भवतः इति सूत्रार्थः स्यात् । ततश्च ब्रह्मबन्धुशब्दात् स्त्रियां \’ऊङुतः' (सू.4-1-66) इति सूत्रेण ऊङि ब्रह्मबन्धु ऊ इति स्थिते \’अकः सवर्णे दीर्वः' (सू.6-1-101) इति सवर्णदीर्घे ब्रह्मबन्धू इति स्थिते एकादेशस्य ऊकारस्य परदिवद्भावेन प्रत्ययत्वात् ब्रह्मबन्धू इत्यस्य प्रत्ययान्तत्वात् प्रातिपदिकसंज्ञानिषेधे ततः स्वाद्युत्पत्तिर्न स्यादित्याशङ्क्य ऊङन्तस्य प्रातिपदिकत्वं ज्ञापकेन साधयति--अप्रत्यय इत्यस्येत्यादिना । अयमाशयः--ऊङन्तस्य परं प्रत्ययान्तत्वेऽपि प्रातिपदिकसंज्ञा भवति । तत्र ज्ञापकं \’नोङ्दात्वोः' (सू.6-1-175) इति विभक्तिस्वरप्रतिषेधः । तेन हि सूत्रेण ऊङः धातोश्च आदेशभूताद्यणः परे शसादय उदात्ताः न स्युरिति प्रतिपाद्यते । ब्रह्मबन्ध्वा इत्युदाहरणम् । ऊङन्तस्य प्रातिपदिकत्वाभावे ततः परे शसादय एव दुर्लभा इति शशादेरुदात्तत्वनिषेधः ऊङन्तस्य प्रातिपदिकत्वज्ञापनद्वारा ततः विभक्त्युत्परत्तिं ज्ञापयतीत्यर्थः । भाष्ये तु \’उत्पद्यन्ते ऊङन्तात्स्वादयः' इत्येव वचनशरीरं दृश्यते । तस्याप्युक्तार्थ एव तात्पर्यम् ।
अर्थवदधातुः (सू.1-2-45)।। अप्रत्यय इत्यस्य प्रसज्यप्रतिषेधत्वे \’नोङ्धात्वोः' (सू.6-1-175) इति विभक्तिस्वरप्रतिषेदात् ज्ञापकात् ऊङन्तादेः प्रातिपदिकत्वम् ।
44
तत्रैव सूत्रे प्रसज्यप्रतिषेधपक्ष एव राजन् स् इति स्थिते दीर्घे हल््ङ्यादिना सुलोपे च राजान् इत्यत्र \’नलोपः प्रातिपदिकान्तस्य' (सू.8-2-7) इति नलोपे राजा इति रूपमिष्यते । तन्न स्यात् । सुलोपे सत्यपि तस्य प्रत्ययलक्षणेन प्रत्ययान्तत्वात् प्रत्ययान्तं प्रातिपदिकं नेति प्रातिपदिकसंज्ञानिषेधात् तत्संज्ञानिमित्तकनलोपासंभावादित्याशङ्क्य, अप्रत्यय इति निषेधविषये प्रत्ययलक्षणं न प्रवर्तते इति ज्ञापनान्न दोष इति समाधते-- न ङिसंबुद्ध्योरिति प्रतिषेधात् ज्ञापकादिति । \’न ङिसंबुद्ध्योः' इति सूत्रेण हि ङौ संबुद्धौ च नस्य लोपो न स्यादित्युच्यते । परमे व्योमन्नति ङौ छन्दस्युदाहरणम् । अत्र ङेर्लोपानन्तरं प्रत्ययलक्षणेन प्रत्ययान्तत्वमाश्रित्य अप्रत्यय इति निषेधात्प्रातिपदिकत्वं नेति प्रातिपदिकनिमित्तकनलोपाप्रवृत्त्या नलोपनिषेधकं \’न ङिसंबुद्ध्योः' इति सूत्रमनर्थकम् । कृतं च तत् - प्रत्ययलक्षणमाश्रित्य अप्रत्यय इति निषेधो न प्रवर्तत इति ज्ञापयति । अतो न दोष इति भावः ।
\’न ङिसंबुद्ध्योः' (सू.8-2-8) इति प्रतिषेधात् ज्ञापकात् प्रत्ययलक्षणेनाप्रत्यय इति निषेधो न ।
45
ननु \’तिष्यपुनर्वस्वोर्नक्षत्रद्वन्द्वे बहुवचनस्य द्विवचनं नित्यम्' (सू.1-2-63) इति सूत्रे बहुवचनस्येति किमर्थम् । न च तदभावे एकवचनस्यापि द्विवचनं स्यात्, ततश्च तिष्यपुनर्वसु इत्येकवचनान्तं रूपं न सिद्ध्येदिति वाच्यम् । तिष्यपुनर्वस्वोर्द्वन्द्वे एकवचनस्य दुर्लभत्वात् तत्स्थाने द्विवचनप्रसक्त्यभावात् । न च तिष्यश्च पुनर्वसू च एषां समाहार इति समाहारद्वन्द्वे एकवद्भावात् एकवचनसौलभ्यमिति वाच्यम् । प्राण्यङ्गदीनामेव समाहारे द्वन्द्वविधानात् । न च \’जातिरप्राणिनाम्' इति सूत्रेणात्र समाहारद्वन्द्व एकवद्भाव इति वाच्यम् । अप्राणिनामिति प्रतिषेधात् । तथा चैकवचनान्तस्य तिष्यपुनर्वसुशब्दस्याभावात् एकवचनस्य द्विवचनप्रसक्त्यभावात् \’तिष्यपुनर्वस्वोः' इति सूत्रे बहुवचनस्येति व्यर्थमित्याशङ्क्य, अत एव तत् सर्वो द्वन्द्वो विभाषा एकवदिति ज्ञापयति । तथा च तिष्यश्च पुनर्वसू चेतीतरेतरयोगद्वन्द्वे तस्य एकवद्भावपक्षे तिष्यपुनर्वसु इत्यत्र एकवचनस्य द्विवचनं मा भूदित्येतदर्थं बहुवचनस्येत्युक्तम् । ज्ञापनफलं तु बाभ्रवाश्च शालङ्कायनाश्चेतीतरेतरयोगद्वन्द्वे बाभ्रवशालङ्कायनम् इति एकवचनान्तस्य साधुत्वम् इत्युक्तं भाष्ये । तदेतदाह--अत्र बहुवचनग्रहणात् ज्ञापकादिति । तद्व्यावर्त्यमिति । बहुवचनस्येत्यस्य व्यवच्छेद्यमित्यर्थः ।

वस्तुतस्तु तिष्यपुनर्वस्वोः लोके प्राणित्वेन व्यवहाराबावात् प्रतिमन्वन्तरं नक्षत्रभेदेन तिष्यपुनर्वस्वाधारा जातिः संभवतीति च हेतोः अप्राणिजातिवाचित्वेन जातिरप्राणिनामित्यनेन एकवद्भावे सति सस्यैकवचनस्य द्विवचनं मा भूदित्येतदर्थं बहुवचनग्रहणमित्येवोचितमित्याह--यथवेति । प्रणा एवात्र भवन्त इति । तिष्यपुनर्वस्वधीनस्थितिकत्वात् प्राणिनां तिष्यपुनर्वस्वोः कथंचित्प्राणत्वं वक्तुं शक्यते न तु प्राणित्वमिति भावः । ततश्चाप्रणिनामिति निषेधो न प्रवर्तत इत्याशयः ।
\’तिष्यपुनर्वस्वोः' (सू.7-2-63) अत्र बहुवचनग्रहणात् ज्ञापकात् सर्वा द्वन्द्वो विभाषयैकवदिति ज्ञाप्यते । एवं च तिष्यपुनर्वस्विति तद्व्यावर्त्यम् । अथवा जातिरप्राणिनामित्येकवत्त्वम् । नात्रभवन्तः प्राणिनः प्राणा एवात्रभवन्त इति ।
46
नन्वेकशेषप्रकरणे भ्रातुः स्वस्त्रा सह, पुत्रस्य दुहित्रा सह चोक्तौ भ्रातृपुत्रौ शिष्येते इत्यर्थकं \’भ्रातृपुत्रौ स्वसृदुहितृभ्याम्' (सू.1-2-68) इति सूत्रम् अनर्थकम् । \’पुमान् स्त्रिया' (सू.1-2-67) इति सुत्रेणैव गतर्थत्वादित्याशङ्क्य ज्ञापनपरतया सार्थक्यमाह - पुमान् स्त्रियेत्येवेति । यत्र प्रकृतेरूर्ध्वमेव स्त्रीपुंलक्षणः विशेषोऽस्ति न तु प्रकृतौ तत्रैव पुमांस्त्रिया इति सूत्रं प्रवर्तते । यथा हंसश्च हंसी च इत्यत्र हंस इति प्रकृतिरेकैवोभयत्र । ततः परमेव भेदो वर्तत इति तत्र पुमास्त्रिया इत्येकशेषे हंसौ इति भवति । तेन हंसश्च वरटा चेत्यत्रैकशेषो न, प्रकृतावपि भेदात् । भ्राता च स्वसा चेत्यत्रापि प्रकृतावेव भेदोऽसतीति \’पुमांस्त्रिया' इत्यस्याप्रवृत्त्या तत्रैकशेषविधायकतया \’भ्रातृपुत्रौ' इति सूत्रं सार्थकमिति भावः ।

इति प्रथमाध्यायस्य द्वितीयः पादः ।
भ्रातृपुत्रौ स्वसृ (सू.1-2-68)।। \’पुमान् स्त्रिया' (सू.1-2-67) इत्येव सिद्धे इदं सूत्रं \’यत्रोर्ध्वं प्रकृतेस्तल्लक्षणो विशेषस्तत्र वृद्धो यूनेत्याद्येकशेष इत्यर्थस्य ज्ञापकम् ।
47
ननु \’भूवादयो धातवः' इति सूत्रे आदिग्रहणं व्यर्थम् । तथा हि सूत्रकारेण भूप्रभृतीन् धातून् पठित्वा ते यदि भूवादिशब्देन परामृश्यन्ते तर्हि \’ते दातवः' इत्येव सूत्रं पठनीयम् । यदि च सूत्रकारेम बूवादयः अपठितिः तदापि भूवादयः इत्यादिग्रहेण ते परामर्ष्टुं न शक्यन्ते इत्याशङ्क्याह--आदिग्रहणमिति । सूत्राद्बहिर्भूतो धातुपाठो वर्तते यत्र स्थितानां दातूनां आदिशब्देन परामर्शः सुलभः इति ज्ञापनार्थम् आदिपदं प्रयुक्तवान् सूत्रकार इति भावः । तथा च सूत्रेषु ये पठ्यन्ते मृडमृदादयः तान् समाप्य \’ते धातवः' इति सुत्रकारणे तत्रापठितानां आणवयति इत्यादीनामपि धातुसंज्ञा स्यात् । अतः सूत्रवार्तिकभाष्यगणपाठेषु दृष्टानामेव धातुसंज्ञासिद्ध्यर्थं भूवादय इत्युक्तमित्यवधेयम् ।
भूवादयः (सू.1-3-1)।। आदिग्रहणं ज्ञापयति अस्ति च पाठो बाह्यश्च सूत्रादिति ।
48
ननु \’न विभक्तौ तुस्माः' इति सूत्रेण विभक्तिस्थानां तवर्गसकारमकाराणामित्संज्ञ निषिध्यते । ततश्च किम््शब्दात् \’किमोऽत्' (सू.5-3-12) इति सूत्रेण अत् इति प्रत्यते तकारस्य \’हलन्त्यम्' (सू.1-3-3) इति सूत्रेणेत्संज्ञायां लोपे च \’क्वाति' (सू 72-105) इति सुत्रेण किमः क्वादेशे च \’क्क' इति रूपमिष्यते । तत्र \’अत्' प्रत्ययस्य तद्धितस्य \’प्राग्दिशोविभक्तिः' (सू. 5-3-1) इति सूत्रेण विभक्तिसंज्ञकत्वात् तत्स्थस्य तकारस्य \’न विभक्तौ तुस्माः' (सू.1-3-4) इति सूत्रेण इत्संज्ञानिषेधः स्यादित्याशङ्क्य वार्तिककृता \’अतद्वित इति वक्तव्यम्' इत्युक्तम् । तद्धितभिन्नविभक्तिस्थानामेव तवर्गदीनामित्संज्ञा निषिध्यत इति तद्धितस्थतकारस्येत्संज्ञा भवत्येवेति तदाशयः । इदं च वार्तिकं ज्ञापकेन तद्धितस्थतवर्गादीनां इत्संज्ञानिषेधो न भवतीति प्रसाध्य प्रत्याख्यातं भाष्यकृता । तदह-अतद्धित इति वक्तव्यमितीति । अस्य च प्रत्याख्यातमित्यनेनान्वयः । \’इदमस्थमुः' (सू.5-3-94) इति सूत्रेण \’इदम्' शब्दात् प्रकारवचने थमुप्रत्ययो विधीयते । प्रत्यते च उकार इत्संज्ञकः । अत्र उकारासञ्चनं मास्तु \’थम्' इत्येव प्रत्ययोऽस्तु इति शङ्कायां, तथा सति मकारस्य \’हलन्त्यम्' इति सूत्रेणेत्संज्ञा स्यादिति तद्वारणार्थमुकारः संयोजितः । ततश्च उपदेशे मकारोऽन्त्यो न भवतीति नेत्संज्ञेति समाधानं वक्तव्यम् । परं तु थम् इति मान्ते प्रत्यये उपदिष्टेऽपि तस्य \’प्राग्दिशो विभक्तिः' (सू.5-3-2) इत्यनेन विभक्तिसंज्ञकत्वात \’न विभक्तौ तुस्माः' इति सूत्रेणैव मकारस्येत्संज्ञ न भविष्यतीति तस्य इत्संज्ञातः परित्राणार्थं क्रियमाणमुकारोच्चारणं व्यर्थम् । कृतं च तत् तद्धितविभक्तिस्थतुसमानामित्संज्ञानिषेधो नेति ज्ञापयति । ततश्च थमो मकारस्येत्संज्ञा स्यादिति तन्निषेधार्थमुकारोच्चारणं सार्थकम् । तेनैव अत््प्रभृतितद्धितेऽपि इत्संज्ञाप्रतिषेधो न प्रवर्त्स्यतीति \’अतद्धित इति वक्तव्यम् ' इति वार्तिकमनावश्यकमिति भावः ।

ननु तद्धितविभक्तौ तुस्मानामित्संज्ञानिषेधो न प्रवर्तत इति ज्ञापने इदानीमित्यत्र \’दानीम् च' (सू.5-3-18) इति सूत्रेण विहितो यो दानीम् प्रत्ययस्तदन्त्यमकारस्येत्संज्ञा प्राप्नोतीत्याशङ्क्याह--दानीम् तु यान्तः करिष्यत इति । दानीम््य् इत यकारान्त एव प्रत्ययः । स च चकारः सूत्रे चकाररूपे वलि परे \’लोपो व्योर्वलि' (सू.6-1-66) इति लुप्तत्वान्न श्रूयते । तथा चोपदेशे मकारस्यान्त्यत्वं नास्तीति नेत्संज्ञ । न च प्रत्ययस्य यथारान्तत्वे इदानीमित्यादौ यकारश्रवणापत्तिरिति वाच्यम् । \’संयोगान्तस्य लोपः' (सू.8-2-23) इति यकारस्य लोपादित्याशयः लुप्तनिर्दिष्टयकारेणेति । लोपो व्योर्वलीत्यनेनेति शेषः ।
\’न विभक्तौ' (सू.1-3-4)।। अतद्धित इति वक्तव्यमिति थमो मस्येत्संज्ञापरित्राणार्थनोकारेणानुबन्धेन विभक्तौ तद्विते प्रतिषेधाभावज्ञापनात् प्रत्याख्यातम् । दानीं तु यान्तः करिष्यते लुप्तनिर्दिष्टयकारेण ।
49
 \’शित्सर्वस्य' (सू.1-1-55) इति ज्ञापकात् नानुबन्धकृतमनेकाल्त्वम् । \’उदीचां माङः' (सू.3-4-19) इति सानुबन्धकस्यात्वभूतस्य निर्देशात् नानुबन्धकृतमनेजन्तत्वम् । एकान्ता अनुबन्धा इत्येव न्याय्यम् । सहेतुकत्वात् । अनुदात्तङितः (सू.1-3-12) \’अनुपसर्गाद्वा' (सू.1-3-43) इति विकल्पविधानं ज्ञापकम् विकरणेभ्यो नियमो बलीयानित्यस्य । विकरणव्यवधानेऽपि नियमप्रवृत्तेर्ज्ञापकमिति \’शदेः शितः' (सू.1-3-60) इति सूत्रे भाष्ये ध्वनितम् ।
इति प्रथमाध्यायस्य तृतीयः पादः ।
तस्य लोपः (सू.1-3-9) \’ददातिदधात्योर्विभाषा' (सू.3-1-139) इति ज्ञापकात् नानुबन्धकृतमसारूप्यम् ।
50
एतानि सर्वाण्यपि परिभाषारूपाणि वचनानि परिभाषेन्दुशेखरे विवृतानीति नेह विव्रियन्ते । एवंजातीयकानां कासांचित्परिभाषाणामपि ज्ञापकसंग्रहेऽस्मिन् समावेशः कथमुपजात इति न जानीमः ।
विप्रतिषेधे (सू.1-4-2) \’असिद्धं बहिरङ्गम्' इत्यस्यां \’वाह ऊठ्' (सू.6-4-132) इत्यूठ््ग्रहणं ज्ञापकम् । इन्द्रे द्वावचौ । तत्रैको यस्येति लोपेनापह्वियते । अपर एकादेशेन । ततोऽनच्क इन्द्रः संपन्नः । तत्र वृद्धेः प्रसङ्गाभावान्नषेधो व्यर्थः सनु ज्ञापकः पूर्वोत्तरपदयोस्तावत्कार्यं भवति नैकादेशोऽन्तरङ्ग इति । यस्मात्प्रत्ययविधिः (सू.1-3-13) \’गतिरनन्तरः' (सू.6-2-49) इत्यनन्तरग्रहणं कृद््ग्रहणे गतिकारकपूर्वस्यापीत्यस्याः ज्ञापकम् । सुप्तिङन्तम् (सू.1-4-14) इदमन्तग्रहणं संज्ञाविधौ प्रत्ययग्रहणे तदन्तग्रहणं न इत्यस्या ज्ञापकम् ।
51
ननु बहुषु बहुवचनमिति सूत्रेण बहुत्वेऽर्थे बहुवचनं विधीयते । तत्र च बहुत्वं वैपुल्यं संख्याविशेषश्चेति द्विविधम् । तत्र विशेषकाभावात् द्वयोरप्यर्थयोर्बहुवचनं प्राप्नोति । ततश्च बहुरोदन इत्यत्र वैपुल्यस्य प्रकृतितो विवक्षितत्वात् बहुवचनप्रसङ्ग इत्याशङ्क्याह--बहुवचननिर्देश इति । बहुत्वस्यैकत्वात् बहौ बहुवचनमिति निर्दैष्टव्ये सति यत् बहुषु इति बहुवचननिर्देशनं तज्ज्ञापयति नानाद्रव्यवाची यो बहुशब्दः स एव बहुषु इत्यत्रोपात्तो न वैपुल्यवाची बहुशब्द इति । अयमाशयः--सूत्रे बहुत्वस्यैकत्वेऽपि बहुत्वाश्रयस्य बहुत्वात् आश्रयगतं बहुत्वं बहुत्वे आरोप्य बहुषु इति बहुवचननिर्देशः कृतः । तेन च यस्य बहुत्वस्याश्रयो बहुर्भवति तस्मिन् बहुत्वे बहुवचनं भवतीति सूत्रार्थः संपद्यते । वैपुल्यरूपस्य बहुत्वस्याश्रय एक इति एकाश्रिते वैपुल्यात्मके बहुत्वे बहुवचनं न भवति । संख्यारुपस्य बहुत्वस्याश्रयो नानेति संख्यारुपे बहुत्व एव बहुवचनमिति ।
बहुषु बहुवचनम् (सू.1-4-21) बहुवचननिर्देशो ज्ञापको नानाद्रव्यवाचिबहुशब्दस्य ग्रहणं न वैपुल्यवाचिन इति ।
52
\’व्द्येकयोर्द्विवचनैकवचने' \’बहुषु बहुवचनम्' (सू.1-4-21) इत्यादीनां नियमार्थत्वमाश्रीयते । नियमश्व द्विविधः प्रत्ययनियमः अर्थनियमश्वेति । एकस्मिन्नेवैकवचनम्, द्वयोरेव द्विवचनम्, बहूष्वेव बहुवचनमिति प्रत्ययनियमः एकस्मिन्नेकवचनमेव, द्वयोर्द्विवचनमेव, बहुषु बहुवचनमेवेति चार्थनियमः । तत्र प्रत्यनियमाश्रयणे उच्चैस् नीचैस् इत्यादीनामव्ययानां पदसंज्ञा न प्रप्नोति, असुबन्तत्वात् । प्रत्यया हि विशिष्टायां संख्यायां नियता इति निः संख्येभ्योऽव्ययेभ्यः सुबनुत्पत्तेः सुबन्तत्वप्रयुक्ता पदसंज्ञा न स्यात् । पदत्वाभावे च रुत्वाद्यभावप्रसङ्ग इत्याशङ्क्य, अत एवानुपपत्तेः प्रत्ययनियमं परित्यज्य अर्थनियम आश्रयणीय इत्याह--तत्रैतेषु इति । एतेषु बहुवचनादिषु ।

प्रत्ययनियमपक्षेऽपि न दोषः । प्रकृतार्थानपेक्ष्य नियमः क्रियते । एकत्वादयश्च प्रकृताः । ततश्च एकस्मिन्नेवैकवचनमिति प्रत्ययनियमेन संख्यात्वेन एकत्वसजातीययोर्द्वित्वबहुत्वयोरेकवचनव्यावृत्तिर्लभ्यते । तावता निः संख्येभ्योऽव्ययेभ्यः प्रातिपदिकार्थ एकवचनं न व्यावर्त्यते । ततश्चाव्ययेभ्योऽपि स्वाद्यत्पत्तिसिद्धेः पदत्वमविरुद्धमित्याशयेनाह--प्रकृतार्थापेक्षो वेति । पूर्वोक्तनियमद्वयप्रतिपादकं वार्तिकं पठति---
तत्रैतेषु प्रपत्ययनियमे अव्ययानां पदत्वाप्राप्तेरर्थनियमो वक्तव्यः । प्रकृतार्थापेक्षो वा प्रत्ययनियमः ।
53
नियमस्तत्रेति । अर्थनियम इत्यर्थः । नियमः प्रकृतेषु वेति । प्रत्ययनियम इत्यर्थः ।
सूपां कर्मादयोऽप्यर्थाः संख्या चैव तथा तिङाम् । प्रसिद्धो नियमस्तत्र नियमः प्रकृतेषु वा ।।
54
भवतु सामान्यपेक्षः प्रत्यनियमः एकत्व एवैकवचनं नान्यस्मिन् कस्मिंश्चिदश्यर्थ इति । तथापि ज्ञापकादव्ययेभ्यः स्वाद्युत्पत्तिः सिध्यतीत्याह--तत्रार्थ इति । एकत्वाद्यर्थ एवैकवचनादिकमिति पक्षेऽपीत्यर्थः । प्रत्ययनियमेन निः संख्येभ्योऽव्ययेभ्यो यदि सुपो व्यावर्त्यन्ते तर्हि अव्ययेभ्यः सुपामनुत्पत्त्या तेषाम् \’अव्यादाप्सुपः' (सू.2-4-82) इति लुग्विधानमनर्थकं स्यात् । कृतं च तत् अव्ययेभ्यः सुबुत्पत्तिरस्तीति ज्ञापयति । अतो न पदत्वानुपपत्तिरिति भावः । अव्ययेभ्यः सुप इति । सुप इति प्रथमाबहुवचनम् । उत्पद्यन्त इति शेषः ।

वस्तुतस्तु - अव्ययान्न सर्ववचनान्युत्पद्यन्ते, किं त्वेकवचनमेवेत्याह-- अव्ययेभ्य इति । \’तद्धितश्चासर्वविभक्तिः' इति सूत्रभाष्ये \’ध्द्येकयोर्द्विवचनैकवचने' \’बहुषु बहुवचनम्' इति सुत्रन्यासं भङूक्त्वा \’एकवचनम्' \’द्वयोर्द्विवचनम्' \’बहुषु बहुवचनम्' इति सूत्रविन्यासं कृत्वा एकवचनमुत्सर्गतः करिष्यते, द्विबह्वोरर्थयोस्तस्य द्विवचनबहुवचने बाधके इत्युक्तम् । ततश्च एकवचनमिति सामान्यविधिना द्वित्बबहुत्वाभावे एकवचनमिति लभ्यते । अतोऽसंख्यानामव्ययानां द्वित्वबहुत्वाभावात् सामान्यसुत्रोक्तमेकवचनमेव भविष्यतीति भावः । किं सामान्यसूत्रेण प्रथमाया एवैकवचनं भवति, उत सर्वविभक्त्येकवचनमिति त्वन्यत् ।
तत्रार्थे \’अव्ययादाप््सुपः' (सू.2-4-82) इति ज्ञापकाद्वा अव्ययेभ्यः सुपः । अव्ययेभ्य औत्सर्गिकमेकवचनमिति पक्षन्तरं \’तद्वितश्च'(सू.1-1-31) इति सूत्रे भाष्ये ।
55
ननु \’अधिपरी अनर्थकौ' इति सुत्रेणानर्थकयोः अधिपर्योः कर्मप्रवचनीयसंज्ञालिझानमनक्छतम् । न च गत्युपसर्गसंज्ञाबाधनार्थं तद्विधानम् इति वाच्यम् । क्रियोयोगो हि गतिसंज्ञोपसर्गसंज्ञा च विधीयते । अनर्थकयोश्च क्रियान्वितार्थकत्वरूपक्रियायोगाभावात्तयोः संज्ञयोरप्रसक्तेः इत्याशह्क्य ज्ञापनार्थतया सूत्रसार्थक्यामाह--एतज्ज्ञापयतीति । अनर्थकानामप्याधिपर्यादीनामर्थवतः शब्दस्य यत्कार्यं भवति तद्भवतीति ज्ञाप्यते । अर्थवतः क्रियोयोगनिमित्तके गत्युपसर्गसंज्ञे भवतः । ते अनर्थकयोरधिपर्योरपि भवेतामिति तद्वारणार्थं कर्मप्रवचनीयसंज्ञाविधानम् । ज्ञापनफलं तु \’निपातस्यानर्थकस्यापि प्रातिपदिकसंज्ञा वक्तव्या' इति अर्थवत्सूत्रे प्रोक्तं वचनमनावश्यकमिति ।

वस्तुतस्तु अधिपरी अपि नानर्थकौ । \’सर्वेऽप्युपसर्गा धात्वर्थद्योतकाः' इति हि मतम् । तत्र धात्वर्थक्रियागतविशेषद्योतकत्वमन्येषामुपसर्गाणाम् । अधिपरी तु धातुवाच्यां क्रियां द्योतयतः न तु तद््गतं विशेषम् । एतदभिप्रायेणौव \’अनर्थका' विति सूत्रे उक्तम् । तथा च क्रियाद्योतकत्वमेव क्रियायोगः । तस्य चाधिपर्योरपि सद्भावात् प्राप्तां गतिसंज्ञामुपसर्गसंज्ञां च बाधितुमनेन कर्मप्रवचनियसंज्ञाविदानमिति न सूत्रवैयर्थ्यम् । अत एव च नोक्तवचनज्ञापकत्वमपीत्याशयेनाह --यद्वा अर्थान्तराभावादिति । धातुवाच्यक्रियाव्यतिरिक्तस्य तद्गतविशेषरूपस्य द्योत्यार्थस्याभावादित्यर्थः । आहतुरिति । द्योतयत इत्यर्थः ।

ननु धातूक्तमेवार्थं यद्यधिपरी आहतुस्तर्हि तयोः प्रयोगो व्यर्थः, उक्तार्थानामप्रयोग इति न्यायादित्यत आह--उक्तार्थानामपीति । अत एवोक्तार्थानामपि प्रयोगोऽस्तीति ज्ञाप्यत इति भावः । यथा ब्राह्मणौ द्वावानयेत्यत्र द्विवचनेनैव द्वित्वेऽवगते स्फुटतरप्रतिपत्त्यर्थं पुनः प्रयोगस्तद्वत् पुनः प्रयोगो न विरुध्यत इति \’अधिपरी अनर्थकौ' इति सूत्रं ज्ञापयतीति यावत् ।
अधिपरी अनर्थकौ (सू.1-4-93)।। एतज्ज्ञापयति अनर्थकानामपि निपातानामर्थवत् कृतमिति । इदं हि गत्युपसर्गसंज्ञाबाधेन कर्मप्रवचनीयसंज्ञार्थम् । यद्वा अर्थान्तराभावादनर्थकौ धातुनोक्तां क्रियामाहतुः । उक्तार्थानामपि प्रयोग इत्यर्थज्ञापकम्।
56
ननु \’लः परस्मैपदम्' इत्यत्र परस्मैपदग्रहणं न कर्तव्यम् । किं तु \’लस्य' (सू.3-4-77) इत्यत्रैव प्रकरणे परस्मैपदग्रहणं कर्तव्यम् । इह प्रथमाध्याये परस्मैपदसंज्ञावचने एकसंज्ञाधिकारात् तिप््तस््झिप्रभृतीनां पुरुषसंज्ञाया अपि विधानात् परभूता सा परस्मैपदसंज्ञां बाधेत । परस्मैपदसंज्ञाविधानं तु शतृक्वस्वोः सावकाशमित्याशङ्क्याह--सिचि वृद्धाविति । यदि हि पुरुषसंज्ञया परस्मैपदसंज्ञायस्तिबादिषु बाधः स्यात्तदा \’सिचि वृद्धिः परस्मैपदेषु' (सू.7-2-1) इति सूत्रे परस्मैपदशब्देन तिबादीनां निर्देशोऽसंगतः स्यात् । अतः पुरुषसंज्ञया परस्मैपदसंज्ञा न बाध्यत इति ज्ञाप्यत इति भावः ।
\’लः परस्मैपदम्' (सू.1-4-99)।। सिचि वृद्धौ परस्मैपदग्रहणं ज्ञापकं पुरुषसंज्ञा परस्मैपदसंज्ञां न बाधत इति ।
57
ननु \’विभक्तिश्च' (सू.1-4-104) इति सूत्रे \’तिङस्त्रीणित्रीणि' (सू.1-4-100) इति सूत्रात् त्रीणि त्रीणि इत्यनुवर्तते न वा ? यद्यनुवर्तते तदा त्रिकस्यैव विभक्तिसंज्ञा भवति नैकस्येति लभ्यते । तथा सति अष्टन््शब्दस्य जसादौ एकैकस्मिन् परतः आत्वं न स्यात् । \’अष्टन आ विभक्तौ, (सू.7-2-84) इति सूत्रेण हि विभक्तौ परत आत्वं विधीयते । न ह्यष्टन् शब्दात्परं युगपत्त्रिकमस्तीति दोषः । यदि त्रीणि त्रीणीति नानुवर्तते तदा स्वादीनां प्रत्येकं विभक्तिसंज्ञकत्वं लभ्यत इत्येकैकस्मिन् परतोऽप्यात्वमष्टनः सिध्यति । तथापि \’प्रथमयोः पूर्वसवर्णः' (सू.6-1-102) इत्यत्र प्रथमयोर्विभक्त्योरित्यनेन समुदायस्याग्रहणात् विभक्तिसंज्ञकयोः प्रथमयोः सु औ इत्यनयोरेव अचीत्यनुवृत्त्या औजसोरेव वा परतः पूर्वसवर्णदीर्घो भवेत् जसादौ परतो न भवेत् इति पक्षद्वयेऽपि दोषमाशह्क्य समाघते-- त्रीणि त्रीणीत्यनुवृत्ताविति । अनुवृत्तिपक्षे त्रिकात्मकसमुदायस्यैव विभक्तिसंज्ञकत्वेऽपि त्रिकस्य युगपत्प्रयोगाबावात् आत्ववचनसामर्थ्यात् विभक्तिशब्दो विभक्त्यवयवे वर्ति इति विभत्तयवयवे परत आत्वविधानात् एकैकस्मिन् परतोऽप्यात्वं सिध्यतीति न दोषः । भवतीति । अष्टन आत्वमिति शेषः ।

त्रीणि त्रीणीति नानुवर्तत इति पक्षे प्रत्येकं विभक्तिसंज्ञायामपि \’प्रथमयोः पूर्वसवर्णः' इति सूत्रे प्रथमयोस्त्रिकयोरेव ग्रहणं न प्रत्यययोरिति प्रतिपादयति--तन्निवृत्ताविति । त्रीणि त्रीणीत्यस्याननुवृत्तावित्यर्थः । \’तस्माच्छसो नः पुंसि' इति सूत्रं हि नच्छब्देन पूर्वसवर्णदीर्घं परामृश्य ततः परस्य शसवयवस्य सकारस्य नत्वं विधत्ते । तत्र तस्मादित्यस्यानुपादाने एतान् गाः पस्येत्यत्र गो + शस्् इति स्थिते \’औतोऽम्शसोः ' (सू.6-1-93) इति सूत्रेण ओकार - अकारयोः आकारे एकादेशे गास् इत्यवस्थायां सकारस्यापि नत्वं स्यादिति तद्वारणार्थं तस्मादित्युच्यते । गास् इत्यत्रत्य आकारः न पूर्वसवर्णदीर्घ इति पूर्वसवर्णदीर्घात्परत्वं सकारस्य नास्तीति न नत्वम् । यदि च \’प्रथमयोः पूर्वसवर्णः' इत्यनेन प्रथमयोः प्रत्यययोः औजसोरेव पूर्वसवर्णदीर्घात्परो न भविष्यतीति किं तस्मादित्यनेन । तत्क्रियमाणं प्रथमयोरित्यनेन त्रिकद्वयमेव गृह्यत इति ज्ञापयति । अतः अम्शसोरपि पूर्वसवर्णदीर्घसिद्ध्या न कोऽपि दोषः । अथवा औजसोरेव पूर्वसवर्णदीर्घस्येष्टत्वे \’औजसोः पूर्वसवर्ण' इत्येव सूत्रं कुर्यात् । तथा अकारणाच्च प्रथमयोस्त्रिकयोरेव ग्रहणमिति ज्ञापयतीति भावः । इत्युक्त्या चेत्यत्र चकारेम नत्वविधानं समुच्चीयते ।।

इति प्रथमोऽध्यायः ।


।। अथ द्वितीयोऽध्यायः ।।
विभक्तिश्च (सू.1-4-104)।। त्रीणि त्रीणीत्यनुवृत्तौ \’अष्टनआ' (सू.7-2-84) इत्यादिवचनाद् भवति । तन्निवृत्तौ \’तस्माच्छसो नः पुंसि' (सू.5-2-203) इति नत्वविधानात्, औजसोरिति वक्तव्ये प्रथमयोरित्युक्त्या च पूर्वसवर्णदीर्घविधौ त्रिकग्रहणमिति ज्ञाप्यते ।
58
विषये नित्योऽपवाद इति । कृते त्वस्मिन्नेकया वृत्तिर्विभाषा अपरया वृत्तिविषयेऽनित्योऽपवाद इति ।
[वि.] ननु \’पारेमध्ये षष्ठ्या वा' इति सूत्रे वाग्रहणमनर्थकम् । न च विकल्पेन समासविधानार्थं तत्, तेन समासाभावपक्षे पारं गङ्गाया इति वाक्यस्यापि साधुत्वं लभ्यत इति वाच्यम् । महाविभाषाधिकारदेव विकल्पसिद्धेः । न च महाविभाषया एतत्समासाभावपक्षे वाक्यास्य साधुत्वलोभेऽपि \’षष्ठी' इति सूत्रविङितषष्ठीतत्पुरुषस्य साधुत्वं न लभ्यत इति गङ्गपारमिति समाससाधुता न स्यादिति षष्ठीसमाससाधुत्वबोधनार्थ वाग्रहणमिति वाच्यम् । षष्ठीसमाससूत्रे \’पारेमध्ये' इति सूत्रे चोभयत्र महाविभाषानुवृत्त्या षष्ठीसमासापवादस्यापि \’पारेमध्ये' इत्यव्ययीभावसमासस्य महाविभाषाधिकारात् विकल्पेन बाधकत्वमिति एतदभावपक्षे षष्ठीसमासः, तस्यापि वैकल्पिकत्वात् तदभावपक्षे वाक्यस्यापि साधुत्वमितीष्टसिद्धः । अतो वाग्रहणं व्यर्थमित्याशङ्क्य वचनविशेषज्ञापकतया सार्थक्यमाह--वेत्येतदिति । पूर्वोक्तरीत्या व्यर्थं सत् वाग्रहणं एवं ज्ञापयति यत् समासवृत्तिर्महाविभाषया विकल्पेन भवति । तत्र यदि कश्चिदपवादो भवति स उत्सर्गसमासस्य नित्यमेवापनादः भवतीति । तेनापवादसूत्रे महाविभाषानुवृत्तावपि पक्षे वाक्यस्य साधुत्वमेवानुमन्यते, न तु उत्सर्गसमासस्य । तथा च प्रकृतेऽपि वाग्रहणाभावे महाविभाषानुवृतावपि षष्ठी समासापवादभूतस्य एतस्याभावपक्षे वाक्यसाधुत्वमेव लभ्येत, न तु षष्ठीसमासस्य । तदर्थं वाग्रहणम् । सति च तस्मिन् महाविभाषया वाक्यासाधुत्वं, वाग्रहणेन उत्सर्गोऽपि पक्षेऽभ्यनुज्ञायते इति वाक्यस्य षष्ठीसमासस्य अव्ययीभावस्येति त्रयाणामपि साधुत्वं सिध्यति । इत्थं च महाविभाषाधिकारमध्यपतितेऽपवादसूत्रे वाग्रहणं नास्ति चेत् तत् उत्सर्गस्य नित्यं बाधकत्वात् उत्सर्गशास्त्रं नानुमन्यत इति निंर्णयो लभ्यत इत्यवधेयम् । अत्र षष्ठीसमासापवादभूतः वैकल्पिकोऽपि पक्षेवाक्यसाधुत्वमनुमन्यमानः न षष्ठीसमासमनुमन्यत इति च ज्ञापनफलमवसेयम् । कृते त्वस्मिन्निति । वाग्रहणे कृत इत्यर्थः । तथा च विभाषा वा इति विकल्पवाचकपदद्वयसद्भावात् तत्रैकेन समासः विकल्पेन विधीयते । तेन वाक्यमपि पक्षे साधु इति लभ्यते । अपरेण च अपवादः विकल्पेनोच्यते । तेनोत्सर्गोऽपि भवतीति लभ्यत इत्यर्थः ।
पारेमध्ये षष्ठ्या वा (2-1-18)।। वेत्येतत् ज्ञापयति समासतद्धितानां वृत्तिर्विभाषा (वृद्धि) 
59 
ननु \’ततुर्थी तदर्थ' (सू.2-1-36) इति सूत्रेण तादर्थ्ये विकृतिवाचकचतुर्थ्यन्तस्य प्रकृतिवाचकेन सुबन्तेन समासो विधीयत इति वक्तव्यम् । अन्यथा रन्धनाय स्थाली इत्यादावपि तादर्थ्यसमासापत्तेः । एवं च अश्वघासादयः न सिध्यन्ति अश्वघासयोः प्रकृतिविकृतिभावाभावात् । न चाश्वस्य घासः अश्वघास इत्येवं तादर्थ्यात्मकसंबन्धवाचिषष्ठ्यन्तघटितसमासरूपता अश्वघासादीनां भविष्यतीति तत्र चतुर्थीसमासाभावेऽपि न क्षतिरिति वाच्यम् । चतुर्थीसमासपक्षे \’चतुर्थी तदर्थे' (सू.6-2-43) इति सुत्रेण पूर्वपदप्रकृतिस्वरः, षष्ठीसमासपक्षे \’समासस्य' (सू.6-1-223) इति सूत्रेण समासान्तोदात्तस्वर इति स्वरे भेदात् चतुर्थीसमासकार्यं षष्ठीसमासेन सिध्यति इति वक्तुं अशक्यत्वात् इत्याशङ्क्य, पूर्वपदप्रकृतिस्वरोऽपि प्रकृतिविकृतिभावस्थल एव प्रवर्त्तते । तथा चाश्वय घास इति समासपक्षेऽपि समासान्तोदात्त एव भवतीति स्वरे भेदाभावात् अश्वघासादीनां षष्ठीसमासत्वेनैव साधुत्वमिति समाधानं मनसिकृत्य \’चतुर्थी तदर्थे' (सू.6-2-43) इति सुत्रेण विधीयमानः पूर्वपदप्रकृतिस्वरोऽपि प्रकृतिविकृतिभावस्थल एवेत्यत्र ज्ञापकमाह--\’चतुर्थी तदर्थे' इत्यादिना । अयमाशयः- यदि \’चतुर्थी तदर्थे' इति सुत्रेण विधीयमानः पुर्वपदप्रकृतिस्वरः प्रकृतिविकृतिभावविरहस्थलेऽपि स्यात् तदा \’अर्थे' (सू.6-2-44) \’क्ते च' (सू.6-2-45) इति सूत्रद्वयं व्यर्थम् । देवतार्थम् इत्यादौ चतुर्थ्यन्तस्य देवकतादिपदस्य अर्थशब्दे परे पूर्वपदप्रकृतिस्वरः \’अर्थे' इति सुत्रेण विधीयते । गोहितम् इत्यादौ क्तान्ते परे पूर्वपदस्य चतुर्थ्यन्तस्य प्रकृतिस्वरः \’क्ते च' इति सूत्रेण विधीयते । तत्रोभयत्रापि \’चतुर्थी तदर्थे' इति सूत्रेणैव पूर्वपदप्रकृतिस्वरे सिद्धे पुनर्विधानं न कर्तव्यम् । कृतं च तत् \’चतुर्थी तदर्थे' इति सूत्रविहितः स्वरः प्रकृतिविकृतिभावे एवेति ज्ञापयति । ततश्च देवतार्थम् गोहितम् िकत्यादौ प्रकृतिविकारभावाभावात् स्वराप्राप्तौ तत्प्राप्तये \’अर्थे' \’क्ते च' इति सूत्रद्वयम् । तथा च अश्वघासादीनां षष्ठीसमासत्वेनापि स्वरादिकं सिध्यतीति प्रघट्टकार्थः ।

\’अर्थेन नित्यसमासे वक्तव्य' इति वार्तिकप्रत्याख्यानार्थं महाभाष्ये योगविभागः कृतः । \’चतुर्थी' इत्येकं सूत्रम् । \’तदर्थार्थ' इत्यपरं सूत्रम् । तत्र \’चतुर्थी' इति सूत्रस्य चतुर्थ्यन्तं सुबन्तेन सह समस्यत इत्यर्थः । \’तदर्थार्थ' इत्यस्य च तदर्थस्योत्तरपदस्य \’अर्थ' शब्द आदेशो भवति इत्यर्थः । ततश्च ब्राह्मणाय पयः इति समासे कृते पय इति पुनः पयः शब्दप्रयोगस्तु अर्थशब्दः पयः शब्दस्यादेश इति स्फोरणार्थम् इति फलति । यद्योवं योगविभागः क्रियते तर्हि छात्राय रुचितमित्यत्रापि रुचितशब्दस्य अर्थशब्दादेशः स्यात् इत्याशङ्कायां भाष्यकोरैरुक्तम्--

\’आचार्यप्रवृत्तिर्ज्ञापयति--\’तादर्थ्ये या चतुर्थी सा समस्यते, न चतुर्थीमात्रम्' इति । यदयं हितसुखग्रहणं करोति' इति । योगविभागपक्षेऽपि \’चतुर्थी' इति सूत्रेण तादर्थ्ये या चतुर्थी तस्या एव समासः । न चतुर्थीसामान्यस्य । अन्यथा गोभ्यो हितं गोहितमित्यत्रापि चतुर्थीत्यनेनैव समासे सिद्धे तत्र समाससिद्धिफलकस्य हितसुखग्रहणस्य वैयर्थ्यापत्तेः । तथा च छात्राय रुचितमित्यत्र या चतुर्थी न सा तादर्थ्ये । अतस्तत्र समासस्यैवाभावात् \’तदर्थार्थ' इत्यनेन समासावयवोत्तरपदस्य विधीयमानः अर्थ इत्यादेशोऽपि न भवतीति भाष्यभिप्रायः ।
तमिमं संदर्भं मनसिकृत्याह---तथा हितेति ।
चतुर्था तदर्थार्थ (सू.2-1-36)। \’चतुर्थी तदर्थे' (सू.6-2-43) इति पूर्वपदप्रकृतिस्वरः प्रकृतिविकृतिभाव एव, \’अर्थे'(सू.6-2-44) \’क्ते च' (सू.6-2-45) इत्यर्थग्रहणाच्च ज्ञापकात् । तथा हितसुखग्रहणात् तादार्थ्यचतुर्थ्या एव तदर्थेति समास इति ।
60
ननु \’तद्धितार्थोत्तरपदसमाहारे च' इति सुत्रेण तद्धितार्थे दिक््संख्ययोः सुबन्तेन सह समासः उच्यते । तस्य चायमर्थः पर्यवस्यति-- तद्धितस्य योऽर्थस्तस्मित् प्रकृत्यर्थव्यतिरिक्तप्रत्ययार्थाभावात् पाञ्चनापितिरित्यादौ तद्धितो न प्राप्नोतीत्याशङ्क्याह--समासेनोक्तेऽपीति । \’द्विगोर्लुगनपत्ये' इति सूत्रेण द्विगुसमासादुत्तरस्य अनपत्यार्थकस्य तद्धितस्य लुग्विधीयते । यथा पञ्चसु कपालेषु संस्कृतः पुरोडाश इत्यत्र \’संस्कृतः पुरोडाशः' इत्यर्थे \’संस्कृतं भक्षाः' (सू.4-2-16) इति सूत्रेण अणो विधानात् अणः अर्थे पञ्चन् सुकपाल सु अनयोः समासे \’तद्धितार्थ' इति सुत्रेण कृते ततः अणि तस्य \’द्विगोर्लुगनपत्ये' (सू.4-1-88) इत्यनेन लुकि पञ्चकपालः इति भवति । अत्र तद्धितार्थे द्विगुसमासविधानात् समासेनोक्तेऽर्थे तद्धितस्याणः अनुत्पत्त्या लुग्विधानमनर्थकम् । अणः उत्पत्तौ हि तस्य लुग्विधानम् अर्थवत् । ततश्च लुग्विधानं ज्ञापयति समासेनोक्तेऽपि तद्दितार्थे तद्धितो भवति इति । ततश्च जातस्य तद्धितस्य लुग्विधायकतया सुत्रं सार्थकम् । तेन पाञ्चनापितिरित्यादौ समासेनोक्तेऽप्यपत्यार्थे तद्धितसिद्धिर्निष्प्रत्यूहेत्याशयः ।

वस्तुतस्तद्धितार्थे वाच्ये इत्यस्य स्थाने तद्धितार्थे विषये इति व्याख्याने नायं दोषः प्राप्नोति । तथापि लुग्विधानमेव तद्धितार्थे विषये इति विवक्षितमिति ज्ञापयतीति भावः । तदुक्तमुद्योते---

\’एवं तद्धितार्थे विषयभूत इत्यर्थेन च सिध्यति । वस्तुतो ज्ञापकेनायमेवार्थो बोध्यत इति बोध्यम् ।।'

इति (उद्योतः ; 2-1-51)
तद्वितार्थो (सू.2-1-51)।। समासेनोक्तेऽपि तद्वितार्थे तद्वितोभवति । \’द्विगोर्लुगनपत्ये' (सू.4-1-88) इति द्विगोरुत्तरतद्धितस्य लुग्विधाननत् ज्ञापकात् ।
61
ननु \’उपमितं व्याघ्रादिभिः सामान्याप्रयोगे' (सू.2-1-56) इति सूत्रे सामान्याप्रयोगे इति व्यर्थम् । न च पुरुषो व्याघ्र इव शूर इत्यत्र सामान्यधर्मवाचिशूरादिशब्दप्रयोगे समासवारणार्थं तदिति वाच्यम् । समस्यमानपुरुषशब्दस्य समासाघटकशूरपदसापेक्षत्वेन समासाघटकपदनिरपेक्षत्वरूपस्य सामर्थ्यस्याभावादेवात्र समासस्य वारयितुं शक्यत्वादित्याशङ्क्य ज्ञापकतया तत्सार्थक्यमाह--सामान्यप्रयोग इत्यादिना । समस्यमानयोः पदयोर्मध्ये विशेष्यवाचिपदस्य समासाघटकपदसापेक्षत्वेऽपि समासो भवतीति ज्ञाप्यते । तथा च पुरुषो व्याघ्र इव शूर इत्यत्र विशेष्यसमर्पकस्य पुरुषपदस्य शूरपदसापेक्षत्वेऽपि समासप्राप्तौ तन्निवृत्त्यर्थं सामान्याप्रयोग इति वचनम् । सामान्यवाचिशूरपदप्रयोगान्न तत्र समासः इति भावः । एवं ज्ञापनस्य प्रयोजनं तु राजपुरुषोऽभिरूप इत्यादौ विशेष्यवाचिपुरुषपदस्य समासाघटकाभिरूपादिपदसापेक्षत्वेऽपि समाससिद्धिरिति । वृत्तिरिति । समास इत्यर्थः । भाष्ये--

\’भवति वै प्रधानस्य सापेक्षस्यापि समासः' इत्येव वचनशरीरस्यापि दर्शनात् ।
उपमितं व्याघ्रा (सू.2-1-46)।। सामान्यप्रयोगे सापेक्षत्वादसामर्थ्येन वृत्तेरप्राप्तेः स निषेधो ज्ञापयतिभवति प्रधानस्य सापेक्षस्यापि वृत्तिरिति ।
62
परिभाषेयं व्याख्याता परिभाषेन्दुशेखर इत्युदास्महे ।
युवा खलति (सू.2-1-67)।। इदं ज्ञापयति प्रातिपदिकग्रहणे लिङ्गविशिष्टस्यापि ग्रहणमिति ।
63
वचनमेतत् पूर्वं \’पारेमध्ये षष्ठ्या वा' इति सूत्रस्थवाग्रहणेन ज्ञापिततयोपात्तं व्याख्यातप्रायम् । प्रयोजनं तु पक्षे षष्ठीसमासोऽपीति भिक्षाद्वितीयमित्यादेः साधुत्वसिद्धिरिति ।
द्वितीयतृतीय (सू.2-2-3)।। महाविभाषायां प्रकृतायामन्यतरस्यांग्रहणं ज्ञापकं यत्रोत्सर्गापवादं महाविभाषया विकल्प्यते तत्रापवादेन मुक्त उत्सर्गो न भवतीति ।
64
परिभाषेयमिति न व्याख्यायते ।
उपपदम् (सू.2-2-19)।। अतिङिति प्रतिषेधो ज्ञापयति अनयोर्योगयोर्निवृत्तं \’सुप्सुपा' (सू.2-1-4) इति । तेन गतिकारकोपपदानामिति सिद्धम् ।65 
65
अनेकमन्यपदार्थे (सू.2-2-24)।। अर्थग्रहणसामर्थ्यात् पदार्थः कृत्स्नः सद्रव्यः सलिङ्गः ससंख्यश्च गृह्यते ।
66

 पदेन प्रकृत्यर्थविशेषणकः प्रत्ययार्थोऽभिधीयत इति विभक्तयर्थस्यैव प्राधान्यात् अन्यपदार्थग्रहणेन ग्रहणम् । तथा च बहुव्रीहिसमासेन विभक्त््यर्थः संबन्धादिरभिधीयते । अतः उक्तार्थत्वात्समासेन, विभक्तेरनुप्रयोगो मास्तु । समासानभिहितद्रव्यवाचिदेवदत्तादिशब्दानुप्रयोगे न कापि क्षतिरिति तस्य भाष्यस्य आशयः ।
तदनन्तरं समसेन विभक्त्यर्थाभिधाने द्रव्याभिधानं न सिध्यति । चित्रगुशब्देन हि चित्रगोसंबन्ध इव तद्वद््द्रव्यमप्यभिधीयते इति शङ्कायां भाष्य एवं समाधानमुक्तम्--\’अर्थग्रहणसामर्थ्यात्' इति । अस्मिन् सूत्रे अनेकमन्यपदे इत्यनेनापि पदे वाच्ये समासासंभवात् समासवचनबलात् पदार्थे समास इति लभ्यत एव । सति चैव यत् अन्यपदस्य अर्थे इत्युक्तं तज्ज्ञापयति आचार्थः यत् विभक्त्यर्थः आश्रयसहित एव समासेन बुध्यत इति । तदेतदाह--अर्थग्रहणसामर्थ्यादिति । कृत्स्न इत्यस्यैव विवरणं सद्रव्य इत्यादि ।
\’अनेकमन्यपदार्थे' (सू.2-2-24) इति सूत्रे बहुव्रीहिणा यद्यन्यपदार्थोऽभिधीयते तदा चित्रगुर्देवदत्त इति बहुव्रीह्यनन्तरं देवदत्तस्यानुप्रयोगो नोपपद्यते, बहुव्रीहिणैव अन्यपदार्थस्य देवदत्तस्याप्यभिहितत्वात् इत्याशरूपेणानभिधानात् देवदत्तशब्दानुप्रयोग उपपद्यत इति समाधानमुक्तवा, अथवा विभक्त्यर्थोऽभिधीयते इति पक्षान्तरमुक्तं भाष्ये ।
67
परिभाषेयम् । अतोऽत्र न व्याख्यायते ।

इति द्वितीयोऽध्यायः ।

।। अथ तृतीयोध्यायः ।।
अदो जग्धिः (सू. 2-4-36)।। ल्यब््ग्रहणं ज्ञापयति अन्तरङ्गानपि विधीन् बहिरङ्गो ल्यप् बाधत इति ।
68
ननु \’यासुट् परस्मैपदेषूदात्तो ङिच्च' इति सूत्रे उदात्तग्रहणं किमर्थम्? प्रत्ययस्वरेणैव प्रत्ययभक्तस्य यासुटोऽप्युदात्तत्वसिद्धेः । न च लिङादेशाानां पितां तिप््सिप््मिपां \’अनुदात्तौ सुप््पितौ'(सू.3-1-4) इति सूत्रेणानुदात्तत्वात् तद्भक्तस्य यासूटोऽपि अनुदात्तत्वे प्राप्ते तद्बाधनार्थमुदात्तवचनमिति वाच्यम् ।  तथा सति \’यासुट् परस्मैपदेष्वपिच्च लिङ्' इत्येव सूत्रयेत् तत्र अपिच्च लिङ् इत्यनेन लिङादेशानां सर्वेषामपित्त्वातिदेशेन पित्त्वप्रयुक्तानुदात्तत्वासिद्धेः प्रत्ययस्वरेणोदात्तत्वस्यैव प्राप्तेः उदात्तग्रहणवैयर्थ्यात् इत्याशङ्क्य, \’आगमा अनुदात्ताः' इति वचनज्ञापकतया सार्थक्यमाह--यासुडिति । तथा चागमानामनुदात्तत्वात् यासुटोऽप्यनुदात्तत्वं मा प्रसाङ्क्षीदिति उदात्तवचनं कृतमिति भावः । इदमेवेत्यादि । ज्ञापकमुक्तमिति । \’आद्युदात्तश्च' (सू.3-2-3) इति सूत्रे इति शेषः । यासुड््विशिष्टस्यैव प्रत्ययत्वेन प्रत्ययाद्युदात्तस्वरेणैव यासुट उदात्तत्वे सिद्धे यासुट उदात्तवचनं आगमा अविद्यमानवदित्यर्थज्ञापकम् । सति चाविद्यमानत्वे तद्रहितप्रत्ययस्यैवाद्युदात्तत्वे शेषनिघातेनागमानामनुदात्तत्वं सिद्धमिति तत्र प्रतिपादितम् । तथा च शेषनिघातप्राप्तानुदात्तत्वव्यावृत्तये उदात्तग्रहणं चरितार्थमिति तदाशयः ।

ननु यासुटः परस्मैपदनिमित्तकत्वात् लादेशोत्तरं प्रवृत्त्या पूर्वमेवान्तरङ्गत्वात्परत्वाद्वा प्रत्ययाद्युदात्तत्वे ततः यासुडस्वरको वा स्यात् शेषनिघातेनानुदात्तो वेति उदात्तसिद्ध्यर्थं क्रियमाणमुदात्तवचनं चरितार्थं कथं ज्ञापकमिति आशङ्क्य अत एवेयमेकदेश्युक्तिरित्याह--इदं द्वयमपीति ।
आद्युदात्तश्च (सू.3-1-3)।। \’यासुट् परस्मैपदेष्वपिच्च लिङ्' इति न्यासेन सिद्धे \’यासुट् परस्मैपदेषूदात्तो ङिच्च' (3-4-103) इति आगमा अनुदात्ता इति ज्ञापयति । इतमेव आगमा अविद्यमानवदित्यर्थस्यापि ज्ञापकमित्युक्तम् । इदं द्वयमप्येकदेश्युक्तिः ।
69
ननु \’सुप आत्मनः क्यत्' इति सुत्रे आत्मनः इत्येतत् सुप इत्यत्रान्वेति । ततश्च आत्मसंबन्ध्यर्थबोधकं यत् सुबन्तं ततः इच्छायामर्थे क्यच्प्रत्ययो भवतीति सुत्रार्थो लभ्यते । एवं सति छन्दसि \’मा त्वा वृका अगायवः' इत्यत्र अघमिच्छन्त इत्यर्थे अघशब्दात् क्यच् न स्यात् वृका हि न आत्मसंबन्धि अघमिच्छन्ति किन्तु परस्याघम् । तथा च अघशब्दस्य एषितृवृकसंबन्ध्यघबोघकत्वाभावात् कथं ततः क्यजित्याशङ्क्याह--अश्वाघस्यादितीति । छन्दसि परं परसंबन्धिविषयकेच्छायामपि क्यच् भवति । तत्र ज्ञापकं तु \’अश्वाघस्यात् ' इति सुत्रम् । तस्य च सूत्रस्य अश्व अघ इत्येतयोः क्यचि परतः आकारदेशे भवतीत्यर्थः । तत्राघशब्दात् परेच्छायामेव क्यच् संभवति । यते लोके न कोऽप्यात्मनः अघमिच्छेत् । किं तु परस्यैवाघमिच्छति । एवं च क्यचि परतः अघशब्दस्य आकारं विदधत् पाणिनिः अघशब्दात् क्यचमनुमन्यते । अतो ज्ञापकात् अघशब्दात् छन्दसि परस्याघमिच्छतीत्यर्थेऽपि क्यच् भवतीति सिध्यतीति भावः ।
सुप आत्मनः क्यच् (सू.3-1-8)।। \’अश्वाघस्यात्' (सू.7-4-37) इति क्यचि ईत्वबाधनार्थाकारविधानात् ज्ञापकात् अघशब्दाच्छन्दसि परेच्छायां क्यजिति ।
70
\’नमोवरिवश्वित्रङः क्यच्' इति सुत्रे \’क्यजादिषु प्रत्ययार्थनिर्देश' इति वार्तिककारेणोक्तम् । तस्य चायमर्थः--नमस््शब्दात् पूजायामर्थे क्यच्, वरिवस्शब्दात् सपर्यायामर्थे क्यच्, चित्रङः आश्चर्येऽर्थे क्यच् भवतीत्येवं क्यच्प्रत्ययस्यार्थेऽपि निर्देष्टव्यः । अन्यथा क्यजन्तस्य क्रियावाचकत्वं न भवेत् इति । इदं च वार्तिकं प्रत्याचिश्यासुना भाष्यकृता ज्ञापकेन क्यजाद्यन्तस्य क्रियावाचकत्वं समर्थितम् । तदाह--क्यजाद्यन्ताः इति । आदिशब्देन णिङ््परिग्रहः । \’सनाद्यन्ता धातवः' (सू.3-1-32) इति सूत्रेण क्यजाद्यन्तस्य धातुसंज्ञा विधीयते । तत्प्रयोजनं च धातोरित्यघिकृत्य विहितानां तव्यदादीनां सिद्धिः । कर्मादिरूपे साधने च तव्यदादयो विधीयन्ते । साधनं च क्रियायाः । तद्यदि क्यजाद्यन्तस्य क्रियावाचकत्वं न स्यात् तद्वाच्यक्रियाया अभावात् क्रियासाधने विधीयमानाः तव्यदादयः क्यजाद्यन्तेभ्यो न भवेयुः । ततश्च तव्यदादिफलकधातुसंज्ञाविधानमनर्थकं स्यात् । यतो धातुसंज्ञा उक्ता अतः क्रियावाचकत्वं क्यजाद्यन्तस्य ज्ञायत इति भावः ।

ननु साधने तव्यदादय इति कथम् । \’तयोरेव कृत्यक्तखलर्थाः' (सू.3-4-70) इति सुत्रेण भावेऽपि तव्यदादीनां विधानात् इत्याशङ्क्य, अस्त्वेवम् । तथापि भावशब्दस्य यदुत्तरं तव्यादयो भवन्ति तद्वाच्यक्रियापरत्वात् क्यजाद्यन्तस्य क्रियावाचकत्वाभावे तदुत्तरं भावेऽपि तव्यदादिर्दुर्लभ इति भावे तव्यदादिविधानं तत्फलकधातुसंज्ञाविधानं च गमयत्येव क्यजाद्यन्तस्य क्रियावाचकतामिति समाधानमाह--भावोऽपि क्रियैवेति ।

ननु क्यजाद्यन्तानां क्रियावाचकत्वाभावेऽपि स्वार्थिकत्वेन द्रव्यवाचित्वेऽपि च शब्दान्तरवाच्यक्रियाकारके तव्यदादीनाम् उत्पत्तिः धातुसंज्ञायाः फलम्, यथा द्रव्यवाचिवृक्षशब्दात् दृशिक्रियाकर्मत्वविवक्षया वृक्षं पश्येत्यादौ द्वितीया इत्याशङ्क्याह--परसाधने त्विति । साधनशब्दस्य ससंबन्धिकत्वात् कस्य साधने तव्यदादय इत्याकाङ््क्षायां यस्य धातोरर्थस्य यत् साधनं तस्माद्धातोः प्रत्यय इत्येव लभ्यते । यथा मातरि वर्तितव्यमित्युक्ते कस्य मातरि इति शङ्कायां स्वस्यां मातरि इति लभ्यते तद्वत् । तथा च द्वितीयादीनां प्रातिपदिकाद्विधानात् प्रतिपदिकस्य च द्रव्यवाचकत्वात् वचनप्रामाण्यात् परसाधने उत्पत्तिर्भवति । तव्यदादयस्तु क्रियावाचिषु धात्वन्तरेषु स्वसाधने सावकाशाः क्यजाद्यन्तेभ्यः परसाधने नोत्पद्यन्ते । एवं च स्वसाधने तव्यदादिफलकं धातुसंज्ञाविधानमेवैषां क्यजाद्यन्तानां क्रियावाचकत्वे मानमिति भावः ।
\’नमोवरिवः' (सू.3-1-19)।। क्यजाद्यन्ताः क्रियावचनाः । \’सनाद्यन्ताः' (सू.3-1-32) इति धातुसंज्ञाविधानात् ज्ञापकात् । तत्प्रयोजनं च तत्कार्यतव्यदादयः । साधने च तव्यदादयः । क्रियाया एव च साधनम् । भावोऽपि क्रियैवेति । परसाधने तु नैषामुत्पत्तिः । साधन इति ससंबन्धिकत्वात् । यस्य धातोर्यत् साधनं तत्र तद्धातोरेव प्रत्ययोत्पत्तेः ।
71
ननु \’मुण्डमिश्रश्लक्ष्णलवणव्रतवस्त्रहलकलकृततूस्तेभ्यो णिच्' (सू.3-2-21) इति सूत्रेण मुण्डादिभ्यः करोतीत्यर्थे णिच्प्रत्ययो विधीयते । तत्र च हल, कल इति द्वौ शब्दौ पठितौ । हलि, कलि अनयोरिकारान्तयोः णिचि परतः अत्वं निपात्यत इति तेन प्रतीयते । हलिं गृह्णाति हलयति कलिं गृह्णाति कलयति इति चोदाहृतम् । अत्र हलि कलि इति इकारान्ताभ्यामेव णिच् इत्येवास्तु । किमर्थं कृतात्वाभ्यां हलिकलिभ्यां णिच् इति व्याख्यायते । न च सन्वद्भावनिषेदार्थं तथा व्याख्यायते, तथा हि--हलि कलि आभ्यां णिचि लुङि चङि अचकलत् अजहलत् इति रूपे इष्येते । ते च निपातितात्वात् णिचि सत्येव घटेते । अहल इ अत् इत्यत्र \’णाविष्ठवत्' इत्यकारलोपे \’चङि' (6-1-11) इति द्वित्वे णिलोपे च अजहलत् इति स्थिते अङ्गस्याग्लोपित्वेन \’अनग्लोपे' (8-4-93) इति सन्वद्भावप्रतिषेधात् \’सन्यतः' (सू.7-4-89) इति अब्यासस्य इत्वं न भवति । यदि च हलि इतीकारान्तात् णिच् स्यात् तदा \’णाविष्ठवत्' इति इष्ठवद्भावातिदेशात् \’टेः' (सू.6-4-155) इति इकारस्य लोपे \’अचो ञ्णिति' (सू.7-2-115) इति वृद्धौ च प्राप्तयोः परत्वात् वृद्धौ ऐकारे तस्य \’टेः' इति लोपे ऐकारस्याक्त्वाबावात् तल्लोपः अग्लोपो न भवतीति \’अनग्लोपे' इति प्रतिषेधाप्रवृत्तेः \’सन्वल्लधुनि' (सू.7-4-93) इति सन्वद्भावे \’सन्यतः' इत्यब्यासस्य इत्वे अजीहत् अचीकलत् इति भवेत् । अतः कृतात्वाभ्यां हलिकलिभ्यां णिजिति \’व्याख्यायत इति वाच्यम् । \’नाग्लोपिशास्वृदिताम्'(सू.7-4-2) इति सूत्रे भाष्ये अग्ग्रहणाद््वृद्धेर्लोपो बलीयान् इति ज्ञापितत्वेन अ हलि इ अत् अत्यत्रापि वृद्धिं बाधित्वा हलि इतीकारस्य टेः लोपे अग्लोपित्वं अङ्गस्यास्तीति \’अनग्लोपे' इति निषेधात् सन्वद्भावाप्राप्तेः । तथा चादन्तत्वनिपातनं व्यर्थमित्याशङ्क्याह--हलिकल्योरिति । पूर्वेक्तरीत्या व्यर्थं सददन्तत्वनिपातनं हलिकलिशब्दविषये वृद्धौं कृतायां लोप िति ज्ञापयति । तथा च इकारान्ताण्णिचि आदौ वृद्धौ ततो लोपे अग्लोपित्वाभावेन सन्वद्भावे \’सन्यतः' इति इत्वं भवेदिति कृतात्वाभ्यां णिच् उक्तः । इत्थं च हल कल इत्यदन्ताभ्यां णिचि वृद्धौ कृतायामाकारे तस्य लोपेऽपि अग्लोपो भवतीति \’अनग्लोपे' इति निषेधान्न सन्वद्भाव इति नाभ्यासस्यात इत्वमिति भावः ।

भाष्ये तु--\’हलिकल्योरत्वनिपातनं सन्वद्भावप्रतिषेधार्थम्' इति दृश्यते । तस्यापि कथंचिदुक्तार्थे तात्पर्यमवसेयम् ।
मुण्डमिश्र (सू.3-2-21)।। हलिकल्योरत्वविधानात् ज्ञापकात् वृद्धो कृतायां लोपः ।
72
ननु च्लेः स्थाने यः सिजादेशः तस्मिन्नादेशे चकारः इकारश्चोभावित्संज्ञकाविष्येते । तत्रेकाराख्यानुबन्धसंयोजनम् व्यर्थम् । न च सिजन्तस्य इदित्त्वप्रयुक्तकार्यार्थं तत्संयोजनम् । तथा हि अमन् स् त इत्यत्र सिचः इदित्त्वाभावे सिजन्तस्याङ्गस्यानिदित्त्वेन तदुपधाया नकारस्य \’अनिदिताम्' (सू.6-4-24) इति लोपः स्यात् इति वाच्यम् । \’हनः सिच्,(सू.1-2-14) इति सूत्रेण हन्तेः परस्य सिचः किद्विधानात् ज्ञापकात् सिजन्तस्य नलोपो नेति ज्ञापनात् अमंस्तेत्यत्र नलोपाभावसिद्धेः । तथा हि--आङ््पूर्वकहनधातोर्लुङि च्लिः च्लेः सिच् त, \’आ हन् स् त' इति स्थिते \’हनः सिच्' इत्यनेन सिचः कित्त्वात् । तस्मिन् परतः \’अनुदात्तोपदेशवनतितनोत्यादीनामनुनासिकलोपो झलि क्ङिति' (सू.6-4-37) इति सूत्रेण नकारस्यानुनासिकस्य लोपे \’ह्नस्वादङ्गात्' (सू.8-2-27) इति सूत्रेण सकारस्य लोपे आहत इति रूपम् । अत्र सिचः कित्त्वाविधानं व्यर्थं यदि सच् इति अनिदित्त्वं तस्य स्यात् । तदा हि आहन् स् इति सजन्ताङ्गस्यानिदित्त्वेन \’अनिदितां हल उपधायाः क्ङिति' (सू.6-4-24) इति सूत्रेण नलोपे इष्टसिद्धेः किं सिचः कित्त्वाविधानेन । कृतं च तत् सिजन्तस्य उपधाया नकारस्य \’अनिदितां हल उपधायाः' इति लोपो न भवतीति ज्ञापयति । तथा च हन्तेर्नकारस्य लोपसिद्धये सिचः कित्त्वविधानं सार्थकम् । अमंस्तेत्यत्र च सिजन्तस्य नलोपो न भवतीत्युक्त्या नलोपाभावः सिध्यतीति तदर्थं सिच इदित्त्वं नावश्यकम् । तथा च सिच इदित्त्वं मास्तु । सच् इत्येवास्तु िति निर्णयः । तदेतदाह--सिचः कित्करणात् इत्यादिना । च्लि इत्यस्येदित्त्वात् तत्स्थाने जातस्य सिचः स्थानिवद्भावेनैवेदित्त्वं लभ्यते । तथा च सर्वथा सिच इदित्त्वं व्यर्थमेवेत्याह--स्थानिवद्भावेनेति । वस्तुतस्तु इदित्त्वं विनापि सकलेष्टसिद्धेः प्रदर्शितत्वात् स्थानिवद्भावेनेदित्त्वासाधनं मुधा । अत एव \’इदिद्वास्थानिवत्त्वात्' इति वार्तिकं एकदेश्युक्तिः' इति भाष्यप्रदीपोद्योते ग्रन्थकारेणैवोक्तमिति अवधेयम् ।
च्लेः सिच् (सू.3-1-44)।। सिचः कित्करणात् ज्ञापकात् सिजन्तस्य नलोपो नेति । एवं च सिच इदित्त्वं प्रत्याख्येयम् । स्थानिवद्भावेनेदित्त्वसिद्धेश्च ।
73
अनयोर्वचनयोः परिभाषारूपत्वादिह न व्याख्यायेते ।

इति तृतीयाध्यायस्य प्रथमः पादः ।
वासरूपोऽस्त्रियाम् (सू.3-1-94)।। \’ददातिददात्योर्विभाषा' (सू.3-1-139) इति ज्ञापकात् नानुबन्धकृतमसारूप्यम् । \’हशश्वतोर्लङ् च' (सू.3-2-116) इति ज्ञापकात् लोदेशेषु वासरूपविधिर्नास्ति इति ।
74
ननु सुबन्ते उपपदे चरधातोः \’चरेष्टः' (सू.3-2-16) इति सूत्रेण विधीयमानः टप्रत्ययः कुरूंश्चरति इत्यत्र कुतो न भवति । न च \’चरेष्टः' इत्यत्र \’अधिकरणे शेतेः'(3-2-15) इत्यतः अधिकारणे इत्यस्यानुवृत्तेः कर्मण्युपपदे न भवतीति वाच्यम् । कर्मणीत्यस्याप्यनुवृत्तेः । अन्यथा उत्तरसूत्रैर्विधीयमानानां प्रत्ययानां कर्मण्युपपदे प्राप्त्यसंभवात् इत्याश्ङ्क्य \’चरेष्टः' इति सूत्रं परम् अधिकरणे उपपद एव भवति न कर्मणि इति ज्ञापकात् साधयति--भिक्षासेनादायेषु चेत्यत्रेति । यदि \’चरेष्टः' इति सूत्रं कर्मण्युपपदेऽपि प्रवर्त्तेत तर्हि भिक्षां चरतीत्यत्र अनेनैव टप्रत्ययेन भिक्षाचर इति रूपसिद्धेः \’भिक्षासेनादायेषु च' (सू.3-2-16) इति सूत्रे भिक्षाग्रहणं व्यर्थम् । कृतं च तत् \’चरेष्टः' इति सूत्रम् अधिकारणे उपपद एव भवतीति ज्ञापयति । तथा च कर्मण्युपपदे टप्रत्ययार्थं भिक्षाग्रहणमिति स्वांशे चारितार्थ्यम् । प्रयोजनं तु कुरूंश्चरति इत्यादौ कर्मण्युपपदे चरेष्टो न भवतीति भाबः ।
\’चरेष्टः' (सू.3-2-16)।। \’भिक्षासेनादायेषु च' (सू.3-2-17) इत्यत्र भिक्षाग्रहणात् ज्ञापकात् अधिकरण एव न कर्मणि ।
75
\’सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्किप्' (सू.3-2-61) इति सूत्रे वर्तिककारेण \’सदादिषु सुब्ग्रहणम्' इति प्रोक्तम् । सुबन्ते उपपदे  सदादिभ्यः क्किपू भवतीति तदर्थः । वेद्यां सीदतीत्यत्र सूबन्ते वेदिशब्दे उपपदे सदधातोः क्किपि वेदिषत् इति उदाहरणम् । भाष्यकारस्तावत् यदि सुबन्ते उपपदे क्किबित्युच्यते तर्हि उपसर्गस्यापि सुबन्तत्वात् सुपीत्यनेनैव तदुपसंग्रहात् सूत्रे उपसर्गेऽपीति न वक्तव्यमित्याशङ्क्य ज्ञापकार्थ तद्वक्तव्यमित्युक्तवान् । सुपीत्यनेनैव उपसर्गस्यापि ग्रहणे सिद्धे उपसर्गग्रहणं क्रियमाणमेवं ज्ञापयति यत् यत्र सुपि उपपदे प्रत्ययश्चोद्यते तत्र उपसर्गे उपपदे न भवतीति तदाशयः । तथा च उपसर्गे उपपदेऽपि क्किप्प्रत्ययार्थं \’सत्सूद्विष' इति सूत्रे उपसर्गग्रहणं कृतमिति चारितार्थ्यत् । प्रयोजनं तु--\’वदः सुपि क्यप् च' (सू.3-2-106) इति सूत्रेण विधीयमानः क्यप् प्रत्ययः उपसर्गे उपपदे न भवतीति । एवं च तत््सूत्रे \’अनुपसर्गग्रहणं कर्तव्यम्' इति वार्तिकं न कर्तव्य भवतीति सिद्धम् । अत एव प्रवाद्यमित्यादौ उपसर्गे उपपदे वदेः क्यप् न भवति । सर्वमिदमभिप्रेत्याह--अत्रोपसर्गेऽपीति ।
सत्सूद्विष (सू.3-2-61)।। अत्रोपसर्गेऽपीति ज्ञापयति अन्यत्र सूब्ग्रहणे उपसर्गग्रहणं नेति । तेन वदः सुप्यनुपसर्गग्रहणं चोदितम् । तन्न वक्तव्यं भवति ।
76
\’आतममाने खश् च' इति सूत्रे \’कर्मकर्तरि च' इति वार्तिकेन आत्मकर्मकमनने वर्तमानात् मन्यतेः सुप्युपपदे कर्मकर्तर्यर्थे खश् भवतीति कथितम् । एवं वक्तुश्चायमबिप्रायः यत् अस्मिन् खशि परे \’कर्मवत् कर्मणा तुल्यक्रियः' (सू.3-1-87) इति सूत्रेण कर्मवद्धावात् \’सार्वधातुके यक्' (सू.3-2-67) इति यक् भवति । तथा च दर्शनीयंमन्य इत्यत्र यकारश्रवणं फलमिति । तदुपरि एवमाशङ्का भवति---अत्र कर्मकर्तृग्रहणं मास्तु । कर्तर्येवायं खश् विधीयताम् । दिवादित्वात् अस्य मनधातोः कर्त्रर्थके सार्वधातुके खशि परे श्यनि दर्शनीयंमन्य इति यकारघटितं रूपं सिध्यत्येव । न च रूपं यद्यपि सिध्यति, तथापि स्वरे भेदो भवति यकि सति अन्तोदात्तस्वरः प्रत्ययस्वरेण, श्यनि सति \’ञ्नित्यादिर्नित्यम्' (सू.6-1-197) इत्याद्युदात्तस्वरः इति वाच्यम् । खश्स्वरेण श्यन्स्वरस्य बाधात् अन्तोदात्तत्वसिद्धेः । एवमपि आदौ खश् तस्य स्वरश्च, तदनन्तरं श्यन् तत्प्रयुक्त स्वरश्चेति श्यन्स्वरस्य खश्स्वरे सति विहितत्वात् बलीयस्त्वमित्याद्युदात्तत्वमेव भवेदिति ।

अस्याः शङ्कायाः ज्ञापकसिद्धं वचनमालम्ब्य समाधानं ब्रूते---तासेः परस्येति ।  अत्रायमाशयः--\’तास्यनुदात्तेन्ङिददुपदेशाल्लसार्वधातुकमनुदात्तम्' (सू.6-1-186) इति सूत्रेण तास् इत्यतः परस्य लसार्वधातुकस्यानुदात्तत्वं विधीयते । यथा कर्ता इत्यादौ \’आ' इत्यस्य तासः परस्य लुडादेशस्य अनुदात्तत्वं भवति । प्रत्ययस्वरस्यापवादोऽयम् । यदि सति शिष्टः स्वरः बलीयान् स्यात् तर्हि प्रत्ययस्वरे सति शिष्टः तास््स्वरः प्रत्ययस्वरं बाधत इति तेनैव प्रत्ययस्यानुदात्तत्वे सिद्धे तासेः परस्य लसार्वधातुकस्य अनुदात्तविधानं नावश्यकम् । यतोऽनुदात्तत्वं विहितं तेनैवं ज्ञाप्यते यत् सति शिष्टोऽपि विकरणस्वरः सार्वधातुकस्वरं न बाधते इति । तथा च कर्ता इत्यादौ प्रत्ययस्वरो भवेदिति तद््बाधनार्थं तासेः परस्यानुदात्तविधानम् । एवं च दर्शनीयंमन्य इत्यादौ यदि श्यन् तदा स खख्स्वरं न बाधत इति अन्तोदात्ततैव, यक्यपि अन्तोदात्ततैवेति स्वरेऽपि भेदाभावात् श्यनैवेष्टसिद्धेः कर्तर्येवायं खश् उचित इति कर्मकर्तृग्रहणं न  कर्तव्यमिति श्थितम् ।
आत्ममाने (सू.3-2-83)।। तासेः परस्य लसार्वधातुकस्यानुदात्तत्वविधानं ज्ञापयति सति शिष्टोऽपि विकरणस्वरः सार्वधातुकस्वरं न बाधत इति ।
77
\’लट् स्मे' इति सूत्रस्य स्माब्दे उपपदे भूतानद्यतनपरोक्षे लट्प्रत्ययो भवतीत्यर्थः । लिटोऽयमपवादः । नलेन स्म पुराधीयत इत्यादिकमुदाहरणम् । तत्र च सूत्रे वार्तिकद्वयम्--\’स्म पुरा भूतमात्रे, न स्म पुराद्यतने' इति । तस्य चायमर्थः--प्रथमे वार्तिके स्मपुराशब्दाभ्यामाद्यन्ताभ्यां \’लट् स्मे' \’अपरोक्षेच' \’ननौ पृष्टप्रतिवचने' \’नन्वोर्विभाषा' \’पुरि लुङ् चास्मे' (सू.3-2-118-3-2-122) इति पञ्चसूत्री लक्ष्यते । तत्र भूतमात्रे प्रत्ययो भवति । स्मपुरालक्षणस्तु प्रत्ययः अद्यतने न भवति । अर्थात् \’लट् स्मे' \’अपरोक्षे च' \’पुरि लुङ्चास्मे' इति सूत्रत्रयेण अनद्यतने भूतविशेषे प्रत्ययो विधीयते । \’ननौ पृष्टप्रतिवचने' \’नन्वोर्विभाषा' इत्येताभ्यां तु भूतमात्रे प्रत्ययो विधीयत इति व्यवस्था आश्रयणीया इति । इयं च व्यवस्था सूत्रतो न लभ्यत इति वर्तिककारस्याशयः ।

वस्तुतस्तु सूत्रादेवेयं व्यवस्था लभ्यत इत्याह--इदं ज्ञापयतीति । \’अपरेक्षे च' (सू.3-2-119) इति उत्तरसूत्रारम्भात् \’लट् स्मे' (सू.3-2-118) इति सूत्रे परोक्षग्रहणमनुवर्तते इकति ज्ञायते । ततश्च परोक्षग्रहणसंबद्धमनद्यतनग्रहणमपि तत्र अनुवर्तत इति \’लट् स्मे' इति सुत्रंपरोक्षानद्यतनविषयमिति सिध्यति । \’अपरोक्षे च' (सू.3-2-119) इत्ययमपरोक्षानद्यतनविषयः । \’पुरि लुङ् चास्मे' (सू.3-2-122) इत्यत्र तु लुङ्ग्रहणमहिम्ना अनद्यतनविषयकत्वं लभ्यते । यदि ह्ययं भूतमात्रे विधिः स्यात् तदा \’नन्वोर्विभाषा' (सू.3-2-121) इत्यतो विभाषाग्रहणानुवृत्त्या विकल्पेन लटो विधानात् तदभाचवपक्षे भूतसामान्ये विहितो लुङ् भविष्यतीति लुङ्ग्रहणमनर्थकम् । कृतं च तत् \’पुरि' इति सूत्रस्यानद्यतने लुङः अविधानात् इति पक्षे लुङ्लाभार्थं लुङ्ग्रहणम् । इत्थं चेयं त्रिसूत्री अनद्यतनभूतविषयिणीति सिद्धम् । मध्यमयोः \’ननौ पृष्टप्रतिवचने' (सू.3-2-120) \’नन्वोर्विभाषा' (3-2-121) इति सूत्रयोस्तु परोक्षग्रहणस्यापरोक्षग्रहणस्य च निवृत्त्या तत्सहचरितानद्यतनग्रहणस्यापि निवृत्तेर्भूतमात्रविषयकत्वमिति विषयविभागस्य सूत्रेणैव लाभाद्वार्तिकमनवकरमिति भावः ।
लट् स्मे (सू.3-2-118)।। इदं ज्ञापयति--स्मलक्षणः पुरालक्षणश्चद्यतने न भवत इति ।
78
ननु \’निन्दहिंस'(सू.3-2-146) इत्यादिसूत्रेण निन्दादिभ्यो वुञ््विधानमनर्थकम् । \’ण्वुल््तृचौ' (सू.3-2-133) इति सूत्र विहितण्वुलैवैष्टसिद्धेः । रूपस्वरयोर्विशेषाभावात् । निन्दक इत्यत्र ण्वुल््पक्षे \’लिति' (सू.6-2-193) इति सूत्रेण प्रत्ययात्पूर्वमुदात्तं भवतीति धातोरिकारः उदात्तः । वुञ््पक्षेऽपि \’ञ्नित्यादिर्नित्यम्'(सू.6-1-197) इति सूत्रेण समुदायादिः स एवोदात्त इति स्वरेऽपि भेदाभावात् । न च एकाच््धातुविषये स्वरे भेदो यद्यपि नासिति, तथाप्यनेकाच्धातुविषये स्वरभेदो भवत्येव । अत्र सूत्रे असूयधातुरपि निर्दिष्टः । ततो वुञि असूयकशब्दे समुदायादिरुदात्तः । ण्वुलि तु प्रत्ययात्पूर्वः सकारोत्तर ऊकार उदात्त इति स्वरे भेदोऽस्तीति तदर्थं सूत्रमिति वाच्यम् । तर्हि \’असूयो वुञ्' इत्येव सूत्रमस्तु निन्दादिग्रहणस्य व्यर्थत्वादित्या शङ्क्य वचनविशेषज्ञापकतया सार्थक्यमाह--निन्दादिभ्य इति । अयमर्थः--निन्दादिग्हहणाभावे निन्दक इत्यादिरूपं न सिध्यति । न च वासरूपन्योयेन तृनः विकल्पेन ण्वुल््बाधकत्वात् पक्षे ण्वुल् सिध्यतीति वाच्यम् । तर्हि तत एवेष्टसिद्धेः निन्दादिग्रहणं व्यर्थं सत् तच्छीलादिष्वर्थेषु वासरूपन्यायो न प्रवर्तत इति ज्ञापयतीति तृना नित्यं ण्वुलो बाधा स्यात् । तथा च निन्दक इत्यस्य रूपस्य सिद्ध्यर्थं वुञसूत्रे निन्दादिग्रहणमिति स्वांशे चारितार्थ्यम् । अन्यत्र प्रयोजनं ताच्छीलिकप्रकारणविहितप्रत्ययविषये सामान्यसूत्रं न प्रवर्तत इति ।

वासरूपन्यायेन प्राप्तास्तृजादयः ताच्छीलिकेषु न भवन्तीत्यन्वयः ।
निन्दहिंस (सू.3-2-146)।। निन्दादिभ्यो वुञ््वचनात् ज्ञापकात् ताच्छीलिकेषु सर्वल एव तृजादयो वासरूपेण न भवन्ति ।
79
ननु \’जुचङ्क्रम्यदन्द्रम्यसृगृधिज्वलशुचलषपतपदः' इति सूत्रेण जुप्रभृतिभ्यो धातुभ्यः तच्छीलादिषु कर्तृषु \’युच्' प्रत्ययो विधीयते । तत्र पदधातोर्ग्रहणमनर्थकम् । तस्य अनुदात्तेत्त्वेन हलादित्वेन च \’अनुदात्तेतश्च हलोदेः'(सू.3-2-149) इति सामान्यसूत्रेणैव युच्प्रत्ययसिद्धेः । न च \’लषपतपदस्थाभूवृषहनकमगमशॄभ्य उकञ्'(सू.3-2-154) इति विशेषविहितेन उकञा सामान्यविहितस्य युचो बाधे प्राप्ते उकञा सह समावेशसिद्ध्यर्थं पदेः अत्र युच््सूत्रे ग्रहणमिति वाच्यम् । वासरूपन्ययोन असरूपस्य उकञः विकल्पेन युच््बाधकत्वात् पक्षे युचोऽपि सिद्धेः इत्याशङ्क्य ज्ञापनार्थ पदग्रहणमित्याह--अत्र पदग्रहणादिति । पूर्वोक्तरीत्या व्यर्थं सत् पदग्रहणमेवं ज्ञापयति यत् ताच्छीलिकेष्वपवादविधिषु ताच्छीलिका उत्सर्गविधयः वासरूपन्यायेन प्रसक्ताः प्रतिषिद्धा भवन्तीति । इत्थं च उकञा युचः बाधात् युचोऽपि सिद्ध्यर्थं पदग्रहणं सार्थकमिति भावः ।

ननु यद्येवं ज्ञाप्यते तर्हि \’सूददीपदीक्षश्व'(सू.3-2-153) इति सूत्रे दीपिग्रहणं व्यर्थम् । तेन हि सूत्रेण दीपेर्थुच् निषिध्यते । युच्च \’अनुदात्तेतश्च हलादेः' (सू 3-2-149) इति सूत्रेण प्राप्तः । तस्य \’नमिकम्पिरम्यजसकमहिंसदीपो रः '(3-2-167) इति सूत्रविहितो रप्रत्ययः अपवादः । उभयोरपि ताच्छीलिकत्वात् ताच्छीलिकापवादरप्रत्ययविषये ताच्छीलिकस्योत्सर्गस्य युचः उक्तज्ञापकमहिम्ना अप्राप्तेः तन्निषेधसिद्ध्यर्थं \’सूददीपदीक्षश्च' इति सूत्रे तीपिग्हहणमनर्थकमित्याशङ्क्य, अत एव \’युचो रेण समावेशः' इति वचनज्ञापनद्वारा तत् सार्थकम् इत्याह--सूददीपेत्यत्रेति । रप्रत्ययेन युच््प्रत्ययसमावेशात् कदाचित् दीपेः युजपि स्यादिति तन्निषेधलाभार्थं दीपिग्रहणमिति भावः । एवं ज्ञापनस्य प्रयोजनं तु कम्रा कन्या इत्यादौ पक्षे युजपि भवति तेन कमना कन्या इत्यादिसिद्धिरिति ।

।। इति तृतीयाध्यायस्य द्वितीयः पादः ।।
जुचङ्क्रम्य (सू.3-2-250)।। अत्र पदग्रहणात् ज्ञापकात् ताच्छीलिकास्ताच्छीलिकेषु वासरुपेण न भवन्ति । \’सूददीपे' त्यत्र दीपग्रहणात् ज्ञापकात् भवति युचो रेण समावेशः ।
80
ण्वुलर्थं तत् ।
[वि.] \’ननु तुमुन््ण्वुलौ क्रियार्थायां क्रियायाम्' इति सूत्रेण ण्वुल्विधानमनर्थकम् । \’ण्वुल््तृचौ' इति सामान्यसूत्रेणैव क्रियार्थायां क्रियायामुपपदे भविष्यति काले ण्वुल््सिद्ध्या भोक्तुं व्रजतीत्यर्थे भोजको व्रजतीत्यादिसिद्धेः । न च \’लृट् शेषे च' (सू.3-3-23) इति सूत्रेण क्रियार्थायां क्रियायामुपपदे भविष्यति लृट््प्रत्ययविधानात् विशेषविहितेन तेन ण्वुलो बाधा मा भूदित्येतदर्थं ण्वुल््ग्रहणमिति वाच्यम् । वासरूपपन्यायेन विकल्पेन लृटः ण्वुल्बाधकत्वात् पक्षे ण्वुलोऽपि सिद्धेः इत्याशङ्क्याह--पुनर्ण्वुल्विधानमिति । तथा च क्रियार्थायां क्रियायामुपपदे वासरूपन्यायो न प्रवर्तत इति ज्ञापनात् लृटा ण्वुलो बाधो मा भूदित्येतदर्थ पुनर्ण्वुल्विधानम् । ततश्च वाधकलृड्विषयेऽपि ण्वुल् सिद्ध्यति । तेन च ण्वुल््भिन्नाः तृजादयः प्रत्ययाः लृटा नित्यं बाध्यन्ते । अतः करिष्यामीति व्रचतीत्यर्थे कारको व्रजतीतिवत् कर्ता व्रजतीत्यादयो न प्रयोगाः इति भावः ।
तुमुन््ण्वुलौ (सू.3-3-10)। पुनर्ण्वल्विधानं ज्ञापयति क्रियार्थायां क्रियायामुपपदे वासरूपेण तृजादयो नेति । एवं च बाधक (लड्विषये)
81
प्रतिषेधात् अस्तेये चानिष्टत्वात् । एवं च निश्चिग्रहणं ज्ञापयति--\’थाथघञ््क्तावित्रकाणाम्'(सू.6-2-144) इत्यन्तोदात्तत्वं निष्पूर्वाच्चिनोतेर्नेति ।
[वि.] ननु अब््विधायके \’ग्रहवृदृनिश्चिगमश्च' इति सुत्रे निष्पूर्वस्य चिधातोर्ग्रहणमनर्थकम् । \’एरच्' (सू.3-3-56) इत्यच्प्रत्ययेनैव निश्चय इति रूपसिद्धेः । अच््पक्षे चित्त्वात् अन्तोदात्तता, अप्पक्षेऽपि \’थाथधञ्क्ताबित्रकाणाम्' इत्यनेन अन्तोदात्ततेति स्वरेऽपि विशेषाभावात् । न च \’हस्तादाने चेरस्तेये'(सू.3-3-40) इति सूत्रेणास्तेये घञ््प्राप्तौ तद्बाधनार्थंमब््विधानमिति वाच्यम् । \’अस्तेये' इति प्रतिषेधेन स्तेये घञोऽप्राप्तेः । अस्तेये च हस्तादानविषये निश्चाय इत्येवं घञेवेष्यते नाप् । नथा च निष्पूर्वाच्चिनोतेरब््विधानमनर्थकमित्याशङ्क्य, अत एव \’थाथ' इत्यादिसूत्रेण विहितः अन्तोदात्तस्वरः निष्पूर्वाच्चिनोतेर्नेति ज्ञापयति । तथा च अप््प्रत्ययपक्षे थाथादिस्वराप्रवृत्त्या धातुस्वरेण चयशब्दे चकारोत्तराकारः उदात्तः । स एव निश्चयशब्देऽपि \’गतिकारकोपपदात् कृत्' (सू.6-2-139) इति सूत्रेण भवतीति मध्योदत्तो निश्चयशब्दः । अच््पक्षे चान्तोदात्त इति स्वरभेदात् हस्तादानविषये स्तेये अचा स्वरपर्यन्तेष्टसिद्धेरसंभवात् निष्पूर्वाच्चेरप््प्रत्ययविधानमिति समाधानमाह---स्तेयस्येत्यादिना । घञ्विधौ इति । \’हस्तादाने चेरस्तेये' (सू.3-3-40) इति विधावित्यर्थः । अनिष्टत्वादिति । अप््प्रत्ययस्येति शेषः ।
ग्रहवृदृनिश्चि (सू.3-3-58)।। स्तेयस्य (सुज्विधौ) 
82
ननु \’प्रैषातिसर्गप्राप्तकालेषु कृत्याश्च' इति सूत्रे कृत्यग्रहणं मास्तु । सामान्येन भावकर्मणोर्विहिताः कृत्याः प्रैषादिष्वन्यत्र च भविष्यन्ति । न च प्रैषादिषु विशेषविहितेनानेन लोटा कृत्यानां बाधा मा भूदित्येतदर्थं कृत्यग्रहणमिति वाच्यम् । वासरूपन्यायेन लोटो विकल्पेन बाधकत्वात् पक्षे कृत्यानामपि सिद्धेः इत्याशङ्क्य, एवं तर्हि स्त्र्यधिकारादूर्ध्वं वासरूपविधिर्नेति ज्ञापनार्थं तत् । तथा च अस्य \’प्रैषातिसर्ग' इति सूत्रस्य \’स्त्रियां क्तित्' (सू.3-3-94) इत्यधिकारात्परं विद्यमानत्वेन अत्र वासरूपन्यायानवतारात् लोटा कृत्यानां नित्यं बाधे प्राप्ते समावेशसिद्ध्यर्थं कृत्यग्रहणमित्याह--इदं कृत्यवचनमिति । न च \’वासरूपोऽस्त्रियाम्' इत्यत्र अस्त्रियामित्यनेनैवास्यार्थस्य सिद्धेः ज्ञापनपनवकरमिति वाच्यम् । तेन हि स्त्रियामित्यधिकारे वासरूपो नेति ज्ञायते । स्त्रियामित्यधिकारादूर्ध्वं नेति न लभ्.यते इत्याशयात् । स्त्रियां इत्यधिकारश्च \’नपुंसके भावे क्तः'(सू.3-3-114) इत्यत्रैव विच्छिन्न इति ध्येयम् ।

इति तृतीयाध्यायस्य तृतीयः पादः
प्रैषातिसर्ग (सू.3-3-163)।। इदं कृत्यवचनं लोटा बाधाभावार्थं सत् स्त्रयधिकारादूर्ध्वं वासरूपविधिर्नेति ज्ञापयति ।
83
परिभाषेयम् । अतो न व्याख्यायते ।
उदीचां माङो (सू.3-4-19)।। अत्र सानुबन्धकस्यात्वभूतस्य ग्रहणं ज्ञापयति नानुबन्धकृतमनेजन्तत्वमिति ।
84
ननु पचतीत्यादौ लटः स्थाने तिबादेशः । लकारश्च \’लशक्कतद्धिते' (सू.1-3-8) इति सूत्रेणेत्संज्ञकः । ततश्च लटः लित्त्वात् तदादेशस्य तिबादेरपि स्थानिवद्भावेन लित्त्वात् पचतीत्यादौ लित्स्वरः प्राप्नोतीत्याशङ्क्याह--णलो लित्करणादिति । लिटः स्थाने तिप् तस्य स्थाने णल् तत्र स्थानिवद्भावेनैव णलो लित्त्वे सिद्वे णलो लित्करणं लडादिलकाराणां लस्येत्संज्ञा नेति ज्ञापयति । तथा च स्थानिन एव लित्त्वाभावात् आदेशे तद््दुर्लभमिति णलि लित्करणं सार्थकम् । एवं च पचतीत्यादावपि तिबादेर्लित्त्वं नेति न लित्स्वरप्रसङ्ग इति भावः । भाष्ये तु--

\’न लादेशेषु लित्कृतं भवति'
इति वचनशरीरं दृश्यते । उभयत्र फलमेकमेवेत्यवधेयम् ।
लस्य (सू.3-4-77)।। णलो लित्करणात् लकाराणां लस्य नेत्त्वम् ।
85
ननु \’टित आत्मनेपदानां टेरे' इति सूत्रेण टितो लकारस्य स्थाने यान्यात्मनेपदानि तेषां टेः एत्वं विधीयमानं, पचमान इत्यादौ आनस्य टेरपि प्राप्नोति । आनस्यापि टित्स्थानिकात्मनेपदत्वादित्याशङ्कय,\’टित एत्वे आत्मनेपदेष्वानप्रतिषेधः' इति वार्तिकात् आनस्य न एत्वमित्याह--इति सूत्र इत्यादिना।

वस्तुतो \’गाङ् लिटि' (सू.2-4-49) इति सूत्रे इङः धातोः गाङ् आदेशो विधीयते । तत्र धातोः ङित्त्वात् आदेशस्य गा इत्यस्यापि स्थानिवद्भावेन ङित्त्वं भविष्यतीति आदेशे ङकारानुबन्धो व्यर्थः सन् यत्र सानुबन्धकस्य आदेशः उच्यते तत्र आदेशे इत्संज्ञाप्रयुक्तानि कार्याणि न प्रवर्तन्त इति ज्ञापयतीत्युक्तम् । तथा च \’लटः शतृशानचौ' इति सानुबन्धकस्य स्थाने शानचः विधानात् शानचि टित्त्वप्रयुक्तमेत्त्वं न प्रवर्तिष्यते । पचते इत्यादौ \’लस्य' इति सूत्रेण अनुबन्धरहितस्य स्थाने विधानात् तादीनां एत्वं प्रवर्त्स्यति, अतो न दोष इत्याशयवानाह--अक्तं वेति । \’गाङ् लिटि' इति सूत्रे वार्तिके इति शेषः । अत्र च--

\’सानुबन्धाद्यत्र षष्ठी उच्यार्यते तत्राकृतायामेवेत्संज्ञायामादेशः प्रवर्तते। कृतायां वा इत््संज्ञायां तन्निबन्धनानि कार्याणि न प्रवर्त्तन्ते'

इति \’गाङ् लिटि' इति सूत्रस्थः प्रदीपग्रन्थोऽनुसन्धेयः ।

इति तृतीयोऽध्यायः

।। अथ चतुर्थोऽध्यायः ।।
टित आत्मनेपदानां टेरे (सू.3-4-79)।। टित आत्मनेपदानामिति सूत्रे आनस्य प्रतिषेधो वक्तव्यः । उक्तं वा । ज्ञापकं वा सानुबन्धकस्यादेशवचनमित्कार्याभावस्येति ।
86
\’अजाद्यतष्टाप्' इति सूत्रे \’सूद्रा चामहत्पूर्वा जातिः' इति वार्तिकम् । तस्य च शूद्रजातिः वाच्या चेत् अमहत्पूर्वः शूद्रशब्दः स्त्रियां टापं लभते इत्यर्थः । अजादिगणे पठितस्य शूद्रशब्दस्य टाप् सामान्यतः प्राप्तः । तत्र जातिवाचकत्वं महच्छब्दपूर्वकत्वाभावश्चेति विशेषणद्वलयं यद्यस्ति शूद्रशब्दस्य तदैव टाप् इति व्यवक्था वार्तिककृता कृता भवति । तत्र अमहत्पूर्वा इति विशेषणं व्यर्थम् । महाशूद्रशब्दस्य अजादिगणे पाठाभावादेव टापोऽप्रसक्तेः । न च शूद्रशब्दोऽजादिषु पठ्यते । तेन च तदन्तविधिना महासूद्रशब्दोऽपि गृह्येतेति वाच्यम् । ग्रहणवता प्रातिपदिकेन तदन्तविधः महाशूद्रशब्दोऽपि गृह्येतेति वाच्यम् । ग्रहणवता प्रातिपदिकेन तदन्तविधेः प्रतिषेधात् इत्याशङ्क्य स्त्रीप्रत्ययेषु तदन्तविधिरस्तीति ज्ञापनार्थं तदित्याह--शूद्रा चेति । तथा च तदन्तविधिना शूद्रशब्देन महाशूद्रब्दोऽपि गृह्येतेति तध्द्यावृत्त्यर्थममहत्पूर्वग्रहणम् । ज्ञापनप्रयोजनं तु \’भवती' इत्यत्र उगिदन्तात् भवच्छब्दात् यथा \’उगितश्च' (सू.4-1-6) इति ङीप् तथा तदन्तविधिना उगिदन्तात् अतिभवच्छब्दादपि ङीप् भवतीति अतिभवतीति रूपसिद्धिः इति भावः । इहेति । स्त्रीप्रत्ययप्रकरण इत्यर्थः ।
अजाद्य (सू.4-1-4)।। \’शूद्रा चामहत्पूर्वा' (वा) इति ज्ञापयति इह तदन्तविधिरिति ।87 
87
टिड्ढाणञ् (सू.4-1-15) वामदेवाड्ड्यड्ड्यौ (सू.4-2-9) इति डित्त्वम् \’अननुबन्धकग्रहणे न सानुबन्धकग्रहणम्' \’तदनुबन्धकग्रहणे अतदनुबन्धकग्रहणं न' इति परिभाषयोः ज्ञापकम् ।
88
प्राग्दीव्यतोऽण् (सू.4-1-83)। अयमेव विकृतनिर्देशो ज्ञापयति--"एकदेशविकृतमनन्यव" दिति ।
89
\’प्राग्दीव्यतोऽण' (सू.4-1-83) इति सूत्रे किं प्राग्दीव्यतो याः प्रकृतयः ताभ्यः अण् इति विवक्षितम्, आहोस्वित् प्राग्दीव्यतो येऽर्थास्तेष्वण् इति विवक्षितम् । आद्यपक्षे अपवादभूत - इञादिविषयेप्यण््प्रसङ्गः । द्वयोरेकविषयत्वेन विकल्प एव स्यान्न बाध्यबाधकभाव इति । द्वितीयपक्षे अर्थेष्विदमण््विधानमिति प्रकृत्यन्तरे सावकाशोऽण््प्रत्ययः एकस्मिन्नर्थे प्रकृतिविशेषादुत्पद्यमानेनेञादिना बाध्येतेति न दोषो भवति । तत्र प्रथमपक्षेऽपि दोषो नास्तीति साधयितुमाह--पीलाया वेति वाग्रहणमिति । यद्यपवादविषयेऽप्यण् भवेत्, तर्हि \’पीलया वा' इति सूत्रे वाग्रहणमनर्थकम् । पीलाशब्दात् अपत्यार्थे \’द्व्यचः' (सू.4-1-121) इति अणपवादे ढकि प्राप्ते तदपवादतया पुनरण् विकल्पेन विधीयते \’पीलाया वा' इति सूत्रेण । यद्यपवादविषयेष्वप्यण् स्यात् वाग्रहणं अथवा एतत्सूत्रमप्यन्तरेण अण््ढकोः विकल्पेन समावेशसिद्ध्या सूत्रं व्यर्थं भवेदिति अपवादविषये अण् न भवतीति ज्ञाप्यते । अतः इञादिविषये अणो न प्रसक्तिरिति भावः ।
\’पीलाया वा' (सू.4-1-118) इति वाग्रहणं ज्ञापकं \’नापवादविष्येऽण् भवति' इति ।
90
ननु \’प्राग्दीव्यतः' इत्यस्य स्थाने \’प्राक््ठकः' इत्येव लाघवात् कुतो नोक्तम् । ठक््शब्देन च \’प्राग्वहतेष्ठक्' (सू.4-4-1) इति सूत्रं परामृश्यते इत्याशङ्क्य--प्राग्दीव्यतो येऽर्थाः तेष्वण् भवतीति ज्ञापनार्थं प्राग्दीव्यत इत्युक्तम् । तेन \’प्राग्दीव्यतः' (सू.4-4-2) इति सूत्रपूर्वभाविठगर्थेऽप्यण् भवतीति लभ्यते । तत्र च प्राक् ठक इत्युक्ते ठग्विषये अण् न प्राप्नुयादिति प्राग्दीव्यत इत्युक्तिश्चरितार्था । एवं ज्ञापनस्य प्रयोजनं तु समानेऽर्थे एकस्याः प्रकृतेर्द्वयोः अणञ्प्रत्ययोः प्रसक्तौ प्रकृत्यन्तरे सावकाशस्याणः इञ् बाधक इति बाध्यबाधकभावो निर्णीतो भवतीति इत्याशयवानाह--प्राक् ठक इति वक्तव्य इति । अयमिति । अणित्यर्थः ।
प्राक् ठकः इति वक्तव्ये \’प्राग्दीव्यतः' (सू.4-1-83) इत्युक्तिर्ज्ञापयति अर्थेष्वयमिति ।
91
\’यूनि लुक्' इति सूत्रस्य प्राग्दीव्यतीयेऽजादौ प्रत्यये विवक्षिते युवप्रत्ययस्य लुग्भवति, तस्मिन्निवृत्ते सति यो यतः प्राप्नोति स ततो भवतीत्यर्थः । तस्य प्रयोजनपरिगणनवेलायां \’इञ्ण्यौ सर्वत्र' इति वार्तिंकं प्रवृत्तम् । इञः उदाहरणम् औपगवीयाः इति । अत्र उपगोरपत्यमित्यण् औपगवः, ततः युवापत्ये इञि औपगविः, ततः छप्रत्यये विवक्षिते आदौ इञः युवप्रत्ययस्य लुक्, तस्मिन् लुप्ते छप्रत्ययः औपगवीयाः इति सिध्यति । अत्र लुकः किं प्रयोजनम् ? इञ्यलुप्तेऽपि वृद्धलक्षणे छे औपगवीया इति रूपसिद्धेरित्याशङ्कायां भाष्यकारेण--\’वृद्धवदतिदेशे सति इञो गोत्र इत्यण् प्राप्नोति' इति प्रोक्तम् । तस्यायमर्थः---\’प्राग्दीव्यतोऽधिकारे यूनो वृद्धवदतिदेशः' इति वार्तिकेन युवप्रत्ययस्य गोत्रवत्कार्यातिदेशात् इञो लुगभावे \’इञो गोत्रे'(सू.4-2-112) इत्यण् प्रप्नुयात् । अस्माभिस्तु छप्रत्यय इष्यते । अतः इञो लुग्वक्तव्यः इति । तदुपरि \’नैष दोषः, प्रत्याख्यायतेऽसावतिदेशः ' इति भाष्यम् । तथा च यूनो गोत्रवदतिदेशाबावात् इञः लुगभावेऽपि \’इञो गोत्रे' इत्यण् न भविष्यति, अपि तु वृद्धलक्षणश्छ एव भविष्यतीतीष्टसिद्धेः \’यूनि लुक्' इति लुकः औपगवीया इत्येतदुदाहरणं न भवितुमर्हतीति भाष्याशयः ।

ततः यदि यूनो वृद्धवदतिदेशः (गोत्रवदतिदेशः) प्रत्याख्यायते तदा गोत्रवदतिदेशस्य यानि प्रयोजनान्युक्तानि तेषां कंथ सिद्धिः इति शङ्कायां--\’तानि ज्ञापकेन सिद्धानि' इति भाष्यकृता अभिहितम् । अयमत्राशयः--गार्ग्याणानां समूहः गार्ग्यायणकम्, गार्ग्यायणकानां किंचिद्गार्ग्यायणकम्, गार्ग्यायणो भक्तिरस्य गार्ग्यायणकः, गोत्रश्रयो वुञ् यथा स्यादिति यूनो वृद्धवदतिदेशस्य प्रयोजनान्युक्तानि । तत्र प्रथमे उदाहरणे गर्गस्यापत्यं गोत्रं गार्ग्यः गर्गादिभ्यो यञ् । गार्ग्यास्यापत्यं युवा गार्ग्यायणः \’यञिञोश्च' (सू.4-1-101) इति फक् । ततः समूहार्थे \’गोत्रोक्षोष्ट्रोरभ्र' (सू.4-1-39) इति वुञ्, गार्ग्याणकम् इति रूपं भवति । अत्र फकः युवप्रत्ययस्य गोत्रवद्भावे सत्येव ततः \’गोत्रोक्षोष्ट्रोरभ्र' इति सूत्रेण समूहोर्थे वृञ् भवेत् इति । एतच्च अतिदेशस्य प्रयोजनं ज्ञापकेन साधयित्वा अतिदेशः प्रत्याख्यातः । तथा हि--\’गोत्रोक्षोष्ट्रोरभ्रराजराजन्यराजपुत्रवत्समनुष्याजाद््वुञ्' (4-2-39) इति सूत्रे राजन्यमनुष्यशब्दौ शास्त्रीयगोत्राभिधायिनौ । \’राजश्वशुराद्यत्' (सू.4-1-161) इति सूत्रेण यत््प्रत्यये मनुष्यशब्दः सिध्यति । तत्र \’गोत्रोक्षोष्ट्रो' इति सूत्रे गोत्रग्रहणेनैव राजन्यमनुष्याभ्यां वुञः सिद्धेः किं पृथक् राजन्यमनुष्यग्रहणेन । गृहीतौ तु ज्ञापयतः अपत्यधिकारादुत्तरं गोत्रग्रहणं लौकिकगोत्रपरमिति । लौकिकं च गोत्रमपत्यमात्रम् । किंगोत्रोऽसि माणवक! गार्ग्यायण इत्यादौ युवापत्येऽपि गोत्रशब्दस्य लोके प्रयोगात् । राजन्यमनुष्यशब्दौ च लौकिके प्रयोगे जातिविशेषवाचिनौ लौकिकगोत्राभिधायिनौ न भवत इति गोत्रग्रहणेन ग्रहीतुमशक्यत्वात् तयोः पृथग्ग्रहणम् । इत्थं च गार्ग्यायणशब्दस्य युवापत्यार्थकफक््प्रत्ययान्तस्यापि लौकिकगोत्रार्थकत्वात् गोत्रवद्भावातिदेशं विनापि गोत्रग्रहणेन ग्रहणात् ततः समूहार्थे \’गोत्रोक्षो' इति सूत्रेण वुञः सिद्धत्वात् अतिदेशः प्रत्याख्यायत इति ।

तदेतत् सर्वं मनसिकृत्याह--इति वुञ््विधावित्यादिना । परमिति । अपत्याधिकारादुत्तरमित्यर्थः ।
यूनि लुक् (सू.4-1-90)।। \’गोत्रोक्षोष्ट्र' (सू.4-2-39) इति वुञूविधौ राजन्यमनुष्यग्रहणं ज्ञापकं लौकिकं परं गोत्रमिति । युवा च लोके गोत्रमित्युपचर्यते । किं गोत्रोऽसि माणवक ! गार्ग्यायणः ।
92
तेषामनन्तरेऽपि वृत्तिर्भवतीति ।
[वि.] ननु \’अनृष्यानन्तर्ये बिदादिभ्योऽञ्' (सू.4-1-104) इति यथाश्रुतसूत्रात् बिदादिभ्योऽपत्यार्थेऽञ्प्रत्ययो भवति । ऋषीणामानन्तर्य अव्यवधाने तु न भवतीति अर्थः प्रतीयते । तथा सति कुशिकस्य गोत्रापत्यमित्यर्थ कुशिकशब्दादञि कौशिक इति रूपमिष्यते, तन्न सिध्यति । कुशिकोऽपि ऋषिः तस्य पुत्रः गाधिरपि ऋषिः तस्य पुत्रः विश्वामित्रोंऽपि ऋषिः इति ऋषीणामव्यवधानस्य सद्भावेन अनृष्यानन्तर्थ इति निषेधादित्याशङ्क्याह--ऋषावनन्तरे नेति । अनन्तरमेवानन्तर्यम् । ऋषावित्यवधेरधिकरणत्वविवक्षया सप्तमी । तथा च ऋषिभ्योऽनन्तरापत्ये अञ््प्रत्ययो न भवतीति अनृष्यानन्तर्ये इत्यस्यार्थः । कुशिकशब्दाद्गोत्रापत्ये अञो न कोऽप्युपरोध इति भावः ।

ननु \’गोत्रे कुञ्जादिभ्यः श्चफञ्' ( सू.4-1-98) इति सूत्रात् गोत्रे इत्यस्यास्मिन् सूत्रेऽनुवृत्त्या गोत्रापत्य एवेदं सूत्रं प्रवर्तते । तत्रानन्तरापत्ये प्रसक्त्यभावात् अनृष्यानन्तर्य इति वचनमनर्थकमित्याशङ्क्याह-- गोत्र इत्यधिकारादिति । बिदादिगणे ऋषयः अनृषयश्च पठ्यन्ते । तत्रानृषिभ्यः अनन्तरापत्येऽप्यञ् भवतीति ज्ञापनार्थमनृष्यानन्तर्य इत्युक्तम् । तेन ननान्दुरनन्तरापत्यमित्यर्थे नानान्द्र इति अञ् सिध्यति । एवं पौत्रः दौहत्र इत्यपि सिध्यति । बिदादिगणपठितेभ्यः ऋषिवाचकशब्देभ्यस्तु गोत्रापत्य एवाञ् इति विषयव्यवस्था लभ्यत इति भावः ।
अनृष्यानन्तर्ये (सू.4-1-104)।। ऋषावनन्तरे नेत्यर्थः । गोत्र इत्यधिकारात् सिद्धे यदिमं प्रतिषेधं शास्ति तज्ज्ञापयति बिदादिषु येऽनृषयः (कथ्यन्ते)
93
ननु गोधाशब्दात् \’गोधाया ढ्रक्' (सू.4-1-129) इति सूत्रेण अपत्यर्थे ढ्रकं विधाय \’आरगुदीचाम्' 
(सू.4-1-130) इति सूत्रेण उदीचां मते आरग्विहितः । गौधार इति रूपम् । अत्र गोधाशब्दस्याकारान्तत्वात् ततः रक््प्रत्ययेनापि गौधार इति रूपसिद्धः आरक्प्रत्ययविधानमनर्थकमित्याशङ्क्याह--रका सिद्ध इति । अनाकारान्तेभ्योऽपि शब्देभ्यः आरगिष्यते यथा मौण्डारः जाण्डार इति । रक््प्रत्ययान्ततया तु ते न सिध्यन्तीत्यारग्वचनमिति भावः ।

[ज्ञ.] अतश्च (सू.4-1-177)।। अत इति तदन्ताग्रहणम्, अवन्त्यादिभ्यो लुग्वचनात् ।

[वि.] ननु \’अतश्च' इति सूत्रे इत्यस्य तद्राजविशेषणत्वात्तदन्तविधौ सत्यां अकारान्तस्य तद्राजसंज्ञकप्रत्ययस्य स्त्रियां लुग्भवतीत्यर्थो लभ्यते । ततश्च आम्बष्ठस्यापत्यं सौवीरस्यापत्यमित्यर्थे जनपदक्षत्रियोभयवाचिनः आम्बष्ठशब्दात् सौवीरशब्दाच्च \’वृद्धेत्कोसलाजादाञ््ञ्यङ्' (सू.4-1-169) इति सूत्रेण ञ्यङि अकारान्तत्वेन आम्बष्ठ्या सौवीर्या इत्युभयत्रापि \’अतश्च' (सू.4-1-177) इति लुक् प्राप्नोतीत्याशङ्क्याह--अत इति तदन्ताग्रहणमिति । तथा च \’अतश्च' इति सुत्रे तदन्तविधिर्न भवति । अकाररूपस्य तद्राजस्य स्त्रियां लुक् इत्येव सूत्रार्थः । शूरसेनी इत्यादिकमुदाहरणम् । शूरसेनशब्दादञि तस्य लुग्भवति । ञ्यङ्स्तु अकारन्तत्वेऽपि अकाररूपत्वाभावान्न लुगिति भावः । तदन्तग्रहणं न भवतीत्यत्र ज्ञापकमाह--अवन्त्यादिभ्यो लुग्वचनादिति । \’स्त्रियामवन्तिकुन्तिकुरुभ्यश्च' (सू.4-1-174) इति सूत्रेण अवन्त्यादिभ्यः परस्य तद्राजस्य ञ्यङः लुग्विधीयते । यदि \’अतश्च' इति सूत्रे तदन्तविधिना अकारान्तस्य तद्राजस्यापि लुग्विधीयेत तदा अवन्त्यादिभ्यः परस्य ञ्यङोऽपि \’अतश्च' इत्येनेनैव लुकि सिद्धे \’स्त्रियामवन्ति' इति सूत्रं किमर्थम् । कृतं च तत्सूत्रं \’अतश्च' इति सूत्रे तदन्तविधिर्नास्तीति ज्ञापयतीति भावः ।
आरगुदीचाम् (सू.4-1-230)। रका सिद्धे आरग्वचनम् अन्यतोऽप्ययमिति ज्ञापयति ।
94
\’अतश्च' (सू.4-1-177) इति सूत्रे \’पर्श्वादिभ्यो लुग्वक्तव्यः'। \’पर्शूः' इति भाष्यम् । तस्यायमर्थः पर्शोरपत्यं स्त्रीत्यर्थे पर्शुशब्दात् \’ध्द्यञ्मगध' (सू.4-1-170) इति सूत्रेणाण् । तस्य \’अतश्च' (सू.4-1-177) इति लुक् । ततः \’पर्श्वादियौधेयादिभ्योऽणञौ' (सू.5-3-117) इति स्वार्थेऽण् । तस्य च भिन्नप्रकरणस्थत्वात् अप्राप्तो लुगनेन भाष्येण विधीयते । ततः \’ऊङुतः' इत्यूङ् पर्शूरिति रूपसिद्धिरिति । इदं वचनं ज्ञापकेनैव लुक््सिद्धेः अनावश्यकमित्याशयेन्ह--न प्राच्येत्यादिना । यौधेयादिगणपठितेभ्यः शब्देभ्यः परस्य अकारस्य तद्राजस्य लुक् प्रतिषिध्यते । \’न प्राच्यभर्गादियौधेयादिभ्यः' (4-1-178) इति सूत्रेण । यौधेयीत्युदाहरणम् । युधाया अपत्यं स्त्रीत्यर्थे \’द्व्यचः' (सू.4-1-121) इति ढक् । ततः स्वार्थेऽञ् (5-3-117) तस्य लुकि प्रतिषिद्धे अञन्तलक्षणे ङीनि \’शार्ङ्गरवाद्यञो ङीन् ' (सू.4-1-73) इत्यनेन कृते यौधेयीति भवति । यदि पाञ्चमिकस्यापि तद्राजस्य \’अतश्च' इति लुङ् न स्यात् तदा प्रसक्त्यभावात् यौधेयादिभ्यो विहितस्याञो लुक्प्रतिषेघविधानमनर्थकं स्यादिति स प्रतिषेधः पर्श्वादिभ्यः परस्य अकारस्य लुग्भवतीति ज्ञापयतीत्यर्थः ।

ननु यौधेयशब्दात् ढक्प्रत्ययान्तात् अञं विनापि \’टिड्ढाणञ्' (सू.4-1-15) इति ङीपि यौधेयीति रूपसिद्धेः अत्र अञः का आवश्यकता इति चेन्न । ङीपि सति उदात्तनिवृत्तिस्वरेणान्तोदात्तं पदम्, ङीनि त्वाद्युदात्तमिति स्वरे भेदसद्भावादित्याशयात् ।

।। इति चतुर्थाध्यायस्य प्रथमः पादः ।।
\’न प्राच्यभर्गादियौधेयादिभ्यः' (सू.4-1-178) इति प्रतिषेधो ज्ञापको भवति पर्श्वादिभ्यो लुगिति ।
95
ननु चातुरर्थिकप्रकरणस्यादौ \’तदस्मिन्नस्तीति देशे तन्नाम्नि' (सू.4-2-67) \’तेन निर्वृत्तम्' (सू.4-2-68) \’तस्य निवासः' (सू.4-2-69) \’अदूरभवश्च' (सू 4-2-70) इति चत्वारि सूत्राणि अर्थचतुष्टयप्रतिपादकानि पठ््यन्ते । तत्र किमिमानि चत्वार्थपि मिलित्वा एकं सूत्रम् उत पृथक् पृथक् इमानि चत्वारि सूत्राणि इति कंचिद्विचारं प्रस्तुतवान्् भाष्यकारः । \’देशे तन्नाम्नी' त्यस्य \’तदस्मिन्नस्तीति' \’तेन निंर्वृत्तं' \’तस्य निवासः' \’अदूरभवश्च' इति चतुर्ष्वापि संबन्धो भवति । तदस्मिन्नस्तीत्यर्थे अणादयो भवन्ति प्रत्ययान्तेन प्रकृतिनामके देशे गम्ये, तेन निर्वृत्तमित्यर्थे तृतीयान्तादणादयो भवन्ति तन्नाम्नि देशे गम्ये, तस्य निवास इत्यर्थ षष्ठयन्तादणादयो भवन्ति तन्नाम्नि देशे गम्ये, तस्य अदूरभव इत्यर्थे षष्ठ्यन्तादणादयो भवन्ति तन्नाम्नि देशे गम्ये इति क्रमेण चतुर्णामर्थः । उदुम्बराः सन्त्यस्मिन् देशे औदुम्बरः, कुशाम्बेन निर्वृत्ता कौशाम्बी नगरी, शिबीनां निवासो देशः शैबः, विदिशायाः अदूरभवं नगरं वैदिशम् इत्युदाहरणानि । तत्र चतुर्णां मिलात्वा एकसूत्रत्वमिति पक्षे \’देशे तन्नाम्नि' इत्यस्य चतुर्ष्ववयवेषु संबन्धो न स्यात् । न ह्येकयोगघटकस्यावयवस्य तद्धटकावयवान्तरेऽनुवृत्तिः संभवति । तथा सति \’तदधीते तद्वेद' (सू.4-2-59) इति सुत्रे द्वितीयतच्छब्दस्य व्यर्थत्वात् । प्रथमतत्पदस्यैव वेद इत्यत्राप्यनुवृत्त्या इष्टलाभात् इत्याशङ्क्याह--तदस्यास्त्यस्मिन्नितीति । अयमाशयः । \’तदस्यास्त्य स्मिन्नति मतुप्' (5-2-94) इति सूत्रे \’तत्' इत्यस्य अस्मिन्नित्यत्राप्यनुवृत्तिं स्वीकृत्य तदस्मिन्नित्यर्थे मतुप् इति व्याख्यानमिष्यते । अत्र एकस्मिन्नेव सूत्रे तद्धटकभागान्तरे अस्मिन्नित्यत्र तद् इत्यस्यानुवृत्तिरिष्यते । एकयोगेऽनुवृत्त््यभावे हि तदस्यास्ति तदस्मिन्निमि मतुप्् इति द्विस्तद््ग्रहणं कुर्यात् । यतस्यथा न करोतिं अतो ज्ञापयति एकसूत्रेऽप्यस्त्यनुवृत्तिरिति ।

नन्वेवं सति \’तदधीते तद्वेद' (4-2-59) इति सूत्रे द्वितीयतत्पदं व्यर्थमित्याशऱ्क्येष्टात्तिरित्याह--तदधीते इति । प्रमादकृतमिति । शिष्याणां सुखावबोघाय लाघवं प्रत्यनवधानलक्षणेन प्रमादेन कृतमित्यर्थः इति कैयटः ।
तदस्मिन्नस्तीति देशे (सू.4-2-67)।। \’तदस्यास्त्यस्मिन्' (सू.5-2-94) इति द्विस्तद््ग्रहणाकारणात् क्कचिदेकयोगोऽप्यनुवृत्तिर्भवतीति ज्ञाप्यते । \’तदधीते तद्वेद' (सू.4-2-59) इति तु प्रमादकृतमाचार्यस्य शक्यमकर्तुम् ।
96
(सू.4-1-95)।। अत्र ग्रामादित्यनुवर्च्य ग्रामाच्चेति वक्तव्यमिति प्रत्याख्यातम् ।
[वि.] \’कत्र्यादिभ्यो ढकञ्' इति सूत्रे \’ग्रामाच्चेति वक्तव्यम् । ग्रामेयक' इति वार्तिकम् । एतत्प्रत्याख्यातं भाष्ये--\’तत्तर्हि वक्तव्यम् । न वक्तव्यम् । कत्त्र्यादिभ्यो ढकञित्यत्र ग्रामादित्येतदनुवर्त्तिष्यते' इति । तदाह--अत्र ग्रामादित्यनुवर्त्येति । \’ग्रामाद्यखञौ' (सू.4-2-94) इति सूत्रादिति शेषः ।

।। इति चतुर्थाध्यायस्य द्वितीयः पादः ।।
(कर्त्रादिभ्यो) 
97
\’विभाषा पूर्वाह्णापरह्णाभ्याम्' इति सूत्रेण पूर्वाह्णापराह्णशब्दाभ्यां विभाषा ट्युट्युलौ प्रत्ययौ तयोस्तुडागमश्च विधीयन्ते । पूर्वाह्णेतनम् अपराह्णेतनम् इत्युदाहरणम् । अत्र पूर्वाह्णापराह्णाभ्यां सप्तमीश्रवणार्थं तयोः सूबन्तत्वं वक्तव्यमिति वार्तिककारः अकथयत् । तस्य च\’ङ्याप्प्रातिपदिकात्' (सू.4-1-1) इत्यधिकारात् प्रातिपादिकादेव तद्धित इत्याशयः । भाष्यकारस्तु सुबन्तात् तद्धितोत्पत्तिं ज्ञापकेन प्रसाध्य वार्तिकं प्रत्याचख्यौ । तदाह--घकालतनेष्विति । \’धकालतनेषु कालनाम्नः' (सू.6-3-17) इति सूत्रेष कालवाचकशब्दात् परस्याः सप्तम्याः घकालनेषु परतः अलुग्वचनात् सूबन्तात् तद्धितोत्पत्तिरिति ज्ञाप्यते । कथमन्यथा सप्तम्या एवाभावात् लुकः अलुको वा प्रसक्तिः इति भावः । ननु न ज्ञापकसाध्यमेतत् । \’समर्थानां प्रथमा' दित्यधिकारे तद्धितविधानात् \’किं पुनः समर्थम् अर्थाभिधाने यच्छक्तं कृतवर्णानुपूर्वीकं पदम् ' इति समर्थसूत्रे भाष्योक्त्या सूबन्तपदादेव तद्धितोत्पत्तिलाभादित्यत्राह--यद्यपीति । तथापीत्यादि । ङ्याप्प्रातिपदिकादित्यप्यनुवर्तते तद्धितप्रकरणे । अतस्तदनुगुणतया समर्थशब्दार्थो वक्तव्यः । स च यतद् सुपि सति अर्थबोधे शक्तं तत्समर्थमिति । तथा च सुपि सति अर्खबोधे शक्तात् प्रथमात् प्रातिपदिकात् तद्धित इत्यर्थः । ततश्च प्रातिपदिकाभ्यां पूर्वाह्णापराह्णाभ्यां ट््युट््युलोः सतोः सप्तमीश्रवणं न स्यादिति पूर्वोक्तज्ञापकमहिम्ना सुबन्तात् तद्धितोत्पत्तिं प्रसाध्य \’घकालतनेषु' इत्यनेन अलुका सप्तमीश्रवणं समर्थनीयमिति भावः ।
विभाषा पूर्वाह्ण (सू.4-3-24)।। \’घकालतनेषु' (सू.6-3-17) इत्यलुग्वचनं ज्ञापयति सुबन्तात्तद्धितोत्पत्तिः इति । यद्यपि सामर्थ्यं सुबन्तेनैव तथापि प्रातिपदिकाधिकारात् तत एव संभाव्येतेत्यतो ज्ञापकसाध्यमेतत् ।
98
ननु \’तस्य व्याख्यान इति च व्याख्यातव्यनाम्नः' इति सूत्रेण व्याख्यातव्यवाचिनः षष्ठयन्तात् व्याख्यानेऽभिधेये यथाप्राप्तं तद्धितो भवतीति कथनात् सुपां व्याख्यानः सौपो ग्रन्थ इत्यादाविव पाटलिपुत्रस्य व्याख्यानी सुकोसला इत्यादावपि तद्धितः स्यात् । यादृशः सुकोशलायां प्राकारदिसन्निवेशः तादृशः पाटलिपुत्रे इत्येवं पाटलिपुत्रं सुकोसलया व्याख्यायत इति सूत्रप्रवृत्तियोग्यतायाः सद्धावादित्याशङ्क्य, व्याख्यातव्यनाम्न इत्यत्र नामग्रहणात् व्याख्यातव्यत्वेन प्रसिद्धस्य शब्दात्मकस्य ग्रन्थस्य यन्नाम तत एव तद्धितः अतो नोक्तदोष इत्याशयवानाह--व्याख्यानं शब्दग्रन्थविषय एवेति । शब्दात्मको यो ग्रन्थः तद्विषय एवेत्यर्थः । एवकारेण अशब्दात्मकपाटलिपुत्रादेः व्यवच्छेदः ।
तस्य व्याख्यान (सू.4-3-66)।। व्याख्यानं शब्दग्रन्थविषय एव प्रसिद्धमिति भाष्ये ।
99
ननु \’वासुदेवार्जुनाभ्यां वुन्' इति सूत्रे अर्जुनवासुदेवाभ्यामिति निर्देष्टव्यम् । अर्जुनशब्दस्य वासुदेवशब्दापेक्षया अल्पाच्तरत्वेन \’अल्पाच्तरम्' (सू.2-2-34) इति सूत्रेण पूर्वनिपातप्राप्तेरित्याशङ्क्याह--अयमेवेति । न केवलम् अल्पाच्तरं पूर्वं प्रयुज्यते किंतु बह्वचोऽपि अभ्यर्हितस्य पूर्वं प्रयोगो भवतीति ज्ञापनार्थमेवं निर्देशः । अर्जुनवासुदेवयोर्मध्ये वासुदेवोऽभ्यर्हितः, तस्य परमात्मत्वात् । अतः भगवद्रूपश्रेष्ठवाचिनो वासुदेवशब्दस्य पूर्वनिपातो युक्त इति भावः तेन तापसगिरी इत्यादि सिध्यति ।
वासुदेवार्जुना (सू.4-3-98)।। अयमेव निर्देशो ज्ञापयति अभ्यर्हितं पूर्वमिति । वासुदेवेति च तत्र भगवतः संज्ञा ।
100
तर्हि गर्भशब्दादाद्युदात्तादिनि ततो ङीपि तदन्तादणेव प्राप्नोति नानुदात्तलक्षणोऽञिति तद्धैयर्थ्यं स्पष्टमेव । पदग्रहणं परिमाणार्थम् वाक्यस्य मा भूदिति ।
[वि.] \’अनुदात्तादेश्च' इति सुत्रस्य अनुदात्तादेः प्रातिपदिकात् विकारावयवयोरर्थयोरञ््प्रत्ययो भवतीत्यर्थः । दाधित्थं कापित्थमित्यादिकमुदाहरणम् । तत्र च सूत्रे \’अनुदात्तादेरञो विधाने आद्युदात्तान्ङीष उपसंख्यानम् ' इति वार्तिकम् । तस्य चायमर्थः--आद्युदात्तप्रकृतिकङीषन्तादप्यञ् भवति विकारावयवयोरर्थयोरिति वक्तव्यमिति । कुवल्या विकारः कौवलमित्युदाहरणम्, कुवलशब्दो \’ग्रामादीनां च' (फिट््सूत्र) इत्याद्युदात्तः ततः गौरादित्वान्ङीष् । ततः विकारे अञ् ।

ननु आद्युदात्तात्कुवलशब्दान्ङीषि ङीषः प्रत्ययस्वरेम उदात्तत्बे शेषनिघातेन कुवलीशब्दस्यानुदात्तत्वं वर्तत इति सूत्रेणैवात्र अञः सिद्धेः वार्तिकस्य का आवस्यकतेति चेन्न । ङीषः उदात्तत्वेऽपि शेषनिधातस्यात्राप्रवृत्तेः । \’अनुदात्तं पदमेकवर्जम्' (सू.3-1-158) इति हि, अत्र शेषस्यानुदात्तो वक्तव्यः । तच्च सूत्रं पदविषयम् । कुवलीशब्दश्च न पदम्, सूबन्तत्वाभावात् इत्याशयात् ।

तदुपरि \’न वा समर्थस्यानुदात्तादित्वात् ' इति वार्तिकम् । तस्यचायमर्थः--\’अनुदात्तादेः' इत्येतत् न ङ्याप्प्रातिपदिकात् इत्यस्य विशेषणम् । येन कुवलीशब्दस्य ङ्यन्तस्य पूर्वेक्तरीत्या अनुदात्तादित्वं नास्तीति कथं ततः अञ् स्यादिति शङ्काया अवसरो भवेत् । अपि तु समर्थस्य विशेषणम् । समर्थ च सुबन्तमेव । ततश्च अनुदात्तादेः सुबन्तात् अञ् इति सूत्रार्थः । अतः कुवलीशब्दात् सुबुत्पत्त्यनन्तरं सुबन्तादञ् । सुबन्तस्य च पदत्वात् \’अनुदात्तं पदमेकवर्जम्' इति सूत्रप्रवृत्त्या ईकार एकः उदात्तः अन्यत्सर्वमनुदात्तमिति कुवली ङस् इत्यस्य अनुदात्तादित्वासद्भावात् ततः अञि कौवल इति रूपं सिध्यति सूत्ररीत्यैवेति ।

भाष्यकारस्तु अनुदात्तादेरित्येतत् ङ्याप्प्रातिपदिकादित्यस्यैव विशेषणम्, न सुबन्तादित्यस्य । तथा सति वाचो विकारः इत्यत्रापि \’सावेकाचः' (सू.6-1-186) इति विभक्तेरुदात्ततया सूबन्तस्यानुदात्तदित्वादञ् प्राप्नुयात् । तर्हि कुवली इति ङ्यन्तस्य पदत्वाभावेन शेपनिधाताप्राप्त्या अनुदात्तादितवा भावात् कथं ततः अञ् सिध्येदिति शङ्कायां एवं समाधीयते । कस्मिंश्चित् शब्दे यावत्येव द्वितीयस्य स्वरस्य प्रादुर्भावः तावत्येव पूर्वप्रवृत्तस्य स्वरस्य स्थाने अनुदात्तो भवतीत्याश्रीयते । कुवलशब्दः \’ग्रामादीनां च' इति आद्युदात्तः । ततः ङीषि ईकारस्य उदात्तः । अस्मिन् द्वितींये स्वरे प्रादुर्भूते पूर्वस्याद्युदात्तस्य निवृत्तिः अनुदात्तश्च भवति । तथा च कुवलीशब्दस्यानुदात्तादित्वात् सूत्रेणैव अञ् सिध्यति । यावत्येव द्वितीयस्य स्वरस्येत्याद्याश्रयणे किं प्रमाणमिति चेत-- भिक्षादिषु गार्भिणीशब्दपाठ इति गृहाण । गर्भिणीनां समूह इत्यर्थे \’अनुदात्तादेरञ्' (सू.4-2-44) इत्यञि प्राप्ते तदपवादतया अण््सिद्ध्यर्थं भिक्षादिगणे (सू.4-2-38) गर्भिणीशब्दः पठ्यते । यदि पदस्य निघातः तर्हि तत्पाठो व्यर्थः । तथा हि हर्भशब्दः \’अर्तिगॄभ्यां मन्' (उ.सू. ) इत्युणादिसूत्रेण मन्नन्तत्वात् आद्युदात्तः । ततः इन् । ततः नान्तलक्षणः ङीप् । गर्भिणी इति ङ्यन्तस्य सूबन्तत्वाभावेन पदत्वभावात् \’अनुदात्तं पदम् ' इति सूत्रप्रवृत्तौ आद्युदात्तत्वं गर्भिणीभब्दस्य नापैतीति \’अनुदात्तादेरञ्' इति सूत्राप्रवृत्त्या किं भिक्षादिषु गर्भिणीशब्दस्य अञ्बाधनार्थपाठेन । कृतश्च पाठः ज्ञापयति यावत्येव द्वितीयस्य स्वरसय प्रादुर्भावः तदैव पूर्वप्रवृत्तस्वरः निघातो भवतीति । तथा च इन्स्वरकाले पूर्वप्रवृत्तः आद्युदात्तः निघातो भवतीति अनुदात्तादित्वलक्षणाञ््प्राप्तौ तद्बाधनाय गर्भिणीशब्दस्य भिक्षादिगणे पाठः चरितार्थः । प्रयोजनं तु कौवलइत्यादावञ््सिद्धरत प्रत्यपादयत् ।

सर्वमेतन्मनसिकृत्याह--भिक्षादिष्विति । यावत्येवेति यदैवेत्यर्थः । तावत्येवेति । तदैवेत्यर्थः । तर्हीति । अन्यथेत्यर्थः । अनुदात्तलक्षणोऽञिति । \’अनुदात्तादेरञ्' (सू.4-2-44) इति सूत्रेणेति शेषः ।

तर्हि \’अनुदात्तं पदमेकवर्जम्' (सू.6-1-158) इति सूत्रे पदग्रहणमनर्थकम् । सुबनत्पत्तेः पूर्वमपि द्वितीयस्वरप्राप्तिकाले शेषनिधातस्योपपादितत्वादित्यत आह--पदग्रहणमिति । परिमाणार्थमिति । यस्य पदत्वं भविष्यति तस्यैव एकवर्जमनुदात्तं यथा स्यात् पदसमूहस्य मा भूदित्येतदर्थं पदग्रहणमिति भावः ।।

इति चतुर्थोऽध्यायः ।

।। अथ पञ्चमोऽध्यायः ।।
अनुदात्तादेश्च (सू.4-3-140)।। भिक्षादिषु गर्भिणीशब्दपाठो ज्ञापयति यावत्येव द्वितीयस्वरस्य प्रादुर्भावस्तावत्येव पूर्वनिधातः (प्रतीक्षेत) 
101
ननु \’असमासे निष्कादिभ्यः' इति सूत्रे असमासग्रहणं व्यर्थम् । न च तदभावे परमनिष्कशब्दात्समासादप्यनेन ठक् स्यात् , ठञेवेष्यते । तथा च परमनिष्कशब्दव्यावर्तनार्थं असमासग्रहणमिति वाच्यम् । ग्रहणवता प्रतिपदिकेन तदन्तविधः प्रतिषेधात् निष्कादिभ्यो विधीयमानष्ठक् निष्काद्यन्तान्न भविष्य तीति असमासग्रहणमन्तरेणापि परमनिष्कदिव्यावृत्तिसिद्धेरित्याशङ्क्य, एतत्सूत्रात्प्राक्तनेषु सूत्रेषु प्रातिपदिकग्रहणेन तदन्तदस्यापि ग्रहणमिति ज्ञापनार्थम् असमासग्रहणम् । तथा च तन्न्यायेनात्र सूत्रेऽपि तदन्तविधिप्राप्तौ परमनिष्कादिभ्यऽपि ठक् स्यादिति तद्वारणार्थमसमासग्रहणं सार्थकम् । ज्ञापनप्रयोजनम् तु \’खलयवमाषतिलवृषब्रह्मणश्च' (सू.5-1-7) इति सुत्रेण खलादिभ्यो विधीयमानः हितार्थे यत्प्रत्ययः खलाद्यन्तादपि भवति । तेन कृष्णतिलेभ्यो हितः कृष्णतिल्यः राजमाषेभ्यो हितं राजमाष्यमित्यादिकं सिध्यति । सर्वमिदमभिप्रेत्याह--निष्कादिष्विति ।
प्राक््क्रीताच्छः (सू.5-1-1)।। \’असमासे निष्कादिभ्यः' (सू.5-1-20) । निष्कादिष्वसमासग्रहणं ज्ञापकं पूर्वत्र तदन्तविधेः प्रतिषेधो नेति ।
102
ननु \’विंशतित्रिंशद्भ्यां ड््वुन्नसंज्ञायाम्' इता सूत्रेण आर्हीयेष्वर्थेषु विंशतित्रिंशद्भ्यां ड््वुन्प्रत्ययो विधीयते । विंशकः त्रिंशकः इत्युदाहरणम् । तत्रासंज्ञायामित्यनुक्तौ संज्ञायां विषयेऽपि ड्वुन् भवेत्, कनेव तु तत्र विंशतिकः त्रिंशत्कः इत्येवमिष्यते । अतः असंज्ञायामित्युक्तमिति वक्तव्यम् । परं तु प्रत्युदाहरणे विंशतिकः त्रिंशत्कः इत्युभयत्रापि कन् दुर्लभः । \’संख्याया अतिशदन्तायाःकन्' (सू.5-1-22) इति सूत्रे त्यन्तायाः शदन्तायाश्च कन््प्रतिषेधादित्याशङ्क्य,\’विंशतिकात्खः' इति सूत्रे कन््प्रत्ययान्ततया उच्चारणेन विंशतित्रिंशद्भ्यां कन् भवतिति ज्ञापनान्न दोष इत्याह--कप्रत्ययान्तोच्चारणमिति । न च विंशतिकशब्द एव सूत्रकारेणोच्चारितः । तेन च विंशतिकशब्दस्य साधुत्वावगमेऽपि त्रिंशत्कशब्दस्य कथं साधुत्वमवगम्येत इति वाच्यम् । विंशतिकशब्देन विंशतिशब्दघटितसूत्रोपलक्षणेन तत्सूत्रोपात्ताभ्यां विंशतित्रिंशद्भ्यामुबाभ्यामपि कन्प्रत्ययस्य ज्ञापनादित्याशयः । योगापेक्षत्वात् ज्ञापकत्वस्येति यावत् ।
विंशतित्रिंशद्भ्याम् (सू.5-1-24)।। विंशतिकात्खः (सू.5-1-32) इति कप्रत्ययान्तोच्चारणं ज्ञापयति भवत्येतत््सूत्रोपात्ताभ्यां कन्निति ।
103
ननु \’तत्र तस्येव' इति सूत्रेण सप्तम्यन्तात् षष्ट्यन्ताच्च इवार्थे वतिप्रत्ययो विधीयते । मथुरायामिव मथुरावत् स्त्रुघ्रे प्राकारः, देवदत्तस्येव देवदत्तवत् यज्ञदत्तस्य गावः इत्यादिकमुदाहरणम् । तत्रेवशबह्दयोगे सम्बन्धसामान्ये षष्ठ्याः स्भवेऽपि इवयोगे केनापि सूत्रेण सप्तम्याः अविधानेन सप्तम्यन्तादिवार्थे वतिविधानं कथं सङ्गच्छत इत्याशङ्क्य, अस्मादेव इवार्थे सप्तम्यन्ताद्वतिविधानात् ज्ञापकात् इवयोगे सप्तमीविभक्तिर्भवतीति ज्ञापनात् न कोऽपि दोष इति समाधत्ते--अस्मादेवेति । इवशब्देनेति । योग इति शेषः । ज्ञापनस्य फलं तु देवेष्विव नाम ब्राह्मणेष्विव नाम इत्यादिप्रयोग उपपन्नो भवतीति ।
तत्र तस्येव (सू.5-2-116)।। अस्मादेव ज्ञापकादिवशब्देन सप्तमी भवति ।
104
ननु \’किमिदंभ्यां वे घः' इति सूत्रं किमिदंभ्यां परस्य वतुपो वकारस्य घत्वं विधत्ते । कियान् इयान् इत्युदाहरणम् । तत्र किमिदंब्यां वतुपो दुर्लभत्वात् धत्वविधानमसंगतम् । \’यत्तदेतेब्यः परिमाणे वतुप् ' (सू.5-2-39) इति सूत्रे यत्तदेतच्छब्देब्य एव वतुपो विधानादित्या शङ्क्याह--एतदेवेति । किमिदंभ्यां वतुपोऽभावे तदवयववकारस्य घत्वविधानमनुपपन्नमिति आदेशविधानान्यथानुपपच्या वतुप््प्रत्ययः किमिदंब्यां भवतीत्यनुमीयत इति भावः ।
किमिदंभ्याम् (सू.5-2-40)।। एतदेव ज्ञापयति किमिदंब्यां वतुबिति ।
105
श्चासं (सू.5-2-58)।। असंख्यादेरित्येतत् ज्ञापयति (भवति) हि [भवतीह] तदन्तविधिरिति । तेनैकविंशतितमः सिद्धः ।
[वि.] ननु षष्ठ्यादेश्चासंख्यादेः' इति सूत्रेणासंख्यादेः षष्टिप्रभृतेः संख्यावाचकशब्दात् परस्य डटस्तमडागमो नित्यं विधीयते । षष्टितम इत्यादिकमुदाहरणम् । तत्रासंख्यादेरित्यनुक्तौ एकषष्टितमः इत्यत्रापि नित्यं तमडागमः स्यात्, \’विंशत्यादिभ्यस्तमडन्यतरस्यां' (सू.5-2-56) इत्यनेन विकल्पेन तु तमडिष्यते इति असंख्यादेरित्यस्य प्रयोजनं वक्तव्यम् । तन्न युक्तम् । ग्रहणवता प्रातिपदिकेन तदन्तविधिप्रतिषेधात् षष्टिशब्देन षष्टिशब्दान्तस्य एकषष्टिशब्दस्य ग्रहणासंभवादेव ततः एतत्सूत्राप्रवृत्तेः इत्याशङ्क्याह-असंख्यादेरित्येतदिति । तथा च पूर्वोक्तरीत्या व्यर्थं सत् असंख्यादेरित्येतत् इह तमट््प्रकरणे तदन्तविधिरस्तीति ज्ञापयति । ततश्च एकषष्टिशब्दादपि तदन्तविधिना अनेन सूत्रेण नित्यं डटस्तमडागमप्रसक्तौ तद्वारणार्थं असंख्यादेरिति । एकषष्टिशब्दस्य संख्यावाचकैकशब्दाद्यवयवकत्वेनासंख्यादित्वं नास्तीति न दोषः ।

ज्ञापनफलवमाह-तेनैकविंशतितमः सिद्ध इति । \’विंशत्यादिंभ्यस्तमडन्यतरस्यां' (सू.5-2-56) इति सूत्रे तदन्तविधिना विंशत्याद्यन्तस्यापि ग्रहणात् एकषष्टिशब्दादपि तेन डटस्तमटि एकषष्टितम इति सिध्यति । डटस्तमट्प्रकरणे तदन्तविध्यभावे तु षष्टिशब्दान्तस्य एकषष्टिशब्दस्य \’विंशत्यादिभ्यः' इति सूत्रे ग्रहणाभावात् डटस्तमट् न स्यात् एकषष्ठ इत्येव रूपं भवेदिति भावः ।
(षष्ठादे) 
106
ननु \’सिध्मादिभ्य' इति सुत्रे \’प्राणिस्थादातो लजन्यतरस्यां' (सू.5-2-96) इति सूत्रादन्यतरस्यामित्यनुवर्तते । तथा च सिध्मादिब्यः मत्वर्थेऽन्यतरस्यां लच् भवतीति सूत्रार्थो लभ्यते । एवं सति सिध्यादिगणे यान्यकारान्तानि तेभ्यो विकल्पेन लचि विहिते लजभावपक्षे \’अत इनिठनौ' (सू.5-2-115) इति सूत्रेण इनिठनावपि प्राप्नुतः । मतुबेवेष्यते । कथमेतत्सिध्यतीत्याशङ्क्याह-अदन्तेत्यादिना । अयमाशयः--निपातानामनेकार्थत्वादत्र सूत्रेऽनुवलृत्तः अन्यतरस्यांशब्दः समुच्चयार्थकः न विकल्पार्थकः । अतः अन्यतरस्यांग्रहणेन प्रकृतः मतुप् समुच्चीयते । सिध्मादिबप्यः लच् मतुप् च बवतः इति सूत्रार्थः । अतः इनिठनोः न प्रसक्तिः । समुच्चयार्थोऽयमन्यतरस्यांशब्द इत्यत्र किं ज्ञापकमिति चेत् पिच्छादीनां तुन्दादीनां च पृथक् सूत्रे ग्रहणमिति ग्रहाण। तथा हि-\’तुन्दादिभ्य इलच्च' (5-2-117) इत्येकं सूत्रम् । तत्र च चत्वार- प्रत्ययाः इष्यन्ते इलच् इनिठनौ मतुप् चेति । यद्यन्यतरस्याग्रहणानुवृत्त्या प्रत्ययचतुष्टयं सिध्मादिब्योऽपि भवेत् तर्हि अस्यैवान्यतरस्यांशब्दस्य \’लोमादिपामादिपिच्छादिब्यः शनेलचः' (सू.5-2-200) इति सूत्रेऽप्यनुवृत्त्या पिच्चादिभ्योऽपि चत्वारः प्रत्यया भवेयुः । तथा सति तुन्दादीनां पिच्छादिगणे पाठेनैव तुन्दादिब्यः \’लोमादिपामादि' इति प्रत्ययचतुष्टयसिद्धेः \’तुन्दादिब्य इलच्च' इति पृथक्सूत्रमनर्थकम् । यद्वा तुन्दादिगणे पिच्छादीनां पाठेनैव पिच्छादिब्यः \’तुन्दादिभ्यः इलच्च' इति सूत्रेण प्रत्ययचतुष्टयसिद्दौ \’लोमादिपामादि' सूत्रे पिच्छादिग्रहणमनर्थकम् । एवं चानयोः पिच्छादितुन्दाद्योः पृथक्पाठः पूथग्योगकरणं चायुक्त मिति \’सिध्मादिभ्यश्च' इति सूत्रे अन्यतरस्यांशब्दः समुच्चयार्थो न विकल्पार्थ इति ज्ञापयति । तथा च प्रकृतस्य मतुपः समुच्चयेन प्रत्ययद्वयसिद्धावपि प्रत्ययचतुष्टयं तुन्दादिभ्यो न सिध्येदिति पिच्छादिभ्यः पृथक्कृत्य \’तुन्दादिब्य इलच्च' इति सूत्रं प्रणीतम् । तस्य च इनिठन्ब्यामनन्तरं प्रवृत्तत्वात् चकारेण मतुप् इनिठनौ च समुच्चीयेते इति प्रत्ययचतुष्टयसिद्धिः । सिध्मादिपिच्छादिसूत्रयोस्तु इनिठनोः पूर्वं पाठात् समुच्चयार्थकेनान्यतरस्यांग्रहणेन पूर्वकृतो मतुबेव समुच्चीयत इति तेभ्यः प्रत्ययद्वयमेवेति व्यवस्था सिध्यति । विकल्पार्थकत्वापक्षे तु अभावपक्षे पूर्वेण परेण वा विहिताः सर्वेऽपि प्रत्याया यथाप्राप्तं भवेयुरिति भावः ।

\’सिध्मादिभ्यस्च' (5-1-97) इति सूत्रेऽनुवृत्तं अन्यतरस्यांग्रहणं समुच्चयार्थकमित्यत्र ज्ञापकान्तरमुपन्यस्यति \’केशाद्वः' इत्यादिना । \’केसाद्वोऽन्यतरस्याम्' (सू.5-1-109) इति सूत्रेऽन्यतरस्यांग्रहणानुवृत्त्यैव तत्फलसिद्धेः । अतः व्यर्थं सत् तत् पूर्वत्र अन्यतरस्यांग्रहणं समुच्चयार्थकमिति ज्ञापयति । तथा च तस्य केशाद्व इत्यत्रानुवृत्तौ समुच्चयार्थ एव लभ्येत । विकल्पार्थस्तिवष्यते । तेन इनिठनावपि प्राप्येते । अत एव केशवः केशी केशिकः केशवानिति रूपचतुष्टयं सिध्यति इति भावः ।

अन्ये तु-\’केशाद्वोऽन्यतरस्याम्' (सू.5-2-109) इति सूत्रे अन्यतरस्यांग्रहणं \’द्युद्रुब्यां मः' (सू.5-2-107) इति पूर्वसूत्रस्य नित्यत्वज्ञापनाय । अन्यथा तत्रापि अन्यतरस्याम् इत्यस्यानुवृत्तौ तस्याप्यनित्यत्वापत्तेः । तथा च तत्र सूत्रेऽन्यतरस्यामित्यस्य निवृत्तिं सूचयति । एतदेव विबाषयोर्मध्ये ये विधयस्ते नित्या भवन्तीति शब्दान्तरेमोक्तम् । तथा च \’केशाद्व' इति सूत्रस्थान्यतरस्यांग्रहणस्य प्रयोजनान्तरसद्भावात् तत्कथं समुच्चयार्थे ज्ञापकं भवेदिति वदन्ति । तदनुवदति--द्युद्रुभ्यां नित्यार्थमेक इति ।

वस्तुतस्तु-\’द्युद्रुभ्यां मो नित्यं' इति नित्यपदं संयोज्य नित्यत्वे साधयितुं शक्ये सति तदर्थं उत्तरसूत्रे अन्यतरस्यांग्रहणोपादानमित्येतन्न युज्यते इति अन्यतरस्यांग्रहणं ज्ञापकमेव । इदमेवास्वारस्यम् एके इत्यनेन सुचितमित्यवधेयम् ।
सिध्मादिभ्यश्च (सू.4-2-97)।। अदन्तपिच्छादितुन्दाद्यन्यतरपाठेनैव सिद्धे भेदेन पाठो ज्ञापयति लजन्यतरस्यामिति समुच्चय इति । \’केशाद्वोऽन्यतरस्यां' (सू.5-2-109) इत्यन्यतरस्यांग्रहणस्य पुनः करणाच्येदं समुच्चयार्थम् । द्युद्रुभ्यां नित्यार्थमेके एतदन्यतरस्यांग्रहहणमिच्छन्ति विभाषयोर्मध्ये ये विधयस्ते वित्या भवन्तीति ।
107
ननु \’एकगोपूर्वाट्ठञ् नित्यम्' इति सूत्रे नित्यग्रहणं व्यर्थम् । न च तदभावे \’केशाद्वोऽन्यतरस्यां' (सू.5-2-109) इति सूत्रात् अन्यतरस्यामित्यनुवर्तेत । ततश्च पक्षे मतुबपि स्यादिति तन्निवृत्त्यर्थं नित्यग्रहणमिति वाच्यम् । पूर्वसूत्र एव अन्यतरस्यामित्यस्य निवृत्तेरत्रानुवृत्त्यसम्भवादित्यतः ज्ञापकार्थंत्वमाह--नित्यग्रहणमिति । यतोऽत्र सूत्रे नित्यग्रहणं कृतं तेन पूर्वसूत्रेऽन्यतरस्यांग्रहणमनुवर्तत इति ज्ञापयति । एवं चात्रापि तदनुवृत्तौ पक्षे मतुप् स्यादिति तन्निवृत्त्यर्थं नित्यग्रहणमिति भावः । ज्ञापनफलं तु \’व्रीह्यादिभ्यश्च'(सू.5-1-116) इति सूत्रस्य वैकल्पिकत्वमिति ।
एकगोपूर्वात् (सू.5-2-117)।। नित्यग्रहणं ज्ञापयति प्रागेतस्माद्योगाद्विभाषानुवर्तत इति ।
108
ननु \’प्रशस्यस्य श्रः' इति सूत्रे \’अजादी गुणवचनादेव' (सू.5-3-58) इति सूत्रात् अजादी इत्यनुवर्त्य तत् सप्तम्यन्ततया विपरिणमय्य अजाद्योः प्रत्यययोः परतः प्रशस्यशब्दस्य श्रादेशो भवतीति सूत्रार्थो वर्ण्यते । अजादी प्रत्ययौ च इष्ठन्नीयसुनौ । तत्र प्रशस्यशब्दस्य गुणवाचकत्वाभावात् प्रशस्यस्य श्रादेशविधानं न सङ्गच्छत इत्याशङ्क्य, अत एवागुणवाचकेभ्योऽपीष्ठन्नीयसुनौ भवत इति ज्ञापयति । ततश्च अगुणवचनादपि प्रशस्यशब्दादिष्ठेयसुनोः सम्भवात् तयोः परतः श्रादेशविधानं उपपद्यते इत्याशयवानाह--अजाद्योरिति । इष्ठन्नीयसुनोः परत इत्यर्थः । एतदादेशविधानमिति । श्रादेशविधानमित्यर्थः उपलक्षणमेतत् ज्याद्यादेशविधानस्यापि । एतेभ्य इति । प्रशस्यवृद्धादिभ्य इत्यर्थः ।
प्रशस्यस्य श्रः (सू.5-3-60)।। अजाद्योरेतदादेशविधानं ज्ञापयत्येतेभ्योऽगुणवचनेभ्योऽप्यजादी इति ।
109
ननु \’णचः स्त्रियामञ्' इति सूत्रे णजन्तात् स्वार्थे अञ्प्रत्ययो विधीयते स्त्रियां विषेय। स्त्रियामित्येतत् अञ्प्रत्ययेऽन्वेति । तत्र स्त्रियामिति व्यर्थम् । \’कर्मव्यतिहारे णच् स्त्रियां' (सू.3-3-43) इति सूत्रेण स्त्रियां णचो विदानात् णजन्तात् स्वार्थे विधीयमानोऽञपि \’स्वार्थिकाः प्रकृतितो लिङ्गवचनान्यनुवर्तन्त' इति न्यायेन स्त्रियामेव भविष्यतीति इत्याशङ्क्य, एवं तर्हि सिद्धे सति यत् स्त्रीग्रहणं करोति तज्ज्ञापयति स्वार्थिकाः प्रत्ययाः प्रकृतितो लिङ्गवचनान्यतिवर्तन्ते च इति । अतः लिङ्गान्तरप्रसक्तौ तद्व्यावर्तनेन अञन्तस्य स्त्रीत्वसिद्ध्यर्थं स्त्रियामिति उक्तं इत्याशयेनाह--अत्र स्त्रीग्रहणमिति । ज्ञापनफलं तु गुडकल्पा द्राक्षा तैलकल्पा प्रसन्ना पयस्कल्पा यवागूरित्येतत्सिद्धं भवतीति भाष्ये उक्तम् ।।

इति पञ्चमोऽध्यायः ।।


अथ षष्ठोऽध्यायः
\’णचः स्त्रियाम' (सू.5-4-14)।। अत्र स्त्रीग्रहणं ज्ञापयति स्वार्थिकाः प्रकृतितो लिङ्गवचनान्यतिवर्तन्त इति ।
110
परिभाषेयमिति न व्याख्यायते ।

[ ज्ञा.] न सम्प्रसारणे (सू.6-1-37)।। अयमेव निषेधो ज्ञापयति (पूर्वस्य) [परस्य] न (परस्येति) [पूर्वस्येति] ।

[वि.] ननु \’न सम्प्रसारणे सम्प्रसारणं' इति सूत्रेण सम्प्रसारणे परतः पूर्वस्य यणः सम्प्रसारणं न भवतीत्युच्यते । यून इत्यादिकमुदाहरणम् । युवन् शब्दात् शसि युवन् अस् इति स्थिते वकारस्य \’श्वयुवमघोनामतद्धिते' (सू.6-4-133) इति सूत्रेम सम्प्रसारणे उकारे यु उ अन् इति स्थिते \’सम्प्रसारणाच्च' (सू.6-1-108) इति पूर्वरूपे यु उन् इति स्थिते सवर्णदीर्घे यूनः इति रूपं सिध्यति । तत्र यकारस्यापि सम्प्रसारणे प्राप्ते \’न सम्प्रसारणे' इति सूत्रेण वकारस्थानिके उकाररूपे सम्प्रसारणे परे यकारस्य संप्रसारणं न भवतीति निषिध्यते । तदेतत् तदा घटते यदि युवन््शब्दे वकारस्य पूर्वं सम्प्रसारणं स्यात् । यदा तु आदौ यकारस्य सम्प्रसारणं क्रियते तदा सम्प्रसारण परकत्वाभावान्निषेधो न प्रवर्तेत । तथा च आदौ यकारस्य सम्प्रसारणं पश्चद्वकारस्येत्येवमुभयोः सम्प्रसारणं प्रसज्यत इत्याशङ्क्याह--अयमेव निषेधो ज्ञापयतीति । यदि हि द्वयोः सम्प्रसारणं स्यात् निषेधारम्भो व्यर्थो भवेत् । निषेधमहिम्ना च परस्य यणः पूर्वं सम्प्रसारणं न पूर्वस्येति ज्ञापयति । ततश्च परस्य सम्प्रसारणे कृते पूर्वस्यापि प्राप्तौ सत्यां निषेध आरभ्यते इति निषेधस्य चरितार्थतेति भावः ।
दाश्वान् साह्वान् (सू.6-1-12)-\’अब्यासस्यासवर्णे' (सू.6-4-78) इत्यसवर्णग्रहणं ज्ञापयति वार्णादाङ्गं बलीय इति । न ह्यन्तरेण गुणवृद्धी असवर्णपरोऽभ्यासो भवति ।
111
\’प्रथमयोः पूर्वसवर्णः' इति सूत्रे, प्रथमशब्दः क्कचित् सन्निवेशे क्रमेण सन्निविष्टानामादिभूतं बोधयति । \’दीर्घाज्जसि च' (सू.6-1-105) इति लिङ्गात् सबात्मकसन्निवेशघटकानामादिभूतयोरित्यर्थः पर्यवस्यति । तत्रादिभूतयोः कयोः ? किं विभक्त्योः ? उत प्रत्यययोः इति सन्देहः । ननु \’इको यणचि' (सू.6-1-77) इत्यत अचीत्यनुवर्तते । तच्च प्रथमयोरित्यस्य विशेषणम् । तेन अजाद्योः प्रथमयोरित्यर्थः सम्पन्नः । तत्र प्रथमन्निके सु इत्यस्याजादित्वासम्भचवेऽपि अवयवान्तरगतमजादित्वमादाय प्रथमयोर्द्वयोर्विभक्त्योरजादित्वं वक्तुं शक्यते । प्रत्यययोस्तु ग्रहणे सुशब्दस्याजादित्वासम्भवात् औजसोश्चाप्रथमत्वात् प्रथमयोरजाद्योः प्रत्यययोरिति व्याख्यानं न सम्भवति . तथा च प्रथमयोः विभक्त्योरेव ग्रहणमिति क्व सन्देहावकाश इति चेन्न । अजादी इत्येतदेव प्रथमावित्यस्य विशेषणम् । तथा च अजादित्वेन सिद्धौ यौ प्रथमौ इतराजादिप्रत्ययापेक्षयेति यावत् तयोः परतः पूर्वसवर्णदीर्घ इत्यपि व्याख्यानसम्भवेन औजसोः प्रत्यययोरेव ग्रहणमित्यपि वक्तुं शक्यत्वात् । ततश्च प्रथमयोर्विभक्त्योर्ग्रहणं उत प्रथमयोः प्रत्यययोरिति सन्देहरतदवस्थ इत्यत आह--अत्रेति । \’तस्माच्छसो नः पुंसि' (सू.6-1-103) इति सूत्रे प्रथमयोरजाद्योः प्रत्यययोर्ग्रहणे औजसोरेव पूर्वसवर्णदीर्घः तेन सूत्रेण लभ्येत । शसि तु पूर्वसवर्णदीर्घाप्राप्त्या कृतपूर्वसवर्णदीर्घात्परत्वं शसवयवसकारस्य कथं भवितुमर्हति । अतस्तस्मादित्यनेन शस्यपि पूर्वसवर्णदीर्घमनुमन्यमानः सूत्रकारः \’प्रथमयो' रिति सूत्रे प्रथमयोर्विभक्त्योरेव ग्रहणमभिप्रेतीति भावः ।
प्रथमयोः पूर्व (सू.6-1-102)।। अत्र विभक्त्योर्ग्रहणे \’तस्माच्छसो नः'(6-1-103) इति पूर्वलसवर्णदीर्घपरामर्शकं तस्मादिति ज्ञापकम् ।
112
कार्यं गुणोऽन्तरङ्गः । पूर्वमुपसर्गस्य दातुना योगः नाद्यशब्देन । अद्यशब्दस्य तु समुदायेन योगादिति ।
[वि.] \’सम्प्रसारणाच्च' इति सूत्रे \’आद्गुणात्सवर्णदीर्घत्वमाङभ्यासयोः' इति वार्तिकम् । आङि अभ्यासे च परे आद्गुणसवर्णदीर्घयोः प्राप्तौ सवर्णदीर्घ एव भवति न आद्गुण इति तदर्थः । आङि अद्योढा इत्युदाहरणम् । अद्य आ ऊढा इति स्थिते अद्य आ अनयोः सवर्णदीर्घे अद्या उढा इति स्थिते आद्गुणे अद्योढा इति सिध्यति । आदौ अ ऊढा अनयोर्गुणे तु अद्य ओढा इति स्थिते वृद्धौ अद्यौढा इति भवेत इति वार्तिकाशयः ।

नन्वेतद्वार्तिकमयुक्तम् । आदौ सवर्णदीर्घे सति \’ओमाङोश्च' (सू.6-1-95) इति सूत्रेण आङि पररूपविधानस्य वैयर्थ्यापत्तेः । तथा हि शिव आ इहीत्यत्र आ इहीत्यनयोराद्गुणे शिव एहि इति श्थिते \’वृद्धिरेचि' (सू.6-1-88) इत्यनेन वृद्धौ प्राप्तायां तदपवादत्वेन पररूपं विधीयते । यदि च आद्गुणात्सवर्णदीर्घः आदौ भवेत् तदा शिव आ अनयोः सवर्णदीर्घे पश्चाद्गुणो शिवेहि इतीष्टं रूपं सिद्धमेवेति किमाङि पररूपविधानेन इत्याश्ङ्क्याह--आङि पररूपमिति । तथा च \’अन्तरङ्ग बलीयः' इति वचनज्ञापनार्थ आङि परूपविधानम् । धातूपसर्गयोर्थत्कार्थं तदन्तरङ्गम् । आद्गुणस्य च धातूपसर्गकार्यत्वेनान्तरङ्गत्वात् आ इहि इत्यनयोर्गुणे पश्चात् वृद्धौ सत्यां शिवैहि इत्यनिष्टं रूपं प्रसज्येतेति वृद्दिबाधनार्थमाङि पररूपविधानं सार्थकमिति भावः ।

उपसर्गस्य पूर्वं धातुनैव योगः न अद्यशब्देनेत्यत्र नियामकमाह अद्यशब्दस्य तु इति । अद्य इत्यस्याधारार्थस्य आङा सम्बन्धो नास्ति, क्रियासापेक्षत्वादाधारस्य आङश्च क्रियावाचित्वाभावात् । क्रिया च धातूपसर्गसमुदायेनोच्यते । अतः धातूपसर्गसमुदायेनैव अद्यशब्दस्य सम्बन्धः, न तु क्रियाया अवाचकेन केवलेन आङा इति भावः ।
सम्प्रसारणाच्च (सू.6-1-108)।। आङि पररुपं ज्ञापकमन्तरङ्गबलीयस्त्वस्य। अद्य आ ऊढा अद्योढा धातूपसर्ग(योगः) 
113
\’अनुदात्तस्य च यत्रोदात्तलोपः' इति सूत्रस्य यस्मिन्ननुदात्ते परे उदात्तो लुप्यते तस्यानुदात्तस्य उदात्तो भवतीत्यर्थः । अत्र अविद्यमानोदात्तकं यं निमित्तीकृत्य उदात्तलोपः तस्योदात्त इति वा,निमित्तत्वानादरेण अविद्यमानोदोत्ते यस्मिन् वर्णे परत उदात्तलोपस्तस्य वर्णस्योदात्त इति वा व्याख्यानं भवितुमर्हति । तत्र प्रथमपक्षे \’कर्षात्वतो घञोऽन्त उदात्तः' (सू.6-1-159) इति सूत्रात् अन्त इत्यनुवर्तय अविद्यमानोदात्तकस्यान्त उदात्त इति सूत्रर्थः सम्पद्यते । द्वितीयपक्षे तु अनुदात्तस्य वर्णस्यैवोदात्तविधानात् अन्त इति नानुवर्तते फलाभावात् । तथा च द्वितीयपक्षे अनुदात्तस्यादेरुदात्त इति फलितम् । प्रथमपक्षे अनुदात्तस्यान्त उदात्त इति फलितम् । तत्र कतरः पक्षः श्रेयान् इति शङ्कायां द्वितीयः पक्ष एव श्रेयानित्याह--अयचश्चित्करणादिति । द्वाववयवावस्य त्रयोऽवयवा अस्येति चार्थे \’संख्याया अवयवे तयप्' (सू.5-2-42) इति सूत्र्ण द्वित्रिभ्यां तयप् । तषपश्च \’द्वित्रिब्यां तयस्यायज्वा' (सू.5-2-43) इति सूत्रेणायजादेशः । तयप् पित्त्वादनुदात्तः । तत्स्थानिकोऽयचू अपि स्थानिवद्बावेनानुदात्तः तस्मिन् परे च \’यस्येति च' (सू.6-4-148) इतीकारलोपे द्वयं त्रयमित्यत्र \’अनुदात्तस्य च यत्रोदात्तलोपः' इति प्रकृतसूत्रेण अय इत्यस्यादेरकारस्योदात्तत्वे प्राप्ते अन्तोदात्तत्वाय अयचश्चित्करणम् । यदि च \’अनुदात्तस्य च' इति सूत्रे अन्त इत्यनुवर्तेत तदा अनुदात्तस्य अय इत्यत्यान्त एवोदात्तो भविष्यतीति इष्टसिद्धेः किमयचश्चित्करणेन । अतश्चित्करणमयचो ज्ञापयति यदत्र सूत्रऽन्त इति नानुवर्तते इति । यदि नानुवर्तते तदा अनुदात्तस्य अय इत्यस्य उदात्त इत्युक्ते प्रथमातिक्रमे कारणाभावादर्थादादेरेव भवेदिति अन्तस्योदात्तत्वार्थमयचश्चित्करणं सार्थकमिति भावः । ज्ञापनफलं तु विन्दाते इत्यत्र आकारस्योदात्तत्वसिद्धिः । अन्यथा अन्तः एकार उदात्तः स्यात् । \’विद विचारणे' इति धातोः परस्य आते इत्यस्य \’तास्यनुदात्तेन्ङिददुपदेसाल्लसार्वधातुकमनुदात्तं' (सू.6-1-186) इति सूत्रेण अनुदात्तत्वम् । श्नमः प्रत्ययत्वादुदात्तत्वम् । ततः श्नसोरल्लोपे आकारस्योक्तसूत्रेण उदात्तत्वमिष्यते । अन्तग्रहणानुवृत्तौ तु एकार एवोदात्तो भवेदिति ।
अनुदात्तस्य च यत्रो (सू.6-1-161)।। अयचश्चित्करणादत्र अन्त इत्यस्यासम्बन्धो ज्ञाप्यते । एवं चार्थादादिरुदात्तः ।
114
ननु \’अष्टनो दीर्घात् ' इति सूत्रस्य दीर्घादष्टन््शब्दात्परा शसादिर्विभक्तिरुदात्तेत्यर्थः । अष्टासु इत्युदाहरणम् । अत्र दीर्घग्रहणं मास्तु । न च तदभावे \’अष्टसु' इत्यत्र हस्वादष्टन््शब्दात्परस्याः सु इति विभक्तेरुदात्तत्वं स्तात्, तद्वारणार्थं दीर्घग्रहणमिति वाच्यम् । \’अष्टसु' इत्यत्र \’झल्युपोत्तमम' (सू.6-1-180) इति सूत्रेण परेण षट््त्रिचतुर्भ्यौ या झलादिर्विभक्तिस्तदन्ते पदे उपोत्तममुदात्तं स्यादित्यर्थकेन उपोत्तमस्य टकारोत्तराकारस्यैवोदात्ततया \’सु' इत्यस्य पूर्वेण \’अष्टनः' ( सू6-1-172) इत्यनेनोदात्तत्वाप्राप्तेः । न च \’अष्टासु' इत्यत्रापि उपोत्तमस्वरः परत्वात्सयादिति प्रश्ने येन नाप्राप्तिन्यायेन \’अष्टनः' इति स्वरस्योपोत्तमस्वरबाधकत्वमिति समाधातव्यम् । तथा च तुल्ययुक्त्या \’अष्टसु' इत्यत्रापि परं उपोत्तमस्वरं बाधित्वा अपवादत्वात् \’अष्टनः' इति विभक्तिस्वरः स्यादिति तद्वारकतया दीर्धग्रहणं सार्थकमिति वाच्यम् । अष्टासु इत्यत्र हि नकारस्यात्वे कृतेनकारान्तत्वाबावेन षट््संज्ञाविरहात् षट्संज्ञामाश्रित्य विधीयमानः झल्युपोत्तमम् इति स्वरो नैव भविष्यतीति तस्मिन्नवश्यं प्राप्ते सति अष्टनः इति सूत्रमारब्यत इति वक्तुमशक्यतया अपवादत्वाभावात् । तथा च अष्टसु इत्यत्र परत्वात् उपोत्तमस्वर एव भविष्यति । नलोपेकृतेऽपि तस्यासिद्धत्वात् नकारान्तत्वेन षट्संज्ञकत्वादुपोत्तमस्वरप्रवृत्तेः । तथा च दीर्घग्रहणं व्यर्थमित्यत आह--अष्टनो दीर्घग्रहणमिति । तथा च दीर्घग्रहणं आत्वे कृतेऽपि षट्संज्ञा भवतीति ज्ञापनार्थम् । तथा च अष्टासु इत्यत्रापि षट्संज्ञकत्वात् उपोत्तमस्वरे प्राप्त एव \’अष्टनः' इति सूत्रारम्भात् येन नाप्राप्तिन्यायेनापवादत्वं \’अष्टन' इत्यस्य सूत्रस्येति अष्टासु इत्यत्र उपोत्तमस्वरो न प्रवर्तते । तुल्यन्यायेन अष्टसु इत्यत्राप्यपवादत्वात् विभक्तिस्वरे प्राप्ते तद्वारकतया तीर्घग्रहणमिति स्वांशे चारितार्थ्यम् । अन्यत्र ज्ञापनस्य फलमाह--आकारान्तस्य नुडर्थमिति ।

अष्टन् आम् इत्यत्र \’अष्टन आ विबक्तौ'(सू.7-1-84) इति नकारस्य आत्वे कृते आकारान्तस्याप्युक्तज्ञापकेन षट्संज्ञकत्वात् \’षट्चतुर्भ्यश्च' (सू.7-1-55) इति आमः नुटि अष्टानामिति रूपं सिध्यतीति भावः ।

यद्वा \’अष्टन आ विभक्तौ' इति सूत्रविहितस्य आत्वस्य नित्यत्वात् सप्तमीबहुवचने \’अष्टासु' इति दीर्घघटितमेव रूपं न ह्नस्वघटितं \’अष्टसु' इति रूपम् । तथा च तध्द्यावर्तकं दीर्घग्रहणं व्यर्थमित्याशङ्क्य, अष्टनः विधीयमानमात्वं वैकल्पिकमिति ज्ञापनार्थं दीर्घग्रहणम् । तथा च आत्वाभावपक्षे अष्टसु इति रूपस्यापि सद्धावात् तत्र \’अष्टनः' इति सूत्रविहितस्वराप्रवृत्यर्थं तत्सूत्रे दीर्घग्रहणं सार्थकमित्याह--आत्वविकल्पस्य च इति । तथा च एकमेव दीर्घग्रहणं वचनद्वयस्य ज्ञापकम् । अन्यथानुपपत्त्या अनेकस्याप्यर्थस्य ज्ञापनसम्भवादित्याश्यः । तदेतत्सूचनाय चेत्युक्तम् ।

वस्तुतस्तु अष्टन् आम् इत्यत्र आत्वापेक्षया अन्तरङ्गत्वात् षट्संज्ञायाः षट्संज्ञायां कर्तव्यायां आत्वस्य बहिरङ्गतया असिद्धत्वात् नान्तत्वादेव षट्संज्ञासिद्धेः   तन्निमित्तकनुटि \’नोपधायाः' (सू.6-4-7) इति दीर्घे नलोपे च अष्टानामितीष्टरूपस्य सिद्धेः ज्ञापनफलाभावात् \’भवत्यात्वे कृते षट्संज्ञा' इति न ज्ञापनीयम् । विबाषा आत्वमिति वचनज्ञापकतयैव दीर्घग्रहणम् । प्रयोजनं च अष्टभिः अष्टाबिरित्यादिरूपद्वयसिद्धिः । तता च आत्वविकल्पस्य चेत्यत्र चकारो वाकारार्थे इति प्रतिभाति ।
अष्टनो दीर्घात् (सू.6-1-182)।। अष्टनो दीर्घग्रहणं षट्संज्ञायं ज्ञापकं आकारान्तस्य नुडर्थम् । आत्वविकल्पस्य च ज्ञापकमेतत ।
115
(सू.6-1-131) इति तपरत्वं ज्ञापयति (ऊकारेण) [उकारेण] बाव्यमानेन सवर्णानां ग्रहणमिति । एवं च ऊठि दीर्घवारणाय तपरत्वम् । तिति प्रत्ययग्रहणं कर्तव्यमित्येतदादेशेषु दकारमाश्रित्य प्रत्याख्यातम् । तपरसूत्रे दकारोऽपि चर्त्वभूतः प्रश्लिष्यते ।।
[वि.] \’तित्स्वरितं' इति सूत्रे \’तिति प्रत्ययग्रहणं' इति वार्तिकम् । तस्य चायमर्थः तित् प्रत्ययः एव स्वरितो भवति इति वक्तव्यम् । अन्यथा \’किरति' इत्यत्र \’ऋत इद्धातोः' (सू.7-1-100) इति सूत्रेण विधीयमानस्य इकारस्यापि तित्त्वेन स्वरितत्वापत्तेरिति । एतद्धार्तिकं प्रत्याचिख्यासुः भष्यकारः ॠतः इद् इति दित् इकारः आदेशः स च न तित् इति स्वरितो न प्रवर्तिष्यते इति अवदत्। तदुपरि ॠतः इद् इति यदि छेदः क्रियते तदा स्थानिनः दीर्घस्य अन्तरतमः दीर्घ एव इकारः स्यात् । तपरकरणे तु तत्कालो ह्नस्व एव भविष्यतीत्याशङ्क्य, भाव्यमानेन सवर्णानां ग्रहणं नेति परिभभाषया ह्नस्व एव इकारो भवति अतः इद् इति दकारानुबन्धवानेवादेश इति समाधाय, यदि भाव्यमानेन सवर्णानां ग्रहणं नेत्युच्यते तदा अमूभ्यामित्यत्र अदा भ्यामित्यवस्थायां दकारात् परस्य आकारस्य \’अदसोऽसेर्दादु दो मः' (सू.8-2-80) इति सूत्रविहितः उकारः विधीयमानत्वात् सवर्णस्य ऊकारस्य ग्राहको न भवेत् । ततश्च अमुभ्यामिति ह्नस्व एव उकारः स्यादिति पुनः आक्षिप्य भाष्ये उक्तम्---

\’एवं तर्ह्याचार्यप्रवृत्तिर्ज्ञापयति भवत्युकारेण भाव्यमानेन सवर्णानां ग्रहणमिति । यदयं \’दिव उत्' (सू.6-1-131) इति उकारं तपरं करोति'

इति । तदेतन्मनसिकृत्याह--इति तपरत्वं ज्ञापयतीत्यादिना । स्वांशेचारितार्थ्यमाह--एवं च ऊठीति । द्युभ्यामित्यत्र दिव् भ्यामिति स्थिते झल््परकत्वात् वकारस्य \’चछ्वोः शुडनुनासिके च\’ (सू.3-4-19) इति सूत्रेण ऊठि दिऊभ्यामिति स्थिते ऊकारस्य\’दिव उत्' (सू 6-1-131) इति उकारे यणि च द्युब्यामिति सिध्यति । अत्र बाव्यमानस्य उकारस्य सवर्णग्राहकत्वेन स्थान्यान्तर्थात् उकारे प्राप्ते तन्निवर्तकतया उत् इति तपरकरणं सार्थकमिति भावः । अन्यत्र प्रयोजनं तु अमूभ्यामिति ।

ननु \’दिव उत्' इति सूत्रविहितस्य उकारस्य तित्त्वेन \’तित्स्वरितं' इति स्वरितवारणाय तिति प्रत्ययग्हहणं कर्तव्यमेनेत्यत आह--तिति प्रत्ययग्रहणमिति। तथा च \’दिव उद्' इति सूत्रेऽपि उद् इत्येव आदेशः । तथा च तित्त्वाबावेनैव स्वरितस्वरो न प्राप्स्यतीति प्रत्ययग्हहणमनावश्यकमिति भावः ।

ननु यदि उद् इत्यादेशस्तदा \’तपरस्तत्कालस्य' (सू 1-1-70) इति सूत्राप्रवृत्त्या ऊकारोऽप्यादेशो भवेदित्याशङ्क्याह--तपरसूत्र इति । तथा च द्तपरः इत्यत्र दकारस्य चर्त्वेन त्तपर इति सूत्रम् । दपरः तपरश्च, तत्कालस्य संज्ञेति सूत्रार्थः । ततश्च उद् इत्यस्यापि तत्कालस्यैव प्रवृतेतः न दीर्घस्यापत्तिरिति भावः । 
तित्सवरितम् (सू.6-1-185)।। \’दिव (औत) 
116
ननु \’भीह्रीभृहुमदजनधनदरिद्राजागरां प्रत्ययात्पूर्वं पिति' (सू.6-1-192) इति सूत्रेण भीप्रभृतीनामभ्यस्तानां पिति लसार्वधातुके परे प्रत्ययात्पूर्वमुदात्तं स्यादिति विधीयते । जुहोति इत्युदाहरणम् । अत्र प्रत्ययात्पूर्वस्य ओकारस्य उदात्तत्वम् । एतत्सूत्राभावे \’अनुदात्ते च' (सू.6-1-190) इत्याद्युदात्तस्वरः स्यात् । तत्र प्रत्ययग्रहणं किमर्थम् । न च तदभावे \’बिभयानि' इत्यत्र \’नि' इति पिति परे पूर्वस्य आटः उदात्तत्वं भवेत् । आटः पूर्वस्यैव चेष्यते । तदर्थं प्रत्ययग्रहणम् । सति च तस्मिन् यदागमन्यायेन आट्सहितस्य प्रत्ययत्वात् प्रत्यात्पूर्वस्य उदात्तत्वमित्युक्ते \’आनि' इत्यतः पूर्वस्य भकारोत्तराकारस्यैवोदात्तत्वं भविष्यतीत्येतदर्थं प्रत्ययग्रहणमिति वाच्यम् । प्रत्ययग्रहणाभावेऽपि पिति पूर्वमुदात्तमित्युक्ते पितः नेर्भक्तः आडपि पिद्ग्रहणेन ग्रहीष्यत इति आनि इत्यस्मिन् परे ततः पूर्वस्यैवोदात्तत्वमिति आटः उदात्तत्वाप्रप्त्या प्रत्ययग्रहणवैयर्थ्यादित्याशङ्क्य ज्ञापकतया तत्सार्थक्यमाह--अत्रत्यप्रत्ययग्रहणं इति । तथा च पूर्वेक्तरीत्या व्यर्थं सत् प्रत्ययग्रहणं स्वरविधौ संघातः सार्यीति ज्ञापयति । ततश्च आनि इत्यतः पूर्वस्य संघातस्य उदात्तत्वं मा भूत् अपि तु प्रत्ययात्पूर्वस्याचः उदात्तत्वं यथा स्यादित्येवमर्थं प्रत्ययग्रहणमिति भावः । ज्ञापनफलं तु भाष्ये एवमुक्तम्

\’चित्सवरात्तास्यादिभ्योऽनुदात्तत्वं विप्रतिषेधेनेति यदुक्तं तदुपपन्तं भवति'
इति । अयमस्याशयः--आसीनः शयान इत्यत्र शानयः चित्त्वात् चितोऽन्त उदात्तः प्राप्तः । \’तास्यनुदात्तेन्ङिददुपदेशाल्लसार्वधातुकमनुदात्तं ' (सू.6-1-186) इति शानचः अनुदात्तोऽपि प्राप्तः । उभयोः प्राप्तौ \’विप्रतिषेधे परं कार्यं' (सू.1-4-2) इति परत्वात् अनुदात्त एव भवतीति वार्तिककारेणोक्तं \’तास्यनुदात्तेत्' इति सूत्रे । तच्च स्वरविधौ यदि संघातस्य कार्यित्वं स्यात् तदैवोपपद्यते । अन्यथा \’आदेः परस्य' (सू.1-1-54) इति परिभाषया शानचः आदेः आकारस्यानुदात्तत्वं, अन्तस्य च \’चितः' इत्यन्तोदात्तत्वमिति विरोधाभावात् विप्रतिषेधसूत्रसञ्चारो नोपपद्येत । संघातस्य स्वरकार्थित्वे तु आन इति संघातस्यानुदात्तत्वं तदन्तस्योदात्तत्वेन विरुध्यत इत्येवं विप्रतिषेधात् वार्तिकरीत्या परत्वादनुदात्तत्वोक्तिः साधु सङ्गच्छत इति ।

\’भीह्री' (सू.6-1-192) इति सूत्र एव \’पिति' इति सप्तमीश्रवणात् \’तस्मिन्निति निर्दिष्टे पूर्वस्य' (सू.1-1-66) इति परिभाषया पूर्वस्येति लप्स्यत इति \’प्रत्ययात्पूर्वं पिति' (सू.6-1-192) इति पूर्वग्रहणं किमर्थमित्याशङ्कयाऽह--पूर्वग्रहणमिति । तथा च स्वरविधौ सप्तम्यस्तदन्तसप्तम्यो भवन्तीति ज्ञापनार्थं पूर्वग्रहणम् । तदन्तपक्षे च भीप्रभृतिभ्यो विहितः यः पित् तदन्तमुदात्तं भवतीति सूत्रार्थः स्यात् । एवं च सर्वेषामचां पर्यायेणोदात्तत्वं स्यात् । एकस्य प्रत्ययात्पूर्वस्यैवेष्यत इति तदर्थं पूर्वग्रहणमिति स्वांशे चारितार्थ्यम् । ज्ञापनप्रयोजनं तु \’उपोत्तमं रिति' (सू.6-1-216) इत्यादौ । तत्र हि रिति प्रत्यये परतः उपोत्तमस्योदात्तत्वं नेष्यते, अपि तु रित्प्रत्ययान्तस्य यदुपोत्तमं तस्योदात्तत्वमिष्यत इति ।
भीह्रीभृ (सू.6-1-192)।। अत्रत्यप्रत्ययग्रहणं ज्ञापकं स्वरविधौ सङ्घातः कार्यीति । पूर्वग्रहणं ज्ञापकं स्वरविधौ सप्तम्यस्तदन्तसप्तम्य इति ।
117
ननु \’संज्ञायामुपमान' मिति संज्ञायामुपमानस्याद्युदात्तत्वविधायकं सूत्रं व्यर्थम् । न च तदभावे चञ्चेव चञ्चा इत्यादौ \’संज्ञायाम्' (सू.5-3-96) इति विहितस्य कनः \’लुम्मनुष्ये' (सू.5-3-98) इति लुपि चञ्चा इति शब्दे आद्युदात्तः कथं सिध्येदिति वाच्यम् । लुप्तस्य कनः प्रत्यलक्षणमाश्रित्य \’ञ्नित्यादिर्नित्यम्' (सू.6-1-198) इति सूत्रेणैव आद्युदात्तत्वसिद्धेः । आद्युदात्तत्वस्य अङ्गाधिकारीयत्वाभावेन \’न लुमताङ्गस्य' (सू.1-1-63) इति प्रत्ययलक्षणनिषेवस्याप्रवृत्तेरित्याशङ्क्याह--उपमानस्य इति । तथा च चञ्चेत्यादौ प्रत्ययलक्षणेनैव सिद्धे स्वरे \’संज्ञायामुपमानम्' इति सूत्रं व्यर्थं सत् अनुबन्धनिमित्तके स्वरे प्रत्ययलक्षणं न भवतीति ज्ञापयति । एवं च \’ञ्नित्यादिर्नित्यं' इति स्वरस्य इत्संज्ञानिमित्तकत्वात् तस्मिन् कर्तव्ये कन््लुपः प्रत्ययलक्षणाभावात् चञ्चा इत्यस्य ञ्निदन्तत्वं नास्तीति आद्युदात्तस्वराप्राप्तौ तत्प्रापकं \’संज्ञायामुपमानं' इति सूत्रं सार्थकमिति भावः ।

ज्ञापनस्य फलं तु गर्गा इत्यादौ गर्गस्य गौत्रापत्यानीत्यर्थे \’गर्गादिभ्योयञ्' (सू.4-1-105) इति सूत्रविहितस्य यञः \’यञञोश्च' (सू.2-4-64) इति लुकि तस्य प्रत्ययलक्षणमाश्रित्य \’ञ्नित्यादिर्नित्यं' इत्याद्युदात्तः प्राप्तः । स च अनुबन्धलक्षणे स्वरे प्रत्ययलक्षणं नेति ज्ञापनान्न भवतीति ।
संज्ञायामुपमानम् (सू.6-1-204)।। उपमानस्याद्युदात्तवचनं ज्ञापकं अनुबन्धलक्षणे स्वरे प्रत्ययलक्षणप्रतिषेधस्य ।
118
एतासां तिसृणामपि परिभाषाणां परिभाषेन्दुशेखरे पठितत्वादिह न विव्रियन्ते ।
\’नोत्तरपदेऽनुदात्तादावपृथिवी' (सू.6-2-142) इत्यादावपृथिवीत्यादिपर्युदासो ज्ञापकः \’स्वरविधौ व्यञ्जनमविद्यमानवत्' इति । \’यतोऽनावः' (सू.5-1-213) इत्यत्रानाव इति प्रतिषेधो ज्ञापकः \’हल््स्वरप्राप्तौ व्यञ्जनमविद्यमानव' दिति ।
\’गतिरनन्तरः' (सू.6-2-59) अनन्तरग्रहणं ज्ञापयति कृद््ग्रहणे गतिकारकपूर्वस्यापीति ।
119
\’द्वित्रिभ्यां पाद्दन्मूर्धसु बहुव्रीहौ (सू.6-2-197) इति सूत्रेण द्वित्रिभ्यां परेषु पाद् दन् मूर्धन् इत्येतेषु बहुव्रीहिसमासे अन्तोदात्तस्वरः विधीयते । तत्र मूर्वन् शब्दस्योदाहरणं द्विमूर्धः त्रिमूर्धः इति । \’द्वित्रिभ्यां ष मूर्ध्न' (सू.5-4-115) इति सूत्रेणात्र समासान्तः षप्रत्ययः । तस्य च समासान्तप्रत्ययस्य नित्यत्वात् \’पाद्दन्मूर्धेषु' (सू.6-2-197) इति कृतसमासान्ततया निर्देश एव उचितः । पाद् इति कृतसमासान्तेनोपक्रमात् मूर्धशब्दस्यापि तथैव निर्देष्टुमुचितत्वादित्याशङ्क्य, यतः \’पाद्दन्मूर्घसु' इति अकृतसमासान्ततया सूत्रे मूर्धशब्दो निर्दिष्टः अत एव समासान्तप्रत्ययो वैकल्पिक इति ज्ञापयति । तथा च समासान्ताभावपक्षमाश्रित्य मूर्धसु इति निर्दिष्टं सूत्रे । अतश्च द्विमूर्धा त्रिमूर्धा इत्यकृतसमासान्तेऽपि बहुव्रीहावनेनान्तोदात्तस्वरः सिध्यतीत्याशयवानाह--मूर्धस्विति निर्देश इति ।

ज्ञापनफलं तु सुपथी नगरी इत्यादौ \’इनः स्त्रियाम्' (सू.5-4-152) इति कप् वैकल्पिकत्वान्न भवतीति ।

\’समासान्तविधिरनित्यः' इति परिभाषयापि गतार्थमेतद्वचनम् । \’प्रतेरंश्वादयस्तत्पुरुषे (सू.6-2-193) इत्यन्तोदात्तत्वायांश्वादिषु राजन््शब्दपाठो ऽस्या ज्ञापक इति परिभाषेन्दुशेखरे ।।
द्वित्रिभ्यां पात् (सू.6-2-197)।। मूर्धस्विति निर्देशो ज्ञापयति विभाषा समासान्त इति ।
120
ननु \’हृदयस्य हृल्लेख-' इति सूत्रे \’यत्' \’अण्' इति प्रत्ययग्रहणेन \’प्रत्ययग्रहणे यस्मात्स विहितस्तदादेस्तदन्तस्य ग्रहण' मिति परिभाषया यदन्तस्य अणन्तस्य च ग्रहणात् यदन्ते अणन्ते च परत एव हृदयस्य हृदादेशः स्यान्न तु केवले यति अणि च । तथा च हृद्यं हार्दमिति न सिध्येदित्याशङ्क्याहलेखग्रहणादिति । यदि अणन्तस्यात्र ग्रहणं स्यात्तदा लेखशब्दस्य अणन्तत्वादेव तस्मिन् परे हृदयस्य हृदादेशे सिद्धे लेखग्रहणं व्यर्थं स्यात् । यतो लेखग्रहणं करोति तज्ज्ञापयत्याचार्यः अण् इत्यनेन स्वरूपमेव गृह्यते न अणन्तमिति । तथा च अणन्तस्य लेखशब्दस्य अण्ग्रहणेन ग्रहणासम्भवात् लेखग्रहणं कृतमिति ।

यद्वा ज्ञापकस्य प्रकरणापेक्षत्वात् उत्तरपदाधिकारे प्रत्ययग्रहणे तदन्तग्रहणं नास्तीति ज्ञाप्यते । तेन कुमारी गौरितरा इत्यत्र \’घरूपकल्पपू'-(सू.6-3-43) इति घसंज्ञके प्रत्यये परतो विधीयमानः ङ्यो ह्नस्वः घान्ते न भवति इति भावः ।

यद्येवं ज्ञाप्यते तदा \’खित्यनव्ययस्य' (सू.6-3-66) इति विधीयमानः ह्रस्वः खिति परत एव भवेत् न तु खिदन्ते । तथा च शुनिंधय इत्यादौ खिदन्ते धयशब्दे परे ह्रस्वो न भवेत् इत्याशह्क्याह--खित्यनव्ययस्येत्यत्रेति । यदि तदन्तग्रहणमत्रापि न स्यात् तदा खित्परकस्याव्ययस्य दुर्लभत्वादेव अव्ययस्य ह्रस्वाप्राप्तेः अनव्ययस्येति प्रतिषेधोऽनर्थकः स्यात् । कृतश्च स प्रतिषेधः अत्र सूत्रे तदन्तग्रहणमस्तीति ज्ञापयति । तथा च \’दोषामन्यमहः' इत्यादौ ह्रस्ववारणाय अनव्ययस्येति निषेधः सार्थकः । प्रयोजनं तु शुनिंधय इत्यादौ खिदन्ते परे ह्रस्वसिद्धिरिति भावः ।।

[ज्ञ.] \’समः समि' (सू.6-3-93) \’नहिवृति' (सू.6-3-116) अञ्चतिनह्यादिषु क्विब््ग्रहणात् धातुग्रहणेन तदादिविधिर्भवतीति ।
हृदयस्य हृल्लेखयदणूलासेषु (सू 6-3-50)।। लेखग्रहणादुत्तरपदाधिकारे प्रत्यग्रहणे रुपग्रहणं ज्ञाप्यते । \’खित्यनव्ययस्य' इत्यत्रानव्ययस्येत्युक्तेः खिदन्तग्रहणम् ।
121
 सम्यङ् इत्युदाहरणम् । तथा \’नहिवृतिवृषिव्यधिरुचिसहितनिषु क्वौ' (सू.6-3-116) इति सूत्रेण क्विबन्तेषु नह्यादिषु परतः पूर्वपदस्य दीर्घ उच्यते । उपानत् इत्यादिकमुदाहरणम् । तत्र क्विग्रहणम् मास्तु । न च तदभावे समञ्चनं उपनहनमित्यादावपि सूत्रद्वयं प्रवर्तेतेति वाच्यम् । उत्तरपदाधिकारीयत्वात् उक्तसूत्रद्वयस्यापि अञ्चुनह्यादिरूपे उत्तरपदे परे सूत्रद्वयं प्रवर्तते । समञ्चनमित्यत्र अञ्चन इत्यस्य उत्तरपदत्वेऽपि अञ्च् इत्यस्योत्तरपदत्वाभावान्न दोषः । केवलस्य अञ्च् इत्यस्य च क्विप््प्रत्यये सत्येव उत्तरपदत्वं भवति । अन्यथा धातोस्तस्य पदत्वस्यैव दुर्लभत्वात् । तथा च उत्तरपदे इति अधिकारमहिम्नैव क्विबन्त इति लाभसम्भवात् क्विग्रहणमनर्थकमित्याशङ्क्याह-अञ्चतिनह्यादिष्विति । तथा च ज्ञापनार्थं क्विग्रहणं क्रियते । यत्र सप्तम्यन्तं विशेषणतया धातुग्रहणं क्रियते तत्र अल््ग्रहणत्वाभावेऽपि तदादिविधिर्भवतीति ज्ञाप्यते । इत्थं च अञ्चतावित्यस्य नहिवृत्तीत्यादेश्च उत्तरपदे इत्येतद्विशेषणत्वेन तदादिविधौ सति अञ्च् इत्यादिर्धातुरादिर्यस्योत्तरपदस्य तस्मिन् परतः समः सम्यादेशः पूर्वपदस्य दीर्घश्च भवतः इति सूत्रार्थः स्यात् । तथा सति समञ्चनं उपनहनमित्यादावपि भवेत् अञ्चन इत्यस्योत्तरपदस्य अञ्च् इत्याद्यवयवकत्वात् । अतः क्विवग्रहणं कृतम् । तेन क्विबन्तेष्वञ्चादिष्वेव परतः उक्तसूत्रद्वयं प्रवर्तत इति न दोषः इति भावः ।
ज्ञापनस्य प्रयोजनं तु \’अतः कृकमि' (सू.8-3-46) इत्यत्र उत्तरपदाधिकारत् तद्विशेषणेन \’कृ' इत्यनेन कृधात्वाद्यवयवकमुत्तरपदं गृह्यत इति अयस्कार इत्यत्रापि सत्वं सिध्यति । अन्यथा क्विबन्ते कृधातौ परत एव अयस्कृत् इत्यादौ सत्वं भवेदिति ।
ननु \’समः समि' इति सूत्रेण क्विबन्ते (अप्रत्ययान्ते) अञ्चतौ परे समः सम्यादेशो विधीयते ।
122
\’जनसनखनां सन््झलोः' (सू.6-4-42) इति सूत्रे \’सनोतेरनुनासिकलोपादात्वं विप्रतिषेधेन' इति वार्तिकम । तस्य चायमर्थः । \’सन्' धातोः क्तप्रत्यये सन्-त इति स्थिते अनेन आत्वे, अनुनासिकलोपे च \’अनुदात्तोपदेश---' (सू.6-4-37) इति सूत्रेण प्राप्ते \’विप्रतिषेधे परं' (सू.1-4-2) इति परत्वादात्वमेव भवति । \’सात' इति च रूपमित्ति ।

नन्वत्र विप्रतिषेधो न युज्यते, \’पूर्वत्रासिद्धे नास्ति विप्रतिषेधोऽभावादुत्तरस्य' इति न्यायेनात्र आभीयासिद्धविषयेऽपि विप्रतिषेधाप्रवृत्तेरित्याशङ्क्य, इह विप्रतिषेधो भवतीति ज्ञापनान्न दोषः इति वक्ष्यति । तत्र च \’घुमास्थागापाजहातिसां हलि' (सू.6-4-66) इति सूत्रे हल््ग्रहणं ज्ञापकमिति वक्तुं वैयर्थ्ये सत्येन ज्ञापकत्वस्य वक्तुं शक्यत्वात् वैयर्थ्यमुपपादयति--आतो लोप इटि च तत इत्यादिना । अयमत्राभिप्रायः--\’घुमास्था' इति सूत्रे हल््ग्रहणाभावे गोदः कम्बलद इत्यत्रापि गोदा-अ इत्यवस्थायामीत्वं भवेत् । हल््ग्रहणे सति तु प्रत्ययस्याजादित्वेन हलादित्वाभावान्न दोष इति वक्तव्यम् । असति चेह विप्रतिषेधे \’असिद्धवदत्राभात्' (सू.6-4-22) इति सूत्रेण द्वयोः परस्परस्मिन्नसिद्धत्वात् ईत्वे कृतेऽपि तस्यासिद्धत्वात् \’आतो लोप इटि च' (सू.6-4-64) इत्याल्लोपेन गोद इतीष्टरूपसिद्धेर्हलग्रहणमनर्थकं स्यात् । कृतं च हल््ग्रहणं असिद्धविषयेऽपि विप्रतिषेधसूत्रं प्रवर्तत इति ज्ञापयति । तथा च परत्वात् ईत्वमेव भवेदिति तद्वारणाय हल््ग्रहणमिति एकः ज्ञापकत्वप्रकारः ।

द्वितीयः प्रकारस्तु अविशेषेण ईत्वमुक्त्वा तस्याजादावाल्लोपः अपवादत्वेन विधातुं शक्यते । तथा हि \’आतो लोप इटि च' ततः \’घुमास्थागापाजहातिसां' लोपो भवति अजादौ क्ङिति परे इत्यर्थः । ईत्वबाधनार्थोऽयं लोपो विधीयतेऽजादौ क्ङिति । ततः \’ईत्' घुमास्थादीनामीच्च भवति । एवं चैवं सूत्रन्यासे हलादौ क्हिति घुमास्थादीनामीत्वं अजादौ क्ङिति तु लोप इति व्यवस्थायाः सिद्धत्वात् हल््ग्रहणं व्यर्थं सत् भवतीह विप्रतिषेध इति ज्ञापयति । तेन परत्वात् गोद इत्यत्र आलोपं बाधित्वा ईत्वे प्राप्ते तद्वारणार्थं हल््ग्रहणं सार्थकम् । प्रयोजनं तु अनुनासिकलोपात् परत्वात् सात इत्यादावात्वलसिद्धिरिति प्रघट्टकार्थः ।

परं तु हल््ग्रहणेऽकृतेऽपि पूर्वोक्तसूत्रन्यासरीत्या गोद इत्यादावीत्वबाघनार्थं योगं विभज्य कृतेन लोपेनैवेष्टसिद्धेः हल््ग्रहणस्य स्वांशे चारितार्थ्याभावात् इदं भाष्यमेकदेश्युक्तिः न तु सिद्धान्त्युक्तिरित्याह--ज्ञापिते कथमिति । उद्योतेऽपि स्पष्टमेतत् ।।
\’जनसनखनां' (सू.6-4-42) \’आतो लोप इटि च' (सू.6-4-64) । ततो घुमास्थागापाजहातिसां लोपो भवति इटि च अजादौ क्ङितीति । वक्ष्यमाणेत्वबाधनार्थमेतत् । ततः-ईत् । ध्वादयोऽनुवर्तन्ते ईच्च बवति ध्वादीनाम् । \’एर्लिङि' (सू.6-4-67) \’वान्यस्य' (सू.6-4-68) \’न ल्यपि' (सू.6-4-69) \’मयतेरिदन्यतरस्यां' (सू.6-4-80) ततो \’यति' यति च ईद्भवति । एवं सिद्धे यद््गुरुसूत्रमारभते तत् ज्ञापयति बवत्याभीयेष्वसिद्धेष्वपि विप्रतिषेध इति । हल््ग्रहणं च गोद इत्यादावीत्वाभावाय । ज्ञापिते कथं चारितार्थयम् । तस्मादेकदेश्युक्तिरेतद् भाष्यम् ।
123
ननु \’यङोऽचि च' (सू.2-4-74) इति सूत्रे \’बहुलं छन्दसि' (सू.2-4-73) इत्यतः छन्दसीत्यस्यानुवृत्तेः यङ््लुकः छन्दोमात्रविषयत्वात् भाषायां यङूलुगन्तप्रयोगो न साधुः स्यादित्याशङ्क्य, ज्ञापकेन भाषयामपि यङूलुकं साधयति- अत्र हुश्नुग्रहणमिति । \’हुश्नुवोः सार्वधातुके' इति सूत्रेण हुधातोः शनुप्रत्ययान्तस्य चानेकाचोऽङ्गस्य च असंयोगपूर्वोवर्णस्य यण् स्यादजादौ सार्वधातुके इति प्रतिपाद्यते । जुह्वति श्रृण्वति इत्यादिकमुदाहरणम् । तत्र हुश्नुग्रहणं विनापि हुश्नुवोरिति लभ्यते । न हि सार्वधातुके परतः अनेकाच् उवर्णान्तं चाङ्गं हुश्नुभ्यामन्यदस्ति । तथा च हुश्नुवोरिति व्यर्थम् । न च \’युवं योयुवतीनां वृषभम्' इत्यादौ छन्दसि योयु इत्यादिकं यङूलुगन्तमनेकाजसंयोगपूर्वमुवर्णान्तमस्ति । तध्द्यावृत्त्यर्थं हुश्नुग्रहणमिति वाच्यम् । \’छन्दस्युभयथा' (सू.3-4-117) इति सूत्रेण शतृप्रत्ययस्य आर्घधातुकत्वाश्रयणेन सार्वधातुकत्वाभावादेव तत्र सूत्राप्रवृत्तेः हुश्नुग्रहणवैयर्थ्यात् । तथा च व्यर्थं सत् हुश्नुग्रहणं ज्ञापयति भाषायामपि यङ््लुगन्तं साधु इति । ततश्च भाषायां योयुवती इत्यादियङूलुगन्ते \’छन्दस्युभयथा' इति सूत्रस्याप्रवृत्तेः सार्वधातुके शतरि परे यणादेशं वारयितुं हुश्नुग्रहणमिति स्वांशे चारितार्थ्यम् । ज्ञापनप्रयोजनं तु भाषयां बेभिदीति चेच्छिदीति इत्यादयो यङूलुगन्ताः साधवो भवन्ति इति ।

भाष्ये बेभिदीति चेच्छिदीति इति द्वयोरेव यङ््लुगन्तयोरुदाहरणेन अन्ये धातवो यङ््लुगन्ताः भाषायां न साधव इत्याह--तेन भाषायामपीति ।
हुश्नुवोः (सू.6-4-88)।। हुश्नुग्रहणं भाषायामपि यङ्लुको ज्ञापकम् । तेन भाषायामपि बेभिदीति चेच्छिदीतीत्येतत् सिद्धं भवतीति भाष्योक्त्या अन्ययङ्लुगन्तानां भाष्ये असाधुतैव लभ्यते ।
124
ननु बभणतुः इत्यत्र भण््भण् अतुरिति स्थिते हलादिशेषे अभ्यासभकारस्य \’अभ्यासे चर्च (सू.8-4-54) इति सूत्रेण जश्त्वे तस्य, एत्वाभ्यालसलोपयोः कर्तव्ययोः \’पूर्वत्रासिद्धम्' (सू.6-4-22) इत्यनेनासिद्धत्वात् अनादेशादित्वमङ्गस्यास्तीति \’अत एकहल्मध्येऽनादेशादेर्लिटि' (सू.6-4-120) इति सूत्रे फलधातोः भजधातोश्च लिटि द्विबचने फल् फल् अतुः भज् भज् अतुः इति स्थिते हलादिशेषे जशत्वे च प फल् अतुः बभज् अतुः इति स्थिते आदेशादित्वेनाङ्गस्य \’अत एकहल्मध्येऽनादेशादेर्लिटि' (सू.6-4-120) इति सूत्र्स्याप्रवृत्तौ एत्वाभ्यासलोपसिद्ध्यर्थं फलिभज्योर्ग्रहणमिति वक्तव्यम् । यदि अभ्यासादेसभूतं जश्त्वमसिद्धं स्यात् तदा तदसिद्धत्वात् अनादेशादित्वादेव \’अत एकहल्मध्ये' इति सूत्रेण एत्वाभ्यासलोपयोः सिद्धौ किमर्थ \’तॄफल' इति सूत्रे तयोर्ग्रहणं क्रियते । कृतं च तत् एत्वाभ्यासलोपयोः कर्तव्ययोः अब्यासादेशः सिद्ध इति ज्ञापयति । ततश्च जश्त्वस्य सिद्धत्वादादेशादित्वादप्राप्तयोरेत्वाभ्यासलोपयोः सिद्धये फलिभकजिग्रहणमिति स्वांशेचारितार्थ्यम् । प्रयोजनं तु बभणतुरित्यादावभ्यासजश्त्वस्य सिद्धत्वादादेशादित्वेन एत्वाभ्यासलोपौ न भवत इति ।

नन्वेवं पेचतुः देभतुः इत्यादौ प्रकृतिचरां प्रकृतिचरः प्रकृतिजशां प्रकृतिजश इति आदेशादित्वादेत्वाभ्यासलोपौ न भवेतामित्यत आहशसिदद्योरिति । \’न शसददवादिगुणानाम्' (सू.6-4-126) इति सूत्रेण शसिदद्योरेत्वाभ्यासलोपौ प्रतिषिध्येते । अत्रापि प्रकृतिचरां प्रकृतिचर इति आदेशादित्वेनानादेशादित्वाभावादेव \’अत एकहल्मध्ये' इत्यनेन एत्वाभ्यासलोपयोंरप्रवृत्तेः किं प्रतिषेधेन । कृतश्च प्रतिषेधः स्थान्यभिन्नरूप आदेश आदिर्यश्याङ्गस्य तस्य एत्वाभ्यासलोपयोः अनादेश इति प्रतिषेधो न भवतीति ज्ञापयति । तथा च अनादेश इति प्रतिषेधाप्रवृत्त्या शसिदद्योरप्येत्वाभ्यासलोपयोः प्राप्तौ तत्प्रतिषेधार्थं \’न शसददि' इति सूत्रे शसिददिग्रहणमिति भावः । प्रयोजनं तु पेचतुरित्यादौ अनादेशादेरिति प्रतिषेधाप्रवृत्त्या एत्वाभ्यासलोपयोः सिद्धिरिति ।

नत्वेवमपि दन्भधातोर्लिटि देबतुरित्यत्र दन्ब् दन्भ् अतुरिति स्थिते हलादिशेषे \’अनिदिताम्' (सू.6-4-24) इति नलोपे च कृते \’असिद्धवदत्राभात्' (सू.6-4-22) इति नलोपस्यासिद्धत्वात् अकारस्य संयुक्तहल्मध्यस्थत्वादेकारः अब्यासलोपश्च न सिध्यतीत्याशङ्क्याह--श्नसोरच्व इति । \’श्नसोरल्लोपः' (सू.6-4-111) इति सूत्रे अत् इति तपरकरणम् आसन् इत्यत्र आटः लोंपनिवृत्त्यर्थं क्रियते । अत्र लोपे कर्तव्ये \’असिद्धवदत्राभात् ' इति सूत्रेण आटः असिद्धत्वात् आकारस्य लोपो न बविष्यतीति आकारव्यावृत्त्यर्थं क्रियमाणं तपरकरणं व्यर्थं सत् असिद्धत्वमनित्यमिति ज्ञापयति । तेन आटः असिद्धत्वाभावात् तस्य लोपो मा भूदिति तपरकरणमिति स्वांशे चारितार्थ्यंम् । अन्यत्र प्रयोजनं तु देभतुरित्यादौ नलोपस्यासिद्धत्वाभावात् एत्वाभ्यासलोपौ सिध्यत इति इति भावः ।
\’अत एक' (सू.6-4-120)।। फलिभजिग्रहणं ज्ञापकं अब्यासादेशसिद्धत्वस्य । शसिदद्योः प्रतिषेधो ज्ञापको रूपाभेद एत्वस्य । श्नसोरत्वे तकारेण \’असिद्धवदत्र' (सू.6-4-22) इत्यस्यानित्यत्वज्ञापनात् देभतुरिति सिद्धिः ।
125
\’थलि च सेटि' इति सूत्रेण विधीयमानौ एत्वाब्यासलोपौ लुलविथेत्यत्रापि भवेताम् । अवादेशे कृते अकारस्यासंयुक्तहल्मध्यस्थत्वात् एत्वस्य प्राप्तेः इत्याशङ्क्याह--तॄफलेत्यादिना । तेरिथ इत्यत्रापि ऋकारस्य गुणे कृते अकारस्य \’अत एकहल्मध्ये' (सू.6-4-120) इत्यनेनैव एत्वसिद्धौ तदर्थं तॄग्रहणमनर्थकम् । कृतं च तत् गुणे कृते योऽकारः तस्य एत्वं न भवतीति ज्ञापयति । ततश्च एत्वाप्रवृत्तौ तदर्थं तॄग्रहणं सार्थकम् । लुलविथेत्यादौ च गुणसम्पन्नाकारस्य एत्वं न भवतीति भावः ।
\’थलि च सेटि' (सू.6-4-121)।। \’तॄफलभज' (सू.6-4-122) इति तॄग्रहणात् ज्ञापकात् लुलविथेत्यादौ नैत्वाभ्यासलोपौ ।
126
(सू.6-4-153) अत्र (च) [छ] ग्रहणं ज्ञापयति संनियोगशिष्टानामन्यतरापाये उभयोरप्यपाय इति । \’ज्यादादीयसः' (सू.64-160) लोपानुवृच्यैव सिद्धे आत्वविधानं ज्ञापयति अङ्गवृत्ते पुनर्वृत्तावविधिरिति । अकारविधानेन सिद्धे आकारविधानं भाव्यमानेन सवर्णानां ग्रहणं नेत्यस्य ज्ञापकम् । \’कार्मस्ताच्छील्ये' (सू.6-4-172) \’नस्तद्धिते' (सू.6-4-144) इत्येव सिद्धे इदं निपातनं ज्ञापयति ताच्छीलिकेष्वण्कृतानि भवन्तीति ।
[वि.] एताः परिभाषा इति हेतोरिह न विव्रियन्ते ।
बिल्वकादिब्य(स्च) 
127
ननु \’दाण्डिनायन'--इत्यादिसूत्रे दाण्डिनायनादयः शब्दाः निपात्यन्ते । तत्र \’भ्रोणहत्य' इत्यपि कश्चन शब्दः निर्दिष्टः । तत्र किं निपात्यते इति चोद्यं प्रसजति । न च भ्रूणं हन्तीति भ्रूणहा भ्रूणघ्नो भावः इत्यर्थे ब्राह्मणादित्वात् भ्रूणहन्शब्दात् ष्यञि आदिवृद्धौ भ्रौणहन् य इति स्थिते नकारस्य तकारो निपात्यत इति वाच्यम् । \’हनस्तोऽचिण्णलोः' (सू.7-3-32) इति सामान्यसूत्रेणैव चिण्णल््भिन्ने ञिति णिति च परे हन्तेस्तकारादेशविधायकेन ञिति ष्यञि परेऽपि तकारादेशसिद्धेस्तकारनिपातनवैयर्थ्यादित्यत आह--इत्येवेति ।

तथा च तत्वनिपातनं तद्धिते परे हन्तेः \’हनस्तोऽचिण्णलोः' इत्यनेन तकारादेशो न भवतीति ज्ञापयति । अतः ष्यञि तत्वाप्राप्तौ तन्निपात्यते इति स्वांशे चारितार्थ्यम् । अन्यत्र प्रयोजनं तु भ्रौणघ्नो वार्त्रघ्न इत्यादावणि तद्धिते परे हन्तेर्नकारस्य  तत्वं न भवतीति भावः ।

।। इति षष्ठोऽध्यायः ।।

।। अथ सप्तमोऽध्यायः ।।
दाण्डिनायन (सू.6-4-174)।। \’हनस्तोऽचिण्णलोः' (सू.7-3-32) इत्येव भ्रौणहत्ये तत्वे सिद्धे तच्वनिपातनं तद्धिते तत्वप्रतिषेधस्य ज्ञापकम् ।
128
ननु \’आयनेयी' इति सूत्रेण प्रत्ययादीनां फ् इत्यादीनां आयन्नादयः आदेशा उच्यन्ते । तत्र नडशब्दात् फकि नड फ इति स्थिते प्रत्ययस्वरेण स्वररहितो भवेत् । ततश्च नाडायनशब्दे अन्तोदात्त एव भवेत् इष्यते तु आयनः आकारस्योदात्तत्वम् । तस्य सिद्धिमार्गः क इत्याशङ्क्याह--घच्छौ चेति चित्कारणमिति । प्रत्ययोपदेशावस्थायामेव स्वरप्रवृत्तेः पूर्वमेव प्रत्ययादीनां फादीनामायन्नादय आदेशा भवन्ति । आदेशानन्तरं च स्वरः प्रवर्तते । स च आद्युदात्तः सन् आयन इत्यादेशद्यवर्णस्य आकारादेरुदात्तत्वे पर्यवस्यति । अत्रार्थे ज्ञापकं तु \’घच्छौ च' इति सूत्रे घचश्चित्करणम् । तथा हि अग्रशब्दात् घचि घकारस्येयादेशे अग्रियशब्दे अन्तिमस्याकारस्य उदात्तत्वासिद्धये घचश्चित्करणं क्रियते । तदेतत् उपदेशावस्थायामेव घकारस्य इयादेशे सति धटते । तदा हि इयादेशानन्तरं प्रत्ययस्वरेण सार्थकं भवति । यदि चोपदेसावस्थायामादेशो न भवति तदा घ इत्यत्राकारस्य प्रत्ययस्वरेणोदात्तत्वे ततः घ् इत्यस्यास्वरकस्य भवन्नियादेशोऽप्यस्वरक एव भविष्यति पूर्वप्रवृत्तः अकारस्वरः स्थास्यति तथा च अग्रियशब्दस्यार्थादन्त्तोदात्तत्वमपि सेत्सयति । अतो घचश्चित्करणमनर्थकं स्यात् । तत्सामर्थ्याच्च उपदेशावस्थायामेव आयन्नादय आदेशा भवन्तीति ज्ञाप्यत इति भावः ।
आयने (सू.7-1-2)।। \’घच्छौ च' (सू.4-4-117) इति चित्करणं ज्ञापकम् आयन्नादय उपदेशे भवन्तीति ।
129
नन् \’ङेप्रथमयोरम्' इति सूत्रेण प्रथमयोरित्यनेन किं प्रथमयोर्विभक्त्योर्ग्रहणं उत प्रथमयोः प्रत्ययोः इति संदेहो जायते । प्रत्यययोर्ग्रहणमिति पक्षे सु औ अनयोरेवामादेशः स्यात् । सन्देहबीजं तु यदि प्रथमयोरिति स्त्रीलिङ्गनिर्देशः तदा विभक्त्योर्ग्रहणम् । यदा तु पुंलिङ्गेन निर्देशः तदा प्रथमयोः प्रत्यययोर्ग्रहणमिति । यदा तु पुंलिङ्गेन निर्देशः तदा प्रथमयोः प्रत्यययोर्ग्रहणमिति । अतः कथमत्र निर्णेतव्यमिति तत्राह--अत्र विभक्त्योरिति । \’ङेप्रथमयो' रित्यत्र प्रथमयोर्विभक्त्योरेव ग्रहणं न तु प्रत्यययोः । तत्र ज्ञापकं तु \’द्वितीयायां च' इति सूत्रम् । तस्य च सूत्रस्य द्वितीयाविभक्तौ परतः युष्मदस्मदोराकारः स्यादित्यर्थः । यदि च \’ङेप्रथमयोरम्' इति सूत्रेण प्रथमयोः प्रत्यययोः सु औ इत्यनयोः अमादेशो विधीयेत तदा द्वितीयाविभक्तेरमादेशाभावात् युष्मदस्मद्भ्यामनादेशरूपैव द्वितीयाविभक्तिर्भविष्यतीति तस्यां परतः \’युष्मदस्मदोरनादेशे' (सू.7-2-86) इत्यनेनैव आकारादेशे सिद्दे \’द्वितीयायां च' इति सूत्रं व्यर्थं भवेत् । तस्मात् \’द्वितीयायां च' इति सूत्रं \’ङेप्रथमयोः' इति सूत्रे प्रथमयोरित्यनेन प्रथमाद्वितीयाविभक्त्योर्ग्रहणमिति ज्ञापयति । तथा च द्वितीयाविभक्तेरपि तेन अमादेशविधानात् युष्मदस्मद्भ्यां परा अम् इति आदेशरूपैव विभक्तिर्भविष्यति । तस्यां च अनादेश इति प्रतिषेधे प्राप्ते आकारविवानार्थं \’द्वितीयायां च' इति सूत्रमिति भावः ।
ङेप्रथमयोः (सू.7-1-28)।। अत्र विभक्त्योर्ग्रहणे युष्मदस्मदोरनादेशे \’द्वितीयायां' च इति ज्ञापकम् । (सू.7-2-86,87)
130
ननु \’नेड््वशि कृति' इति सूत्रे कृद््ग्रहणं मास्तु । न च तदभावे बिभिदिव बिभिदिम इत्यत्र वशादेस्तिङोऽपि इडागमनिषेधः स्यादिति वाच्यम् । \’कृसृभृवृस्तुद्रुस्तुश्रुवो लिटि' (सू.7-2-23) इति सूत्रेण क्रादिभ्य एव परस्येण्निषेध इति नियमात् बिभिदिव इत्यादाविण्निषेधाप्रवृत्तेः । न च स नियमः प्रकृतिविशेषमाश्रित्य प्रवृत्तो य इण्निषेधस्तद्विषयकः । \’नेड््वशि' इति तु प्रत्ययाश्रयो निषेधः । एतं च निषेधं क्रादिनियमो न स्पृशति । तथा च बिभिदिवेत्यत्रापि इण्निषेधः स्यादिति तद्वारणाय कृद््ग्रहणमावश्यकमिति वाच्यम् । क्रादिनियमो न प्रकृतिलक्षणनिषेधमात्रविषयः, किं तु प्रकृत्याश्रयः प्रत्ययाश्रयो वा यावानिण्निषेधः स लिटि चेत् तर्हि क्रादिभ्य एवेति वियमात् बिभिदिव इत्यत्र इण्निषेधाप्रवृत्तेः कृतीत्यस्य वैयर्थ्यात् । प्रकृतिप्रत्ययोभ्यलक्षणस्यापि इण्निषेधस्य क्रादिनियमः इत्यत्र ज्ञापकं तु \’कृसृभृवृ' (सू.7-2-13) इति सूत्रे वृ इति सामान्येन वृङ्वृञोरुभयोर्ग्रहणम् । तयोर्ग्रहणस्य प्रयोजनं हि ववृमहे इत्यादाविण्मा भूदिति । यदि च क्रादिनियमः प्रकृत्याश्रयमेव प्रतिषेधं बाधेत न प्रत्ययाश्रयं तदा \’नेड्वशि कृति' (सू.7-2-8) \’श्र्युकः किति' (सू.7-2-11) इति सूत्राभ्यामेव इट््प्रतिषेधस्य सिद्धत्वात् नार्थो वृग्रहणेन । तत्क्रियमाणं प्रत्ययाश्रयस्यापि प्रतिषेधस्य निवृत्तिं ज्ञापयति । तथा च वृग्रहणाभावे क्रादिभिन्नत्वेन वृङ््वृञोः, ततः प्रत्ययाश्रयः \’नेङ्वशि' इतीण्निषेधोऽपि क्रादिभ्य एवेण्निषेध इति नियमेन व्यावर्तितः स्यात् । ततश्च ववृमहे इत्यादौ इण्निषेधो न सिध्येत् । तत्रापीण्निषेधस्य सिद्धये क्रादिसूत्रे वृग्रहणमर्थवद्भवति । ततश्च क्रादिनियमादेव बिभिदिवेत्यादाविण्निषेधो न भविष्यतीति तत्रेण्निषेधाप्रवृत्तिफलकत्वं \’नेड््वशि कृति' इति सूत्रे कृद््ग्रहणस्य न युज्यत इति स्थितम् ।
सर्वमेतन्मनसि कुर्वन्नाह---कृसृभृ इति सूत्र इति ।
नेड्वशि कृति (सू.7-2-8)।। \’कृसृभृ' इति सूत्रे वृञ््वृङोर्ग्रहणं ज्ञापकं प्रत्ययाश्रयोऽपीट््प्रतिषेधो नियम्यत इति ।
131
इति सिद्धम् ।
[वि.] ननु \’घुषिरविशब्दने' इति सूत्रे अविशब्दन इति मास्तु । घुषिर्हि अविशब्दनार्थकः ब्वादौ पठ्यते । चुरादौ च घुषिर्विशब्दने इति पठ्यते । स च णिजन्तः । सूत्रे च घुषिरिति निर्देशात् भौवादिकस्याविशब्दनार्थकस्यैव ग्रहणं न चुरादेः । तदा हि \’घोषिः' इति निर्देष्टव्यं स्यात् । एवं च घुषिरिति निर्देशबलादेव विशब्दनार्थकचुरादिघुषधातुव्यावृत्तिपूर्वकं अविशब्दनार्थकस्य भौवादिकघुषधातोरेव ग्रहणं भविष्यतीति अविशब्दन इति व्यर्थ इत्याशङ्क्याह--विशब्दन इत्यादिना । सिद्ध इति । अविशब्दने इत्यस्मिन्नंशे सिद्ध इत्यर्थः । तथा च अविशब्दन इत्येतत् व्यर्थं सत् घुषेश्चौरादिकस्य विकल्पेन णिच् भवतीति ज्ञापयति । णिजभावपक्षे च घुशिरिति इगन्तेन विशब्दनार्थकस्य चौरादिकस्यापि ग्रहणं प्रयोजनं तु विशब्दनार्थकचौरादिकधातोः णिज्रहिततया \’जुघुषुः' इति प्रामाणिकप्रयोगः उपपन्नो भवतीति । भाष्ये---

\’महीपालवचः श्रुत्वा जुघुषुः पुष्यमाणवाः' इति वाक्यं प्रमाणतया उद्धृतम् । स्वाभिप्रायस्य शब्देन प्रकटीकरणं विशब्दनम् । तथा च अविशब्दनार्थे इण्निषेधः घुष्टा रज्जुरिति । विशब्देन तु इट् घुषितं वाक्यमिति ।
घुषिरविशब्दने (सू.7-2-23)।। विशब्दने चुरादिणिचा सिद्धे अविशब्दन इत्युक्तिर्घुषेर्विभाषा णिचो ज्ञापिका । तेन जुघुषुः (पुष्यमाणा वा) 
132
परिभाषेयम् ।
प्रत्ययोत्तर (सू.7-2-97)।। इदमेव ज्ञापयति अत्र मपर्यन्तानुवृत्तिर्वा ज्ञापयति अन्तरङ्गानपि विधीन् बहिरङ्गो लुग्बाधत इति ।
133
इयमपि परिभाषा ।
मृजेर्वृद्धिः (सू.7-2-114)।। भ्रौणहत्ये तत्वनिपातनं धातोः कार्यमुच्यमानं तत्प्रत्यये भवतीत्यस्यार्थस्य ज्ञापकम् ।
134
\’श्वादेरिञि' इति सूत्रस्य यस्य श्वशब्दः आदिः तस्मात् इञि परे \’द्वारादीनां च' (सू.7-3-4) इति सूत्रविहितः ऐच न भवतीत्यर्थः । श्वभस्त्रस्यापत्यं श्वाबस्त्रिः इत्युदाहरणम् । ननु \’द्वारादीनां च' इति सूत्रेण द्वारादिगणपठितानां शब्दानामादेरचो वृद्धिर्न भवति, परं तु य्वाभ्यां पूर्वमैजागमो भवतीति विधीयते । द्वारादिगणे च श्चन््शब्दः पठ्यते । तथा च श्चन््शब्दस्यावयवात् वकारात् पूर्वमैजागमस्य तेन प्राप्तावपि श्वभस्त्रशब्दावयवविषये एजागमो न तेन प्राप्नोति तथा च प्राप्त्यभावात् प्रतिषेधोऽनर्थक इत्याशङ्क्याह--प्रतिषेधे श्वादिग्रहणमिति । उक्तरीत्या व्यर्थं सत् श्वादिसूत्रं श्वन्ग्रहणेन श्वन््शब्दाद्यवयवकस्य शब्दस्यापि ग्रहणमिति ज्ञापयति । ततश्च श्वभस्त्रशबप्दस्यापि श्वन््ग्रहणेन ग्रहणात् \’द्वारादीनां च' इति सूत्रेण ऐजागमे प्राप्ते तन्निषेधार्थं \’श्वादेरिञि' इति सूत्रम् ।

ज्ञापनफलं तु--शौवहानम् शौवादंष्ट्र इत्यादावैजागमसिद्धिः । तथा हि-जिहतेऽस्मिन्नित्यर्थे \’ओ हाङ् गतौ' इति धातोः अधिकरणे ल्युट् हानम् । शुनां हानं श्वहानम् । श्वहानमस्मिन्नस्तीत्यर्थे \’तदस्मिन्नस्तीति देशे तन्नाम्नि (सू.4-2-67) इति सूत्रेणाण् । \’द्वारादीनां च' सूत्रेण वृद्धिनिषेधः ऐजागमश्च । शौवहानमिति रूपम् । एवं शुनो दंष्ट्रा श्वादंष्ट्रा । \’शुनो दन्तदंष्ट्रा ' (वा.6-3-130) इति वार्तिकेन दीर्घः । तत्र भव इत्यण् । द्वारादीनां चेति वृद्धिनिषेधः ऐजागमश्च । शौवादंष्ट्र इति रूपम् । अत्रौभयत्रापि श्वन्शब्देन तदादेर्ग्रहणे सत्येव तत्सूत्रं प्रवर्तेतेति तदादिग्रहणफलमवसेयमिति भावः ।
स्वादेरिञि (सू.7-3-8)।। प्रतिषेधे श्वादिग्रहणं ज्ञापकं अन्यत्र श्वन््ग्रहणे तदादिग्रहणस्य । शौवहानं नाम नगरम्, शौवादंष्ट्रो मणिरित्यर्थम् ।
135
ननु जनसमूहनिवासवाचिनौ ग्रामनगरशब्दौ । तत्र ग्रामशब्देनैव जनसमूहनिवासत्वाविशेषात् नगरस्यापि ग्रहणे सिद्धे \’प्राचां ग्रामनगराणाम्' इति सूत्रे नगरपदोपादानं व्यर्थमित्याशह्क्य, अत एवात्र व्याकरणे ग्रामपदेन नगरग्रहणं नेति ज्ञापयतीत्याह--प्राचां ग्रामाणामित्येवेति । परं त्वेवं ज्ञापंन \’उदीच्यग्रामात्' इत्यादिसूत्रत्रये ग्रामशब्देन नगरग्रहणस्यापीष्टत्वात् तन्न घटेतेति भाष्ये दूषितमित्याह--तत्तु इति । ननु ग्रामग्रहणेन नगरस्यापि ग्रहणमिष्टं चेत् \’विशिष्टलिङ्गो नदीदेशोऽग्रामाः' (सू.2-4-7) इति सूत्रे ग्रामप्रतिषेधेनैव नगरप्रतिषेधस्यापि लाभात् वार्तिककारेण यदुक्तं नगरस्यापि प्रतिषेधो वक्तव्य इति तदानवश्यकमित्याशङ्क्योष्टापत्त्या परिहरति--विशिष्टलिङ्ग इत्यत्र तु इति । तथा च तत्र सूत्रे नगरप्रतिषेधो न वक्तव्य एवेत्यर्थः ।
\’प्राचां ग्रामनगराणाम्' (सू.7-3-14) प्राचां ग्रामाणामित्येव सिद्धे नगरग्रहणं ज्ञापयति ग्रामग्रहणे नगरग्रहणं नेति । तत्तु--\’उदीच्यग्रामात्' (सू.4-2-109) \’वाहीकग्रामेभ्यश्च' (4-2-117) \’दिक््शब्दा ग्राम' (सू.6-2-103)--इति स्थलत्रये नगरग्रहणकर्तव्यतापच्या भाष्ये दूषितम् । \’विशिष्टलिङ्ग' (सू.2-4-7) इत्यत्र तु नगरप्रतिषेधोऽवक्तव्य एवेति भाष्ये स्पष्टम् ।
136
नन् \’संख्यायाः संवत्सरसंख्यस्य च' (सू.7-3-15) इति सूत्रेण संख्यावाचकशब्दात् परस्य संवत्सरशब्दस्य संख्यावाचकशब्दस्य चोत्तरपदवृद्धिर्विधीयते ञिदादौ तद्धिते परे । द्विसांवत्सरिकः द्विषाष्टिक इत्यादिकं उदाहरणम् । तत्र संवत्सरग्रहणं मास्तु, तदभावेऽपि संवत्सरशब्दस्य कालरूपपरिमाणवाचकस्य \’परिमाणान्तस्यासंज्ञाशाणयोः' (सू 7-3-17) इति सूत्रेणैवोत्तरपदवृद्धेः सिद्धेः । कालोऽपि हि क्रियापरिच्छेदहेतुत्वात्परिमाणमित्याशह्क्य, अत एव परिमाणग्रहणेन कालरूपपरिमाणग्रहणं नेति ज्ञापयतीत्याह-- परिमाणान्तस्यासंज्ञेति सिद्ध इति । तथा च \’परिमाणान्तस्य' इति सूत्रे परिमाणशब्देन संवत्सररूपकालपरिमाणस्य ग्रहणासम्भवात् द्विसांवत्सरिक इत्यादौ तेन सूत्रेणोत्तरपदवृद्धेरप्राप्तौ तत्प्रापणार्थं \’संख्यायास्संवत्सर' इति सूत्रे संवत्सरग्रहणमिति स्वांशे चारितार्थ्यम् । अन्यत्र प्रयोजनं तु द्विवर्षा इत्यादौ द्वे वर्षे भृता इत्यर्थे \’तमधीष्ट' (सू.5-1-80) इति ठञि तस्य \’वर्षाल्लुक् च' (सू.5-1-88) इति लुकि \’द्विगोः' (सू.4-1-21) इति ङीप् प्राप्तः, स च \’अपरिमाणबिस्ताचितकम्बल्येभ्यो न तद्धितलुकि' (सू. 4-1-22) इति सूत्रेण प्रतिषिध्यते । यदि कालोऽपि परिमाणं स्यात् तदा द्विवर्षशब्दस्य परिमाणान्तत्वेन अपरिमाणेति पर्युदासात् ङीप््प्रतिषेधो न भवेत् । कालस्यापरिमाणत्वेनैव ङीपः प्रतिषेधो भवतीति । तदेतदाह--तेन द्विवर्षेत्यादाविति ।

\’संख्यायास्सं' (सू.7-3-15)।। परिमाणान्तस्यासंज्ञेति सिद्धे संवत्सरग्रहणं ज्ञापयति परिमाणग्रहणेन कालग्रहणं नेति । तेन द्विवर्षेत्यादौ\’अपरिमाण' इति पर्युदासो न ।
137
नन्वेतच्छब्दस्य स्त्रियां अकचि जसि त्यदाद्यत्वे टापि इत्वे च एतिका इति रूपमिष्यते । तत्राकारेण व्यवधानात् ककारस्य टाप््परकत्वं नास्तीति \’प्रत्ययस्थात्कात्पूर्वस्य' इति इत्वं न प्राप्नोति इत्याशङ्क्याह--न यासयोरिति प्रतिषेधादिति । यका सका इत्यादौ इत्वाप्रतिषेधार्थं \’न यासयोः' (सू.7-3-45) इति सूत्रमारभ्यते । तत्रापि यच्छब्दस्य तच्छब्दस्य च अकचि त्यदाद्यत्वे टापि ककारस्याकारेण व्यवधानात् टाप््परकत्वाभावादेव इकारस्याप्राप्तेः तत्प्रतिषेधोऽनर्थकः स्यात् । अतो ज्ञापयति अकारव्यवधानेऽपि इत्वं भवतीति इत्याशयः ।

अत्र कादिति वर्णमात्रस्य ग्रहणमिति पक्षे एतिका हारिका इति स्थलद्वयेऽपि येन नाव्यवधानन्यायेनाकारव्यवधानेऽपीत्वासिद्धिः । संघातग्रहणमिति पक्षे हारिकेत्यादावकारेण व्यवधानमेव नास्ति । एतिकेत्यत्र तु संघातककाराभावादित्वस्य प्राप्तिरेव नेति \’न यासयोः' (सू.7-3-45) इति ज्ञापकेन एवंजातीयकानामित्वं साधितं भाष्ये । एवंजातीयकानामित्येतत् अकज्वतामिति व्याख्यातं च कैयटेन । एवं स्थिते ज्ञापकात् व्यवधानेऽपीत्युक्तिश्चिन्त्या इति पार्थसारथिभट्टाचार्याः ।

[ज्ञ.] \’हेरचङि' (सू.7-3-56)।। अचङीति प्रतिषेधो ज्ञापयति अन्यत्र ण्यधिकस्य कुत्वं भवतीति । तेन प्रजिघाययिषतीति ।

[वि.] ननु \’हेरचङि' इति सूत्रस्यायमर्थः अभ्यासात्परस्य हिनोतेः हस्य कुत्वं स्यान्न तु चङीति । \’जिघाय' इत्यादिकमुदाहरणम् । तत्र अचङीति अजीहयत् इत्यत्र हकारस्य कुत्ववारणार्थमुपात्तम् । तध्द्यर्थम् । तथा हि यस्मिन् प्रत्यये निमित्ते अह्गसंज्ञा तन्निमित्तको योऽभ्यासः तन्निमित्तकद्वयोः पूर्व इति यावत् । ततः परस्य हस्य कुत्वमिति सूत्रं व्याख्यायते । णौ हिनोतिरङ्गं, चङि अभ्यास इति अङ्गत्वाब्यासत्वयोः समाननिमित्तकत्वाभावात् प्राजीहयदित्यत्र कुत्वं न भविष्यति । तथा च अचङीत्येतत् ण्यन्तस्यापि कुत्वं भवतीति ज्ञापयति । अङ्गत्वस्य णिच् निमित्तम् अभ्यासस्य चङ् निमित्तमिति निमित्तभेदे सत्यापि कुत्वं भवतीति यावत् । तथा च प्राजीहयदित्यत्रापि कुत्वे प्राप्ते तद्वारणाय अचङीत्युक्तम् । तेन चङोऽन्यस्मिन् द्वित्वनिमित्ते परे ण्यन्तस्य कुत्वमभ्यनुज्ञायते । तस्य फलं तु प्रजिघाययिषति इत्यत्र णिजन्ताद्धिनोतेः सनि कुत्वसिद्धिरिति । \’प्रकृतिग्रहणे ण्यघिकस्यापि ग्रहणम्' इति परिभाषारूपेणेयं परिभाषेन्दुशेखरे पठिता ।
\’प्रत्ययस्थात्' (सू.7-3-44)।। \’न यासयोः' (सू.7-3-45) इति प्रतिषेधात् ज्ञापकात् व्यवधानेऽप्येतिकास्वित्यादौ प्रवृत्तिः ।
138
ननु मा भवानटिटत् इत्यत्र अटधातोर्ण्यन्तात् लुङि चङि अट् इ अत् इति स्थिते उपधावृद्धौ आट् इ अत् इति जाते \’णौ चङ्युपधाया ह्रस्वः' इति सूत्रेण आकारस्य ह्रस्वे अटि अत् इति जाते \’अदादेर्द्वितीयस्य (सू.6-1-2) इति टिशब्दस्य द्वित्वे अटि टि अत् स्थिते णिलोपे अटिटत् इति रूपमिष्यते । तन्न सिध्यति । आटि अत् इत्यस्यामवस्थायां परमप्युपधाह्रस्वं बाधित्वा नित्यत्वात् टिशब्दस्य द्वित्वे आटिटि अत् इत्यत्र प्रथमस्य णिचः परेण णिचा व्यवधानेन चङ््परकत्वाभावात् उपधाह्रस्वत्वाप्रवृत्तेः आटिटत् इत्येव रूपप्राप्तेरित्याशङ्क्याह--ओणेर्ऋदित्करणादिति । ओणेर्ऋदित्करणात् द्विर्वचनात् ह्रस्वत्वं बलीय इति ज्ञाप्यते । तथा च ह्रस्वत्वस्य बलवत्तरत्वात् आदावुपधाह्रस्वत्वे कृते तदनन्तरं द्वित्वे च अटिटत् इत्येव रूपमिति भावः । ओणृघातोः णिजन्ताल््लुङि चङि ओणि अत् इति स्थिते उपधाया ओकारस्य \’णौ चङ्युपधाया ह्रस्वः' (सू.7-4-1) इत्ति ह्रस्वे प्राप्ते तस्य \’नाग्लोपिशास्वृदिताम्' (सू.7-4-2) इति सूत्रेण ह्रस्वत्वनिषेधार्थं ओणृ इति धातुः ऋदित्कृतः । यदि च नित्यत्वात् आदौ द्विर्वचनं भवेत् तदा णिशब्दस्य द्वित्वे ओणिणि अत् इति स्थिते प्रथमस्य णिचः द्वितीयेन व्यवधानात् चङूपरकत्वाभावादेव \’णौ चङि' इति ह्रस्वो न भविष्यतीति किमृदित्करणेन । कृतं च तत् द्विर्ववनाद््ध्रस्वत्वं बलीय इति ज्ञापयति । तथा च ह्रस्वे कृते ततो द्वित्वे च मा भवानुणिणत् इत्येव भवेत् मा भवानोणिणत् इति चेष्यते । तदर्थं ओणेर्ऋदित्करणम् । तेन \’नाग्लोपि' इति ह्रस्वनिषेघात् इष्टरूपसिद्धिरिति स्वांशे चारितार्थ्यम् । अन्यत्र प्रयोजनं तु मा भवानटिटत् इति पूर्वोक्तम् इति भावः ।

\’णौ चङि' इति सूत्रे \’उपधाह्रस्वे णोर्णिच्युपसंख्यानं' इति वार्तिकम् । णिजन्ताण्णिचि ततो लुङि चडि च उपधाह्रस्वत्वं भवतीति वक्तव्यमिति तदर्थः । वादितवन्तं प्रयोजितवानवीवदद्वीणां देवदत्तेन इति चोदाहरणं भाष्ये प्रदर्शितम् । वदेर्णिजन्तात् वादि इत्यस्मात् णिचि लुङि चङि अडागमे अवाद् इ इ अत् इत्यत्र प्रथमस्य णिचः द्वितीयेन णिचा व्यवधानात् चङ््परकत्वं नास्तीति उपधाह्रस्वत्वमप्राप्तं वार्तिककारेण विधीयते ।

नन्वत्र द्वितीयस्य णिचः \’णेरनिटि' (सू.6-4-51) इति लोपे कृते व्यवधानाभावात् सूत्रेणैव ह्रस्वत्वं सेत्स्यति । न च णेर्लोपेऽपि तस्य स्थानिबद्भावात् व्यवधानमस्त्येवेति वाच्यम् । चङ््परनिर्ह्रासे \’क्विलुगुपधात्वचङ्परनिर्ह्रसकुत्वेषु' (वा.1-1-58) इति स्थानिवद्भावप्रतिषेधात् । न चैवमपि प्रथमस्यापि णिचोऽत्र लोपात् तस्य च इकारस्य अक्त्वेन तल्लोपानन्तरमङ्गमग्लोपि भवतीति \’नाग्लोपिशास्वृदिताम्' (सू.7-4-2) इति निषेधे प्राप्ते प्रतिप्रसवरूपेण वार्तिकेन ह्रस्वत्वं विधीयत इति वाच्यम् । लोपापेक्षया परत्वात् णिचः वृद्धौ ऐकारे कृते तस्य लोपः, ऐकारश्च नाक् । तस्मात् तल्लोपवदह्गं नाग्लोपि भवतीति \’नाग्लोपि' इति निषेधाप्रवृत्या णौ चङीति सूत्रेणैव ह्रस्वसिद्धौ वार्तिकारम्भो व्यर्थ इत्यत आह--नाग्लोपीति सूत्र इति । अयमत्राभिप्रायः--वृद्धेर्लोपो बलीयानिति ज्ञाप्यते । तत्र च नाग्लोपीति सूत्रमेव ज्ञापकम् । मालामाख्यत् अममालत् इत्यत्र आकाररूपटेर्लोपात् अग्लोपित्वामस्तीति \’नाग्लोपि' इति सूत्रेणोपधाह्रस्वत्वनिषेध इष्यते । तत्र अलोपिनां नेत्यनेनैव निषेधलाभे अग्लोपिनां नेति प्रत्याहारग्रहणम् चाटुमाख्यात् अचचाटत् इत्यादौ उकारलोपयुक्ताङ्गस्यापि उपधाह्रस्वप्रतिषेधार्थमिति वक्तव्यम् । तत्र णिचं निमित्तिकृत्य उकारस्य वृद्धौ कृतायां अनन्तरं टिलोपे औकारलोपित्वमेवास्ति, नाग्लोपित्वमस्तीति प्रत्याहारग्रहणेऽपीष्टासिद्ध्या प्रत्याहारग्रहणमनर्थकं स्यात् । कृतं च प्रत्याहारग्रहणं वृद्धेर्लोपो बलीयानिति ज्ञापयति । ततश्च अवीवददित्यादौ णिलोपे अग्लोपित्वात् निषेधे प्राप्ते तद्बाधनाय उपधाह्रस्वत्वे णेर्णिच्युपसंख्यानं कर्तव्यमेवेति । तदाह --तस्माण्णेर्णिचीति ।
\’ज्ञाजनोर्ज्ञा' (सू 7-3-79) दीर्घोच्चारणं ज्ञापयत्यङ्गवृत्तपरिभाषाम् । \’णौ चङ्यु' (सू.7-4-1) ओणेर्ऋदित्करणात् ज्ञापकात् द्विर्वचनाद््ध्रस्वत्वं बलीय इति । \’नाग्लोपि' (सू.7-4-2) इति सूत्रे अगिति प्रत्याहारग्रहणात् ज्ञापकात् वृद्धेर्लोपो बलीयान् । तस्माण्णेर्णिच्युपसंख्यानं कार्यम् ।
139
ननु \’नाग्लोपिशास्वृदिताम्' इति सूत्रस्य णिचि अग्लोपिनः शास्तेर्ऋदितां चोपधाया ह्रस्वो न स्याच्चङ््परे णौ परत इत्यर्थः । तत्राग्लोपिन उदाहरणम् \’अममालत्' इति । मालामाख्यदित्यर्थे मालाशब्दात् \’तत्करोति तदाचष्टे' इति णिचि लुङि अटि चङि च अ माला इ अत् इति स्थिते \’णाविष्ठवत्' इति टेराकारस्य लोपे माशब्दस्य द्वित्वादौ च अ ममाल् इ अत् इत्यवस्थायाम् उपधाह्रस्वो निषिध्यते आकाररूपाग्लोपवत्त्वादङ्गस्य । अत्र टिलोपस्य \’अचः परस्मिन्' (सू.1-1-57) इति स्थानिवद्भावेन मकारोत्तराकारस्योपधात्वाभावादेव \’णौ चङ्युपधायाः' (सू.7-4-1) इति ह्रस्वस्याप्राप्तेः नाग्लोपीति प्रतिषेधोऽनर्थक इत्यत आह--अग्लोप इति । अग्वतः समुदायस्य लोपोऽप्यग्लोपग्रहणेन गृह्यत इत्येतदर्थमग्लोपिग्रहणम् । तेन \’अत्यरराजत्' इत्यत्र राजानमतिक्रान्तवानित्यर्थे' इति णिचि लुङि चङि च \’अन्' इति टेर्लेपे अरराज् अत् इत्यत्रोपगाह्रस्वनिषेधः सिध्यति । अन इति समुदायो हि नाक्, अतस्तल्लोपो यथाश्रुते अग्लोपशब्देन न गृह्येत । अग्वतो लोपोऽप्यग्लोपशब्देन गृह्यत इत्युक्ते तु अन् इति समुदायस्य अकाररूपाग्वत्त्वात् तल्लोपयुक्तमङ्गमग्लोपि भवतीति \’नाग्लोपि' इति उपधाह्रस्वनिषेधः सद्धः । तथा च अममालत् इत्यादौ स्थानिवद्भावेन निर्वाहेऽपि \’अत्यरराजत्' इत्यत्र अज्झल्समुदायादेशस्य लोपस्याजादेशत्वाभावेन स्थनिवत्त्वाप्रवृत्तेः उपधाह्रस्वनिषेधलाभार्थमग्लोपिग्रहणं कृतम् । तच्च अग्वतां लोपोऽप्यग्लोपग्रहणेन गृह्यत इति स्वीकृत एव सार्थकमिति भावः । तदेतत् अभिप्रेत्योक्तं कैयटे---

\’अग्लोपग्रहणसामर्थ्याच्च समुदायलोपोऽप्यग्लोप
आश्रीयते, केवलाग्लोपे प्रदिषेघानर्थक्यात्' इति ।

\’एवं तर्हि सिद्धे सति यदग्लोपिनां नेति प्रतिषेधं शास्ति तज्ज्ञापयत्याचार्यः इत उत्तरं स्थानिवद्भावो न भवतीति ।'

इति नाग्लोपीति प्रतिषेधस्यार्थान्तरज्ञापकत्वमुक्तम् । तत्तु \’अचः परस्मिन्' इति सूत्रे हलचोरादेशो न स्थानिवदिति भाष्ये निर्णीतत्वेन तत एव गतार्थमित्येकदेश्युक्तिरित्याह--इत उत्तरमित्यादिना । स्पष्टं चैतत्कैयटोद्योतयोः ।
\’नाग्लोपि' (सू.7-4-2)।। अग्लोपे स्थानिवद्बावेनैव सिद्धे अग्लोपिग्रहणम् अग्वतां लोपोऽप्यग्लोपिशब्देन गृह्यत इत्येवमर्थम् । इत उत्तरं स्थानिवत्त्वाभावज्ञापकमग्लोपिग्रहणम् इति भाष्यं त्वेकदेश्युक्तिः ।
140
ननु ऋधातोः पॄधातोश्च जुहोत्यादिपठितयोरभ्यासस्य इकारादेशो विधीयते \’अर्तिपिपर्त्योश्च' इति सूत्रेण । तत्र ऋधातोः धान्दसत्वात् \’बहुलं छन्दसि' (सू.7-4-78) इत्यनेनैव अभ्यासस्येकारः स्याच्छन्दसीत्यर्थकेन इकारादेशसिद्धेः अर्तिग्रहणं व्यर्थमित्याशङ्क्य ऋधातोर्भाषायामपि प्रयोगस्य साधुत्वज्ञापनार्थं तदित्याह--इत्येव सिद्ध इति ।
रीङृतः (सू.7-4-27) रीङो दीर्घोच्चारणम् अङ्गवृत्तपरिभाषाज्ञापकम् । अर्तिपिपर्त्योश्च (सू.7-4-77)।। \’बहुलं छन्दसि' इत्येव सिद्धे अर्तिग्रहणमियर्तेर्भाषायां साधुत्वज्ञापकम् ।
141
परिभाषेयम् ।
गुणो यङ् (सू. 7-4-82)।। \’दीर्घोऽकितः' (सू.7-4-83) इत्यकिद््ग्रहणं ज्ञापयति अब्यासविकारेषु बाधका न बाधन्त इति ।
142
ननु \’दीर्घोऽकितः' इति सूत्रे \’अकितः' इति व्यर्थम् । न च तदभावे यंयम्यते रंरम्यत इत्यादौ यम् रम् इति धात्वोः यङि धात्वोर्द्वित्वे हलादिशेषे \’नुगतोऽनुनासिकान्तस्य' (सू.7-4-85) इत्यब्यासस्य नुकि तस्यानुस्वारे च यंयम्यते रंरम्यत इति रूपे । तत्राभ्यासस्य दीर्घवारणाय अकिंत इत्युक्तम् । नुकि सति किदन्तत्वादभ्यासस्याकिदन्तत्वं नास्तीति न दोषः । तथा च सार्थकमकिद््ग्रहणमिति वाच्यम् । दीर्घश्रुत्या \’अचः' (1-2-28) इति परिभाषाया उपस्थितेः अच इत्यस्य चाभ्यासविशेषणत्वात् अजन्तस्याब्यासस्य दीर्घ इति सूत्रार्थः । नुकि कृते च नकारान्तोऽभ्यासो नाजन्त इत्येव दीर्घाप्रसक्तेरकिद््ग्रहणवैयर्थ्यात् ।

एवं छोधातोः \’आदेच उपदेशे' (सू.6-1-45) इत्यात्वे लिटि छाशब्दस्य द्वित्वेऽन्तरङ्गत्वात् तुकि (सू.6-1-75) छात् छा अतु रित्यत्र \’ह्रस्व' (सू.4-4-59) इति सूत्रेणाभ्यासस्य ह्रस्वो वक्तव्यः। तत्रापि ह्रस्वश्रुत्या \’अच' हत्युपस्थितेः तस्य चाभ्यासविशेषणत्वात् अजन्ताभ्यासस्य ह्रस्व इति तत्सूत्रार्थः । तुकि कृते चाब्यासस्याजन्तत्वाभावेन ह्रस्वो न सिध्यति । ततश्च चच्छदतुः इति रूपं न प्राप्नोति ।

एवं चच्छृदत्तः इत्यत्र छृदधातोर्द्विवचने हलादिशेषे च \’छे च' (सू.6-1-73) इति तुकि \’उरत्' इति सूत्रेण ऋकारस्यात्वं न स्यात् । उरित्यस्याब्यासविशेषणत्वेन ऋवर्णान्तभ्यासस्यात्वविधानात् तुकि कृते अभ्यासस्य ऋवर्णान्तत्वाभावात् ।

तथा \’चिच्छादयिषति' इत्यत्र छदधातोर्णिजन्तात् सनि धातोर्द्वित्वे हलादिशेषे च + छादयिषति इति स्थिते \’छे च' इति तुकि \’सन्यतः' (सू.7-4-79) इतीत्वं न प्राप्नोति, अब्यासस्यादन्तत्वाभावात् ।

तथा \’चेच्छिद्यते' इत्यत्र छिदधातोर्यङि द्वित्वे हलादिशेषे चर्त्वे चि + छिद्यते इति स्थिते \’छे च' इति तुकि \’गुणो यङ््लुकोः' (सू.7-4-82) इति गुणो न स्यात् । गुणश्रुत्या \’इकः' (सू.1-1-3) इत्युपस्थितेः तस्य चाभ्यासविशेषणत्वेन इगन्ताभ्यासस्यैव गुणविधानेन कृते।भ्यासस्येगन्तत्वाभावादित्याशङ्क्याह---ह्रस्वत्वेत्यादि । अयमाशयः--प्रदर्शितेषु सूत्रेषु विशेष्यविशेषणभावे कामचारात् \’अचः' इत्यादिकं नाभ्यासविशेषणम् । अपि तु अब्यासस्येत्येतदेव अच इत्यादेर्विशेषणम् । तेन अभ्यासस्य योऽच् तस्य दीर्घः अभ्यासस्य य ऋकारस्तस्य अत्वम्, अब्यासस्य योऽकारस्तस्य इकारोदेशः, अब्यासस्य य इक् तस्य गुम इति प्रदर्शितानां सूत्राणामर्थ इति यथायथं ह्रस्वादयः सिध्यन्ति । एवं च यंयम्यत इत्यत्रापि नुकि कृतेऽपि अभ्यासावयवाचः दीर्घप्राप्तौ तन्निषेधार्थम् अकित इत्युक्तमिति ।

इति सप्तमोऽध्यायः ।

अथ अष्टमोऽध्यायः
दीर्घोऽकितः (सू.7-4-83) ह्रस्वत्वात्वेत्वगुणेषु अब्यासस्येति अच्ऋकाराकारेकारविशेषणम् ।
143
ननु \’सर्वस्य द्वे' इति सूत्रेण विधीयमानं द्विर्वचनं द्विः प्रयोग इति पक्षे पुनः शब्दस्य द्विर्वचने पुनः पुनर्भवितरि वर्तमानात् पुनः पुनः शब्दात् भावे ष्यञ््प्रत्यये पौनः पुन्यमिति, भवार्थे \’कालट्ठञ्' (सू.4-3-11) इति ठञि पौनः पुनिकमिति च रूपमिष्यते, तन्न सिध्येत् । समासग्रहणकृतेन नियमेन अर्थवतः समासरूपसमुदायस्यैव प्रातिपदिकसंज्ञाभ्यनुज्ञानेन पुनः पुनरिति समुदायस्य प्रातिपदिकत्वाभावेन प्रातिपदिकाधिकारीयतद्धितानुपपत्तेरित्याशङ्क्याह-- कस्कादिष्विति । कुतस्कुतः शब्दस्याप्रातिपदिकत्वेन ततोऽणो दुर्लभत्वेन कौतस्कुत इत्यणन्तपाठोऽसंगतः सन् द्विरूक्तादप्रातिपदिकादपि तद्धितोत्पत्तिर्भवतीति ज्ञापयति । अतो न दोष इति भावः ।
सर्वस्य द्वे (सू.8-1-1)।। कस्कादिषु कौतस्कुतशब्दपाठात् ज्ञापकात् द्विः प्रयोगपक्षेऽपि पौनः पुन्यमित्यादिसिद्धिः ।
144
ननु \’जात्वपूर्वम्' इत्यत्र अपूर्वमित्यस्य अविद्यमानपूर्वमित्यर्थः । तत्रापूर्वमिति किं जातुविशेषणम् उत तिङन्तविशेषणम् इति संदेहः । तत्र प्रथमपक्षे अविद्यमानपूर्वं यज्जातु तद्युक्तं तिङन्तं नानुदात्तमित्यर्थः । जातु भोक्ष्यस इत्यादिकमुदाहरणम् । द्वितीयपक्षे जातुशब्दादपूर्वं तिङन्तं नानुदात्तमित्यर्थः । तत्र कतरः पक्षः प्रामाणिक इत्याशङ्क्याह--आहो उताहो इति । अयमाशयः- \’आहो उताहो चानन्तरम्' (सू.8-1-49) इति सूत्रेण आहो उताहो इत्याभ्यामनन्तरं तिङन्तं न निहन्यत इति बोध्यते । आहो भुङ्क्ये उताहो भुङ्क्ते इत्युदाहरणे । तत्रापि \’जात्वपूर्वम्' इति सूत्रात् अपूर्वमित्यनुवर्तते । तद्यदि तिङन्तविशेषणं स्यात् तर्हि अविद्यमानपूर्वं तिङ्न्तं आहो उताहो इत्याभ्यामनन्तरमेव भविष्यतीति \’आहो देवदत्तः पचति' इत्यत्र सपूर्वत्वादेव तिङन्तस्य निघातनिषेधो न भविष्यतीति \’आहो उताहो' इति सूत्रे अनन्तरग्रहणं व्यर्थम् । कृतं च तत्, अपूर्वमित्येतन्न तिङन्तविशेषणम्, अपि तु निमित्तविशेषणमिति ज्ञापयति । तथा च अपूर्वात् आहो इत्यस्मात् उताहो इत्यस्माच्च तिङन्तं नानुदात्तमित्युक्ते देव आहो भुङ््क्त इति सपूर्वस्य आहोशब्दस्य व्यावर्तनेऽपि आहो देवदत्तः पचतीति सपूर्वं तिङन्तं न व्यावर्तितं भवतीति तध्द्यावृत्तये अनन्तरग्रहणम् । तेन \’जात्वपूर्वम्' इत्यत्रापि अपूर्वमित्येतत् निमित्तस्य जातु इत्यस्यैव विशेषणं न तिङन्तस्येति निश्चीयत इति ।

इत्यष्टमोऽध्यायः

श्रीवेंकटेशस्य तथा गुरूणां
बुधोत्तमानां करुणार्द्रदृष्ट्या ।
श्रीपार्थसारथ्यभिमानतश्च
व्याख्येयमापूरि विनैव विघ्नम् ।।

नावल्पाकेति विख्याते सूधीगणविभूषिते ।
अग्रहारे लब्धजन्मा चतुश्शास्त्रशिरोमणिः ।।

रामानुजाचार्यनामा कृष्णतातसुधीसुतः ।
बालानां सुखबोधाय विवृतिं कृतवानिमाम ।।
जात्वपूर्वम् (सू.8-1-47)।। \’आहो उताहो' (सू.8-1-49) इत्यत्रानन्तरग्रहणात् ज्ञापकात् अपूर्वग्रहणं जातुविशेषणं न तिङन्तस्य । तत्राप्यपूर्वमित्यनुवृत्तेः ।

