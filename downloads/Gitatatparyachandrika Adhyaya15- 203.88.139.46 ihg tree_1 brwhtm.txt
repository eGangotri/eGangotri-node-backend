Adhyaya 15 Sloka 1 ।। अथ पञ्चदशोऽध्यायः ।।एवमध्यायद्वयेन प्रथमषट्कोदितप्रकृतिपुरुषतत्प्रकारविशेषविशोधनं कृतम् । तत्रेयं प्रकृतिः स्वगुणैर्यदधीनसत्तादिः पुरुषश्च यदपराधात् बद्धः, यत्प्रसादाच्च मोक्ष्यत इत्युक्तम्, स इदानीं मध्यमषट्कोदितः परमात्मा विशोध्यत इति सङ्गतिमाह  क्षेत्राध्याय इत्यादिना आरभत  इत्यन्तेन । एतेन,"अचिन्मिश्राद्विशुद्धाच्च चेतनात् पुरुषोत्तमः ।व्यापनात् भरणात् स्वाम्यादन्यः पञ्चदशोदितः ।।" (19)इति संग्रहश्लोकोऽप्युनुसंहितः । त्रयोदशशेषतया चतुर्दशे वृत्ते तदन्ते मांचेत्यादिश्लोकद्वयेन अव्यभिचार भक्त्या भजनीयः फलप्रदश्च परमपुरुषः प्रसक्तः पञ्चदशे तत्प्रकर्षविशेषविशोधनपरतया चतुर्दशेन संगतिः भजनीयस्येत्यनेन दर्शिता । विभूतिमत्त्वप्रतिपादनमिह वैलक्षण्यप्रतिपादनार्थमित्यभिप्रायेण आरभत इत्युक्तम् । प्रकृताभ्यां बद्धमुक्ताभ्यां विभूतिमत्त्वमिह वर्ण्यत इत्यपि प्रकृताध्यायद्वयसंगतिरभिप्रेता । तत्र ऊर्ध्वमूलमित्यादेरध्यायारम्भग्रन्थस्य जरद्गवादिवाक्यवदनन्वितत्वम्, अन्वितत्वेऽपि प्रकृताप्रकृतप्रकरिष्यमाणासंगतिं च परिहर्तुमाह तत्र तावदिति । प्रतिपत्तिसौकर्यार्थं श्रुत्यनुसारेणेदमश्वत्थवृक्षाकारकल्पनम् । परतत्त्वबुभुत्साहेतुवैराग्यार्थमित्येके विभूततया अवसितया च विभूतमत्परतत्त्वप्रतिपादनार्थत्वात् तस्येति (...?) अनन्तरम् असङ्गशस्त्रच्छेद्यत्वोक्तेः सङ्गविषयः संसार एवात्राश्वत्थरूपेण कल्पित इति गम्यते । तत्र लौकिकाश्वत्थाद्वैलक्षण्यज्ञापनायोर्ध्वमूलत्वाद्याश्चर्यप्रदर्शनमिति भावः । ननु मूलप्रकृतिरेवात्राश्वत्थतया कल्प्यत  इति किं न गृह्यते? गुणप्रवृद्धा विषयप्रवालाः इत्यादीनि च तत्र सुसंगतानि । मैवम्; साक्षात्सङ्गविषयत्वाभावात् :असङ्गशस्त्रच्छेद्यत्वस्य च मुख्यस्याविनाशित्वेनानन्वयात् । तदिदमभिप्रेत्योक्तम् अचित्परणामविशेषमिति, यं संसाराख्यमिति च । अयमेवार्थः पुराणेऽपि पठ्यते,"अव्यक्तमूलप्रभवस्तस्यैवानुग्रहोच्छ्रितः ।बुद्धिस्कन्धमयश्चैव इन्द्रियान्तरकोटरः ।महाभूतविशाखश्च विषयैः पत्रशाखवान् ।धर्माधर्मसुपुष्पश्च सुखुदुःखफलोदयः ।आजीव्यः सर्वभूतानां ब्रह्मवृक्षस्सनातनः ।एतद्ब्रह्मवनं चैव ब्रह्मवृक्षस्य तस्य तत् ।एतच्छित्त्वा च भित्त्वा च ज्ञानेन परमासिना ।ततश्चात्मरतिं प्राप्य यस्मान्नावर्तते पुनः ।।" (म.भा.आश्व 35.20; नार.पु 16.5)इत्यादि । केचित् पुरुषाणामेकैकस्मिञ्छरीरे  शिरस्य ऊर्ध्वत्वात् पाण्यादीनां चाधोमुखत्वादूर्ध्वमूलत्वादिकल्पनामाहुः । पुनश्चान्यथाऽऽहुः, "तदिदं व्यष्टिक्षेत्रम् । अथ समष्टिक्षेत्रमुच्यते:कृत्स्नमिदं ब्रह्माण्डं हिरण्यगर्भशरीरं विराडित्युच्यते, तस्य द्यौश्शरीरः चक्षुषी चन्द्रसूर्यौ दिशश्श्रोत्रे मध्यमाकाशं शरीरं पृथिवी पादौ । तस्मिन्नपि ऊर्ध्वमूलमधश्शाखम् इति योजयितव्यम् । प्राणिवंशो वा अश्वत्थो वृक्षः, तस्य मूलं ब्रह्मा उपरिष्टात्स्थितः" इत्यादि । अधश्चोर्ध्वं चेति श्लोके त प्रकृत्यादिविशेषान्तं कृत्स्नं वृक्षत्वेन कल्प्यते " इति । एवं सर्वास्वपि योजनासु संसारहेयताप्रतिपादने तात्पर्यं वक्तव्यम् । ततो वरं संसारस्यैव साक्षात् वृक्षत्वेन कल्पनम् । "अधश्चोर्ध्वं च" इति श्लोके त तस्येति परामर्शात् पूर्वकल्पितस्यैव वृक्षस्य प्रतीतेर्न वृक्षान्तरकल्पना भाष्यकारैर्व्याख्याता । अत्रानिर्दिष्टकर्तृकस्य आहुरित्यस्य वाद्यन्तरकर्तृकत्वशङ्काव्युदासायाह श्रुतय इति  । ननु "ऊर्ध्वमूलोऽवावच्छाख एषोऽश्वत्थस्सनातनः'' (क.6.1) इति श्रुतिरिह कथं संसारविषयतयोदाह्रियते ? एष इति प्रकृतस्य वक्ष्यमाणस्य च पुरुषस्य परामर्श उचितः । मैवम्, पुरुषस्य स्वरूपेणोर्ध्वमूलत्वाद्यसंभवात् । मुमुक्षूणां तस्मिन्नेव सङ्गात् असङ्गशस्त्रच्छेद्यत्वोक्तेश्च अघटितत्वात् । उपहितवेषेण तु तथोक्तौ प्राप्ताप्राप्तविवेकेनोपाधावेव विश्रमादिति । श्वो न स्थास्यतीत्यश्वत्थः, छेद्यत्वाच्च वृक्षः । तदेतदुपात्तश्रुतिद्वये विशेषतस्सामान्यतश्च कल्पनालम्बनम् । ऊर्ध्वमूलत्वमधश्शाखात्वं च व्यष्टिसृष्टिप्रक्रियया घटयति सप्तलोकेत्यादिना । पृथिवीत्यधस्तनलोकानामुपलक्षणम् । अव्ययत्वच्छेद्यत्ववचनं व्याहतमित्यत्राह असङ्गहेतुभूतादासम्यग्यग्ज्ञानोदयादिति । तत्त्वज्ञानात्प्रागपि विनाशदर्शनविरोधपरिहाराय प्रवाहरूपत्वोक्तिः ।अक्षरसंख्यारूपच्छन्दोव्यवच्छेदायाह- छन्दांसि श्रुतय इति । पर्णवत् संसारवृक्षस्य यथावस्थिताकारं संछाद्य रक्षन्तीति ज्ञापनायात्र छन्दश्शब्दः । संसारवृक्षपर्णत्वेन रूपणात् छन्दश्शब्दोऽत्र 'वेदवादरताः' (भ.गी. 2.42) इत्यादिष्विव त्रिवर्गपरांशविषय इत्यभिप्रायेणाह वायव्यमिति । असंबन्धिनां छन्दसां कथं पर्णत्वमित्यत्राह श्रुतिप्रतिपादितैरिति । तथाऽपि वृक्षावयवेषु बहुषु, पर्णत्वेन रूपणे को विशेष इत्यत्रोक्तम्् वर्धत इति । तत् विवृणोति पर्णैर्हीति । तमिति सप्रकारपरामर्शविवक्षया आह एवंभूतमिति । ननु यः संसाराश्वत्थं वेद, स वेदविदित्यसंगतम्; नहि संसारोऽश्वत्थो वा वेदाः, येन तद्वेदिनो वेदवित्त्वमुच्यते । अतोऽत्र"आद्यं तु  त्र्यक्षरं ब्रह्म त्रयी यत्र प्रतिष्ठता ।स गुह्योऽन्यस्त्रिवृद्वेदो यस्तं  वेद स वेदवित् ।।" (मनु. 11.265)इत्यादिष्विव प्रणवविषयत्वं कार्तयुगैकवेदपरत्वं वा युक्तम् । प्रणवस्यार्धमात्रायाः कारणपरमपुरुषदेवताकत्वश्रुतेः ऊर्ध्वमूलत्वं सुसंगतम् । कार्तयुगवेदस्यापि वेदान्तरूपत्वात् सर्वमूलत्वञ्च तथा निर्देशो घटते । एवं छन्दः पर्णत्वादिकं चोभयोस्सुगमम् । शङ्कुना पर्णानामिव प्रणवेन सर्वासां वाचां संतण्णत्वश्रुतेः ।''महतो वेदवृक्षस्य मूलभूतो महानयम् ।स्कन्धभूता ऋगाद्यास्ते शाखाभूतास्तथा परे ।।" (ई.सं 1.14)इति धर्मविशेषप्रतिपादकभागस्य मूलत्वोक्तेश्च । अतस्तथाभूतवेदविशेषवेदिन इह वेदवित्त्वेन स्तुतिः; न त्ववेदभूतयत्किंचिद्वेदिन इति; तत्राह वेदोहीति । वेदशब्दोऽपवर्गार्थवेदभागपरः । ततः किमित्यत्राह छेद्यवृक्षेति । अयमभिप्रायः - असङ्गशस्त्रच्छेद्यत्वानुपपत्तेरेव प्रणवादिपरत्वमप्ययुक्तमेव । "ततः पदं तत् परिमार्गितव्यम्" इत्येतदपि तत्राऽसंगतम् । 'शब्दब्रह्मणि निष्णातः परं ब्रह्मधिगच्छति" (वि.पु 6.5.64) इतिवत् स्यादिति चेन्न; विरुद्धत्वात्; तत्र हि तन्निष्णातस्य परब्रह्माधिगम उच्यतेः अत्र तु तच्छित्त्वा ततः परं परिमार्गितव्यमिति; अतोऽस्यान्यार्थासंभवात् संसारविषयत्वे सिद्धे तद्विदो वेदवित्त्वेन स्तुतिः, तज्ज्ञानस्य वेदान्त प्रतिपाद्यार्थज्ञानोपयोगितयैवेति । ऊर्ध्वमूलमित्यादिकं नैमित्तिकसृष्टिप्रक्रिययोक्तम्  ।।1।।अथ नित्यसृष्टिप्रक्रिययाऽप्युच्यते अधश्चेति । अपराश्चेति पूर्वाक्तपुनरुक्तिपरिहारार्थम् । पुनरपीति नित्यसृष्टिद्योतनम्; कर्मलोकमधिकृत्य ऊर्ध्वं प्रवृत्तेर्विवक्षितत्वात् गन्धर्वादिपरत्वम् । अत एव पूर्वेक्तेन चतुर्मुखलोकावधिकाधश्शाखत्वेनाविरोध इत्यभिप्रायेणाह गन्धर्वयक्षदेवादिरूपेणेति । प्रागुक्तप्रक्रियया गुणानामुत्तरोत्तरजन्महेतुत्वेन देव मनुष्यादिशाखानां गुणप्रवृद्धत्वम् । गुणा इह साधारणाः सलिलस्थानीयाः; प्रकाण्डस्थानीया वा । अत्र विषयशब्दस्य सर्वसाधारणज्ञानादिविषयपरत्वव्युदासायाह शब्दादीति । प्रवालशब्दस्यात्र विद्रुमार्थत्वासंभवज्ञापनाय पल्लवशब्दः । शाखासु हि भोग्यत्वेन पल्लवाः समुद्भवन्ति । तद्वदेव देवादिषु शाखास्थानीयेषु भोग्यतया शब्दादेरुद्भवात् पल्लवस्थानीयत्वम् ।। 1।।
Adhyaya 15 Sloka 2 ननु ऊर्ध्वमूलस्याधश्शाखत्वं मूलानुगुण्येनोपपद्यतां नाम; पुनरधश्चोर्ध्वं च प्रसृतेः किं मूलमिति शङ्काभिप्रायेणाह कथमित्यत्राहेति । अधश्च मूलानीत्यवान्तरमूलोक्तिः प्रासादशिखरप्ररूढप्रलम्बिताया लतायाः क्षितिसंसर्गजमूलप्रान्तरप्रसूतोर्ध्वशाखान्तरवदित्यभिप्रायेणाह ब्रह्मलोकमूलस्येति । मनुष्यलोकग्रहाणं तत्र कर्माधिकारभूयस्यत्वज्ञापनार्थम् । समानधिकरणसमासौचित्यात् कर्मणामेव च सर्वत्र मूलत्वोपपत्तेस्तदनुबन्धिनां गुणानामन्येषां वा मूलत्वनिर्देशायोगमभिप्रेत्याह कर्माण्येवामनुबन्धीनीति । पुरुषमनुबध्नन्तीत्यनुबन्धीनि; यद्वा सुद्दढाविच्छिन्नानीत्यर्थः । आत्मानुबन्धिनां कर्मणां मनुष्यलोकस्थमूलत्वोक्तेः किं नियामकमित्यत्र मूलत्वप्रकारमुपपादयति मनुष्यत्वावस्थायां कृतैरिति । यथा न्यग्रेधादेरूर्ध्वशाखस्य शाखग्रे बीजरूपं जटारूपं वा मूलं जायते, तथा अधश्शाखस्यापि स्यादिति भावः ।।2।।
Adhyaya 15 Sloka 3  to  4 ननु सर्वप्रत्यक्षसंमतेऽस्मिन् संसारे यस्तं वेदेति कस्यचित्तद्वेदनेन प्रशंसनमयुक्तमित्यत्रोच्यते- न रूपमस्येति । नात्र रूपानुपलम्भवचनस्य रूपाभावे तात्पर्यं, निर्दिष्टरूपविरोधादित्यभिप्रायेणाह- अस्य वृक्षस्येति । सर्वेषां संसारोपलम्भे सत्यपिप्रकृताकारेण नोपलम्भ इति तथाशब्दाभिप्रेतं विवृणोति- चतुर्मुखादित्वेनेत्यादिना । संसारिभिरिति । अपवर्गेपयुक्तज्ञानरहितैरिति भावः । संसारिष्वेव यस्तथा वेद, स मुक्तप्राय इति वा । कूटस्थपितृपुत्रादिरूपेण लोकेऽपिमूलशाखापल्लवादिकं दृश्यति इत्यत्राह- मनुष्योऽहमिति । तेषां हेयस्यापि संसारस्योपादानोपयुक्तं ज्ञानमस्ति; न तु हानार्थमिति भावः । नान्तः इत्यादावपि तथाशब्दस्यानुषङ्गमाह- तथाऽस्योति । समभिव्याहृतासङ्गच्छेद्यत्वानुगुणमन्तशब्दार्थमाह- विनाश इथि । आत्यन्तिकप्रलय इहासङ्गनिष्पादितोऽन्तशब्देन विवक्षितः; तस्य च स्वरूपतः कारणतश्चानुपलम्भः; नित्यप्रलयमात्रं हि संसारिभिर्दृश्यत इत्यभिप्रायेणाह- गुणमयभोगेष्वसङ्गकृत इति । भोगशब्दऽत्र भोग्यपरः ।  प्रमाणसिद्धस्यान्तस्यादेः प्रतिष्ठायाश्च स्वरूपभ्रमव्युदासाय उपलभ्यते इति पदमनुषञ्जितम् । गर्भादिरूपस्यावान्तरादेरुपलम्भात्प्रधानभूत आदिरिह विवक्षित इत्याह-गुणसङ्ग एवेति । अत्र प्रतिष्ठाशब्देन परोक्तं परमात्माभिधानमयुक्तं, निस्सङ्गानां सङ्गविषयस्य तस्यास्हघच्छेद्यवृक्षप्रतिष्ठात्वनिर्देशानौचित्यात्; अत आदिभूतस्य सङ्गस्यापि निदानं क्षेत्रादिस्थानीयमज्ञानमिह अर्थौचित्यात्प्रतिष्ठोच्यत इत्याह- अनात्मन्यात्माभिमानरूपमिति । एतेन 'संप्रतिष्ठा मध्यम्' इति व्याख् व्याऽपि निरस्ता । अज्ञाने कथं प्रतिष्ठाशब्दवृत्तिरित्यत्राह प्रतितिष्ठतीति । अयं भावः - मूलस्थितिभूमिः वृक्षस्य प्रतिष्ठा; कर्म च संसारवृक्षस्य मूलत्वेनोक्तम्; तञ्च "अविद्यासञ्चितं कर्म" (वि. 2.13.70) इति वचनादज्ञाने स्थितम्, तदधीनत्वात् तदनुष्ठानस्य । ममकारस्यापि कर्महेतोरहङ्कार एव कन्द इति स इह संसारवृक्षप्रतिष्ठेति ।एनमिति सङ्गास्पदप्रकृतिवैचित्यपरामर्श इत्याह उक्तप्रकारमिति । सुष्ठुत्वं द्दढनिरूढवासनत्वेन अन्यैश्छेत्तुमशक्यत्वम् । विविधत्वं- प्रायश्चितादिभिरेकैकस्य कर्माख्यमूलस्य च्छेदेऽप्यनादिकालं मनोवाक्कायैर्बुद्धिपूर्वकमबुद्धिपूर्वकं च विधिनिषेधविषयविचित्रकर्मणामनन्तप्रकारसंभृतत्वम् । असङ्गोऽपि कदाचित् तादात्विकव्याध्यादिक्लेशादपि भवति; स तु न द्दढः; अतः सम्यग्ज्ञानमूलेनेत्युक्तम् । विषयत्यागदशायामिव आत्मान्वेषणदशायमप्यसङ्गोऽनुवर्तनीय इति ज्ञापनाय ततश्शब्दः । अत एव ततः परमिति परशब्दाध्याहारेण व्याख्यान्तरमयुक्तमित्यभिप्रायेणाह ततो विषयासङ्गाद्धेतोरिति । "आत्मानमन्विच्छेत्" (म.भा.उ. 33.6.4) इत्यादिसूचनायाह अन्वेषणीयमिति । छन्दोनुरोधाय छान्दसं निवर्तन्तीति परस्मैपदमित्यभिप्रायेण स्वयमात्मनेपदं प्रायुङ््क्त ।ननु द्दढस्यासङ्गशस्त्रस्य लाभे हि तेन च्छिद्येत; तदेव तु संसारिभिर्दुर्लभतरमिति शङ्कयोत्तरग्रन्थं संगमयति कथमिति । निर्मानमोहाः इत्यादिसमनन्तरग्रन्थासन्धानेनाह अज्ञानादिनिवृत्तय इति । आद्यत्वं पूर्वोक्तप्रकारं तच्छब्देन स्थाप्यत इत्याह मयेति । यदाज्ञातिलङ्घानात् बन्धः, स एव हि प्रसादितो मोचक इत्यभिप्रायेणैवकारः । तत्प्रञ्चनरूपस्य यतः प्रवृतिः इत्यादेर्महदादिसृष्टिमात्रा परत्वव्युदासाय इममेवार्थं प्रपत्तिवाक्ये प्रागुक्तं स्मारयित उक्तम् इति । तेषामेवानुकम्पार्थम् । (भ.गी 10.11) मच्चित्तस्सर्वदुर्गाणि मत्प्रसादात्तरिष्यसि (भ.गी 18.58) मामेकं शरणं व्रज (भ.गी 18.66) इत्यादिकमपि भाव्यम् । अत्र प्रसृतादिशब्दैः सत्यत्वस्यैव प्रतीतेः, परेषामिन्द्रजालद्दष्टान्तः शब्दस्वारस्येन प्रत्यक्षादिभिश्च बाधितः । छन्दोवत् ऋषीणां प्रयोगानुमतेः प्रपद्येदिति परस्मैपदम् । तत्र स्वाभिमतं पाठान्तरमर्थान्तरं चाह प्रपद्येत्यादिना । उत्तमपुरुषत्वे वाक्यानन्वयात् इयत इति पदच्छेदः । एवञ्च शङ्कायाः साक्षादिदमुत्तरं स्यादिति भावः । इयच्छब्दस्यात्र प्रकृतसाकल्यपरत्वमाह अज्ञाननिवृत्त्यादेः कृत्स्नस्येति । पुरुषव्यापारविषयत्वाय  साधनभूतेत्यक्तम् । षष्ठ्यभिहितं संबन्धसामान्यमिह साध्य साधनभावरूविशेषे विश्रान्तमिति भावः । प्रसृता पुराणीत्यनेन शिष्टाचारप्रदर्शनमभिमतमित्याह पुरातनानमिति । तदेव विवृणोति पुगातना हीति ।।3-4।।
Adhyaya 15 Sloka 5 अस्मिन्नर्थे निर्मानमोहाः इत्याद्यनन्तरवाक्यमपि इयतः इत्युक्तस्य विवरणतया सुसङ्गतमित्यभिप्रायेणाह एवमिति । अत्र सामर्थ्यात् सङ्गनिवृत्तेः कारणं निर्मानमोहत्वमिति तदनुरूपं व्याख्याति निर्गतानात्मात्माभिमानरूपमोहा इति । अमूढाः इति पृथगुक्तेरत्र मानमोहमेलनव्यारव्यानमयुक्तमिति भावः । आत्मासङ्गव्यवच्छेदाय गुणमयेति विशेषणम् । जितसङ्गत्वफलमध्यात्मनित्यत्वम्; तञ्च 'अध्यात्मज्ञाननित्यत्वम्' (भ.गी 13.11) इति प्रागुक्तम्; तदाह अत्मानि यज्ज्ञानमिति  । योगकाले नैरन्तर्येण, उत्थानकालेऽपि प्राचुर्येणाध्यात्मज्ञाननिरतत्वम् । स्वादुतमे स्वात्मज्ञाने निरतत्वात् तदितरकामनिवृतिः ।  विनिवृत्तकामत्वमिह विशेषतो निवृत्तकामत्वम्;तञ्च विषयसन्निधानेष्वप्युपेक्षकत्वम् । सङ्गकामयोर्हेतुहेतुमद्भावस्य पूर्वोक्तत्वाच्चापुनरुक्तिः । सुखदुःखसंज्ञैः- अनुकूलप्रतिकूलस्वभावैरित्यर्थः । इदंचोपायदशाविवक्षायां  द्वन्द्वतितिक्षापरम् ; फलदाशापरत्वे दुःखात्यन्तनिवृतिपरम् । त्रिभिर्गुणमयैर्भावैरेभिस्सर्वमिदं जगत् । मोहितम् (भ.गी 7.23.) इत्युक्तमायातरणादिहामू़ढत्वम् । तञ्च देहात्मभ्रमनिवृत्तेः निर्मानमोहाः इत्यनेनोक्तत्वात्तद्यतिरिक्तात्मानात्मविषयसमस्तभ्रमनिषेधरूपमित्यभिप्रायेणाह अत्मानात्मास्वभावज्ञा इति । यद्वा मोहहेतुनिवृत्तिलक्षकोऽत्रामूढशब्दः अन्योन्यव्यावर्तकासाधारणधर्मप्रतीत्याह्यात्मानात्मैक्यमोहो निवर्तनीय इति भावः । स्वरूपतो निर्विकारत्वादात्मानां व्ययो ज्ञानसङ्कोचविकास रूपः तन्निषेधफलितमाह अनवच्छिन्नज्ञानाकारमिति । पद्यत इति पदं प्रापणीयस्तथैवात्मा प्रक्षीणा शेषभावनः (वि.पु 6.7.13) इति परिशुद्धत्मानोऽपि परमात्मवत् प्राप्यत्वात् पदत्वम् । न चात्र परमात्मा पदशब्दाभिप्रेतः; अनन्तरश्लोके तस्यैव तच्छब्दपरामृष्टस्य मम धामेति व्यधिकरणनिर्देशात् । न च पदशब्दधामशब्दयोरिह दिव्यस्थानविषयत्वम्; परिमार्गितव्यमिति तस्यान्वेषणीयत्वविध्ययोगात् । तस्य हि फलतया, अस्तीति ज्ञातव्यत्वमात्रम्; न त्वात्मवत्् समाधिपर्यन्तगवेषणास्पदत्वम् । मम धामेति निर्दिष्टस्यैव हि संसारावस्था 'ममैवांशः'(7) इत्यादिनोच्यते । अन्यथा परस्थानप्रतिपादनान्तरं 'ममैवांशः' इति बद्वावस्थजीवनिर्देशोऽपि नातीव सङ्गत इति भावः । उक्तशङ्कापरिहारतया तमेवेत्यादेः पिण्डितं तात्पर्यार्थ(तात्पर्य) माह मां शरणमिति ।।5।।
Adhyaya 15 Sloka 6 प्रकाशकान्तरनैरपेक्ष्यद्योतनाय तच्छब्दाभिप्रेतमाह- आत्मज्योतिरिति । अयं भावः-तच्छब्दस्य प्रकृतपरामर्शित्वस्वारस्यात् पदमव्ययं तदिति परिशुद्वात्मस्वरूपस्य प्रकृतत्वात्, उत्तरश्लोकेऽपि 'ममैवांशो जीवलोके जीवभूत' इति तस्यैवोक्तेः, अत्रापि श्रुतिसिद्धस्वयंज्योतिष्ट्वव्यज्जकधामशब्दप्रयोगात् जीवविषयोऽयं श्लोक इति । सूर्याद्यप्राकाश्यत्वं स्वभाववैपरीत्येन स्थापयति - ज्ञानमेव हीति  । सर्वस्येति प्रकाश्यवर्गस्य, तत्प्रकाशकतयाऽभिमतसूर्यादिज्योतिषोऽपीति भावः । ज्ञानं चेत् सर्वस्य प्रकाशकम्, तर्हि बोह्येष्वपि किं सूर्याद्यपेक्षया ? कथं च तेषु प्रकाशकत्वव्यवहार इत्यत्राह बाह्यानि त्विति । संबन्धविरोधीति सामाग्रीमध्यपातिविशिष्टसंबन्धाकारविवक्षयोक्तम् । न हि कुड्यादिवत् तमो व्यवधायकम्, तमोव्यवहितालोकस्थग्रहणात् । एवं सर्वप्रकाशकमात्मज्योतिः स्वयमेव किं न प्रकाशते, केनवाऽन्येन तत् प्रकाश्यमित्यत्राह अस्य चेति । चस्त्वर्थः शङ्कानिवृत्यर्थः । स्वयंप्रकाशस्यापि यथावस्थित समस्ताकारग्रहणे संसारिणां योग एवोपाय इति भावः । प्रकाशकान्तरप्रतिक्षेपे वेद्यत्वनिषेधशङ्काऽप्यनेन परिह्यता । विशेषनिषेधः शेषाभ्यनुज्ञानपर इति भावः । योगोऽपि सर्वेषां किं न सिध्येदिति शङ्कायां प्रकृतेन परिहरति तन्निवर्तनं चेति । गत्वा प्राप्येत्यर्थः । धामशब्दोऽत्र प्राग्वन्न नियमनस्थानपरः अपि तु सूर्याद्यपेक्षत्वप्रतिक्षेपात् स्वरूपस्य प्रकाशरूपत्वसिद्धेर्ज्योतिर्वाची । तत एव मम परं ज्योति रित्यन्वयो मन्दः । ममेति स्वसंबन्धविधिस्तु मुक्तदशाभाविपरमसाम्यशङ्कितस्वातन्त्र्यपरिहारेण सार्थं इत्यभिप्रायेणाह परं ज्योतिर्मम मदीयमिति । ममैवांशः इति वक्ष्यमाणस्यापि निदानमिहाभिप्रेतमिति व्यञ्चयन् षष्ठ्युक्तं संबन्धसामान्यं विशेषे नियच्छति मद्विभूतिभूत इति । विभूतित्वं च न गृहिणो गृहादिवत्, अपि तु अपृथक्सिद्धविशेणांशत्वेनेत्याह ममांश इति । अयमभिप्रायः- न तावन्निरवयव एकस्मिन् स्वरूपे अंशव्यपदेशः, अंशस्यैकवस्त्वेकदेशरूपत्वेन भेदाश्रयत्वादंशांशिभावस्य । अन्यथा एकस्मिन् कोंशः, कश्चांशी? न हि स एव तस्यां इति भ्रान्तोऽपि ब्रूयात् । न च भेदाभेदसंभवः, व्याघातसर्वश्रुतिकोपादिप्रसाङ्गात् । "पादोऽस्य विश्वा भूतानि" (पु) "तस्यावयवभूतैस्तु व्याप्तं सर्वमिदं जगत्" (श्वे.उ 4. 10), यथाऽग्नेः क्षुद्रा विष्फुलिङ्गा व्युच्ञरन्ति,  एवमेवास्मादात्मनः सर्व एवात्मानो व्युञ्चरन्ति (बृ.उ .4.1.10) इत्यादिश्रुतिप्रतीतांशत्वं विशिष्टे विशेषणांशतयेति "अंशो नानाव्यपदेशात्" (ब्र.सू 1.3.42) इत्याधिकरणे, "प्रकाशादिवत्तु नैवं परः" (45) इति सूत्रे स्थापितम् । अतोऽनेकेष्वेव केनचिदुपाधिना एकतयाऽभिमतेषु कश्चिन्निरूपप्यमाणः अंश इति व्यापदिश्यते । एवमेव हि पटादिराश्यादिष्वपि । तञ्च विशेषणविशेष्यभावेनावस्थितेष्वपि विशिष्टैक्ये 'विशेषणांश' इत्यादिव्यपदेहेषु तुल्यम् । तस्मादत्रात्यन्तभिन्नयोर्जीवपरयोर्विभूतितद्भावेन विशेषणभूतो जीवो निष्कृष्य व्यपदिश्यमानः प्राधानापेक्षया अंशा इति व्यपदिश्यत इति । अत्र निरङ्कुशपारम्यवत्पमात्मव्यतिरिक्तविषयधामशब्दनिर्दिष्टज्योतिविशेषणभूतं परमत्वं सन्निहितज्योतिरपेक्षयेति तत्फलितमाह आदित्यादीनामपीति ।।6।।
Adhyaya 15 Sloka 7  to  9 यद्येवं त्वद्विभूतितया तवांश एव, तर्हि नित्यसूरिवर्गवदविशेषेण सर्वेषां परिशुद्धाकारयोगः किं न स्यादित्यत्र बद्धस्यापिस्वविभूतित्वमनूद्य बद्धमुक्तादिव्यवस्थापनं ममैवांशः इत्यादिनोच्यत इत्यभिप्रायेणाह इत्थमुक्तस्वरूप इति ।।7-9।।
Adhyaya 15 Sloka 10 कर्मकलापनिगलितस्य कलेवरकारागृहेऽवस्थानम््, तत्रोत्क्रमणप्रवेशादिक्लेशः, तत्रस्थस्य च विषमधुकल्पक्षुद्रतरविषयोपसेवा चोक्तानि । अथ तदुपरि तन्निदानभूतमात्मापहरणचौर्यमुपक्षिप्य योग्यानुपलम्भं च परिहरति उत्कामान्तमिति श्लोकेन । गुणान्वितत्वमितरेषां हेतुरित्यभिप्रायेण पूर्वं तद्व्याख्या । उत्क्रमाणदिकथनं  सर्वावस्थोपलक्षणमित्यभिप्रायेण कदाचिदपीत्युक्तम् । अहमिति नित्यमुपलभ्यमाने सर्वेषां स्वात्मनि, भुञ्चानतादौ च स्वात्मसाक्षिके कथं केचिन्नानुपश्यन्तीत्युच्यत इत्यत्राह मनुष्यत्वादिपिण्डाद्विलक्षणमिति । प्रकृतिपरिणामविशेषमनुष्यत्वादिविशिष्टपिण्डादित्यर्थः । ज्ञानैकाकारत्वोक्तिर्वैलक्षण्यप्रकाराणामुपलक्षणार्था । विमूढा नानुपश्यन्तीति भगवतस्सानुक्रोशोक्तिः । यथावस्थितात्मदर्शनमूलं विमूढत्वं तद्विषयमेवेत्याह मनुष्यत्वादिपिण्डात्माभिमानिन इति । नित्यस्वप्रकाशत्वाद्व्यतिरेकाय विविक्ताकारत्वोक्तिः ।।10।।
Adhyaya 15 Sloka 11 उक्त एवार्थः सहेतुकमुपपाद्यते यतन्त इति श्लोकेन । यतन्तो योगिन इति पूर्वप्रपञ्चितमिह स्मारितमित्याह मत्प्रपत्तिपूर्वकमिति । आत्माशब्दोऽत्रार्थान्तरानन्वयात् प्रस्तुतशरीरविषयः । तथा सति अदर्शनशङ्काहेतुश्चानूदितो भवतीत्यभिप्रायेणाह शरीरेऽवस्थितमपीति । यतमानानां कथमकृतात्मत्वमित्यत्राह मत्प्रपतिविरहिण इति । अत्रासंमस्कृतमनस्त्वम् शरणवरणाभावः । विद्यमानस्यापि चेतसः प्रकृतोपयोगाभावादसत्कल्पत्वमचेतश्शब्देन विवक्षितमित्याह आत्मावलोकनसमर्थचेतोरहिता इति ।।11।।
Adhyaya 15 Sloka 12 `यदादित्यगतं तेजः' इत्यादेः पूर्वोत्तरासङ्गतिपरिहाराय सुखग्रहणाय चोक्तमर्थं निष्कृष्याह एवं रवि चन्द्राग्नीनामिति । आत्मज्योतिषो विभूतित्वोक्त्यनन्तरं तत्प्रकाशनसमर्थतया व्यवच्छेद्यत्वेन प्रसक्तानां प्राकृतज्योतिषामपि विभूतित्वोक्तिर्युक्तेत्युक्तं भवति । अन्येषां तेजः कथमन्यस्य स्यात्; अतोऽत्रादित्यादितादात्म्यं प्रतीयत इत्यत्राह तैस्तैराराधितेनेति । श्रूयते हि, ``येन सूर्यस्तपति तेजसेद्धः'' (काठ. 3.9), ``यस्यादित्यो मामुपयुज्य भाति '', न तत्र सूर्यो भाति ''इत्युपक्रम्य`, तस्य भासा सर्वमिदं विभाति'' (सु 2.2.11) इति । अतः सर्वं स्वत ईश्वरशेषभूतं सत् तत्तत्कर्मानुरूपात् तत्सङ्कल्पात् कियन्तं कालमन्येषामपि शेषत्वं भजत इति भावः । अत्र तेजश्शब्देन चैतन्य ज्योतिर्विवक्षा जगद्भासयतेऽखिलमित्यादिना न सङ्गच्छते । न ह्यादित्यादिगतत्वेन चैतन्यमस्माकं घटादीन् प्रकाशयति । `सर्वत्र चैतन्याविशेषेऽप्यादित्यादिषु सत्त्वधिक्यात् दर्पणादिवत् इत्यप्यसारम्, तन्मते चैतन्यस्य व्यङ्गयत्वाद्यसंभवादिति ।।12।।
Adhyaya 15 Sloka 13 ज्योतिषां प्रकाशकत्वशक्तिः स्वकीयेत्युक्तम्; एवमन्येषामपि सर्वेषां तत्तद्विशेषकार्यजननशक्तिः स्वकीयेति पृथिवीसोमवैश्वानराणां धारणाप्यायनपचनशक्तिभिरुपलक्ष्यते; अन्यथा स्वशक्तिमात्रकथने प्रकृतवैरूप्यादित्यभिप्रायेणाह- पृथिव्याश्च भूतधरिण्याः धारकत्वशक्तिर्मदीयेति । सर्वाणीति । चराणि स्थावराणि चेत्यर्थः । अन्ये हि पदार्थाः प्रतिधातिना संयोगेन धारयन्ति; अतस्तद्व्यवच्छेदार्थम् ओजसा इति स्वासाधारणशक्तिनिर्देशः । तदभावे पृथिव्या धारकत्वशक्तिः प्रतिहन्येतेत्यभिप्रायेणाह ममा प्रतिहतासामर्थ्येनेति । श्रूयते च, `येन द्योरुग्रा पृथिवी च दृढे' (यजु.42.8.5) `येनेमे विधृते उभे, विष्णुना विधृते भूमी' (य.आ 1.8.2), `एतस्य वा अक्षरस्य प्रशासने गार्गिद्यावापृथिव्यौ विधृते तिष्ठतः' (बृ.उ 5 8.9) इति । सोमत्वाकारोऽत्र रसात्मक इति विशेष्यते । तेन पोषणद्वारा विवक्षामाह अमृतरसमयस्सोमो भूत्वेति । तत्र विशेषणशक्त्या रसैः पुष्णामीति गम्यते ।।13।।
Adhyaya 15 Sloka 14 ``कोष्ठोऽग्निर्भुक्तमृ(र्भोक्तुमि)च्छति '' (मो.ध 284.8) इति तेन ह्युक्तमिति भावः । ननु, ``त्रेधा विहितं वा इदमन्नमशनं पानं खाद(त)'' इति वचनात् कथं चातुर्विध्यम्? तत्राह खाद्यचूष्यलेह्यपेयात्मक मिति । आकारान्तरेण संग्रहादन्यत्र त्रेधोपदेश इति भावः ।``अपानप्राणयोर्मध्ये प्राणपानस्समाहितः ।समन्वितस्समानेन सम्यक्पचति पावकः ।।'' (म.भा.आनु 246.23)इत्यादिष्वान्तरपवनवृत्तिसन्धुक्षितो ह्यग्निः पचनाय प्रभवतीत्युच्यत इत्यभिप्रायेणाह प्राणापानवृत्तिभेदसमायुक्त इति ।  एक एव हि वायुः शारीरो ऽनेकवृत्तिरिति, ``पञ्चवृत्तिर्मनोवद्व्यपदिश्यते '' (ब्र.सू 2.4.11) इति सूत्रभाष्येण, `प्राणोऽपानो व्यान उदानस्समान इत्येतत् सर्वं प्राण एव' (बृ.उ 1.5.3) इति श्रुत्योपपादितम् ।।14।।
Adhyaya 15 Sloka 15 `सर्वस्य चाहम्' इति श्लोकस्यासाङ्गत्यशङ्कापिरहारायोक्तसामानाधिकरण्यहेतुपरत्वेन सङ्गतिमाह- अत्र परमपुरुषविभूतिभूतावित्यादिना । चशब्द उक्तसमुच्चयार्थ इत्यभिप्रेत्य उक्तार्थमाह तयोस्सोमवैश्वानरयोरिति । सर्वस्येत्यस्य हृदीत्येतत्समभिव्याहारसामर्थ्यलब्धार्थमाह- सर्वस्य च भूतजातस्येति । हृदीति निर्देशस्य प्रयोजनं सूचयितुं तत्स्वभावमाह सकलप्रवत्तीति । आकाशवन्निविष्टत्वव्यवच्छेदायाह-  आत्मतया सन्निविष्ट इति । आत्मत्वोपपादनायोक्तम् सर्वं मत्सङ्कल्पेन नियच्छन्निति। तथ़ाऽऽहुरिति । नियमनार्थमन्तःप्रविष्टत्वेनात्मत्वेन चेममाहुरित्यर्थः । प्रथमपादोक्तार्थो द्वितीयपादेनोच्यमानार्थे हेतुरित्याह अत इति । सर्वेषां...जायत इति च अर्थसिद्धकथनम् । श्रुत्युपबृंहण स्मृतिभ्रमव्युदासायाह स्मृतिरिति । बाह्यविषयानन्वितत्वमतव्युदासायोक्तम्-  पूर्वानुभूतविषयमिति । प्रत्यभिज्ञानप्रत्यक्षव्यावृत्त्यर्थं मात्रपदम् । गोबलीवर्दन्यायमभिप्रेत्य ज्ञानपदं व्याचष्टे- इन्द्रियलिङ्गेति । `अपोढदोष  इत्यादिप्रयोगानुसारेणापोहनशब्दस्य निवृत्तिपरत्वम्, निवृत्तेः प्रतियोगिसाकाङ्क्षत्वेन प्रकृतज्ञानप्रतियोगिकत्वं चाभिप्रेत्याह अपोहनं ज्ञाननिवृत्तिरिति । पूर्वम्, ``अप परी वर्जने '' (अष्टा 1.4.88) इति अपेत्यस्य वर्जनद्योतकत्वमभिप्रेत्य व्याख्यातम् ; इदानीं तदविवक्षया, `अध्याहारस्तर्क ऊहः' (अ.को.धी 1) इति कोशानुसारेण ज्ञानपदोक्तप्रमाणज्ञानानुग्राहकतर्कपरत्वमुचितमित्यभिप्रायेण व्याचष्टे अपोहनमूह इति । इत्थं प्रवर्तितुमर्हतीति । चाक्षुषप्रमा रूपिरूप तदेकाश्रययोग्यचक्षुस्संबन्धविषये प्रवर्तितुमर्हतीत्येवमादिरूपप्रमाणप्रवृत्त्यर्हताविषयमित्यर्थः । `सर्वस्य चाहं हृदि सन्निविष्टः' इत्युक्तसर्वान्तरात्मत्वस्य, `वैदैश्च सर्वैरहमेव वेद्यः' इत्यत्रापि हेतुत्वमाह अत इति । सर्वैर्वेदैरहमेव वेद्य इति । `नारायणं महाज्ञेयम्' (ना) `वचसां वाच्यमुत्तमम्' (जि) इत्युक्तप्रधानवेद्योऽहमेवेत्यर्थः । शरीर वाचिशब्दैरात्मन एव प्रधानवेद्यत्वे दृष्टान्तमाह देवमनुष्यादीति । `चत्वारः पञ्चदशरात्राः देवत्वं गच्छन्ति'' (सा.म.ब्रा 26. 3) ,``शरीरजैः कर्मदोषैर्याति स्थावरतां नरः ।वाचिकैः पक्षिमृगतां मानसैरन्त्यजातिताम् ।।'' (मनु 12.9)इत्याद्यनन्यथासिद्धवैदिकलौकिकप्रयोगात् मनुष्यादिशब्दानामात्मपर्यन्तत्वं मुख्येमेवेति भावः । वेदान्तशब्दस्योपनिषत्वपरत्वे वेदनाशपरत्वे च प्रकृतासङ्गत्या अनुपत्त्या च अन्तशब्दस्य चरमवाचित्वमभिप्रेत्य व्याचष्टे  वेदानामिति । इन्द्रं यजेतेति । इन्द्रं यजेत, वरुणं यजेतेत्येवमर्थवाक्यानामित्यर्थः । `ऐन्द्रं दध्यमावास्यायाम् '' (यजु 2.5.4.5) इत्यादीनामिति यावत् । अन्तशब्दस्य कथं फलपरत्वमित्यतस्तदुपपादयति फले हीति । ``अहं हि सर्वयज्ञानां भोक्ता च प्रभुरेव च'' (भ.गी 9.24) इतिवत् वेदैश्च सर्वैरहमेव वेद्यः इत्यनेन फलितसर्वकर्ममसमाराध्यत्वानन्तरं तत्फलप्रदत्वोक्तिस्तैरेव (त्वोक्तिरेव?) सङ्गतेति सूचयन् फलितमर्थं ससंवादमाह वेदोदितफलस्येत्यादि ना । एवकारस्य यथाश्रुतान्वये अयोगव्यवच्छेतार्थत्वं स्यात्; तच्चायुक्तम्, भगवति वेदवित्त्वायोगस्या प्रसक्तेः(ायुक्तेः ); अतो विशेष्यान्यवयमाह वेदविच्चाहमेवेति । `ये च वेदविदो विप्राः ' (म.भा.व 86.23) इति भगवदतिरिक्तानामपि वेदवित्त्वप्रतीतेः अहमेवेति कथमितरयोगव्यवच्छेद इत्यतस्त कथमितरयोगव्य वच्छेद इत्यतस्तदभिप्रायमाह एवं मदभिधायिनमिति ।।15।।
Adhyaya 15 Sloka 16 सर्ववेदसाररूपपुरुषोत्तमयाथात्म्यप्रतिपादनम् उक्तेन सङ्गमयन् अवतारयति अतो मत्त एवेति । लोकयतेऽनेनेति व्युत्पत्त्याप्रमाणपरत्वमभिप्रेत्य प्रथितः इत्येतदनुषज्य वचनविपरिणामेन योजयति लोके प्रथिताविति । प्रमाणं च, "अजो ह्येको जुषमाणोऽनुशेते जहात्येनां भुक्तभोगामजोऽन्यः" (ना) इत्यादि कमभिप्रेतम् । पुरुषशब्दनिर्दिष्टात्मनः स्वरूपेण क्षरत्वायोगात् शरीरद्वारा तदित्यभिप्रेत्य तृतीयपादं व्याचष्टे तत्र क्षरशब्दनिर्दिष्ट इत्यादिना । क्षरः इत्येकत्वनिर्देशेन भूतानीतिबहुत्वनिर्देशस्तूपाधिकृत इति शङ्काव्युदासायाह- अत्राचित्संसर्गेति । बद्धात्मनां स्वरूपतो भेदाभावे सर्वदुःखसुखप्रतिसन्धानं सर्वेषां स्यादिति भावः कूटस्थशब्दोऽनेकसन्ततिमूलपुरुषे प्रसिद्धः। स चात्र न परमपुरुषः; 'उत्तमः पुरुषस्त्वस्यः' इति तस्य पृथग्वक्ष्यमाणत्वात् । नापि हिरणयगर्भादिः, तस्य देहसंबन्धित्वेन क्षरशब्दनिर्दिष्टत्वात्; नापि मुक्तात्मा, रूढ्याद्यविषयत्वात्वादित्यतस्तत्र योगवृत्तिमभिप्रेत्य मुक्तात्मपर इत्याह अचित्संर्गवियुक्त इति । योगवृत्तिमुपपादयति स त्विति । ब्रह्मादिदेहेति । ब्रह्मदिदेहसंबन्धायत्तविचित्रसुखदुःखाद्यसाधारणाकारो न भवतीत्यर्थः । एतेन, स्वेन रूपेणाभिनिष्पद्यते    (छा.उ 8.12.2) इति श्रुत्युक्तासङ्कुचितज्ञानैकाकारत्वलक्षणसाधारणाकारो भवीत्युक्तं भवति । तथाच कूटवत्तिष्ठतीति कूटस्थ इति व्युत्पत्तिरपि सूचिता । साधारणाकारत्वमेवात्र कूटसाद्दश्यमिति भावः । अत्राप्येकत्वनिर्देश एकोपाधिक्रोडीकारनिबन्धन एवेत्याह अत्रापीति । निर्देशः अमिहित  इत्येतत्, पाकं पचतीतिवत् द्रष्टव्यम् । उक्तार्थे हेत्वभिप्रायेण मुक्तात्मबहुत्वं सप्रमाणमाह पूर्वमनादौ काल इति ।।16।।
Adhyaya 15 Sloka 17 ताभ्यामिति । 'परमात्मेत्युदाह्यत' इत्यस्य विधेयपरत्वासंभवेन अन्यत्वहेतुपरत्वमाह सर्वासु श्रुतिष्विति । "तस्याशिशखाया मध्ये पमात्मा व्यवस्थितः" (ना) "आत्मानारायणः परः" (ना) इत्यादिष्वित्यर्थः । परमात्मेति निर्देशहेतुत्वोपपादकत्वेनोत्तरार्धमवतारयति- कथमिति  । लोकश्ब्दस्य भुवनपरत्वे लोकत्रयं भूरादिलोकत्रयं स्वर्गमर्त्यपाताललक्षणलोकत्रयं वा स्यात् । तथा च तद्व्यापनभरणयोः सर्वात्मत्वपर्यवसितपरमात्मत्वोपपादकत्वेन क्षराक्षरामत्मकसर्वान्यत्वसाधकत्वं न स्यात् । कृतकमकृतकं कृतकाकृतकमिति लोकत्रयपरत्वेऽपि तत्रत्यपुरुषेषु लक्षणास्वीकार्या; ततो वरं योगवृत्त्याश्रयणमित्यभिप्रयेत्य व्याचष्टे- लोक्यत इति लोक इत्यादिना । कथमचा क्षुषयोर्बद्धमुक्तयोर्लेकनकर्मत्वमित्यत आह प्रमाणावगम्यमेतत्तयमिति  । य इति । अन्तः प्रविष्टः शास्ता जनानां सर्वात्मा (य.आ 3.11) 'भर्ता सन् भ्रियमाणो बिभर्ति' (य.आ 3.14) इत्यादिकमत्राभिप्रेतम् । तदर्थस्थितिमात्रविवक्षायामत्रानपेक्षितोक्त्या पदान्तारवैयर्थ्यादित्यभिप्रायेणाह इतश्चेति । अत्र आवेशभरणेश्वरत्वानां कर्मकर्तृभावेन अन्यत्वोपस्थाकत्वम्, अव्ययत्वस्य तु साक्षत्स्वाभावविरोधादित्यभिप्रायेणाह- अव्ययस्वभावो हीति । एवमवान्तरवैषम्यं दर्शायिष्यति (19) अव्यापनभरणैश्वर्यादियोगेन चेति । तत्संबन्धेन तदनुसारिण इति । तदधीनजन्मविनाशादिक्लेशभाज इत्यर्थः तद्वत् ज्ञानसङ्कोचविकासलक्षणविकारयोगिन इति वा । योग्यता नाम सहकारिसन्निधौ कुर्वत्स्वभावत्वं सहकार्यभावप्रयुक्तकार्याभाववत्वं वा । सा च मुक्तस्याप्यस्तीति स्वभावविरोधस्तत्राप्यविशिष्ट इत्याह अचित्संबन्धयोग्यतया पूर्वसंबन्धिन इति । अनवत्छिन्ना(त्म)व्ययत्वं मुक्तस्यापि नास्तीति भावः । ईश्वरशब्देऽत्र नानुपयुक्तसंज्ञामात्ररूप इत्यभिप्रायेणाह तथैतस्येति । अत्र आत्मलक्षणान्तर्गतानुप्रवेशधारणनियमनानां कण्ठोक्तौ स्वार्थधारणादिवशादेव शेषित्वमपि  सिद्ध्यतीत्यभिप्रायेण संग्रहश्लोके स्वाम्येक्तिः । तथाच तत्र नियन्तृत्वमुपलक्षणीयम् । एवम् 'अव्ययत्वव्यापनभरणस्वाम्यैः' इत्यनन्तारध्यायारम्भभाष्येऽपि द्रष्टव्यम् । यद्वा केवलनियन्तृत्वादिविशिष्ठेष्वपीश्वरशब्दस्य प्रयुक्तचरत्वाभावात् स्वाम्योपश्लिष्टनियमनवेषे च निरूढप्रयोगत्वादीश्वरशब्देनैव शेषित्वमप्युपस्थापितम् । अपि चात्र यः इति व्याप्त्याद्यनुवादे, मयि सर्वमिदं प्रोतम् (भ.गी 7.7) इत्यादिपुरोवादपरमर्शात् तत्प्रकरणे 'भूमिरापः' (भ.गी 7.4) इत्यादिनोक्तं शेषित्वमप्याकृष्यत इति 'पतिं विश्वस्यात्मेश्वरम्' (ना) इति पतिशब्दस्थाने चेश्वरशब्दः प्रयुक्त इति भावः ।।17।।
Adhyaya 15 Sloka 18 एवं प्रतिज्ञातमन्यत्वं श्रुतिस्मृतिप्रसिद्ध धात्वर्थया समाख्यया स्थापितम् । तदेव पुनस्तथाभूतसमाख्यान्तरेण उत्तमः पुरुष इत्यनुवादस्मारितेन स्थिरीक्रियते यस्मादिति श्लोकेन । एतेन पूर्वश्लोके पराक्त्व निर्देशोऽपि स्वविषय एवेति दर्शितम् । अत्र यतोऽसावग्निमान्, अत एव धूमावानित्यादिवत् साध्यमेव साध्यं प्रति नियामकतया हेतुर्व्यपदिश्यते । तञ्च साध्यं सहेतुकमिहसमाख्यानिदानमित्यभिप्रायेणाह यस्मादेवमुक्तैस्स्वभावैरिति । क्षरमतीत इति तत्स्वभावगन्धानाघ्रातत्वमुच्यते । अत्रापि क्षरशब्दः प्रस्तुतैकार्थ्यान्न प्रधानविषय इत्याह क्षरं पुरुषमिति । अक्षरशब्दस्य प्रधानेश्वरादिष्वपि प्रयोगात् तद्व्यवच्छेदाय कूटस्थोऽक्षरः इत्युक्तैकार्थ्यमाह अक्षरान्मुक्तादिति । एतेन पुरुषोत्तमशब्दनिरुक्तिरप्यत्र दर्शिता । उक्तैर्हेतुभिरिति । "षष्ठीहेतुप्रयोगे" (अष्टा 1.3.26) इति नियमस्य प्रयोजनरूपहेतुविषयतयैव प्रयोगप्राचुर्यान्न तृतीयानुपपत्तिः । उत्तमशब्दो प्रकृतिप्रत्ययभेदेन विवक्षितमाह उत्कृष्टतम् इति । मुक्तो हि बद्धादुत्कृष्टः; ततोऽप्यसौ सर्वान्तरात्मत्वादिभिरुक्तैर्हेतुभिरुत्कृष्टतमः । प्रथितशब्देन केवसप्रथनविधेः प्रकृतानन्वयात् सविशेषणेऽसौ विशेषणोपसंक्रामीत्यभिप्रायेण पुरुषोत्तम इतीति इति - करणम् । नात्र लोकशब्दो भुवानविषयो जनविषयो वा; तत्र प्रकृतनिरुक्तिविवक्षाप्रमाणत्वासंभवात् । न च काव्यादिप्रयोगपरता; तत्राप्यतितरां स्वारस्याभावात् । अतो वेदसहपाठात् तदनुवर्तिस्मृतिपरोऽयम् । तत्र च लोक्यतेऽनेन वेदार्थ इति व्युत्पत्त्या वृत्तिरित्यभिप्रायेणाह वेदार्थावलोकनादिति । श्रुतौ स्मृतौ चेत्यर्थ इति । अयमभिप्रायः- श्रुयते नित्यमिति हि श्रुतिः । अतो वक्तृदोषप्रसङ्गाभावादशिथिलसंप्रदायत्वाञ्च तदुक्तं तावात् प्रामाणिकमेव । स्मृतिरप्यल्पश्रुतैर्दुरवबोधसकलशाखानुगतमर्थं सङ्कलय्योपबृंहयन्ती परमाप्तममन्वादिप्रणीता प्रमाणमेवेति तया वेदार्थावलोकनं युक्तमिति । "परं ज्योतिरुपसंपद्य" इति मुक्तोपसंपत्तव्यतया निर्दिष्टो निरतिशयदीप्तियुक्तः पुरुष एवात्र 'स उत्तमः पुरुषः' इति परामृश्य विशेष्यते तदुपबृंहणाय हि, उतमः पुरुषस्त्वन्यः इति तत्तुल्यव्यस्तप्रयोगोऽयं प्रदर्शित इत्यभिप्रायेण परं ज्योतिरित्यादिवाक्योदाहरणम् । अत्र प्रथितः पुरुषोत्तमः इत्यस्योक्तसमस्तप्रयोगप्रदर्शनार्थतया अंशावतारं पुरुषोत्तमस्येति स्मृत्युदाह्यतिः । अत्र विष्णोरिति संज्ञानिर्देऽपि पुरुषोत्तमस्येति विशेषणैकार्थ्यस्य विवक्षितत्वात् योगरूढोऽयं शब्द इति सिद्धम् । एतेन रूढ्या तु "कामं पुरुषोत्तमोऽस्तु" इति प्रलपन् वेदाबाह्यः प्रत्युक्तः ।ननु कथ यौगिकार्थविवक्षायामस्य साधुता, न तावदसौ समानाधिकरणसासः, "सन्महत्पमोत्तमोत्कृष्टाः पूज्यमानैः" (अष्टा 2.1.61) इति प्रथमनिर्दिष्टस्योत्तमशब्दस्योपसर्जनताया पूर्वनिपातापातात् । नापि व्यधिकरणसमासः उत्तमः पुरुष इवेत्युपमितविवक्षानुपपत्तेः, तदर्थतयोदाहृतायां श्रुतावपि वैयधिकरण्यादर्शनात् । न चासौ षष्ठीसमासः, निर्धारणे तन्निषेधात् । न चान्यस्यापीह संभव इति- मैवम्; षष्ठीसमासस्यैवात्र युक्तत्वात् । न हि वयमत्र निर्धारणार्थतां ब्रूमः । पुत्रादिवत् संबन्धिशब्देषु शब्दो ह्यसौ  । अधमादिसापेक्षं ह्युत्तमत्वम् । इदं च सूचितम् उक्तैर्हेतुभिरुतृष्टतम इति । जतिगुणादिसंबन्धिशब्देषु हि निर्धारणे षष्ठी । संबन्धसामान्यविहिता च षष्ठी तत्तत्संबन्धिशब्दसमभिव्याहरानुरोधेन तत्संबन्धिशब्दसमभिव्याहारानुरोधेन  तत्सम्बन्धविशेषं प्रतिपादयति  । एवमेव हि नागोत्तमादिशब्दानां साधुत्वं वैयाकरणैर्व्याख्यातम् । अत्र च 'उत्तम पुरुषस्त्वन्यः,' क्षरमतीतोऽहमक्षरादपि चोत्तमः, इति च अर्थकथनमात्रं न तु तत्समासांशद्वयविवक्षा । एवमेव 'स उत्तमः पुरुषः' इति श्रुत्युदाहरणमपि । केचितु पञ्चमीसमासं व्याकुर्वते । न चोत्तमशब्दयोगे पञ्चमी न शिष्टेति वाच्यम्; यथा यस्मादधिकम् (अष्टा 2.3.9) इत्यादिसौत्रप्रयोगादशिष्टस्यापि परिग्रहः, एवम् अक्षरादपि चोत्तमः इत्यादिप्रयोगबलादेव तत्परिग्रहोपपत्तेः । इदमपि सूचितम् मुक्तादप्युक्तैर्हेतुभिरुत्कृष्टतम इति । योगविभागाञ्च पञ्चम्या उत्तमादिशब्दैस्समासोऽप्यनुशिष्ट एव । एवं सप्तमींसमासत्वेऽपि न दोषः, शौण्डादिष्वपठितत्वेऽपि तत्रापि योगविभागाभ्यनुज्ञानादेव तदुपपत्तेः । एतत् सर्वं विजानद्भिर्महाकविभिरपि विवक्षितयोग एवायं प्रयुज्यते प्रतिपाद्यते च । तथाऽऽदिकाव्ये, न च तेन विना निद्रां लभते पुरुषोत्तमः" (रा.बा 18.29) इति । तदेतत् सर्वमभिसन्धाय भगवद्यामुनमुनिभिरुक्तं स्तोत्रे- "कः पुण्डरीकनयनः पुरुषोत्तमः कः" (12) इति ।। 18।।
Adhyaya 15 Sloka 19 एवं पुरुषोत्तमशब्दनिर्वचनं तथाऽनुचिन्तनार्थमिति व्यञ्चयन् पुरुषोत्तमत्ववेदनं स्तौति यो मामेवमिति श्लोकेन । पुरुषोत्तमत्वेन जानातीति विवक्षायामसंमूढपदनैरर्थक्यम् । अत एव परुषोत्तमं मामित्यर्थस्थितिं निर्दिश्य तत्र यथावज्ज्ञानम् असंमूढो जानातीत्यनेनोच्यते । तदाह य एवमुक्तेनेति । एकीकृत्य मोहरहितत्वमसंमूढत्वम्  । तञ्च पूर्वोक्तस्वप्रकारान्यत्वानुसन्धानादित्याह क्षराक्षरेति । एवमसंमूढशब्देन पराभिमतजीवेश्वरैक्यवेदनस्य भ्रान्तिरूपत्वं प्रकृतिपुरुषेश्वरभेदस्य पारभार्थिकत्वं च व्यञ्जितम् । स सर्वविदित्यत्र पुरुषोत्तमशब्दार्थवेदनेनाष्टादशविद्यास्थानादिवेदनासिद्धेः अत्र चानपेक्षितकेशकीटादिसङ्ख्यावेदनेन स्तुत्यसंभावात्, तस्य भजति मां सर्वभावेनेत्यत्र मन्दप्रयोजनत्वाञ्च भजनानुष्ठानोपयोगिविषयतया नियच्छति मत्प्राप्त्युपाययेति । भजनक्रियवशीकृतः सर्वभावशब्दो भजनावान्तरभेदतयाप्राक््प्रपञ्चितकीर्तनयतनादिप्रकारपरः । 'वासुदेवस्सर्वम्' (भ.गी 7.19) इत्याद्यर्थविवक्षातोऽप्ययमेवार्थः स्तुत्युपयोगातिशयात् इहोपादेय इत्यभिप्रायेणाह-  ये चेति । भावशब्दोऽत्र क्रियावाची पदार्थमात्रवाची वा सन्प्रकाराख्यविशेषे विश्रान्तः । नन्वत्र  तत्त्वहितवेदनं हितानुष्ठानं च शास्त्रफलं विवक्षिकम् । तत्र न तावत् पुरुषोत्तमत्ववेदनमेनपरव्यूहविभवगुणचेष्टितादिसर्ववेदनं सर्वविधाभजनकरणं च, स्वरूपान्यथात्वात् । न चरोप्य स्तुतिः, अनूर्जितत्वात् , निष्फलत्वाञ्च । न चात्र हेतुफलभावविवक्षा, 'एतद्बुध्वा बुद्धिमान् स्यात्' इत्यनन्तरेण पौनरुक्त्यात् । अतो निरर्थकमिदित्यत्राह सर्वैर्मद्विषयैरिति ।।19।।
Adhyaya 15 Sloka 20 यदि पुरुषोत्तमत्ववेदनमात्रेण भगवतस्सर्वविधा प्रीतिर्जायते, तर्हि भजनाद्यनुष्ठानविधिवैयर्थ्यम्; तत्राह इत्येतदिति । सर्वासां प्रतीतीनामेतदेव हि मूलकारणम् । फलसाम्याद्वा सर्वस्य विदितत्वकृतकृत्यत्ववचनमिति भावः । इत्येतदित्यादिकमुत्तरश्लोकावतारिका वा । रहस्यतया गोपनीयतमत्वं पारमार्थिकत्वं फलप्रकर्षं च व्यञ्जयन् निगमयति इति गुह्येति श्लोकेन । एतदेव गीताशास्त्रनिगमनमिति  वदतां प्रतिक्षेपायाह- पुरुषोत्तमत्वप्रतिपादनमिति । पञ्चदशेऽध्याय इत्यर्थः । अनघेति संबुद्धिरधिकारिसूचनार्थेत्याह अनघतया योग्यतम इति कृत्वेति । एवं भारतसंबुद्धिरपि जन्मतोऽधिकारित्वसूचनार्था । इदमिति । अस्य वक्ता श्रोता च दुर्लमः इत्यभिप्रायः । इदं शास्रान्तरेभ्य उत्कृष्टतममिति वा । उक्तं चाभियुक्तैः"यस्मिन् प्रसादसुमुखे कवयोऽपि ते ते शास्राण्यशासुरिह तन्महिमाश्रयाणि ।कृष्णेन तेन यदिह स्वयमेव गीतं शास्रस्य तस्य सद्दशं किमिहास्ति शास्राम् ।।"इति । मया वक्तव्यतत्त्ववेदिना, त्वदधिकारवेदिना, तव सख्या चेत्यर्थः । प्रागुक्तशास्रानुवादताभ्रमव्युदासायाह- तवोक्तमिति । "सा विद्या या विमुक्तये... विद्याऽन्या शिल्पनैपुणम्" (वि.पु 1.19.41) "तज्ज्ञानमज्ञानमतोऽन्यदुक्तम्" (वि.पु 6.5.87) '' एतज्ज्ञानमिति प्रोक्तमज्ञानं यदतोऽन्यथा'' (भ.गी 13.12) इत्यादिभिरन्यासां बुद्धीनाम् अबुद्धिप्रायतोक्तेरिह बुद्धिशब्दविवक्षितमाह मां प्रेप्सुनोपादेयेति । कृत्यशब्दोऽप्यत्र मुमुक्ष्वपेक्षितविषयः । तस्यैव, ``तत्कर्म यन्न बन्धाय'' (वि   1.19.41) इत्यादिषु ग्रहणात्, अन्येषां च, `आयासायापरं कर्म' इति निन्दादित्यभिप्रायेणाह- यच्च तेन कर्तव्यमिति । प्रस्तुतोऽर्थस्तज्ज्ञानं वाऽत्र प्रशंसनीयम्, किमत्र शास्त्रग्रहणेन? तथाचात्र पूर्वश्लोकपौनरुक्त्यमित्यत्राह अनेन श्लोकेनेति । अयमभिप्रायः- सार्थकशास्त्रज्ञानं शक्त्या एतद्बुद्धेत्यनूद्यते । अतोऽर्थज्ञान एव तात्पर्यम् । तत्र शास्त्रश्ब्दग्रहणं शास्त्रमात्रजन्यस्यापि ज्ञानस्य फलाविनाभावोपेक्षयेति । स सर्वविदित्यादेः (19) बुद्धिमान् स्यादित्यादेश्च अर्थैक्यमभिसन्धाय[पि] पुनरुक्तिपरिहाराश्चात्र कृतः । भारत एतद्बुद्ध्वा त्वमपि कृतकृत्य इति च भावः ।। 20।।।।इति श्रीमद्भगवद्गीताभाष्यटीकायां तात्पर्यचन्द्रिकायां पञ्चदशोऽध्यायः ।।15।।
