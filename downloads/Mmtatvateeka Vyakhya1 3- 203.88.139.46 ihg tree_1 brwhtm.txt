असत्यशुक्तिरजतं दृष्टान्तत्वेन कल्पयन् ।
खपुष्पस्य तथाभावं कि नाङ्गीकर्तुमर्हति ।। 448 ।।
अयोग्यपदसंयोगात्कैश्चिद्दोषान्तरैरपि ।
अध्यासश्च खपुष्पादेर्दुस्त्यजः शुक्तिरूप्यवत् ।। 449 ।।
प्रत्यक्षेण प्रमित्या वा नासत् ख्यायेत किं ततः । 
घटादेः शुक्तिरूप्यस्याप्येवं तत्प्रतिपादनात् ।।450।।
एवं वेद्येऽप्यवेद्यत्वं परोक्तं परवर्त्मनः । 
अवेद्यत्वमधीत्वेन व्याप्तं भगवतोच्यते ।। 451 ।।
सर्वथैवाप्रतीतं चेदसदित्यभिमन्यसे । 
कथं त्वया प्रतीतं तद्यत्त्वमेवं ब्रवीषि नः ।। 452 ।।
शून्यं तुच्छमसच्चेति सदेवास्माभिरुच्यते । 
खरे श्रृङ्गं नरे गोत्वमित्यादेस्तादृशत्वतः ।। 453 ।।
यत्र यन्न मितं मानैस्तत्तत्रासदिति स्थिते । 
अवेद्यमसदित्येषा व्याप्तिर्नस्तत्र सिध्यति ।। 454 ।।
प्रतितर्काच्च तर्कस्य प्राबल्यमिह दुर्वचम् । 
युक्तो विपरिवर्तस्तु प्रत्यक्षाद्यनुसारतः ।। 455 ।।
त्वदुक्तस्य प्रसङ्गस्य सिध्यन्नपि विपर्ययः । 
असाधकं त्वदिष्टस्य व्याप्तिभङ्गसमर्थनात् ।। 456 ।।
प्रातिस्विकस्वभावाच्च सामान्यं यदि बाध्यते । 
सर्वस्यैवं घटत्वाद्यैरवेद्यत्वं न किं भवेत् ।। 457 ।।
घटादेरपि वेद्यत्वे किं न स्यादघटादिता । 
सममेव समाधानं तत्र दोषप्रसञ्जने ।। 458 ।।
	एवं वेद्यत्वं किञ्चिन्निष्ठात्यन्ताभावप्रतियोगि, धर्मत्वादित्यत्र बहुधा विकल्प्य स्ववाग्विरोधादि द्रष्टव्यम् । अधिकं तु खपुष्पादिभिरर्थान्तरत्वं, मतान्तरेण सिद्धसाधनत्वं वा । यदि खपुष्पादीनां वेद्यत्वाभावो न स्यात्, तदा प्रपञ्चस्य सत्त्वकोट्यां ख्यात्यनुपपत्तिं कथं वक्ष्यसि ? अपरोक्षधीविषयत्वाभावादिति चेन्न; तादृशस्य ब्रह्मण्यपि त्वया वक्तुमयुक्तत्वात् । किञ्चिच्छब्दार्थोऽनुभूतिरेव न घटादिरिति नियन्तुं च न शक्यम्; सुलभश्च नियामको 
घटत्वादिरधीत्वहेतुः, वेद्यत्वस्य घटत्वादिनेवानुभूतित्वेन स्वप्रकाशत्वेन वा विरोधगन्धाभावादिति । ननु वेद्यत्वे स्वगोचरज्ञाननिरपेक्षव्यवहारानुगुण्यरूपं स्वयंप्रकाशत्वं कथं स्यात्? इत्थम् - वर्तमानावर्तमानदशाभेदेन द्वयोर्व्यवस्थापनात् । स्वप्रकाशलक्षणे व्यवहारानुगुण्यं निवेशयता त्वयाऽपि व्यवहारार्हत्वबुद्धेर्व्यवजिहीर्षायाः तन्मूलव्यवहारजन्यधियश्च गोचरत्वमेष्टव्यम् । तथा सति का कथा विरोधस्य । एवं वेद्यत्वे नाशित्वादिप्रसङ्गो व्याप्त्यभावादिभिर्निर्धूतः । अथ प्रतितर्कस्योपाधिबलाद्दौर्बल्यं शंक्ते - गगनेति। असत्त्वभावत्वयोर्विरोधाद्भावविशेष-
रूपानुभूतित्वाभावस्तत्रासत्त्वप्रयुक्त इत्यर्थः । यद्यपि अननुभूतित्वस्यासत्त्वमव्यापकं घटादावदृष्टेः ; ततश्च न तस्योपाधिः ; तथाऽपि अनुभूतित्वस्य सत्त्वं व्यापकम्; तावता च तस्य तदुपाधित्वं कैश्चित्संमतम् । अतः सत्त्वनिवृत्तिप्रयुक्तमननुभूतित्वमित्युच्यते । यद्वा शाकाद्याहारपरिणतिन्याय इहामिप्रेतः । न ह्यसौ श्यामत्वव्यापिका । [अतस्तन्निबन्धनमतन्निवृत्तिः ;] अतो दोषविशेषनिष्ठश्यामत्वविशेषस्तन्निबन्धन इति वाच्यम्; तद्वदिहापि खपुष्पनिष्ठमननुभूतित्वमसत्त्वप्रयुक्तमिति नियम्यते । तदिदम् गगनकुसुमादेरननुभूतित्वमिति विशिष्टोक्त्या व्यज्यते। एवं सत्यनुभाव्यत्वनिबन्धनमननुभूतित्वमसत्त्वनिवृत्त्या न निवर्तते । परोक्ततर्केऽप्युपाधिमाह - एवमिति।  नात्र मतानुज्ञा, प्रतिबन्देर्दुस्तरत्वे तात्पर्यात् । अज्ञानाविरोधित्वम् - ज्ञानधर्मस्य स्ववेद्यविषयाज्ञाननिवर्तकत्वस्याभावः । अज्ञानस्य हि भावरूपस्याभावरूपस्य वा ज्ञानमेव निवर्तकम्; उक्तस्योपाधेः प्रसङ्गहेतुव्यापकतया प्रतिबन्दिनिस्तारं शंक्ते - अनुभूतेरिति । *यत्रोभयोः समो दोषः इति न्यायेन अत्रापि प्रतिवक्ति-अननुभाव्यत्वेऽपीति । अवेद्यखपुष्पादिव्यावृत्तं ज्ञानस्याज्ञानविरोधित्वं वेद्यत्वं साधयेदिति भावः । ननु अस्य घटादिसपक्षसद्भावे पक्षमात्रस्थस्य कथं हेतुत्वम्? कथं वा खपुष्पादिसपक्षसद्भावे तादृशस्य धीत्वस्येति पश्य। किमत्र प्रतितर्कस्यानुग्राह्यम्? किं वा त्वदुक्तस्य ? श्रुत्यादिकमिति चेत्, तुल्यम् । यद्यप्यत्र प्रकृतानुरोधादसत्त्वमतिप्रसज्यत इति प्रतिवक्तव्यम्; तथाऽपि शिष्याणामूहशक्त्यर्थं तर्कवैभवात्प्रकारान्तरेण प्रत्युक्तम्। प्रसञ्जनीयमसत्त्वमत्र द्वितीयेन अपिशब्देन वा समुच्चीयते । अत एव खपुष्पादेः अज्ञानाविरोधित्वं चासत्त्वप्रयुक्तमित्याद्युक्तम् । असत्त्वस्य चाननुभूतित्वादिप्रयोजकत्वं स्वसद्भावे तत्सद्भावनियमाद्वा, स्वाभावे तदभावनियमाद्वा? आद्ये धूमालोकनयादवेद्यत्वमपि तत्प्रसञ्जकमस्तु, तद्व्याप्यत्वात् । द्वितीये घटादेः कथमधीत्वादि? तथा च तद्वदनुभूतावपि । 
असत्त्वाभावेऽप्यवेद्यत्वे श्रुत्यादिकमिति चेत्, तुल्यम् । अधीत्वादिप्रसङ्गः सुस्थः ।
खपुष्पादिगताधीत्वाद्यसत्त्वनियतं यदि । 
स्यादन्यत्राप्यधीत्वादिमात्रं श्यामत्वमात्रवत् ।। 459 ।।
तदिह दुरुक्तमिति प्रक्रान्तं दुस्तरोपलब्धिबलान्निगमयन्द्रढयति-अत इति ।
यावज्जीवमहं मौनी माता वन्ध्या ममेतिवत् । 
वित्तेरवेद्यतोक्तिः स्यादिति हास्यत्वभाषणम् ।।460।।
	यत्तु संविदः स्वतस्सिद्धायाः प्रागभावाद्यभावादुत्पत्तिर्निरस्यते, तदन्धस्य जात्यन्धेन यष्टिः प्रदीयते । प्रागभावस्य ग्राहकाभावादभावो न शक्यते वक्तुम् ; अनुभूत्यैव ग्रहणात् । कथमनुभूतिः सती तदानीमेव स्वाभावं विरुद्धमवगमयतीति चेत्, न ह्यनुभूतिः स्वसमकालवर्तिनमेव विषयीकरोतीत्यस्ति नियमः ; अतीतानागतयोरविषयत्वप्रसङ्गात्। अथ मन्यसे, अ-तिप्रागभावादेः सिध्यतस्तत्समकालभावनियमोऽस्तीति। किं त्वया क्वचिदेवं दृष्टम्, येन नियमं ब्रवीषि? हन्त ! तर्हि तत एव दर्शनात्प्रागभावादिः सिद्ध इति न तदपह्नवः । तत्प्रागभावं च तत्समकालवर्तिनमनुन्मत्तः को ब्रवीति? इन्द्रियजन्मनः प्रत्यक्षस्य ह्येष स्वभावनियमः, यत्स्वसमकालवर्तिनः पदार्थस्य ग्राहकत्वम्, न सर्वेषां ज्ञानानां प्रमाणानां च; स्मरणानुमानागमयोगिप्रत्यक्षादिषु कालान्तरवर्तिनोऽपि ग्रहणदर्शनात् । अत एव च प्रमाणस्य प्रमेयाविनाभावः। 
न हि प्रमाणस्य स्वसमकालवर्तिना अविनाभावोऽर्थसंबन्धः; अपि तु यद्देशकालादिसंबन्धितयायोऽर्थोऽवभासते ,   तस्य  तथाविधाकारमिथ्यात्व  -
प्रत्यनीकता । अत इदमपि निरस्तम् - स्मृतिर्न बाह्यविषया, नष्टेऽप्यर्थे स्मृतिदर्शनादिति ।।
	अवेद्यत्वं ज्ञानस्य निरस्तम् । अथ प्रागुपन्यस्तं बौद्धोक्ताद्वैषम्यं दूषयितुमनुवक्ति - यत्त्विति । असिद्धमत्यन्तासिद्धेन दुस्साधमित्यभिप्रयन्प्रत्याह - तदन्धस्येति निदर्शितं विवृणेति - प्रागभावस्येति  ग्राह्यकालमात्रे ग्राहकाभावाद्ग्राह्यसत्त्वं न स्यादिति भावः । स्वतोऽन्यतो वा धियः प्रागभावग्रहणमिति प्रागुक्तविकल्पे स्वत इति पक्षं तावदाह - अनुभूत्येति । एवकारो विरोधशंकानिरासार्थः । सत्यसती वेति विकल्प्ये सतीति पक्षस्यैवाङ्गीकारात्तत्र पूर्वोक्तं विरोधं शंकते - कथमिति । अविद्यमानस्वाभावबोधने बुद्धेर्भ्रान्तित्वं स्यादिति भावः । स्वाभावस्य हि 
स्वकालवर्तित्वे विरोधः , तथाग्रहणेन च भ्रान्तित्वं स्यात् ; इह तूभयमपि नास्तीत्यभिप्रायेण प्रत्याह - न हीति । समकालत्वनियमो हि संयोगादिसंबन्धे , अत्र न तथेति ज्ञापयितुं विषयीकारोक्तिः । तदेव स्थापयति - अतीतेति । यथा ग्राहकविशेषे प्रत्यक्षे * सत्संप्रयोगे इत्यादिना ग्रांह्यसमकालत्वमुच्यते, तथा ग्राह्यविशेषधीप्रागभावे ग्राहकसमकालत्वमस्तीति सोपालम्भं शंकते - अथेति । किमयं नियमस्त्वदन्यैरिव त्वयाऽपि क्वचिदप्यदृष एवोच्यते , अत दृष्ट इति विकल्पं मत्वा आद्यमाक्षिपति - किमिति । दृष्टम् - प्रमितमित्यर्थः । अदर्शने तदुक्तिर्युक्ता न स्यात् । यथादृष्टार्थवादित्वं च न स्यादिति भावः । दृष्टत्वाभ्युपगमे दोषमाह - हन्तेति । अनेन हर्षमनुकंपां वा द्योतयति । धीप्रागभावं निरस्यता तत्रैव प्रमाणमुपन्यस्तमिति परस्य जडीकारश्चायम् । स्वान्यप्रागभावसमकालत्वनयात्खप्रागभाव - समकालत्वदृष्टिर्भ्रान्तिरेव ; अतस्ते यथार्थदर्शित्वमपि न स्यादित्याह - तत्प्रागभावमिति । अनादिब्रह्मस्वरूपमेव आगामिनी मुक्तिरित्युन्माद्यंस्त्वमेवैवं वक्तुमर्हसीति किंशब्दाभिप्रायः । ननु अविद्यमानग्रहे सर्वं सर्वत्र सर्वदा गृह्येत ; प्रत्यक्षेऽपि भिन्नकालं ग्राह्यमिति वदद्भिः सौत्रान्तिकैश्च किमपराद्धमित्यत्राह - इन्द्रियेति । अस्मदादीति विशेषणे तात्पर्यम् ; योगिज्ञानस्यानन्तरोक्तेः । क्वचिल्लिङ्गभूतेन्द्रियजन्यज्ञानव्यवच्छेदाय प्रत्यक्षोक्तिः । दीपादीनमपि स्थितिक्षणेऽक्षसंप्रयोगान्नश्यत्क्षणे जायमाना धीस्तद्विषयैवेति समकालत्वं सिद्धम् । नश्यत्क्षणसंबन्धस्तु धियं जनयतीत्यत्र न प्रमाणम् ; तत्सद्भावेऽपि अगत्या तावन्मात्रे कालभेदः । तेन च भिन्नकालस्यापि ग्राह्यत्वं वदतामस्माकमभिमतसिद्धिः । यद्वा, वर्तमानस्येन्द्रियसंयोगस्यातीतानागतनिष्ठत्वायोगात्कारणभूतस्य संयोगस्य स्वसमकालवर्तिग्राहकत्वं तत्कार्ये प्रत्यक्षज्ञाने लक्षणयोक्तम् । अतोऽत्र नातिप्रसङ्गः । न च भ्रान्तितुल्यत्वम् ; यदा विषयः , तदा तथैव ग्रहणात् । ननु अनुमानागमजन्यज्ञानयोरपि क्वचित्स्वसमकालवर्तिविषयत्वं दृष्टम् ; यथा नित्यविषयेषु रसाद्रूपानुमानादिषु च , तस्मान्नोक्तनियमः ; ज्ञानत्वादिकमेव प्रयोजकं स्यादित्यत्राह - न सर्वेषामिति । अयं भावः - नित्यप्रभृतिषु ज्ञानस्य समकालत्वं न धीत्वादिप्रयुक्तम् ; व्यभिचारात् । अस्मदादीन्द्रियजन्यप्रत्यक्षस्य तु नियतोऽयं स्वभाव इति । ज्ञानानामिति भ्रान्तिप्रमित्योः प्रत्यक्षपरोक्षयोश्च सामान्योपादानम् । चकारात्प्रत्यक्षाणां च । ज्ञानत्वादित्रिकस्याप्रयोजकत्वं व्यभिचारेण व्यनक्ति -- स्मरणेति । भ्रान्तिरपि स्मरणेनोपलक्ष्यते । अबाधितस्मृतेः प्रमाणत्वमिच्छतां पक्षेऽपि प्रमाणत्वाप्रयोजकत्वोक्तिरेवोत्तरम् । स्मरणशब्दश्च 
यथार्थायथार्थसाधारणः । आदिशब्देन मुक्तादिप्रत्यक्षसंग्रहः । ग्रहणदर्शनात् - ग्रहणस्य प्रमितत्वादित्यर्थः । ननु प्रमेयव्याप्यं हि प्रमाणम् ; अन्यथा क्वचिदर्थशून्यत्वेऽप्यविरोधात् , तस्मात्प्रमितेः कथं स्वविषयभिन्नकालत्वम् ? तत्राह - अत इति । समकालत्वनियमं हित्वा यथादर्शनं व्यवस्थापनादिति यावत् । एवकारः चोद्यनिरासस्यैव परिहारगम्यत्वार्थः । अयं भावः - यदि मानमेययोरविनाभावः समकालत्वेन , वदाऽतीतादिविषयप्रमितीनां प्रमात्वं न स्यात् । व्याप्तिश्च कार्यकारणादिभिः । तथाऽपि कारणाद्यनुमाने भिन्नकालतयाऽपि दृष्टेति । भिन्नकालत्वं तत्रतत्र दृष्टम् । तथाऽनुभूतिप्रागभावप्रमाणस्यापि स्यात् । अन्यथा कथं बुद्धेरर्थसंबन्धः । न च दीपोऽतीतं प्रकाशयतीति । अत्रात एवत्यभिप्रेतं विवृणोति - न हीति । प्रमाणस्य अर्थसंबन्धः न हि त्वकालवर्तिनाऽविनाभाव इत्यन्वयः । किं तर्ह्यत्र विना न भवतीति विवक्षितमित्यत्राह - अपि त्विति । तथाविधाकारः - तद्देशशत्वादिसंबन्धित्वप्रकारः । मित्यात्वप्रत्यनीकता - अनारोपितत्वम् । भ्रान्तिशंकोद्धारक्रमसूचनाय व्यतिरेकोक्तिः । अत्र प्रसङ्गात्परोक्तमर्थान्तरमपि निरस्यति - अत इति । भिन्नकालस्यापि विषयत्वस्थापनादित्यर्थः । नष्टेऽपीति वर्तमानत्वसंग्रहः । नष्टविषयस्मृतिन्यायाद्वर्तमानविषयस्मृतावपि बाह्यविषयत्वं त्याज्यमिति मन्यते । अत्रैवमुत्तरम् -- स्मृतेर्ब्राह्यविषयत्वाभावे निर्विषयत्वं वा , स्वमात्रविषयत्वं वा , कल्पितस्वाकारविषयत्वं वा , आन्तरवस्त्वन्तरविषयत्वं वा स्यात् ? नाद्यः, अयुक्तत्वादिनिष्टत्वाच्च । न द्वितीयः , अत एव , योगाचारविजयप्रङ्गात् , स्वरूपप्रकाशतिरिक्तस्मृत्यसिद्धिप्रसङ्गाच्च । न तृतीयः , तुल्यन्यायतया । नापि चतुर्थः , तादृग्वस्त्वन्तरे मानाभावात् । अनुभूतिविषयस्वरूपान्तःकरणवृत्तिरेव स्मृतेर्विषय इति चेन्न ; स्मृतिरूपायास्तदतिरिक्ताया वा निष्प्रमाणकतया दत्तोत्तरत्वादिति । एतेन स्मृत्युदाहरणेन प्रत्यक्षेतरमानेषु सर्वेष्वपि बाह्यतुल्यान्तःकरणविकृतिरेव बाह्यवत् भातीति पक्षोऽपि निरस्तः ।।
बाह्यत्वेन प्रतीतं चेत् यद्वाह्यं क्वापि कल्प्यते । 
अविशेषेण सर्वत्र तथा क्लृप्तिः प्रसज्यते ।। 461 ।।
	अथोच्येत - न तावत्संवित्प्रागभावः; अवर्तमानत्वात् । न च प्रमाणान्तरावसेयः ; अवर्तमानत्वात्।
न च प्रमाणान्तरावसयेः ; लिङ्गाद्यभावात्  । न हि संवित्प्रागभावव्याप्तामिह लिङ्गमुपलभ्यते । नानुपपत्तिरपि कस्यचित् दृश्यते । न चागमस्तद्विषयो दृष्टचरः । अतस्तत्प्रागभावः प्रमाणाभावादेव न सेत्स्यतीति । यद्येवं स्वतःसिद्धत्वविभवं 
परित्यज्य प्रमाणाभावेऽवरूढश्चेत्, योग्यानुपलब्ध्यैवाभावः समर्थित इत्युपशाम्यतु भवान् ।।
	यदि तंत्र स्वतः स्वप्रागभावं साधयता प्रत्यक्षविशेषे वर्तमानग्राहित्वनियमो नान्यत्रेति विभक्तम्, तत्र केन प्रमाणेन जनिता धीः स्वाभावग्राहिणीति विकल्पगर्भां प्रत्युक्तिं शंकते - अथेति । तत्र संप्रतिपन्नांशाभिप्रायेणाह - न तावदिति । न प्रत्यक्षावसेयः - प्रत्यक्षस्वरूपया स्वप्रतियोगिन्या धिया दुर्ग्रह इत्यर्थः । परोक्षग्राह्यत्वमपि निरस्यति - न चेति । लिङ्गाद्यभावं पृथग्व्यनक्ति - न हीति । अनुमानार्थपत्त्योरदूरविप्रकर्षात्   अव्यवहितोक्तिः  ।  स्वेष्टस्याप्यत्रोपमानस्यात्यन्ता  -
संभवादनुक्तिः । फलितं स्वाभिमतषष्ठप्रमाणबाध्यत्वमाह - अत इति । प्रमाणाभावात् - प्रमाणपञ्चकनिवृत्तेरित्यर्थः । तथा च शाबरम् -- * अभावोऽपि प्रमाणाभावो नास्तीत्यस्यार्थस्येति । कारिका च - 
	* प्रमाणपञ्चकं यत्र वस्तुरूपे निवर्तते । वस्तुसत्तावबोधार्थं तत्राभावप्रमाणता ।। इति । परोक्तामनुपपन्नोक्तिं दूषयितुमाह-- यद्येवमिति। 
प्रागस्मदुपक्षिप्तयैवेत्येवकाराभिप्रायः । ग्रहणाभावात् संवित्प्रागभावस्याभावं वदतो निषेध्यवत्स्वव्याघातः स्यादित्यभिप्रायेणानूक्तमेव विवृणोति--स्वत इति। चेदित्येतत् केषुचित्कोशेषु न दृश्यते । तदा यदीत्यादिकं अवरूढ इत्यन्तमेकं वाक्यम् । यथा त्वया स्वतःसिद्धत्वबलं त्यक्तम्, तथाऽहमपि स्वतः स्वाभावग्रहणमादृत्य त्वदुपक्षिप्तं प्रतियोगिविषयप्रमाणाभावमेव संविदभावे प्रमाणयामीत्याह -- योग्येति । प्रतिबन्दिमात्रशंकाव्युदासाय समर्थितशब्दः । प्रत्यक्,सामग्नीप्रविष्टेन षष्ठप्रमाणेन ज्ञानस्याभावं साधयन् महाप्रज्ञोऽसीत्युपहासार्थ इह भवच्छन्दः ।
स्वज्ञानाभावदृष्ट्या हि ज्ञानिनस्त्वं प्रपद्यसे । 
अज्ञातं पृच्छ्यमानश्च न जानामीति भाषसे ।। 462 ।।
परधीजननार्थं च त्वया वाक्यं प्रयुज्यते । 
श्रृणोषि च स्वधीसिद्ध्यै कथं नित्यां ब्रवीषि ताम् ।।463।।
प्रत्यक्षाद्यैः सुषुप्त्यादौ न हि धीः क्वापि गम्यते । ग्राह्यग्राहकधीस...।।464 ।। 
पूर्वोत्तरसुषुप्त्यादिग्राहिणी च स्वयं मतिः । 
स्वाभावमपिं गृह्णाति तत्तन्मानसमुद्भवा ।। 465 ।।
अतो यथोचितैर्मानैः स्वस्यान्येषां च संविदः । 
विषयादिविशिष्टायाः प्रागभावः प्रसाध्यते ।। 466 ।। 
[ज्ञानद्रव्यस्य नित्यत्वं युक्तिभिः स्थाप्यते न तु । तत्तत्प्रसृतिभेदानामुत्प्त्तयादीति भाष्यते ।। 467 ।।]
तत्र यद्यपि नित्यत्वं ज्ञानद्रव्यस्य वक्ष्यते । 
तथाऽपि प्रसृताकारे प्रागभावादिभाषणम् ।। 468 ।।
मृद्धटादिनयाद्बुद्धेः स्थिरागन्तुकवर्ष्मणः । 
नित्यानित्यत्ववादानां यथाभागं प्रमाणता ।। 469 ।। 
परस्तु सविकारत्वं श्रुतं ज्ञानस्य नेच्छति । 
अस्मत्पक्षसमानत्वमतस्तैर्नात्र दुर्वचम् ।। 470 ।। 
	किं च, प्रत्यक्षज्ञानं स्वविषयं घटादिकं स्वसत्ताकाले सन्तं साधयत् तस्य न सर्वदा सत्तामवगमयत् दृश्यत इति घटादेः पूर्वोत्तरकालसत्ता न प्रतीयते । तदप्रतीतिश्च संवदेनस्य कालपरिच्छिन्नतया प्रतीतेः । घटादिविषयमेव संवेदनं स्वयं कालानवच्छिन्नं प्रतीतं चेत्, संवेदनविषयो घटादिरपि कालानरपि कालानवच्छिन्नः प्रतीयेतेति नित्यः स्यात् । नित्यं चेत्संवेदनं स्वतःसिद्धं नित्यमित्येव प्रतीयते । न च तथा प्रतीयते ।
उक्तसंविदनित्यत्वग्राहकानुग्रहक्षमम् । 
प्रसङ्गत्रितयं यक्तुमथ किञ्चेति भा[ष्य]षते ।। 471 ।।
	किं सर्वलोकविदितं सविषयमेव ज्ञानं नित्यमिति त्वया साध्यते, उत निर्विषयमन्यदिति विकल्पं मत्वा प्रथमे बाधका उच्यन्ते । अत्रार्थापत्तिरेका, अस्या अनुग्राहकद्वयमिति केचित् । प्रत्यक्षज्ञानम् - अस्मदादीन्द्रियजन्यधीरित्यर्थः , योगिप्रत्यक्षं हि त्रैकालिकविषयमिति । स्वशब्दावत्र धीविषयौ । साधयत् व्यवहारानुगुणीभवतीत्यर्थः । तेन ज्ञाननित्यत्वस्य को विरोध इत्यत्राह - तदिति । कालपरिच्छिन्नतया स्वविषयावच्छिन्नकालमध्ये अल्पतरकालवर्तितयेत्यर्थः । घटादेर्यांवत्सत्तं प्रकाशमानत्वं प्रसञ्जितम् ; न केवलं तावन्मात्रम् , नित्यत्वमपि प्रसक्तमित्याह-घटादीति । अस्मदादीनां घटादिप्रत्यक्षमतीतानागतानालम्बनं यावत्स्वकालं स्वविषयसत्तां स्थापयतीति भावः । प्रत्यक्षज्ञानमित्यादि स्यादित्यन्तमेकतर्कविषयं वा । एवं वेद्यप्रकाशव्यवस्थया तदनित्यत्वाच्च विरोध उक्तः । वित्तिप्रकाशव्यवस्थयाऽप्याह - नित्यमिति । स्वतःसिद्धमिति हेतुगर्भम् । बुद्धेरनित्यत्वं बुद्ध्यन्तरं चानिच्छता त्वयाऽन्यतो धीनित्यत्वस्य वक्तुमयुक्तत्वादित्यर्थः । एवकारः 
संशयाद्यसंभवप्रसञ्जनार्थः ।
वित्त्यन्तरेण [वित्तित्वेनैव] तु धियो नित्यत्वं यदि साध्यते । अभावप्रतियोगित्वमपि तद्वत् प्रसाध्यताम्।। 
विषयीकृत्यनर्हत्वात्प्रागभावादि निर्वदन् । 
अन्योन्याभावमप्येवं त्यक्त्वा मिथ्यैक्यमिच्छतु ।। 472 ।। 
	एवामनुमानादिसंविदोऽपि कालानवच्छिन्नाः प्रतीताश्चेत्स्वविषयानपि कालानवच्छिन्नान् प्रकाशयन्तीति ते च सर्वे कालानवच्छिन्ना नित्याः स्युः ; संविदनुरूपस्वरूपत्वाद्विषयाणाम् । न च निर्विषया काचित्संविदस्ति ; अनुपलब्धेः । विषयप्रकाशन[स्वभाव] तयैवोपलब्धेरेव हि संविदः अनुभूतेरनुभवान्तराननुभाव्यत्वाच्च संविदस्तुच्छतैव स्यात् । न च स्वापमदमूर्च्छादिषु सर्वविषयशून्या केवलैव संवित् परिस्फुरतीति वाच्यम् ; योग्यानुपलब्धिपराहतत्वात् । तास्वपि दशास्वनुभूतिरनुभूता चेत् तस्याः प्रबोधसमयेऽनुसन्धानं स्यात् ; न च तदस्ति ।।
	प्रत्यक्षधियो नित्यत्वं पुरस्कृत्योपलम्भविरोधो विषयनित्यत्वं च प्रसञ्जितम् ; परोक्षधियामपि नित्यत्वे तत्प्रसञ्जयति - एवमिति । प्रत्यक्षोक्तप्रकारसाम्यादित्यर्थः । संविद इति । ननु अनुमानादिधियां न स्वकालवर्तिप्रकाषशननियमः । सत्यम् , अयंत्विहभावः--यत्र आसां वर्तमानप्रकाशकत्वं तत्र संविदवच्छिन्नकालवर्तित्वग्रहाद्विषय-
नित्यत्वप्रसक्तिःस्यादेव।  अनागतादिप्रकाशनेऽपिधीनित्यत्वे  तदवच्छिन्नकालप्रतियोगि -
कस्यविषयातीतत्वादेरसिद्धिः । यत्र लिङ्गस्य प्रत्यक्षत्वं तत्र तन्नित्यत्वं पूर्वोक्तप्रकारेण प्राप्तम् । तथा च तद्द्वापकस्यापि नित्यत्वप्रसक्तिरिति । ननु स्वयं नित्याऽपि घटादिसंवित्कदाचिदेव घटादिसंवित्कदाचिदेव घटादिनुल्लिखतु ; मैवम् --
अर्थोल्लेखस्वभावा चेन्मितिस्तस्य विसर्जने । 
निःस्वभावा प्रसज्येत तथा वा परिणामिनी ।। 475 ।।
अथ निर्विषयत्वं तत्स्वभावस्तादृशी कथम् । 
अर्थबोधस्वरूपा स्यादवस्थाद्वयवर्जनात् ।। 476 ।।
	कालानवच्छिन्नशब्देन कालादिसर्वानुगतनित्यशब्दमित्तोक्तिः । अतो न पुनरुक्तिः । यद्वा त्वन्मतेऽपि देहिनां कालावच्छिन्नतया भातानामपि श्रुत्यद्यैस्तद्विपरीतत्वं सिद्धम् ; तद्वत्संविदि तद्विषयेषु चापातप्रतीतविपरीतं नित्यत्वमनित्यत्वं च स्यादित्यत्राह - संविदिति । 
संविदनुरूपत्वं तत्प्रकाशितप्रकारेणावस्थानम् । अयंत्विहभावः - संविदेव हि नीलपीतादिव्यवस्थायां शरणम् ; स्वतःप्रमाबाधे त्वन्यथा ; तव तु बाधकज्ञानस्याप्युक्तरीत्या स्वरूपतो विषयतश्च नित्यत्वप्रसक्त्या अध्यासानुदयप्रसङ्गः । ततश्च बाधकासंभवाद्यथाप्रकाशं विषयनित्यत्वं सिध्येदिति । भवतु सविषयस्यान्तःकरणवृत्तिविशेषस्य तदवच्छिन्नचैतन्यस्य च उत्पत्त्याद्युपलब्धिः , विषयाश्रयशून्या तु संविन्नित्या स्यादिति पूर्वोक्तविकल्पयोः कोट्यन्तरं निरस्यति - न निर्विषयेति । एतेन निराश्रयत्वमप्युपलक्ष्यते । यद्वा, विषिणोतीति विषयः , विशेषेण संबघ्नातीत्यर्थः ; तेन संविदवच्छेदकं वेद्यं वेदिता च संगृह्यते । किमत्र घटादिविषयसंविदोऽन्या काचिन्निर्विषयेत्युच्यते, उत वस्तुवृत्त्या सैवेति विकल्पे द्वयोरप्ययोगमभिप्रेत्याह - काचिदिति । तथैव दृष्टेस्तदभावे तदसिद्धिरित्युक्तम् । उभयत्र बाधकमाह - अनुपलब्धेरिति । योग्यत्वे सतीति विशेषणीयम् । पराभ्युपगतिविरोधमप्याह - विषयेति । प्रसिद्धायाः संविदो निर्विषयत्वं वा तादृशसंविदन्तरं वा युक्तिशास्त्राभ्यां साधयाम इत्यत्रानिष्टमाह --संविद इति । विषयकप्रकाशतास्वभावशब्देन प्रागुक्तानुमानं सूच्यते । अयं भावः --विषयप्रकाशत्वं संविदः स्वरूपं धर्मो वा ? आद्ये तन्निवृत्तिं वदतः कथं धर्मिसाध्ययोः सिद्धिस्तत्र ? द्वितीये तस्य स्वप्रकाशत्वसमकालतयैव दृष्टेस्तदभावे तदसिद्धिरिति । स्वतः परतो वा अप्रकाशमानं   तुच्छं   मन्यसे ;   संविदि  तु  उभयासंभवात्तुच्छाद्य्वावृत्तिर्दुर्लभेत्यव
-धारणाभिप्रायः । यद्वा सत्त्वकोटिर्दूरनिरस्ता ; अनिर्वचनीयकोटिरपि अलम्येति भावः । अनुभूतित्वात्तत्सिद्धिरिति चेत् ; अनुभूतित्वं नाम विषयप्रकाशत्वं चेत्, तद्दूषितमेव । स्वप्रकाशत्वं चेत्  साध्याविशेष इति ।
स्वावच्छेदकनिर्मुक्तसंविन्नित्यत्वमिच्छता । 
संयोगच्छेदनादौ च किं न       तादृक्त्वमिष्यते ।। 477 ।।
घटाकाशादिनीतिश्च त्वया संविदि  दुर्भणा । 
तत्तत्संयोगविश्लेषतुल्या -गन्तृणोज्झनात् ।। 478 ।।
	अनुपलब्धेरित्युक्तस्यावस्थान्तरेष्वसिद्धिशंकां परिहरति--न च स्वापेति । आदिशब्देन समाध्यवस्थासंग्रहः । केवला - अहंकारविगमान्निराश्रयेत्यर्थः । अत्र दत्तोत्तरत्वमभिप्रेत्याह-योग्येति । ननु स्वापादिदशावर्तिनी जागरवर्तिनी वा योग्यानुपलब्धिरिहोपलक्ष्यते ? नाद्यः ; तदानीमिदानीं वा तदित्यसत् , अध्यस्ताश्रययोगादेरद्याप्यनुपपादनात् , तात्त्विकानुपलम्भस्यानुपलम्भात् । न द्वितीयः ; 
कालान्तरसंविदः कालान्तरे प्रत्यक्षयोग्यत्वायोगात् ; तत्तदधीनव्यतिरिक्तहेतुसाकल्यं हि योग्यत्वम् । अतो योग्यानुपलब्धिपराहतत्वादिति हेतुरसिद्धः ; तत्राह - तास्विति । अयं भावः - स्वापादिषु संविदासीदिति अद्यतनोपलब्धिस्तावत् योग्यानुफ्लब्ध्या निरस्ता। तदानीन्तनसंविदः तदातनोपलब्धिश्च व्यापकानुपलब्ध्या बाधितेति । स्मर्तव्यस्य स्मरणमुपलम्भव्यापकम् ; तदभावात्तदभाव इत्यभिप्रायेणाह- न च तदिति।
	ननु अनुभूतस्य पदार्थस्य स्मरणनियमो न दृष्टचरः, अतः स्मरणाभावः कथमनुभवाभावं साधयेत् ? उच्यते ; निखिलसंस्कारतिरस्कृतिकरदेहविगमादि-
प्रबलहेतुविरहेऽप्यस्मरणनियमोऽनुभवाभावमेव साधयति । न केवलमस्मरण -
नियमादनुभवाभावः ; सुप्तेत्थितस्य इयन्तं कालं न किञ्चिदहमज्ञासिषमिति प्रत्यवमर्शेनैव सिद्धेः । न च सत्यप्यनुभवे तदस्मरणनियमो विषयावच्छेदविरहादहंकारविगमाद्वेति शक्यते  वक्तुम् ; अर्थान्तराननुभवस्या -
र्थान्तरभावस्य च अनुभूतार्थान्तरास्मरणहेतुत्वाभावात् । तास्वपि दशास्वहमर्थोऽनुवर्तत इति च वक्ष्यते ।।
स्मरणाभावनियमस्य अनुभवाभाव व्याप्यत्वसमर्थनम् 
	स्मृतेरनुभव्यापकत्वाभावात्तदभावस्य तदभावलिङ्गत्वं नास्तीति चेदयति - ननु इति । विशिष्टरूपेण व्याप्तिं स्थापयति - उच्यत इिति निखिल - शब्दः प्राचुर्याभिप्रायः ; अन्यथा जातमात्रस्य स्तन्याभिलाषायोगात् । तिरस्कृतिः इह नाशः प्रतिबन्धो वा । प्रायणान्नरकक्लेशात्प्रसूतिव्यसनादपि इत्यादिषु प्रसिद्धमाह - देहविगमादि इति । प्रभूतं सुखमपि आदिशब्देन संगृहीतम् । जातिस्मरादीनां तादृशप्रबलप्रतिबन्धकसद्भावेऽपि स्मृतिरदृष्टातिशयाद्भवति ; तदभावादन्येषु देहविगमादेः प्रबलत्वम् ; दुर्बलव्याक्षेपादेर्विरोधित्वनियमो न स्यादिति भावः । न हि अन्यदेहविगमादिभिरन्यथासिद्धिरित्यवधारणाभिप्रायः । नात्र साधकस्य स्मरणस्याभावमात्रम् ; किं तु साक्षन्निषेधबुद्ध्या बाध एवेत्याह - न केवलम् इति । ननु सुषुप्तिकालः तदवच्छिन्नं सर्वविषयज्ञानं च तदानीमननुभूतं कथमिदानीं परामृश्यते ? इत्थम् - सुषुप्तिकालस्तावदनुमानादिसिद्धः ; तदादनीं यदि किञ्चिन्मयानुभूतं तदद्य मया स्मर्येत, न च स्मर्यत इत्यस्मरणनियमादेव तदानीमनुभवाभावसिद्धिरिति । सुखमहमस्वाप्स मित्यतोतकालावच्छिन्नं स्वापं परोऽप्युदाहरति । अत्रास्मर्यमाणस्यान्यथासिद्धमनूद्य निरस्यति - 
न च इति । सुषुप्तौ बाह्यार्थाः सन्तोऽपि नोपलभ्यते ; तच्छरीरस्थोऽहङ्कारोऽपि लीयते ; अज्ञानं सुखरूप अत्मा च साक्षिप्रत्यक्षेण गृह्यत  इति पराभिमतप्रकारेणायमनुवादः । यदि विषयाश्रयविरहेण स्मृत्यसम्भवः, तदा अनुभवस्वरूपमपि तद्विरहे न स्यात् ; सर्वत्र तद्वत्तयैव तस्यापि दृष्टेरित्यभिप्रायेण अशक्यत्वोक्तिः । ननु सुषुप्तावाश्रयाभावात् वृत्त्यसिद्धेस्तस्यास्मरणम् ; साक्षिस्फुरणं तु न संस्कारजनकम् । अतोऽस्मरणमेव स्यात् । मैवम् ; त्वदभिमतपरामर्शस्याप्यसिद्धिप्रसङ्गात् इत्यभिप्रायेण न शक्यते नक्तुम् इत्युक्तम् । अतिप्रसङ्गसूचकं हेतुमाह - अर्थान्तर इति । अत्राहङ्कारशब्देन त्रिगुणकार्यविवक्षायामाप्रलयात्तस्यावस्थानमस्ति ; अहमर्थभूतप्रत्यगात्मविवक्षायां प्रलयेऽपि स्थायिनस्तस्य कथं सुषुप्तौ विच्छेदः ; इत्यभिप्रायेणाह - तास्वपि  इति ।    
	ननु स्वापादिदशास्वपि सविशेषोऽनुभावोऽस्तीति पूर्वमुक्तं ; सत्यमुक्तम्, स तु आत्मानुभवः । स च सविशेष एवेति स्थापयिष्यते । इह तु सकलविषयविरहिणी निराश्रया च संविन्निषिध्यते । केवलैव संविदात्मानुभव इति चेत् , न ; सा च साश्रयेति हि उपपादयिष्यते । अतोऽनुभूतिः सती स्वयं स्वप्रागभावं न साधयतीति  प्रागभावासिद्धिर्न शक्यते वक्तुम् । अनुभूतेरनुभाव्यत्वसम्भवोपपादनेनान्यतोऽप्यसिद्धिर्निरस्ता तस्मान्न प्रागभावाद्यसिद्ध्या संविदोऽनुत्पत्तिरुपपत्तिमती ।। 
	सुशुप्तावनुभवाभावं वदतः प्राक्तनस्ववचनविरोधः स्यादिति चोदयति - ननु इति। पूर्वोक्ततात्पर्यं न जानासीति प्रतिवक्ति - सत्यम् इति । विरोधव्युदासाय विवक्षितं विशेषं व्यनक्ति - स इति । तुशब्दोऽनुभूत्यनुभवव्यवच्छेदार्थः । आत्मानुभवः - स्वयंप्रकाशस्याहमर्थस्य । 
	यदप्यस्या अनुत्पत्त्या विकारान्तरनिरसनं, तदप्यनुपपन्नम् ; प्रागभावे व्यभिचारात् । तस्य हि जन्मभावेऽपि विनाशोपि दृश्यते । भावेष्विति विशेषणे तर्ककुशलताविष्कृता भवति । तथा च भवदभिमता अविद्या अनुत्पन्नैव विविधविकारास्पदं तत्त्वज्ञानोदयादन्तवती चेति, तस्यामनैकान्त्यम् । तद्विकाराः सर्वेऽपि मिथ्याभूता इति चेत् ; किं भवतः परमार्थभूतोऽप्यस्ति विकारः ? येनैतद्विशेषणमर्थवद्भवति ; न ह्यसावभ्युपगम्यते ।।  	
अनुभूतेर्विकारान्तराभावानुमानभङ्गः 
	स्वधर्मप्रमाणक्षणवैघट्यमाह - किम् इति ।  विशेषणसाफल्यार्थं क्वचित् सत्यविकाराम्भुपगमेऽपसिद्धान्तमभिप्रेत्याह - न हि इति । यत् सत्यविकारवत् तदुत्पन्नम् इति व्यतिरेकव्याप्तिश्च त्वया दुर्वचा ;  घटादेःसत्यविकारराहित्ये साध्याभाववद्व्यावृत्ततया न व्यतिरेकदृष्टान्तत्वम् ;  केवलान्वयिदृष्टान्तत्वविवक्षायां  हेतोः अस्याभीष्टं व्यावृत्तिसाधकत्वं भज्येत ; व्यर्थं च भावत्वविशेषणम् ; प्रागभावस्यापि त्वन्मते परमार्थविकाररहितत्वात् ।। 
	यदपि अनुभूतिरजत्वात् स्वस्मिन् विभाग न सहत इति, तदपि नोपपद्यते ; अजस्यैवात्मनो देहेन्द्रियादिभ्यो विभक्तत्वात् । अनादित्वेन चाभ्युपगताया अविद्याया आत्मनो व्यतिरेकस्यावश्याश्रणीयत्वात् । स विभागो मिथ्यारूप इति चेत् , जन्मप्रतिबद्धः परमार्थविभागः किं क्वचिद्धृष्टस्त्वया ? अविद्याया आत्मनः परमार्थतो विभागाभावे वस्तुतो ह्यविद्यैव स्यादात्मा । अबाधितप्रतिपत्तिसिद्धदृश्यभेदसमर्थनेन दर्शनभेदोऽपि समर्थित एव ; छेद्यभादाच्छेदनभेदवत् ।।
अनुभूतेः विभागासहत्वानुमानभङ्गः 
	हेतुरयं साध्यान्तरेऽपि दुष्ट इति वक्तुमनुवक्ति - यदपि इति । इहापि हेतोरसिद्धिर्विपक्षवृत्तिश्च समा इत्यभिप्रायेणाह - तदपि इति । अत्र यतः कुतश्चिद्वा विजातीयाद्वा सजातीयाद्वा भेदो निषिध्यत इति विकल्पे त्रिष्वपि, प्रागभावे व्यभिचारः स्पष्टः । प्रथमद्वितीययोः प्रामाणिकमतेन विपक्षवृत्तित्वमाह अजस्य इति । न जायते म्रियते वा विपश्चित् पिण्डः पृथग्यतः  इत्यादिकमिह सूच्यम् । यद्वा - बाधोऽत्र प्रदर्श्यते ; तव  खलु अनुभूतिरेवात्मा ; स चानुत्पन्नो दहादिविलक्षणश्च, त्वयापि श्रुत्यापि स्थाप्यत इति । परमतेन विपक्षवृत्तित्वमाह - अनादित्वे इति । आत्मा ह्यविद्याव्यतिरिक्तः ; तस्यास्तस्माद्भेदश्च त्वयैव साध्यत इति भावः । प्राग्वत् साध्यविशेषणं शङ्कते - स इति । विभाग  इह भेदः । तथैव मिथ्यात्वविशेषणवैयर्थ्यव्याप्तिभङ्गादिकं च व्यनक्ति - जन्म इति । प्रतिबद्धः व्याप्य इत्यर्थः । सर्वोपप्लावकमनिष्टान्तरमाह - अविद्याया इति । हिः प्रसङ्गस्य दुस्तरत्वप्रसिद्ध्यर्थः । एवकारः स्वपरप्रतिक्षिप्तचार्वाकादिमतोत्थानां व्यनक्ति । 
किं च धीस्ते खपुष्पादेर्भिन्नाभिन्नाथ वा भवेत् ।
भेदेऽसौ बाधितो हेतुरभेदे तुच्छतादयः ।।476।।
	तृतीयमपि कल्पं निरस्यति - अबाधित इति । ननु दृश्यभेदेऽपि दर्शनैक्यं दृष्टमिष्टं 
छेद्यभेदात्  इत्यादि चात्रासाधकमयुक्तं च ; एकेन छेदनव्यापारेण अनेकेषु छिन्नत्वदर्शनात् । मैवम् ; दृश्यभेदसमर्थनन्यायेनाबाधितप्रतिपत्तिसिद्धतया दर्शनभेदोऽपि सिध्यत्येवेति तात्पर्यात् दृष्टान्तोक्तेश्च । घटाद्यवच्छिन्नाकाशैक्यदृष्टान्तवादिनां विरुद्धदृष्टान्तसंभवख्यापनपरत्वादिति केचित् । न्यायसुदर्शनोक्तं तु ब्रूमः - दृश्यभेदो दृशिकर्मत्वाकारेण भेदः ; यदि सर्वत्र एकैव दृशिः ; तर्हि दृष्टादृष्टविभागो न स्यात् ; सन्ति हि सर्वज्ञेतरदृशीनां प्रतिनियता हि दृश्यभेदाः । एवं छेद्यभेदोऽपि छिदिकर्मत्वाकारेण भेदः । एकेन छेदनेन यन्न छिन्नं तस्य पूर्वच्छिन्नाद्भिन्नत्वेन तद्विषयच्छेदनमपि पूर्वच्छेदनाद्भिन्नम् । तद्वदिहेति निदर्शनं ग्राह्यम् । प्रयोगश्च - विगीता दृशिः एतद्दृशिगोचरानालम्बिदृशेरन्या तद्गोचरानालम्बित्वात् घटवत् । व्यतिरेकतो वा यथा सैव दृशिरिति । 
अथ वानुमितिर्मा भूत् प्रत्यक्षेणैव सिध्यति ।
दृष्टादृष्टतया सिद्धैर्विषयैर्भिन्नता धियाम् ।। इति ।। 
	यदपि नास्या दृशोर्दृशिस्वरूपाया दृश्यः कश्चिदपि धर्मोऽस्ति, दृश्यत्वादेव तेषां न दृशिधर्मत्वमिति च ; तदपि स्वाभ्युगतैः प्रमाणसिद्धैर्नित्यत्वस्वयंप्रकाशत्वादिधर्मैरुभयमनैकान्तिकम् । न च ते संवेदनमात्रम् ; स्वरूपभेदात् । स्वसत्तयैव स्वाश्रयं प्रति कस्यचिद्विषयस्य प्रकाशनं हि संवेदनम् ; स्वयंप्रकाशता तु स्वसत्तयैव स्वाश्रयाय प्रकाशमानता । प्रकाशश्च चिदचिदशेषपदार्थसाधारणं व्यवहारानुगुण्यम् । सर्वकालवर्तमानत्वं हि नित्यत्वम् । एकत्वमेकसङ्क्यावच्छेद् इति । तेषां जडत्वाद्यभावरूपतायामपि तथाभूतैरपि चैतन्यधर्मभूतैस्तैरनैकान्त्यमपरिहार्यम् । संविदि तु स्वरूपातिरेकेण जडत्वादिप्रत्यनकित्वमित्यभावरूपो भावरूपो वा धर्मो नाभ्युपेतश्चेत् तत्तन्निषेधोक्त्या किमपि नोक्तं भवेत् ।।
अनुभूतेर्दृश्यधर्माभावानुमानभङ्गः दृश्यधर्माणाम् 	
अनुभूतिधर्मत्वा भावानुमानभङ्गश्च 		
	अथ स्वगतभेदनिरासाय पूर्वोक्तं केवलव्यतिरेकिणं केवलान्वयिनं च  यदपि इत्यादिनानूद्य तदपि इत्यादिना दूषयति । दृशिस्वरूपाया  इति हेतुपरम् । नित्यत्वादिधर्मपरित्यागेऽपसिद्धान्तो बाधश्च स्यादित्यभिप्रायेण स्वाभ्युपगतैः प्रमाणसिद्धैः इत्युक्तम् । अत्र व्यतिरेकिणोऽसाधारणानैकान्तिकत्वमन्वयिनस्साधारणानैकान्तिकत्वं च 
विभजनीयम् । नित्यत्वादिधर्माणां च धर्मान्तराभ्युपगमेऽनुवस्था स्यात् । परहारार्थं च क्वचिन्निर्धर्मकत्वे ग्राह्ये वरं नित्यत्वादेरेव तथात्वस्वीकरणम् । 
मूलच्छेदोज्झितेऽप्यत्र सोढा चदनवस्थितः ।
सधर्मकत्वे सर्वेषां भातत्वाद्धीस्तथा न किम् ।।477।।
निर्धर्मकत्वधर्मे च नित्यत्वादेर्विशेषणे ।
अनुभूतेः सधर्मत्वमयत्नादेव सेत्स्यति ।।478।।
अतो नित्यत्वादावन्यत्र वा क्वचिदाश्रयविशेषसद्भावेऽपि धर्मानाश्रयतया सपक्षे दृशित्वादिति हेतुरवर्तमानोऽसाधारणोऽनैकान्तिकः। अत्र हेतुसाध्यधर्मसदसद्भावयोः स्ववचनविरोधबाधादिकमपि द्रष्टव्यम् । बाधितस्यापि व्याप्तिभङ्गादनैकान्तिकोक्तिरिति । केचित् । दृश्यत्वादित्यत्र तु, किं नित्यत्वादयो धर्माः पक्षीकृताः उत न ? आद्ये स्वाभ्युपगमादिविरोधः । द्वितीये विपक्षेषु तेषु वृत्तिरिति । ननु संवित्स्वरूपमेव नित्यत्वादिशब्दैरभिलप्यते ; अतो व्यतिरेकिणि सपक्षः अन्वयिनि विपक्षश्च नास्तीत्यत्राह - न च इति अत्र विरोधगर्भं हेतुमाह - स्वरूप इति  । धर्मिस्वरूपाद्धर्मान्तरस्वरूपाञ्च भेदादित्यर्थः ।
स्वरूपे सम्मते यत्र विवादी प्रतिवर्तते ।
स्वरूपादधिको धर्मस्तत्र सर्वत्र दुस्त्यजः ।।479।। 
	वस्तुमात्राभ्युपगमे सत्यपि विधाभेदविवाददर्शनात्  इति प्रागुक्तमिह प्रतिसन्धेयम् । हेतुव्यावृत्तिसिद्ध्यै धर्मिस्वरूपं तावदाह - स्वसत्तया इति । दीपादिवत्स्वजन्यज्ञानमनपेक्ष्येत्येवकारार्थः । धर्मेषु धर्मितादात्म्यशङ्कातिरेकात् स्वयंप्रकाशत्वम् पूर्वं विविङ्क्ते - स्वयम् इति । एवकारः स्वगोचरज्ञाननैरपेक्ष्यार्थः  । अतिप्रसङ्गनिरासाय स्वाश्रयग्रहणम् । ननु प्रागट्यं पूर्वपक्षिणा निरस्तं न वास्माभिः क्वचित्प्रतिसमाहितम् ; तदिह ग्रन्थद्वयोक्तो विषये विषयिणि च कः प्रकाशशब्दार्थः इत्यत्रराह - प्रकाश इति । अप्रकाशमानस्य कस्यापि सत्तैव न सिध्येदित्यभिप्रायेण अशेषशब्दः । व्यवहारानुगुण्यम् इह व्यवजिहीर्षाद्यतिरिक्तो व्यवहारहेतुविशेषः ; उत्पन्ने हि ज्ञाने विषयस्य विषयिणश्च ज्ञानानुत्पत्तिरूपमपि व्यवहारानर्हत्वं निवर्तते । अनेनैव ग्रन्थेन परोक्तं प्राकट्यमङ्गीकृतमिति केचित् ; प्रमेयान्तरविरोधाभावात् । ज्ञानस्य तदनुमेयत्वानङ्गीकारस्तु विशेषः । कालव्यतिरिक्तानुगतं संविदि नित्यत्वमाह - सर्व इति । अशेषनित्यानुगतं कालानवच्छिन्नत्वं प्रागुक्तम् । एकं ब्रह्मेति साधयता परेण न हि मुख्यत्वान्यत्वादिकं साध्यते ; अपितु 
आत्मद्वित्वादिव्यावर्तकं किञ्चित् । तच्च मतभेदेन गुणपदार्थो वा अतिरिक्तपदार्थो वा, गुणैकत्वं नायनधीयविशेषोपस्थाप्यतदितरसमुच्चयराहित्यं वा, अन्यद्वा किमपि स्वरूपातिरिक्तं नानात्वशङ्कानिरासकमेष्टव्यमित्यभिप्रायेणाह - एकत्वम् इति । एकसङ्ख्यावच्छेदः एकसङ्ख्यारूपो व्यावर्त कधर्म इत्यर्थः । एकमिति सङ्ख्याया द्व्यादिभ्यो व्यावृत्तिर्वा । प्राकरज्ञानत्वादिधर्मान्तरप्रदर्शनार्थ इतिशब्दः । इति स्वरूपभेदादित्यन्वयः । भावाद्वैतपक्षेणातद्व्यावृत्तिरूपधर्मत्वमाशङ्क्याह - तेषाम् इति । तथाभूतैरपि इति । अभावरूपैरपीत्यर्थः । एतेन तेषां निर्धर्मकत्वं सूच्यते । ततश्च व्यतिरेकिणः स्ववृत्तिशून्यसपक्षवत्त्वादनैकान्त्यम् । चैतन्यधर्मभूतैः इति अन्वयिनोऽनैकान्त्यार्थम् । सर्वधर्मशून्ययत्वपक्षे दोषमाह - संविदि इति । यथा शौक्ल्यादौ स्वरूपे कार्ष्ण्यादिसंशयानर्हतया ततो भेदः तथा संविदि दुर्वचमित्यभिप्रायवान् तु  शब्दः । किमपि नोक्तं भवेत् प्रतिवाद्यनभिमतं पदान्तरैरनुक्तं च किञ्चिन्नोक्तं स्यात् । ततश्च सिद्धसाधनत्वपौनरुक्त्यादिप्रङ्ग इति भावः । 
	अपि च संवित्सिध्यति वा न वा । सिध्यति चेत् , सधर्मता स्यात् । न चेत् तुच्छता ; गगनकुसुमादिवत् । सिद्धिरेव संविदिति चेत् , कस्य कं प्रति इति वक्तव्यम् । यदि न कस्यचित् किंचित्प्रति सा तर्हि न सिद्धिः ; सिद्धिर्हि पुत्रत्वमिव कस्यचित्कंचित्प्रति भवति । आत्मन इति चेत् , कोऽयमात्मा । ननु संविदेवेत्युक्तम् ; सत्यमुक्तम् ; दुरुक्तं तु तत् । तथाहि - कस्यांचित्पुरुषस्यं किंचिदर्थजातं प्रति सिद्धिरूपतया तत्सम्बन्धिनी सा संवित् स्वयं कथमिवात्मभावमनुभवेत् ।। 
संविदः सधर्मकत्वम् 
	तिष्ठन्तु नित्यत्वस्वयंप्रकाशत्वादयः ; स्वरूपप्रकाशमात्रेणापि सधर्मकत्वसिद्धिं वक्तुमाह - अपिच इति स्वतः परतो वेति विचारं त्यक्त्वा सिद्धिमात्रं विकल्पयति - संवित् इति । सिध्यति प्रकाशत इत्यर्थः । पूर्वत्रेदमनुमानद्वयं बाधितविषयमित्यभिप्रायेणाह - सिध्यति चेत्  इति । सधर्मता सिद्धरूपधर्मेण तत्साधकप्रमाणोपनीतैः प्रत्यक्षत्वादिभिरिति शेषः । 
घटो घटत्वान्निर्धर्मा दृश्यत्वात्तच्च तत्र न ।
इत्यादिवदिमौ हेतू हास्याविति च सूच्यते ।।480।।
	उत्तरत्र व्यतिरेकिण आश्रयासिद्धिम् अन्वयिनः साध्यप्रतियोगिनिरूपणासिद्धिं 
चाभिप्रेत्याह -  न चेत् इति । स्वतोऽन्यतो वा भानाभावाद्धि खसूनादेस्तुच्छतां ब्रवीषीति  निदर्शयति - गगन इति । अत्र गमनं गच्छति वा नवा, वचनं वक्ति वा न वा इत्यादिवज्जात्युत्तरत्वं मन्वानेन सधर्मकत्वं तुच्छत्वं च परिजिहीर्षता परेणोक्तं शङ्कते सिद्धिः इति । एवकारः सिद्धेः किं सिद्ध्यन्तरेणेति द्योतनार्थः । तथापि सविशेषत्वं दुस्त्यजमित्यभिप्रायेण पृच्छति - कस्य इति । साश्रयत्वं सविषत्वं च धर्मिग्राहकसिद्धं नास्तीति वक्तुं न शक्यमिति भावः । उभयपरित्यागेन प्रत्युकिं शङ्कते - यदि इति । तत्र स्वरूपस्यापि त्यागं  प्रसञ्जयति - सा इति । उक्तं निदर्शनेन स्थापयति - सिद्धिर्हि इति । यथाव्युत्पत्ति सिद्धिशब्दार्थः सङ्ग्राह्यः, अन्यथातिप्रसङ्गादित्याशयः । प्रत्यगात्मनः प्रत्यगात्मानं प्रति सिद्धिरियमिति परोक्तमनुवक्ति - आत्मन इति । आवृत्त्या षष्ठी चतुर्थो वात्र योज्या ; षष्ठ्या एव वा सामान्यमुखेन संबन्धद्वयपरत्वम् । परपक्षे ब्रह्मणो बोद्धृत्वाभावात्संविन्मात्रस्य तस्य प्रकाशफलित्वाभावेन स्वस्मै भासमानत्वाभावाच्च आत्मन इत्युक्तिरयुक्तेत्याक्षिपति - क इति । अयंशब्देन सिद्धिप्रतिसंबन्धितया प्रत्यग्रूपत्वं सूच्यते । ईदृशात्मलक्षणमहमर्थस्यैव न तु त्वदिष्टस्य चिन्मात्रस्येति भावः । अज्ञाताभिप्रायः प्रश्नभ्रान्त्या पूर्वपक्षोक्तमुद्गृह्णाति - ननु इति । एवकारो भेदमिथ्यात्वाभिमानादाश्रयाश्रयिभावव्युदासार्थः । संविदात्मत्वं निराचिकीर्षुः तदुक्तिमात्रमभ्युपगच्छति - सत्यम् इति । तत्प्रतिपाद्ये तु अर्धाङ्गीकारोऽपि नेत्याह - दुरक्तम् इति । तुः वचनदोषमात्रव्युदासार्थः । कस्य कं प्रति इति प्राक्सूचितेन विरोधेन दुरुक्ततां विवृणोति - तथाहि इति । निर्विशेषस्यैकस्यैव निर्विकल्पकेऽप्यसिद्धेस्तत्रापि विशिष्टानेकस्फुरणव्यञ्जनाय जातशब्दः । तत्संम्बन्धिनी विषयाश्रयवतीत्यर्थः । अहमर्थस्वरूपसंविद्व्यवच्छेदार्थं सा इत्युक्तम् । स्वस्य स्वाश्रयत्वविरोधव्यक्त्यै स्वयं शब्दः ।।
	एतदुक्तं भवति - अनुभूतिरिति स्वाश्रयं प्रति स्वसद्भावेनैव कस्यचिद्वस्तुनो व्यवहारानुगुण्यापादनस्वभावो ज्ञानावगतिसंविदाद्यपरनामा सकर्मकोऽनुभवितुरात्मनो धर्मविशेषः घटमहं जानामि, इममर्थमवगच्छामि, पटमहं संवेझीति सर्वेषामात्मसाक्षिकः प्रसिद्धः । एतत्स्वभावतया हि तस्याः स्वयम्प्रकाशता भवताप्युपपादिता । अस्य सकर्मकस्य कर्तृधर्मविशेषस्य कर्मत्ववत्कर्तृत्वमपि दुर्घटमिति । तथाहि - अस्य कर्तुः स्थिरत्वं कर्तृघर्मस्य संवेदनाख्यस्य सुखदुःखातेरिव उत्पत्तिस्थितिनिरोधाश्च प्रत्यक्षमीक्ष्यन्ते । कर्तृस्थैर्यं तावत् स एवायमर्थः पूर्वं मयानुभूत इति 
प्रत्यभिज्ञाप्रत्यक्षसिद्धम् । अहं जानामि, अहमज्ञासिषम् , ज्ञातुरेव ममेदानीं ज्ञानं नष्टमिति च संविदुत्पत्त्यादयः प्रत्यक्षसिद्धा इति कुतस्तदैक्यम् । एवं क्षणभङ्गिन्याः संविद आत्मत्वाभ्युपगमे पूर्वेद्युर्दृष्टमपरेद्युरिदमहमदर्शमिति प्रत्यभिज्ञा च न घटते ; अन्येनानुभूतस्य न ह्यन्येन प्रत्यभिज्ञानसम्भवः ।।
संविदात्मत्वंनिरासः
	ननु आत्मनः स्वयम्प्रकाशत्वमिच्छतां सर्वेषामात्मसंवित्त्वयोर्न विरोधः ; सिद्धिरूपतयेत्यत्र च उत्पत्तिरूपत्वविवक्षायामनन्वयः ; ज्ञप्तिरूपत्वे विवक्षितेऽपि तस्याः किं विषयाश्रयसंबन्धनियमे प्रमाणम् ? वृत्तिज्ञानस्य तन्नियमसद्भावेऽपि ततोऽन्यस्यां  संविदि त्वदुक्तात्मस्वरूपवन्मा भूत्तद्योगः ; आत्मधियोरैक्ये प्रतिक्षेप्ये विषयग्रहणं च व्यर्थमित्यत्राह - एतत् इति । अयं भावः - अस्मन्मते हि प्रसिद्धस्याहंशब्दार्थस्य प्रसिद्धज्ञानादन्यस्यैव स्वधर्मवत्स्वस्वापेक्षया प्रकाशत्वरूपं संवित्त्वं स्वयज्ज्योतिष्ट्वादिश्रुत्यनुसारात् स्वीकृतमिति न विरोधः । त्वया तु प्रसिद्धायाः संविदः प्रतीतिविरुद्धमात्मत्वं साध्यते । 
परागर्थप्रमेयेषु या फलत्वेन सम्मता ।
संवित्सैव हि नः सिद्धा वेदान्तोक्तिप्रमाणतः ।।
इति निष्कर्षात् । अत एवास्मन्मते धर्मधर्मिज्ञानभेदवत्त्वन्मते वृत्तिज्ञानास्वरूपसंविद्भेदक्लृप्तिश्चायुक्ता । लोके च ज्ञानसंविदादिशब्दाः पर्यायाः पठ्यन्ते ; उपलम्भश्च तथैव । अतः साङ्ख्यस्य पृथक्पाठोऽनादरणीयः । विषयवत्याः संविद आत्मधर्मत्वं च सर्वलोकप्रत्यक्षसिद्धम् । संविदः स्वयम्प्रकाशत्वं च साधयता त्वयापि विषयाश्रयसम्बन्धिस्वभावतया हेतुरुक्तः ; कर्मोपादानं च कर्त्रैक्यव्याहतेर्दृष्टान्तार्थं तन्मुखेनप्रतिबन्द्यर्थं सम्बन्धिशब्दत्वव्यक्यै च ; सविषयत्वादेव निर्विषयादात्मस्वरूपाद्विवेकार्थं च । धर्मधर्मिभावसिद्ध्या संविदात्मनोरैक्यं दुर्घटमित्युक्तम् ; तदेव धर्मान्तरैरपि व्यनक्ति - तथा हि इति । आत्मत्वादिनित्यधर्मव्यवच्छेदाय संवेदनाख्यस्य इत्युक्तम् । न ह्यसौ समाख्या पारिभाषिकीति भावः । सुखदुःखादेरिव इति । अत्र स्वमते सुखादेर्धीविशेषतया प्रकाशरूपावस्थाया अस्थिरत्वे सुखाद्यवस्थादृष्टान्तः । परमते च अन्तःकरणधर्माः सुखदुःखादयः । उक्तयोः स्थिरत्वास्थिरत्वयोः प्रथमस्य वैनाशिकेतरसर्वसंमन्तव्यत्वमाह - कर्तृस्थैर्यं तावत् इति । स एवायम्  इति दृष्टान्तार्थम् । पूर्वम् इत्यनेन सुषुप्तेः पूर्वमित्यपि भाव्यम् । वक्ष्यति च - स एव तु कर्मानुस्मृतिशब्दविधिभ्यः  इति । मयानुभूतः इति तु 
संवित्संततेराधारत्वेन स्वात्मानुवृत्तिप्रत्यक्षोक्तिः । द्वितीयस्य च दुरपह्नवत्वमुदाहरणैर्विवृणोति - अहम् इति । जानामि इत्यनेन संविदुत्पत्तिस्थित्योः प्रदर्शनम् ; पूर्वमेतज्ज्ञानरहितोऽहमिदानीमेतज्ज्ञानवानिति तात्पर्यम् । सोऽयमिति बाह्यार्थवत्सोऽहमित्यान्तरार्थेऽपि प्रत्यभिज्ञायामिह ज्ञानरूपातीताकार विशेषप्रत्यक्षविशेषविषय एवेत्याह - अहमज्ञासिषम् इति । साक्षादेव धीप्रध्वंसप्रत्यक्षमाह - ज्ञातुः  इति । ज्ञानस्य पूर्वकाले सम्प्रतिपत्त्यर्थ एवकारः ; विरुद्धधर्माध्यास इत्यर्थः । 
आत्मा कर्ता च भोक्ता च स्थिरश्च स्थापयिष्यते ।
सुखादिवदनित्या तदन्या धीः स कथं भवेत् ।। इति ।।
कर्तृस्थैर्ये प्रत्यभिज्ञा प्रमाईकृता ; संविदस्तदैक्यं च दुर्घटमिति स्थापितम् । अथ संविदात्मत्वे नश्वरत्वानश्वरत्वविकल्पेन पूर्वत्र सौगतानामिव प्रत्यभिज्ञाविरोधमाह - एवम् इति । यद्वा अर्थान्तरवत्प्रत्यभिज्ञाविषयत्वेन स्थैर्यमुक्तम् ; अथ तदाधारतया चोच्यते । धीसन्ततेरात्मतायां, बोध्ये बोद्धरि च भ्रान्तिरूपापि प्रत्यभिज्ञा स्मृतिमात्रं च न स्यादिति वभ्यामः । अत एव ज्वालाप्रत्यभिज्ञावदन्यथासिद्धि वचनमिहानर्थकमित्याभिप्रायेण आह - दृष्टम् इति । अत्र प्रति  इत्यध्याहार्यम् । पूर्वोद्युर्दृष्टमिदमपरेद्युरदर्शमिति वान्वयः । व्याघातप्रसङ्गेन सह प्रसङ्गान्तरसमुच्चयार्थः । चकारः । अथ वा, मया पूर्वेद्युर्दृष्टम् इत्यत्र स्वप्रत्यभिज्ञार्थमेव पृथग्वाक्यम् । न घटत इत्युक्तम् ; तदेव अनस्मुतेश्च  इति सूत्रतात्पर्येण स्थापयति - अन्येन इति ।।
     किं चानुभूतेरात्मत्वाभ्युपगमे तस्या नित्यत्वेऽपि प्रतिसन्धानासम्भवः तदवस्थः ; प्रतिसन्धानं हि पूर्वापरकालस्थायिनमनुभवितारमुपस्थापयति नानुभूतिमात्रम् । अहमेवेदं पूर्वमप्यन्वभूवमिति  । भवतोऽप्यनुभूतेर्न ह्यनुभवितृत्वमिष्टम् । अनुभूतिरनुभूतिमात्रमेव । संविन्नाम काचिन्निराश्रया निर्विषया वात्यन्तानुपलब्धेर्न सम्भवतीत्युक्तम् । उभयाभ्युपेता संविदेवात्मेत्युपलब्धिपराहतम् । अनुभूतिमात्रमेव परमार्थ इति निष्कर्षकहेत्वाभासाश्च निराकृताः ।।
संविदःस्थिरत्वेपि आत्मत्वानुपपत्तिः 
	मा भूदनित्यस्य घटादिप्रकाशस्य नित्यात्मतादात्म्यम् ; निर्धूतनिखिलावच्छेदा तु संवित् अत्मा स्यादित्यत्र प्रमाणाभावात् प्रागेव दत्तोत्तरत्वेऽपि, आसन्नतरोक्तप्रसङ्गेनापि दोषसाम्यं विवक्षुराह - किञ्च इति । प्रतिसन्धानमिह प्रत्यभिज्ञामात्रम् ; पूर्वापरज्ञानानामेकाश्रयधीर्वा ।  
असम्भवं विवृणोति - प्रतिसन्धानम्  इति । कालद्वयवृत्तेः प्रकाशस्य प्रतिसन्धातृत्वं युक्तमित्यत्राह - नानुभूतिमात्रम् इति । ज्ञातृत्वाभावे प्रकाशस्यापि कालद्वयवृत्तिर्निष्फलेति भावः । ज्ञातुः स्थिरत्वसाधकं प्रतिसन्धानस्वरूपमाह - अहम् इति । एवकार आश्रयभेदशङ्कानिरासार्थः । अविद्यावैभवाद्भान्त्या प्रतिसन्धातृत्वं स्यादित्यत्राह - भवत इति । भ्रान्तिरपि ज्ञातुरेव स्यात् । यदि कश्चिदहमर्थं त्यक्त्वानुभूतेरेवानुभवितृत्त्वमिच्छेत् तत्राप्याह - अनुभूतिः इति ; न हि केनचित्स्वीकृतमित्येतावता सर्वलोकप्रत्यक्षविरुद्धं सिध्येदित्याकूतम् । एवं प्रसिद्धसंविदो विषयाश्रयशून्यत्वं तादृशसंविदन्तरं वा न स्वीकृत्य तत्र नित्ये निर्विशेषे ज्ञातृत्वकल्पनं निरस्तम् । तत्कल्पनाधिष्ठानं च निरस्तमित्याह - संवित् इति । ननु त्वन्मतेऽहमर्थः आत्मा, स नित्यः, स्वप्रखासः ; तद्धर्मभूता थीरपि तथा ; ततो नित्यधीत्वयङ्गीकारगौरवं स्यात् । अस्मदुक्ते हि लाघवमित्यत्राह - उभय इति । अयं भावः - क्लृप्तौ  हि गोरवं  दोषः, न  तूपम्भे ;  अन्यथा     माध्यमिकमतेऽत्यन्तलाघवं 
स्यात् । संविद उपलब्धत्वादेव हि त्वयापि तन्मतनिरासः । अत्र च स्थिरस्य ज्ञातुरहमर्थस्यात्मत्वमुपलम्भादिसिद्धं  दुस्त्यजम् ; तद्धर्मभूताया  धियश्च नित्यत्वं न 
क्लृप्तम् ;  श्रुत्यादिसिद्धं तु न त्यक्तम् । न चात्रोपलम्भविरोधः, स्वरूपतोऽवस्थाभेदैश्च नित्यत्वानित्यत्वव्यवस्थापनात् । तदिहानहमर्थभूतां संविदमात्मतया निष्कृष्याहमर्थत्याग उपलब्धिविरुद्ध इति । अस्त्वेवम् अस्मन्मतेऽपि शुद्धायामेवानुभूतौ तत्त्वतो भ्रान्त्या च निर्विषयत्वसविषयत्वादिविरोधशान्तिः ; उपलब्धमपि नभस्स्थलमलिनादिवद्युक्तिविरुद्धं त्याज्यमित्यत्राह - अनुभूतिमात्रम् इति । मात्रचा विषयाश्रयवर्गस्य अवधारणेन स्वगतविशेषाणां च व्युदासः । निष्कर्षकहेत्वाभासाः दृशित्वदृश्यत्वादयः । निराकृता इति । अत्र सामान्यतो विशेषतश्चेति भाव्यम् । अत्र परेण विषयेषु घटत्वादिरहितं सन्मात्रम् विषयिणि च कर्मकर्तृक्रियात्वरहितं प्रकाशमात्रमात्मेति यत् प्रलपितं तत् प्रत्युक्तम् ।। 
	ननु चाहं जानामीत्यस्मत्प्रत्यये योऽनिदमंशः प्रकाशैकरसः चित्पदार्थः स आत्मा ; तस्मिंस्तद्बलनिर्भसिततया युष्मदर्थलक्षणः अहं जानामि इति सिध्यन्नहमर्थश्चिन्मात्रातिरेकी युष्मदर्थ एव । नैतदेवम् ; अहं जानामीति धर्मधर्मितया प्रत्यक्षप्रतीतिविरोधादेव  । किं च - 
अहमर्थो न चेदात्मा प्रत्यक्त्वं नात्मनो भवेत् ।
अहमर्थस्य आनात्मत्वनिराकरणम् 	
	अथ तु ज्ञातरि प्रत्यन्त्वादिकं त्यक्त्वा तत्रत्यं प्रकाशमात्रमात्मेति प्रत्यवतिष्ठते - ननु च  इति । अस्मत्प्रत्यये - अस्मदर्थस्वरूपस्फुरणे । अनिदमंशः प्रत्यग्रूप इत्यर्थः । तत्र स्वयम्प्रकाशत्वं हेतुमाह - प्रकाशैकरस इति । तत्रापि धीत्वं हेतुरुच्यते चित्पदार्थ इति । स आत्मा प्रत्यक्त्वादात्मेत्यर्थः । एवं प्रकाशांशस्य आत्मत्वे परमसाध्ये  क्रमाद्व्यतिरेकित्रयं  प्रयुक्तम् ।  ज्ञातुरनात्मत्वे  तथान्वयित्रयमाह  - तस्मिन् 
इति । चिन्मात्रातिरेकित्वाद्धीबलनिर्भासितत्वम् तदेव युष्मदर्थलक्षणोपेतत्वम् ; तत एव युष्मदर्थः प्रत्यक्त्वरहित इत्यर्थः । ततः सोऽनात्मेति वा वाक्यशेषः ; अहन्तया प्रत्यक्त्वं न शङ्कनीयमित्यवधारणाभिप्रायः । एवं वा - अहं जानामि इत्यत्र अस्मत्प्रत्यये ; उत्तमपुरुषोपात्तज्ञातृविषयायां धातूपात्तायां ज्ञप्तावित्यर्थः । शेषं प्राग्वत् । उभयमपि निरस्यति - नैतत् इति । अहमर्थस्यैव प्रत्यक्त्वमात्मत्वं च ; तद्धर्मतया सिध्यतः प्रकाशस्य तु परस्मा एव भासमानत्वन्नोभयमिति विपरीतप्रकारव्यवच्छेदार्थः एवं शब्दः । वैपरीत्यं विवृणोति -  जानामि इति । अहमर्थस्वरूपप्रकाश्चेदात्मेत्युच्यते स तर्हि तद्धर्मः ; धातूपात्तश्चेत् , इच्छाद्वेषादिधात्वन्तरार्थवदात्मस्वरूपादन्यः प्रसिद्धः । एवकारो दत्तोत्तरत्वद्योतकः । उपलब्दिपराहृतम् इति ह्युक्तम् । अत्र धीत्वात्स्वप्रकाशत्व साधनं सिद्धसाध्यम् ; आश्रयनियमादिविशेषस्तु प्रागेवोक्तः । स्वप्रकाशतया प्रत्युक्तं साधनं बाधितम् ; साधनं बाधितम् ; तत आत्मत्वं किं पुनः । अहमर्थे चित्पदार्थान्यत्वं सामान्यतश्चेदसिद्धमिति वक्ष्यते ; विशेषतश्चेदप्रयोजकम् ; चिदन्तरे चिद्विशेषान्यत्वात् । अतो रडत्वात् । अतो जडत्वपराक्त्वे चासिद्धे ; साध्यरूपं च त्रयं बाधितम् ; संविद आत्मत्वं च प्रत्यक्त्वज्ञातृत्वप्रकाशत्वादिना विकल्प्य यथायथं बाधापसिद्धान्तसिद्धसाधनत्वादीनि वाच्यानि । एवमहमर्थस्य अनात्मत्वेऽपि विकल्पानुपपत्तिरिति भावः । 
	आत्मनोऽहमर्थादन्यत्वेऽगमर्थादन्यस्यात्मत्वे च साध्येऽनिष्टान्तराणि विवक्षुराह - किं च इति । अहमर्थः अहंशब्दवाच्यः ; अहन्त्वविशिष्टो वा । प्रतोपमञ्चन्प्रत्यङ् तस्य भावः प्रत्यक्त्वम् ;  स्वतोऽन्यतो वा स्वस्मै भासमानत्वमित्यर्थः । योऽसावहमिति व्यवह्रियते, तस्य सामान्यतः स्वपरात्मसाधारणतया परस्मै भासमानेऽप्यहंशब्दानुवृत्तिः ; योऽसावहमिति व्यवह्रियते, स एव हि स्वस्मै भाति । तदन्यस्तु बोधोऽपि स्वयम्प्रभोऽपि परस्मा एव भायादिति पराङेव ; अतोऽहमर्थे पराक्त्वं तदन्यस्मिन्प्रत्यक्त्वं चासिद्धम् । यत्र तु ते स्तः तत्रैव ताभ्यां तत्साध्यं सिध्येदिति त्वदिष्टविरुद्धमापन्नमिति भावः । रक्तारक्तादिवदहन्त्वपराक्त्वयोः विरोधं 
धीभेदेन व्यनक्ति - अहं बुद्ध्या इति । परागर्थात् परस्मा एव भासमानादित्यर्थः । आत्मभेदमते तु प्रत्यगर्थान्तरादपि प्रातिस्विकाहंबुद्ध्या भेदसिद्धि ः । बद्धमुक्तावस्थयोरात्मनोरहंशब्देनाम्नानादागमबाधस्छात्र सिद्ध इति भावः । मुमुक्षुप्रवृत्त्यन्यथानुपपत्त्या स्वेष्टबाधं चाह - निरस्त इति । विशेषणत्रयेण तत्तच्छास्त्रार्थस्मारणम् ; दुःखनिवृत्तिः आनन्दावाप्तिः अकर्मवश्यावस्था च स्वार्थाः स्वीक्रियन्ते । मुक्तौ तु स्वनांश विदुषः तदुद्देशप्रवृत्त्ययोगान्मोक्षास्त्रस्याधिकारि विरहेणाप्रामाण्यं स्यादित्यभिप्रायेणाह - अहमर्थ इति । अन्यथापि प्रवृत्त्युपपत्तिमाशङ्क्याह मयि  इति । खादेरिव स्वान्यस्य स्थितिर्हि स्वनाशार्थप्रवृत्तिहेतुर्न स्यात् । स्ववधः कथम् ? इत्थम् - स हि धर्मबुद्ध्या चेत् अनश्वराहमर्थभोगार्थः । अविवेकिनां तु संसारमोचकानां यत् अहमर्थस्यैवासह्यदुःखनिवृत्तिमात्रार्थः ।  न चेह तथा ; अहम आत्मत्वानभ्युपगमात् , आत्मानमधिकृत्यैव मोक्षोपदेशादिप्रवृत्तेः । यत्तु प्रागुक्तं   कर्तृर्देह्द्भोक्तुरात्मनोऽन्यत्वं प्रामाणिकानां प्रसिद्धमिति, तदयुक्तम् ; देहस्य क्रियावत्त्वेऽपि स्वधीपूर्वं प्रवृत्तिलक्षणमिति कर्तृत्वायोगात् । तदपेक्षया शास्त्राफलं प्रयोक्तरि इति स्थापनात् ।  इह त्वहङ्कारस्य कर्तृत्वे संसारोऽपि तस्यैव स्यात् , भोक्तृत्वं चात्मनस्त्वमव प्रतिक्षिपसीत्यात्मनो बन्धमोक्षौ न स्याताम् ; तथा च वृथा मुक्तिशास्त्रारम्भः । मुक्तावहमर्थनाशे धीस्थितिमन्वारुह्योक्तम् ; सैव न स्यादित्याह - स्वसंबन्धि इति । ननु धर्मो धीश्चेतनैकान्तत्वम् , एकायुष्कत्वं वा ; अतः परमते जातिवत् घटादिसंयोगरूपधर्मनाशे रवादिवञ्च स्वाश्रयाहमर्थनाशे तिष्ठेदित्यत्राह - छेत्तुः इति । आस्तामन्यत् ; सकर्मकस्य धात्वर्थस्य कर्मकर्तृविरहे कथं सत्ता इति भावः । छेत्तुरित्यादि प्रदर्शनार्थम् । आदिशब्देन हि सकर्मकक्रियान्तरे व्याप्तिः प्रदर्श्यते । न ह्यत्र धर्म्यभावे धर्मसत्तायां किञ्चित्प्रणाम् ; ज्ञातुरभावे च कस्मै स्वात्मानमन्यद्वा प्रकाशयेत् ? तदिहोक्तैः प्रमाणतर्कैः सिद्धं निगमनेन द्रढयति - अतोऽहम् इति । एतदेव मिथोऽनुगुणश्रुतिस्मृतिसूत्रस्वारस्येन संवादयति - विज्ञातारम् इत्यादिना श्लोकद्वयेन । जानात्येव इत्यवधारणेन मुक्तावपि ज्ञातृत्वं सूच्यते ; अयोगव्यवच्छेदो ह्यत्र स्वरसः अन्यप्रकरणत्वशङ्कानिरासार्थमात्मस्वरूपानुबन्धित्वेन मुक्तावप्यनुवृत्तिसम्भवार्थं च नात्मा इत्यादिकमुपात्तम् । अपिः सूत्रोक्तातिक्रमेऽपसिद्धान्तं सूचयति । अहमर्थस्यात्मत्वं निगमितं ; ज्ञप्तेरनात्मत्वं तु निगम्यते - अत इति । प्रत्यक्षागमयुक्तिबलादित्यर्थः । ज्ञप्तिर्नात्मा ; परस्मा एव भातत्वात् अनहन्त्वात् घटादिवत् इत्यादि 
प्रयोगाः प्रसङ्गाश्च द्रष्टव्याः ।
इहं प्रत्ययसिद्धो ह्यस्मदर्थः, युष्मत्प्रत्ययविषयो युष्मदर्थः ; तत्राहं जानामीति सिद्धो ज्ञाता युष्मदर्थ इति वचनं जननी मे वन्ध्यतिवद्व्या हतार्थं च । न चासौ ज्ञातागमर्थोऽन्याधीनप्रकाशः ; स्वयम्प्रकाशत्वात् । चैतन्यस्वभावता हि स्वयम्प्रकाशता । यः स्वप्रभावल निर्भासितत्वेन अप्रकाशत्वमन्याधीनप्रकाशत्वं च । किं तर्हि दीपः प्रकाशस्वभावः स्वयमेव प्रकाशते अन्यानपि प्रकाशयति स्वप्रभया ।।       
अहमर्थस्यानात्मत्वे स्ववचनविरोधोद्धाटनम् 
	यद्यपि स्वमते अस्मदर्थस्यैव युष्मदर्थत्वमात्मव्यक्तिभेदात्स्यात् ; परमते च अहङ्कारभेदादहमर्थ एव त्वमर्थोऽपि ; तथापि घटादिवत्प्रत्यक्त्वसामान्याभावलक्षणं युष्मदर्थत्वमिह व्याहतमित्यभिप्रामेण स्ववचनविरोधमाह - अहंप्रत्यय इत्यादिना वाक्यत्रयेण । अस्याप्रयोजकत्वं प्रत्येतुः प्रत्येतव्यादव्यतिरेकेण प्रत्यक्त्वं च नैयायिकादयः प्राहुः । बाधितत्वं चात्र दर्शितम् । 
किं च युष्मत्त्वमस्मत्त्वमप्यनात्मादिगोचरम् । 
परो बभाषे भग्नं तन्मानतः स्वमतादपि ।।482।।
प्रतियोगिविशेषाद्धि  युष्मदस्मत्पदार्थता ।
चेतनस्यैव विख्याता न जन्यज्ञप्तिमात्रयोः ।।483।।

उन्मादादिव यद्युक्ता युष्मदुक्तिरचेतने ।
क्वचित्तत्तदघिष्ठातृपुंविशेषववक्षया ।। 484।।
ब्रह्मोपलक्षणत्वं च युष्मदर्थेऽपि मेनिरे ।
नातो विषयनिर्देशेऽप्यस्मदर्थविशेषवान् ।।485।।
	अथाहमर्थपराक्त्वसाधकतयोक्तस्यान्यत एव भातत्वस्यासिद्धिरप्यस्तोति साधयति - न च इति । न हि वेद्यत्वमात्रादनात्मत्वं सुवचम् ; वित्तावपि प्रसङ्गात् । धर्मभूतज्ञाने दृष्टव्याप्तिकं हेतुमाह - स्वयम् इति । स्वधर्मवत्स्वयमपि प्रकाशरूपत्वादित्यर्थः । यद्वा - स्वयञ्ज्योतिष्ट्वेन श्रुतत्वादिति यावत् । ज्ञानत्वे सिद्धे अनन्याधीनस्वप्रकाशत्वं नियतमित्याह - चैतन्य इति । अत्र धूमवत्त्वमेव ह्यग्निमत्त्वमितिवत्सम्बन्धदार्ढ्यादुपचारः । यद्वा - अनन्याधीनस्वप्रकाशत्वे स्वयम्प्रकाशत्वहेतुः साध्याविशिष्ट इति शङ्कायां स्वयंप्रकाशत्वशब्देन ज्ञानत्वं 
विवक्षितमित्युच्यते । ज्ञानत्वस्वप्रकाशत्वयोर्व्याप्तिं व्यनक्ति - य इति । धर्मभूतज्ञानवदिति दृष्टांतोऽभिप्रेतः । अत्र दीपाद्युदाहरणं लोकबुद्ध्यनुसारेण सम्भावनामात्रस्थापनार्थम् । 
	यद्वा - स्वयम्प्रकाशत्वात् स्वतस्सिद्धप्रकाशधर्मत्वात् । अत्र विशेष्यमेव हेतुः । हेत्वंशं पक्षस्थविशेषणं विवृणोति - चैतन्य इति । नन्वेवं ज्ञातृत्वात् इत्येव हेतुरुक्तः स्यात् । तथासत्यसाधारणानैकान्यम् ; मैवम् । व्यतिरेकिणोऽनभिसंहितत्वात् । अन्वयोत्येव भाव्यम् । आत्मा स्वधर्मभूतज्ञाननिरपेक्षप्रकाशः स्वप्रकाशे स्वात्यन्तसजातीयनिरपेक्षवस्तुधर्मत्वादिति । अत्र व्याप्तिदृष्टान्तावाह - य इति । दीपोऽपि घटवत्प्रभातमोऽन्यत्वे सति प्रभानुग्राह्यचक्षुर्ग्राह्यत्वात् प्रभाधीनप्रकाशः स्यादित्यत्राह - नहि इति । घटवद्दीपस्य यद्यभास्वररूपत्वं स्यात् ततो भास्वरद्रव्यसम्बन्धाधीनप्रकाशः स्यात् । न तदस्ति ; अतो नोक्तशङ्केति भावः । ननुनु प्रभाश्रयस्यापि मण्यादेः प्रभाधीनप्रकाशत्ववद्दीपादेरप्यस्त्वित्यभिप्रायेण कथं प्रकाशत इत्याकाङ्क्षां दर्शयति - किं तर्हि इति । घटादेर्मण्यादिपार्थिवांशस्य च स्वयमभास्वरतया प्रभासापेक्षप्रकाशत्वम् ; उद्भूतानभिभूतभास्वररूपस्य तु स्वभावात्तन्नैरपेक्ष्यं  युक्तमित्याह - दीप  इति । ननु  भास्वरत्वं  प्रभानैरपेक्ष्ये न प्रयोजकम् ; किं तु प्रभावत्त्वमेव । मैवम् ; व्यभिचारादर्शनेऽप्यत्र व्याप्तिसङ्कोचेऽतिप्रसङ्गात् । प्रभात्वाभावेऽपि तमसि प्रभानैरपेक्ष्यदृष्टेश्च । ज्योतिष्ट्वाभावेऽपि तत्र तद््दृष्टिरस्तीति चेत् , सत्यम् ; न हि वयं ज्योतिष्ट्वं व्यापकं ब्रूमः । प्रभात्वमप्येवमिति चेत् तर्हि लिङ्गं भवतु । न तु स्वनिवृत्त्या प्रभानैरपेक्ष्यं निवर्तते । न च दीपादेः प्रभाधीनप्रकाशत्वं दृष्टम् ; येन प्रभातमोऽन्यतरनिष्ठतया व्याप्तिः संकोच्येत   । तर्हि प्रभावद्दीपोऽपि घटादीन्स्वयमेव प्रकाशयेदित्यत्राह - अन्यान् इति । असम्बद्धं कथं प्रकाशयेत् ?  यथादर्शनं व्यवस्थायां दर्मद्वारा सम्बन्धः प्रकाशनं चेति भावः ।।  
	एतदुक्तं भवति - यथा एकमेव तेजोद्रव्यं प्रभाप्रभावद्रूपेणावतिष्ठते यद्यपि प्रभा प्रभावद्द्रव्यगुणभूता ; तथापि तेजोद्रव्यमेव, न शौक्ल्यादिवद्गुणः ; स्वाश्रयादन्यत्रापि वर्तमानत्वात्  रूपवत्त्वाच्च  शौक्ल्यादिवैधर्म्यात्  प्रकाशवत्त्वाच्च तेजोद्रव्यमेव नार्थान्तरम् । प्रकाशवत्त्वं च स्वस्वरूपस्यान्येषां च प्रकाशकत्वात् । अस्यास्तु गुणत्वव्यवहारो नित्यतदाश्रयत्वतच्छेषत्वनिबन्धनः।
न चाश्रयावयवा एव विशीर्णाः प्रचरन्तः प्रभेत्युच्यन्ते । मणिद्युमणिप्रमृतीनां विनाशप्रसङ्गात् । दीपेऽप्यवयविप्रतिपत्तिः कदाचिदपि न स्यात् । न हि 
विशरणस्वभावावयवा दीपाश्चतुरङ्गलमात्रं नियमेन पिण्डीभूता ऊर्ध्वमुद्गम्य ततः  पश्चाद्युगपदेव  तिर्युगूर्ध्वमथश्च  एकरूपा  विशीर्णाः  प्रचरन्तीति  शक्यं 
वक्तुम् । अतः सप्रभाका एव दीपाः प्रतिक्षणमुत्पन्ना विनश्यन्तीति पुष्कलकारणक्रमोपनिपातात् तद्विनाशे विनाशाच्चवगम्यते । प्रभायाः स्वाश्रयसमीपे प्रकाशाधिक्यमौष्ण्याधिक्यमित्याद्युपलब्धिव्यवस्थाप्यम् । अग्न्यादीनामौष्ण्यादिवत् । एवमात्मा चिद्रूप एव चैतन्यगुणक इति । चिद्रूपत्ता हि स्वयंप्रकाशता ।।  
ज्ञानात्मनोः धर्मधर्मिभावसमर्थनम् 
	ननु आत्मनस्तद्धर्मस्य च सत्तावान्तरजात्या सजातीयत्वे कथं धर्मधर्मित्वम् ? न च दीपप्रभा निदर्शनम् ; विशीर्णपर्वदीपावयवरूपायाः प्रभाया उत्तरदीप धर्मत्वप्रसङ्गाभावात् ;  अवयवविशरणाभावे च दीपादेराशुतरविनाशित्वं न सिध्येत् ; रजःपटलादिन्यायेन मूलमध्याग्रवैषम्यं च विशीर्णावयवत्वलिङ्गमित्यत्राह - एतत् इति । यथ् इत्यस्योत्तरत्र एवम् इति प्रतिनिर्देशः । अवान्तरवैषम्येऽपि तेजस्त्वेन सजातीयत्वं स्थितमित्यभिप्रायेण एकमेव इत्युक्तम् । ननु प्रभाप्रभावतोर्धर्मधर्मिभावो भ्रान्तः ; यदि प्रभाया दीपादिगुणत्वम् तर्हि द्रव्यत्वं साजात्यं च न स्यादित्यत्राह - यद्यपि इति । द्रव्यत्वे कथं गुणत्वमित्यत्राह - शौक्ल्यादिवत् इति । अद्रव्यत्वलक्षं गुणत्वं मा भूत् , आश्रितस्वभावत्वं तदस्तीति भावः तद्द्रव्यत्वे किं प्रमाणमित्यत्राह - स्व इति । द्रव्याणां दण्डादीनां केशनखादीनां च संयोगत आश्रितानां तावत् , स्वाश्रयरहितप्रदेशेऽपि वृत्तिर्दृष्टा । प्रभायास्त्वयुतसिद्धाया अपि धर्मिदेशातिवृत्तिर्दृश्यते ; अद्रव्याणां तु न तथा । तदत्रायुतसिद्ध्या दण्डादिभ्यो, धर्मिदेशातिवृत्त्या शौक्ल्यादिभ्यश्च, विशेष इति भावः ।।
प्रभाया द्रव्यत्वतेजस्त्वसमर्थनम् ।
	तथाप्यौष्ण्यवत्तेजोघर्मस्य द्रव्यत्वतेजस्त्वे न स्यातामित्यत्राह - प्रकाशवत्वात् इति ; तिमिरनिरासकस्वभावादित्यर्थः । प्रकाशौपाधिकभास्वरूपत्वादिति च हार्दो हेतुः । भ्रान्तिशङ्काव्युदासार्थमवधारणं विवृणोति - नार्थान्तरम् इति । न हि प्रभाया मण्यादेरिवौपाधिकी भास्वरत्वधीरिति भावः । दीपधर्मस्य गुणान्तरस्येव प्रकाशवत्त्वं न स्यादित्यत्राह - प्रकाशवत्वम् इति । प्रकाशवत्त्वमिह तमोनिरासद्वारा मनुष्यादिचक्षुस्सहकारित्वम् । न चैतल्लिङ्गम् ;  दृश्यमानस्तु स्वभावविशेषः प्रदर्श्यते । उक्तं च पञ्चपादिकाविवरणकृता - ज्ञानप्रकाश्यत्वादज्ञा
नविरोधिनोऽन्यदेवालोकप्रकाश्यत्वं  तमोविरोधित्वसिद्धम्  इति । अद्रव्यनियतो गुणव्यपदेशः कथमिह स्यादित्यत्राह - अस्या इति। चोदितनिमित्तव्यावृत्त्यर्थस्तुशब्दः । अयं भावः - गुणशब्दो हि दासादिष्वपि प्रयुज्यते ; कर्मणि क्रियान्तरशेषभूते, सन्धिविग्रहादिष्वपि विवक्षान्तरेण ; तद्वदिहापि द्रव्यत्वाविरुद्धनिमित्तविवक्षया गुणोक्तिरविरुद्धेति । विशरणपक्षं प्रतिक्षिपति - न च इति ; तथानुपलम्भादिति भावः । कल्पने निर्बाधलोकदृष्ट्यानिष्टप्रसङ्गमाह - मणि इति ; दीपादिवत् प्रतिक्षणविनाशप्रसङ्गादित्यर्थः । स्थिरत्वेन सर्वलाकविदितानां पुष्कलकारणक्रमाद्यनुपलम्भेऽपि   क्षणिकत्वक्लृप्तावतिप्रसङ्ग इति भावः । मण्यादौ प्रत्यभिज्ञाविरोध उक्तः ; दीपे त्वभिज्ञापि न स्यादित्याह दीप इति । अपिः पूर्वत्रात्र च प्रत्यक्षविरोधसाम्यद्योतकः । अवयविशब्दः  परमतेन ; स्वमते तु सङ्घातविशेषपरः । कदाचिदपि पूर्वोत्तरकालयोरिव मध्येऽपीत्यर्थः । योग्यस्य सत्यं सामग्र्यां कथमप्रतिपत्तिरित्यत्राह - न हि इति । संहतस्वभावत्वे विशरणस्य विशेषकारणमभिघातादिकं दृष्टम् ; तदन्यकलृप्तिश्च गुर्वी । विशरणस्य स्वभावत्वे तु पिण्डीभावादिहेतुरदृष्टः कल्प्यः ।  अग्नेरूर्ध्वज्वलनम्  इत्यादिभिरूर्ध्वगमनशीलतया प्रसिद्धानामेवाविशेषेण विष्वग्विशरणादिक्लृप्तिश्च गुरुतरेति भावः । तर्हि दीपस्य क्षणिकत्वे प्रमाणं न स्यादित्यत आह - अत इति ; पक्षान्तरस्य गोरवहतत्वादित्यर्थः । पद्मकेसरादिविशिष्टवर्त्यादिसृष्टिप्रकाससाम्याभिप्रायेण सप्रभाका एव इत्युक्तम् । प्रतिक्षणमुत्पन्नाश्चेद्युगपदनेकदीपोपलम्भः स्यात् इत्यत्राह - विनश्यन्ति इति । अत्रापि प्रतिक्षणमिति योज्यम् । प्रतिक्षणोत्पत्तौ हेतुमाह - पुष्कल इति । उत्तरोत्तरक्षणेष्वपि दीपसामग्रीसम्पत्तेरित्यर्थः । विगीतः समुदायः दीपजनकः, विशिष्टवह्निवर्त्यादिसमुदायत्वात् आद्यवदिति प्रयोगः । प्रतिक्षणविनाशे लिङ्गमाह - तद्विनाशे विनाशात् इति । नात्र  साध्याविशेषः । अयं ह्यत्र प्रयोगः - आद्यादिस्नेहवर्तिध्वंसः तज्जन्यदीपध्वंसशिरस्कः, विशिष्टस्नेहवर्तिध्वंसत्वात् ; अन्तिमवत् इति । एवं दीपभेदानभ्युपगमे स्नेहनाशसन्धुक्षणादिभिः परिमाणभेदोऽपि दुश्शकनिर्वाहः । धारावाहिकधीभेदश्च । ध्वंसश्चात्र दीपतत्प्रभयोरनभिव्यक्तावस्थाविशेषः । सत्कार्यस्य  द्रव्यस्य नित्यानुवृत्तेः । सा चावस्था अन्तिमदीपसामग्रीनाशपूर्विका दृष्टा ; अतोऽभिघातादिव्यतिरिक्तविशरणहेतुक्लृप्ताविव नात्र गौरवम् । तत्समीकारं परिहरति - प्रभाया इति । आदिशब्देन बहुलत्वादिकं दूरे प्रकाशादिमत्त्वं च गृह्यते । उपलब्धानादरे अतिप्रसङ्गः ; अथादृष्टासङ्कुचितप्रभोत्पत्तिः । एतदपि चोद्यमादिशब्दसङ्गृहीतम् उपलब्धिव्यवस्थाप्यम् इत्यनेनैव  प्रत्युक्तम्  । अथ वा स्वयंप्रकाशत्वात्  इत्यादेर्भाष्यस्य प्रयासबहुलानुमानपरत्वादपि वरं श्रुत्यर्थोपक्षेपपरत्वम् । दृष्टान्तादिभिर्लोकदृष्ट्या तत्सम्भावनाप्रदर्शनं च । तथा च प्रदीपिकानुमितिपर
त्वादपि श्रुत्यनुग्राहकपरत्वं युक्तमिति । न ह्युत्तरत्रानुमानवच्छ्रुतिरपि तथा च  इत्युदाह्रियते ; किं तु तथा हि इति । अतः पूर्वोपक्षिप्तं श्रौतमेवार्थं लोकदृष्टिप्रदर्शितसम्भावनयोपंसहरति - एवम् इति । ननु संविदात्मनोर्भेदः पूर्वमुक्तः ; तत्कथमिहात्मनः चिद्रूपत्वोक्तिरित्यत्राह - चिद्रूपता इति । न स्वधर्मतादात्म्यमिहोच्यते ; किं तु तत्सजातीयत्वमिति ।। 
	तथा हि श्रुतयः - स यथा सैन्धवघनोऽनन्तरोऽबाह्यः कृत्स्नो रसघन एवैवं वा अरेऽयमामत्मानन्तरोऽबाह्यः कृत्स्नः प्रज्ञानघन एव विज्ञानघन एव अत्रायं पुरुषः स्वयंज्योतिर्भवति न विज्ञातुर्विज्ञातोर्विपरिलोपो विद्यते, अथ यो वेदेदं जीघ्राणीति स आत्मा कतम आत्मा योऽयं विज्ञानमयः प्राणेषु हृद्यन्तर्ज्योतिः पुरुषः एष हि द्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुषः विज्ञातारमरे केन विजानीयात् , जानात्येवायं पुरुषः, न पश्यो मृत्युं  पश्यति  न  रोगं  नोत  दुःखताम्  स  उत्तमः पुरुषः नोपजनं स्मरन्निदं 
शरीरम् , एवमेवास्य परिद्रष्टुरिमाष्षोडशकलाः पुरुषायणाः पुरुषं प्राप्यास्तं गच्छन्ति, तस्माद्वा एतस्मान्मनोमयात् ।  अन्योऽन्तर आत्मा विज्ञानमयः इत्याद्याः । वक्ष्यति च - ज्ञोऽत एव इति ।। 
ज्ञातुरात्मत्वे प्रमाणोपन्यासः 
	चिच्छब्दस्यात्मनि स्वप्रकाशत्वनिबन्धनत्वमात्मनो ज्ञानत्वं ज्ञातृत्वं च जडत्वनिर्गुणवादनिरासाय श्रुतिभिराह - तथा इति । शब्दप्रमाणकोऽर्थो यथाशब्दं व्यवस्थाप्य इत्यभिप्रायेण श्रुतिशब्दः । ततश्च विमतं न ज्ञानाश्रयः ज्ञानत्वात् धर्मभूतज्ञानवदित्यत्र व्याप्तिसिद्धौ तद्ग्राहकश्रुत्यादिबाधः ;  अन्यथा त्वनुमितेरुत्थानम् । प्रज्ञानघनः, शास्त्रसिद्धेन सुखत्वप्रकर्षेण स्वरूपज्ञानस्य प्रकृष्टत्वम् । अतः प्रकृष्टसुखात्मकज्ञानैकरूप इत्यर्थः । सामान्योक्तेः मानोपनीतविशेषविश्रमादपेक्षित सम्भवेऽनपेक्षितविधिदौर्बल्याच्च  ।
अत्र सैन्धवदृष्टान्तस्सर्वांशेष्वैकरस्यतः ।
जडांशरहितत्वं तु बोध्यमात्मनि निष्कले ।।486।।
अस्तु वा सैन्धवन्यायाद्गुणवत्त्वोक्तिरात्मनः ।
वाक्यान्तरेण लभ्येत ज्ञानत्वमपि तादृशम् ।।487।।
देहादिविशिष्टावस्थायामपि तद्विलक्षणत्वव्यक्त्यौ विज्ञानघनवाक्योपादानम् विविधज्ञानवैशिष्ट्यार्थं वा । स्वयंप्रकाशत्वस्फौट्यायाह - अत्र इति । न हि पुरुषशब्दोऽत्रान्तःकरणदेहादिपरः ; न च 
ज्योतिश्शब्दो भूततृतीयविषय इति भावः । आत्मनो ज्ञातृत्वं धर्मभूतज्ञानस्य नित्यत्वं च वदन्तीं श्रुतिमाह - न विज्ञातुः इति । ज्ञातुरनात्मत्वशङ्काव्युदासायाह - अथ य इति । आत्मन एव विज्ञानत्वस्वयंप्रकाशत्वे सहोक्ते इत्याह - कतम इति ; शङ्कास्पदेषु क इत्यर्थः । प्राणेषु इति सप्तमी निर्धारणार्थ;  कयाचिद्वृत्त्या प्राणशब्दगोचरसमुदायाद्विज्ञानमयत्वेन कथञ्चित्पृथक्कृत्य तस्यात्मत्वमुच्यते । अथ वा प्राणेषु हृदि इत्युभयमपि स्थानविशेषव्यक्त्यर्थम् ; अन्तर्ज्योतिः स्वप्रकाशः आत्मज्योतिः इत्यपि हि श्रूयते । ज्ञातृत्वकर्तृत्वज्ञानत्वादेरात्मनि सहोक्तिं दर्शयति - एष हि इति । ज्ञातुरेव प्रत्यगात्मनोऽपि मुमुक्षुवेद्यत्वं सूचयति - विज्ञातारम् इति । मुक्तावपि ज्ञातृत्वसिद्ध्यै ज्ञातृत्वायोगव्यवच्छेदपरां श्रुतिमाह - जानात्येव इति । विनाशश्रुतेः संज्ञानिषेधाद्युक्तेश्चान्यविषयत्वं स्थापयितुमाह - न पश्यः इति । सर्वं ह पश्यः पश्यति इति तत्रैवोक्तम् । स उत्तमः पुरुष इत्यत्र  वाक्यशेषान्मुक्तस्य जक्षणादिबद्धिपूर्वव्यापारवत्त्वसिद्धिः । मुक्तस्य संस्कारजन्यधीनिषेधात् स्वतस्सिद्धसाक्षात्कारवत्त्वं व्यञ्जयति - नोपजनम् इति । संस्कारो ह्यौपाधिकत्वात्तदानीं निवर्तते ; तत एव न स्मृतिः ; स्वर्गनरकादिगतस्तु प्रतिकूलमनुकूलं च प्राग्भुक्तं स्मरेत् ; न तथा मुक्त इति भावः । तथापि द्रष्टुरवस्थानं कारणादिमात्रनिवृत्तिं च श्रुत्यैव स्थापयति - एवम् इति । षोडशकलाः भूतेन्द्रियाणि ; औपाधिकसमुदायैकदेशत्वात् कालात्वोक्तिः । पुरुषः अत्र परमात्मा ; तत्प्राप्तिदशायामिन्द्रियादयो न जावमनुबध्नन्तीत्यर्थः । देहादेरीश्वराच्च व्यावृत्तस्य जीवस्य ज्ञातृत्वे श्रुतिमाह - तस्माद्वा इति । यथाश्रुति सूत्रकृता निर्णीतत्वमाह - वक्ष्यति च इति । पूर्वं श्लोकतः संक्षिप्तमिह प्रपञ्चितमित्यपुनरुक्तिः ; स्वपदवर्णनं च भाष्यकृत्यं पठन्ति ।।  
	अतः स्वयंप्रकाशोऽयमत्मा ज्ञातैव, न प्रकाशमात्रम् । प्रकाशत्वादेव कस्यचिदेव भवेत्प्रकाशः, दीपादिप्रकाशवत् ; तस्मान्नात्मा भवितुमर्हति संवित्।
संविदनुभूतिज्ञानादिशब्दाः संबन्धिशब्दा इति च शब्दार्थविदः । न हि लोकवेदयोर्जानात्यादेःअकर्मकस्याकर्तृकस्य च प्रयोगो दृष्टचरः ।।  
	एवं श्रुत्यादिभिर्ज्ञातुरनात्मत्वं निरस्तमिति निगमयति - अत इति । अन्याधीनप्रकाशत्वस्याभावादित्यर्थः ।
ज्ञातुरनात्मत्वनिरासः 
आत्मनोऽहन्त्वकर्तृत्वज्ञातृत्वादिविधूनने ।
वैफल्यं सर्वशास्त्राणां व्यञ्जयत्येवकारतः ।।488।।   
ननु प्रज्ञानघन एव इत्यवधारणादन्ययोगव्यवच्छेदेन प्रकाशमात्रत्वं स्यादित्यत्राह - न इति । अयं भावः - यथा रसघन एव इत्यत्र रूपादेरनिषेधः ; तथात्रापि मानसिद्धस्य ज्ञातृत्वादेः । अतो जडत्वगन्धाभाव एवात्रावधारणस्थाप्य इति । ज्ञातृत्वनिषेधे तदपेक्षं प्रकाशत्वमपि न स्यादित्यभिप्रायेणाह - प्रकाशत्वात् इति । व्यवहारानुगुण्यप्रयोजकत्वादित्यर्थः । उक्तमर्थं परम्परया व्यवहारानुगुण्यापादके निदर्शयति - दीपादि इति । न हि पुरुषमनपेक्ष्य दीपस्यार्थप्रकाशकत्वमिति  भावः । संविद आत्मधर्मत्वं वदन्त्या श्रुत्यैव तस्या आत्मत्वं निषिद्धमित्यभिप्रायेणाह - तस्मात् इति । तस्या विषयाश्रयवत्त्वे निरूपकसंमतिमाह संवित् इति । व्युत्पत्तेस्तथात्वेपि प्रयोगतोऽन्यथा व्यवस्था स्यादित्यत्राह - न हि इति । न चात्र दारादिशब्देष्विव शब्दप्रतिपन्नमपि बाध्यम् ; बाधकाभावस्योक्तत्वात् । आत्मस्वरूपविषयस्य ज्ञानशब्दस्य युष्मन्मते कथं सम्बन्धिशब्दत्वमिति चेत् - तन्न ; धर्मतज्ञाने सम्बन्धिशब्दस्य सार्थत्वात्;  स्वप्रकाशत्वेन निमित्तेन धर्मधर्मिणोश्शब्दानुवृत्तेः । तव तु दृश्यमानविषयाश्रयसम्बन्धापह्नवात्  सम्बन्धिशब्दोपदेशवैफल्यमेव । ननु यथा गच्छति  इति व्युत्पत्तावपि गोशब्दो जातिविशेषार्थः तद्वदत्रापि भ्रान्तिसिद्धकर्मकर्तृविशिष्टव्युत्पत्तावपि तद्रहितस्वरूपे शक्तिरिति चेत् - न ; गतेरव्याप्त्यतिव्याप्तिभ्यां गोशब्दे गोत्वं निमित्तीकृतम् ; इह तु न तथा । यद्यपि अव्याप्तिरात्मनि त्वयोक्ता तथापि ज्ञातारमात्मानमन्यम् अवस्थाद्वयं च सत्यमनादर्तुस्ते दृष्टातिक्रमनिमित्तं नास्ति ; निर्विषयनिराश्रयसंवित्साधनं चाद्याप्याशामोदकमात्रमिति भावः ।। 
	यच्चोक्तम् - अजडत्वात्संविदेव आत्मेति, तत्रेदं प्रष्टव्यम् - अजडत्वमिति किमभिप्रेतम् ; स्वसत्ताप्रयुक्तप्रकाशत्वमिति चेत् , तथा सति दीपादिष्वनैकान्त्यं संविदतिरिक्तप्रकाशधर्मानभ्युपगमेन असिद्धिर्विरोधश्च । अव्यभिचरितप्रकाशसत्ताकत्वमपि सुखादिषु व्यभिचारान्निरस्तम् । यद्युच्येतसुखादिरव्यभिचारितप्रकाशोऽप्यन्यस्मै प्रकाशमानतया घटादिरिव जडत्वेनानात्मेति । ज्ञानं वा किं स्वस्मै प्रकाशते ? तदपि ह्यन्यस्यैवाहमर्थस्य ज्ञातुरवभासते, अहं सुखी इतिवत् जानाम्यहम् इति । अतः स्वस्मै 
प्रकाशमानत्वरूपमजडत्वं  संविद्यसिद्धम् । तस्मात् स्वात्मानं प्रति स्वसत्तयैव सिध्यन्नजडोऽहमर्थ एवात्मा । ज्ञानस्यापि प्रकाशता तत्सम्बन्धायत्ता । तत्कृतमेव हि ज्ञानस्य सुखादेरिव स्वाश्रयचेतनं प्रति प्रकटत्वम् इतरं प्रत्यप्रकटत्वं च । अतो न ज्ञप्तिमात्रमात्मा ; अपि तु ज्ञातैवाहमर्थः ।। 

संविदात्मत्वानुमाननिरासः
	अथ संविदात्मत्वानुमानं दूषयितुमनुवक्ति - यच्च इति । एवकारो विरोधं परमते लाघवाभावं च व्यनक्ति । उक्तहेतौ विकल्पमुपक्षिपति - तत्र इति । निराचिकीर्षितकोटिचतुष्कमभिसन्धाय पृच्छति - अजडत्वम् इति । स्वप्रकाशे स्वसद्भावस्य प्रयोजकत्वमिति शङ्कते - स्वसत्ता इति । अत्र स्वसत्तामात्रप्रयुक्त प्रकाशत्वस्यासिद्धत्वात्स्वसत्तायाः  स्वप्रकाशसामग्र्येकदेशत्वं वाच्यम् ; तस्या अनात्मन्यपि वृत्तेः सपक्षवृत्त्यभावाच्च विरुद्धहेत्वाभासत्वमभिप्रेत्याह - तथा इति । स्वमते  ज्ञातुरात्मतया  तस्मिन्सपक्षे  हेतुवृत्तेः  साधारणानैकान्तिकत्वमिहोच्यत  इति 
केचित् । न चानुभूतेः सत्ताख्यो धर्मः ;  सत्ताशब्देन स्वरूपविवक्षायामपि तत्प्रयुक्तप्रकाशधर्मानभ्युपगमात् । हेतोः स्वरूपासिद्धिं तदभ्युपगमे सिद्धान्तविरोधं चाभिप्रेत्याह - संवित् इति । उत्तरकोटिष्वपि दूषणद्वयमिदं द्रष्टव्यम् । यावत्सत्तं प्रकाशमानत्वं हेतुरित्याशङ्क्याह - अव्यभिचरित इति । यद्यपि अस्मन्मते सुखादेर्ज्ञानविशेषत्वात्स्वप्रकाशत्वम् ; यद्यपि च काश्यपादिमते तेषामस्मदादि मानसप्रत्यक्षविषयत्वं विषयोत्पत्तिसापेक्षतया तदनन्तरभावि, तथापि त्वन्मते अध्यस्तान्तःकरणधर्मभूतेषु सुखादिषु विपक्षेषु हेतुवृत्तिः सिद्धा । तद्व्यतिरिक्तत्वे सतीति विशेषणेऽपि न निस्तारः ।  
प्रकाशाव्यभिचारो हि घटादिष्वपि ते समः ।
भ्रान्तिसिद्धत्वसिद्धान्तान्न तेष्वात्मत्वमिच्छसि ।। 489।।
अज्ञातत्वदशास्तीति घटादिषु यदि भ्रमः । 
संविद्यपि तथास्त्येव तज्जाड्यं हि परे विदुः ।। 590 ।।
अज्ञातमपि ते पक्षे साक्षिणा ज्ञायते तथा । 
अतो ज्ञातवदज्ञातं ज्ञातमित्यभिमन्यसे ।। 491 ।।
आदिशब्देन परमते घटादेरपि सुखादितुल्यत्वं भाषितमेव । ननु  सुखादिषु पुरुषभेदेन यावत्सत्त्वं प्रकाशमानत्वाभावान्न तत्रातिचार इति चेन्न ;  संविदोऽपि तथात्वात् । एकैव  संवित्सर्वेषां प्रकाशत इति चेत् ; एवमेव सुखं सर्वेषामिति किं न स्यात् । भेदकबलादिति चेत् सममेतत् । अजडत्वं नाम स्वस्मै प्रकाशमानत्वमिति कोट्यन्तरे प्रस्तुतदोषातिक्रमशङ्कामनुवक्ति - यदि इति । तत्रापि स्वरूपसिद्धिमाह - ज्ञानम् इति । वाकारश्चार्थः । किं क्षेपे । तद्विवृणोति - तदपि इति । तदभावशङ्कामुपलम्भेन परिहरति - अहम् इति । दृढधीबलादसिद्धिं निगमयति - अत इति । 
परेणैव घटाद्यर्थः परस्मा एव भासते ।
स्वान्याभ्यां पुरुषः स्वरस्मै परस्मै परधर्मतः ।। 492 ।।
धीः स्वान्याभायं स्वाश्रयाय तदन्यस्मै तु तद्धिया । 
परस्मा एव भातत्वात्पराची सा घटादिवत् ।। 493 ।।
उक्तस्य कोटित्रयस्य संविद्यसिद्ध्यादिदुष्टत्वादहमर्थे सम्भवाच्च तस्यात्मत्वं दुस्त्यजमित्याह - तस्मात् इति । कोट्यन्तरानिरासात्स्वयम्प्रकाशत्वमवशिष्यते । तच्च स्वगोचरज्ञाननिरपेक्षप्रकाशत्वम् । तस्य ज्ञातरि स्थापितत्वात्तस्याप्यामत्वं स्यादित्यपि सूच्यते ।  
अनिष्टे ज्ञातुरात्मत्वे तत्स्थो हेतुरसौ कथम् ।
इष्टे तु कथमात्मत्वं तद्धर्मस्य प्रसाध्यते ।। 494 ।।
किं च, अन्यनिरपेक्षत्वमात्रं वा ज्ञानमात्रनिरपेक्षत्वं वा हेतुश्चेत् , तयोः संविद्य सिद्धिमाह - ज्ञानस्य इति । यद्वा - ज्ञातृपरित्यागे ज्ञानस्य स्वयम्प्रकाशत्वं न सिध्येदिति स्वरूपासिद्धिसूचनमिदम् । प्रकाशता - व्यवहारानुगुण्यापादकता । तत्सम्बन्धाभावे प्रकाशमानत्वमपि तस्या न सिध्येदित्यभिप्रायेणाह - तत्कृतम् इति । प्रकटत्वम् स्वयमपि स्वव्यवहारानुगुण्यापादकत्वमिति यावत्। परोक्तनिरसनं स्वोक्तस्थापनं च निगमयति - अत इति ।।
	अथ यदुक्तम् - अनुभूतिः परमार्थतो निर्विषया निराश्रया च सती भ्रान्त्या ज्ञातृतयावभासते रजततयेव शुक्तिः निरधिष्ठानभ्रमानुपपत्तेरिति, तदुयुक्तम् ; तथा सति अनुभवसामानाधिकरण्येन अनुभविताहमर्थः प्रतीयेत अनुभूतिरहम् इति परोऽवस्थितभास्वरद्रव्याद्याकारतया रजतादिरिव । अत्र तु पृथगवभासमानैवेयमनुभूतिरर्थान्तरमहमर्थं विशिनष्टि दण्ड इव देवदत्तम् । तथा हि 
अनुभवाम्यहम् इति प्रतीतिः । तदेवमस्मदर्थमनुभूतिविशिष्टं प्रकाशयन्ननुभवाम्यहमिति प्रत्ययो दण्डमात्रे दण्डी देवदत्त इति प्रत्ययवद्विशेषणभूतानुभूतिमात्रावलम्बनः कथमिव प्रतिज्ञायेत ।।
ज्ञातृत्वाध्यासभङ्गः 
	अथ वक्ष्यमाणच्छायापत्तिसंसर्गव्यञ्जनस्वपक्षाणां साधारणं ज्ञातृत्वाध्यासं दूषयितुमनुवक्ति - अथ इति । सविषये वृत्तिज्ञाने ज्ञात्रपेक्षेत्यभिप्रायेण निर्विषया इत्युक्तम् । अविद्यायामेव ज्ञातुरप्यध्यासः स्यात् ; किमनुभूत्येत्यत्राह - निरधिष्ठान इति। अविद्यापि ह्यसत्यत्वादधिष्ठानसापेक्षेति भावः । निर्विशेषायां ज्ञातृत्वाध्यासः तस्य त्वयाधिष्ठानापेक्षा च दुर्वचेत्यभिप्रायेणाह - तदयुक्तम् इति । मिथ्यादोषादध्यासं वदतां मिथ्याधिष्ठानादपि स्यादिति भावः । परोक्तेऽनिष्टं प्रसञ्जयति - तथा इति । यद्यपि रजतत्वमारोप्यम् तथापि तद्विशिष्टवाचिना रजतशब्देनाधिष्ठानवाचिन इदंशब्दस्य सामानाधिकरण्यं दृश्यते इदं रजतम्  इति ; तद्वदिहापि अधिष्ठानाध्यस्तयोस्मामानाधिकरण्येन प्रकाशः प्रसज्येतेत्यर्थः । तत्प्रकाशं दर्शयति - अनुभूतिरहमिति इति । भ्रान्तावपि शुक्तिरेव रजतमिति सामानाधिकरण्यं न दृष्टमित्यत्राह - पुर इति । अयं भावः - शुक्तिरजतादिभ्रमे प्रकाशमानेन सामान्याकारेण तत्सिद्धम् , शुक्तित्वाद्याकारस्तु न प्रकाशते ; इह तु प्रकाशमानानुभूत्यतिरिक्ताकारानभ्युपगमादनुभूतित्वरूपशुक्तित्वसाम्येऽध्यासानुपपत्तेः । इदं त्वभास्वरत्वादिसमत्वे । तेनैव रूपेण सामानाधिकरण्यप्रकाशो दुत्स्यज इति । इष्टप्रसङ्गोऽयमित्यत्र विपर्ययं दर्शयति - अत्र इति । तुः भ्रमान्तरविषयाद्विशेषद्योतकः, शङ्कानिवृत्त्यार्थो वा । पृथक् , आरोप्यात् ; अहन्त्वविशिष्टवैयधिकरण्येनेत्यर्थः ; न ह्यत्राधिष्ठानप्रकाशो दृष्ट इति भावः । अतद्रूपतया विशेषणतया च भानं विवृणोति - तथा हि इति । उक्तं विशिष्टप्रतीतिविरोधं प्रसिद्धोदाहरणेन निदर्शयति - तदेवम् इति । न हि स्वाध्यस्तदेवदत्तविशेषणतया भातीति भावः ।। 
	यदप्युक्तं स्थूलोऽहमित्यादिदेहात्माभिमानवत एव ज्ञातृत्वप्रति भासनाज्ज्ञातृत्वमपि मिथ्या इति, तदयुक्तम् ; आत्मतयाभिमताया अनुभूतेरपि मिथ्यात्वं स्यात् ; तद्वत एव प्रतीतेः । सकलेतरोपमर्दितत्त्व ज्ञानबाधितत्वेनानुभूतेर्न मिथ्यात्वमिति चेत् ; हन्तैव सति तदबाधादेव ज्ञातृत्वमपि न मिथ्या ।। 
ज्ञातृत्वस्य भ्रान्तिसिद्धस्वनिरासः 
	देहत्वादिवत् बोद्धृत्वादिकमपि भ्रान्तेरेव प्रतिपन्नत्वादध्यस्तम् ततश्च मिथ्या इति प्रागुक्तमनुवक्ति - यदपि  इति । अयं हेतुरतिप्रसञ्जक इति दर्शयितुमाह - तत् इति । तत्र विश्वाध्यासाधिष्ठानस्य वैषम्यं शङ्कते - सफल इति । परोक्तहेतोः स्वेष्टेऽपि वृत्तेरविशेषमाह - हन्त इति । हर्षाद्यर्थको वा हन्तकारः । 
	यदप्युक्तम् - अविक्रियस्यात्मनो ज्ञानक्रियाकर्तृत्वरूपं ज्ञातृत्वं न सम्भवति, अतो ज्ञातृत्वं विक्रियात्मकं जडं विकारास्पदाव्यक्तपरिणामाहंकार ग्रन्थिस्थमिति न ज्ञातृत्वमात्मनः ; अपि त्वन्तःकरणरूपस्याहङ्कारस्य । कर्तृत्वादिर्हि रूपादिवद् दृश्यधर्मः ; कर्तृत्वे अहंप्रत्यगोचरत्वे चात्मनोऽभ्युपगम्यमाने देहस्येवानात्मत्वपराक्त्वजडत्वजडत्वादिप्रसङ्गश्चेति । नैतदिपपद्यते ; देहस्येवाचेतनत्वप्रकृति परिणामित्वदृश्यत्वपराक्त्वपरार्थत्वादि योगादन्तःकरणरूपस्याहङ्कारस्य, चेतनसाधारणस्वभावत्वाञ्च  ज्ञतृत्वस्य ।।
अहङ्कारस्य ज्ञातृत्वनिरासः
	कर्तृत्वादेर्निर्विकारत्वादिभिर्विरोधं दृश्यत्वादनात्मधर्मत्वमात्मनोऽकर्तृत्वादि हेतुतर्कवर्गं च दूषयितुमनुवदति - यदपि  इति । कर्तृत्वादिरिति आदिशब्देन विकारित्वभोक्तृत्वयोः जडत्वादीति आदिशब्देन परिच्छन्नत्वादेश्च संग्रहः । अत्र विरोधचोद्यमेव विरोधहतमित्यभिप्रायेण आह - नैतद् इति । आत्मन्यकर्तृत्वादि साधकानामन्तःकरणे कर्तृत्वादिसाधकानां च प्रमाणविरोधमभिसन्धायाह - देहस्य इति। ननु अचेतनत्वहेतुर्ज्ञातृत्वनिषेधे साध्यावशिष्टः ; मैवम् । क्षेत्रवर्गान्तर्भूतत्वेन शास्त्रसिद्धत्वे तात्पर्यात् । दृश्यत्वमिह स्वगोचरबुद्ध्यैव प्रकाश्यत्वम् । यद्वा, द्रष्टुरन्यतया तदुपकरणत्वेन दृशिविषयत्वम् । आदिशब्देन परिणामित्वविनाशित्वसंग्रहः।। 
	एतदुक्तं भवति - यथा देहोदिर्दृश्यत्वपराक्त्वादिहेतुभिस्तत्प्रत्यनीकद्रष्टृत्वप्रत्यक्त्वादेर्विविच्यते, एवमन्तःकरणरूपाहङ्कारोऽपि तद्द्रव्यत्वादेव तैरेवव हेतुभिस्तस्माद्विविच्यत इति। अतो विरोधादेव न ज्ञातृत्वमहङ्कारस्य दृशित्ववत्। यथा दृशित्वं तत्कर्मणोऽहङ्कारस्य नाभ्युपगम्यते, तथा ज्ञातृत्वमपि न तत्कर्मणोऽभ्युपगन्तव्यम् । न च ज्ञातृत्वं विक्रियात्मकम् ; ज्ञातृत्वं हि ज्ञानगुणाश्रयत्वं ; ज्ञानं चास्य नित्यस्य स्वाभाविकधर्मत्वेन नित्यम् ; नित्यत्वं चात्मनो नात्मा श्रुतेः इत्यादीषु वक्ष्यति । ज्ञोऽत 
एव इत्यत्र ज्ञ इति व्यपदेशेन ज्ञानाश्रयत्वं च स्वाभाविकमिति वक्ष्यति । अस्य ज्ञानस्वरूपस्यैव मणिप्रमृतीनां प्रभाश्रयत्वमिव ज्ञानाश्रयत्वमप्यविरुद्धमित्युक्तम । स्वयमपरिच्छिन्नमेव ज्ञानं सङ्कोचविकासार्हमित्युपपादयिष्यामः ।  अतः क्षेत्रज्ञावस्थायां कर्मणा सङ्कुचितस्वरूपं तत्तत्कर्मानुगुणतरतमभावेन वर्तते । तच्चेन्द्रियद्वारा व्यवस्थितम् ; तमिममिन्द्रियद्वारा ज्ञानप्रसरमपेक्ष्योदयास्तमयव्यपदेशः प्रवर्तते । ज्ञानप्रसरे तु कर्तृत्वमस्त्येव ; तच्च न स्वाभाविकम् ; अपि तु कर्मकृतामित्यविक्रियस्वरूप एवात्मा । एवंरूपविक्रियात्मकं ज्ञातृत्वं ज्ञानस्वरूपस्यात्मन एवेति न कदाचिदपि जडस्याह्ङ्कारस्य ज्ञातृत्वसम्भवः ।। 
ज्ञातृत्वस्य चेतनासाधारणत्वासिद्धिपरिहारः 
	ननु  प्राकृतत्वेऽपि यथा क्वचिदेवेन्द्रियत्वतदाश्रयत्वादिकं तद्विकारशक्त्या अध्यासशक्त्या वा तथा क्वचिदेव ज्ञातृत्वं स्यात् । यत्तु चेतनासाधारणस्वभावत्वाच्च ज्ञातृत्वस्य इति, एतदपि तद्विवक्षितं न साधयेत् ; अन्तःकरणस्यैवास्माभिश्चेतनत्वाङ्गीकारादित्यत्राह - एतदुक्तम् इति । अयं भावः - पृथिव्यापस्तेजो वायुरिति तत्त्वानि ; तेभ्यश्चैतन्यं किण्वादिभ्यो मदशक्तिवत्  इति बृहस्पत्युक्तम् प्रतिवदता त्वयापि यैः स्वभावैर्देहादिर्द्रष्टृत्वप्रत्यक्त्वभोक्तृत्वादिरहितो निष्कृष्टः, तैरेवाहङ्कारद्रव्यमपि तद्रहितं स्थाप्यत इति । कर्तृत्वादिस्वीकारे जडत्वादिप्रसङ्गस्तु श्रुत्या शिथिलमूलः । देहेऽहंप्रत्ययस्य भ्रान्तित्वात्तत्रानात्मत्वम् । न च जडत्वादिकमहंधीयुक्तम् ; उपहिते ब्रह्मणि तद्विषयत्वेऽपि त्वयैव जडत्वादिस्वीकारात् । आत्मनि वा अहन्त्वादिकं प्रत्यक्षादिसिद्धं निर्बाधम् चेतनासाधारणस्वभावत्वोक्तिश्चान्तःकरणातिरिक्तात्मस्वभावतया प्रमाणसिद्धत्वप्रकाशनार्था । अत्र शक्तिविशेषचोद्यं परिहरति - अत इति । यद्यात्मत्वमन्तःकरणस्य  विरोधात्त्यज्ते, तथैव  द्रष्टृत्वादिकमपि   त्याज्यम्  ;  अन्यथा   देहस्यैवतत् 
दुस्त्यजमिति भावः ।  अविक्रियात्मकत्वहेतोरात्मनि साक्षादन्वयविवक्षायामसिद्धिमप्याह - न च इति । व्यवहितसम्बन्धं व्यञ्जयितुमाह - ज्ञातृत्वम्  इति । अपृथक्सिद्धविशेषणाभिप्रायेणात्र गुणशब्दः । ननु आगन्तुकज्ञानगुणाश्रयत्वे साक्षाद्विकारित्वं स्यादित्यत्राह - ज्ञानम् इति । चः शङ्कानिवृत्त्यर्थः । धर्मिनाशाद्विरोधिगुणाद्वा गुणस्य नाशं परे वदन्ति ; अत्र तु नोभयमित्यभिप्रायेण नित्यस्य स्वाभाविकधर्मत्वेन इत्युक्तम् । द्वयोरपि नित्यत्वस्य श्रुतिसिद्धत्वेऽप्याप्रलयस्थायित्वादिपक्षाणामपसिद्धान्तत्वं दर्शयितुं श्रतिस्वारस्यपुरस्कारकं सूत्रद्वयमाह - नित्यत्वम् 
इत्यादिना वाक्यद्वयेन । आत्मस्वरूपस्य ज्ञानत्वं वदद्भिर्वाक्यैस्तस्य ज्ञानाश्रयत्वमर्थान्निषिद्धं स्यादित्यत्राह - अस्य इति । ननु मणिः पार्थिवः ; प्रभा तैजसी ; अतो मणिप्रभयोः पर्वतोत्सङ्गप्रकारेण सम्बन्धः । मणिद्युमणिप्रभृतीनां विनाशप्रसङ्गादिति प्रागुक्तमपि चिन्त्यम् । अतिकठिनस्य पार्थिवांशस्य विशरणानभ्युपगमात् , मणिस्थस्य तेर्जोशस्य नाशप्रसक्तेरिष्टत्वाच्च । तस्माद्विषमो दृष्टान्तः । मैवम् ; मणिर्हि नः पञ्चभूतमयः पिण्डः ;  तत्र पिण्डमध्यस्थस्य तेर्जोशस्य सप्रभाकत्वात्तद्विशरणे   च   प्रतिक्षणमनुपलब्धसङ्घातशैथिल्यक्लृप्तौ  गौरवप्रसङ्गे तात्पर्याच्चेति । नन्ववयविवादपरित्यागिनां, प्रभाप्रभावद्रूपस्य ज्ञानतदाधाररूपस्य वा मिथोऽत्यन्तभिन्नस्य द्रव्यद्वयस्य कथमपृथक्सिद्धिः ? द्रव्याद्रव्ययोरपि वा कथम् ? यथादर्शनं स्वभावनियमादिति चेत्तुल्यम् ।   अत एवेश्वरं प्रत्यपि चिदचिद्द्रव्याणामपृथक्सिद्धिरनपाया । यद्यात्मनां ज्ञानमीश्वरस्येव स्वाभाविकमनश्वरं च, तर्हि सर्वे सर्वदा सर्वज्ञाः स्युरित्यत्राह - स्वयम् इति । स्वभावत इत्यर्थः । एवं सति मुक्तावपि धीसङ्कोचः  प्रलयमोक्षयोरिवेदानीमपि धीतारतम्यविरहः स्यादित्यत्राह - अत इति ; करिष्यमाणोपपादनप्रकारादित्यर्थः । मुक्तौ कर्माभवादद्य कर्मतारतम्याच्च शङ्काद्वयनिरासः । ननु धियः स्वाभाविकत्वे कर्मणैव तस्यस्तारतम्ये च किमर्थेन्द्रियसृष्टिः ? अतोऽपर्यनुयोज्याविद्यातरतम्याद्धीतारतम्याध्यासः इन्द्रियादिसृष्टिश्चेत्यत्राह तत् इति । तरतमभावेन वर्तमानमित्यर्थः । व्यवर्थितम् सद्वारकतयैव स्वतन्त्रेच्छासिद्धमिति यावत् । ज्ञानस्योत्पत्तिनाशौ प्राक् समर्थितौ ; अत्र तु तन्नित्यत्वोक्तिः कथमित्यात्राह - तत् इति । श्रुतिप्रसिद्धं कर्मतारतम्यं चेत्यर्थः । प्रसरशब्द इह संकोचमभिप्रैति । तथापि जानात्यादिः पुरुषकर्तृक एव । अतः सविकारत्वं दुस्त्यजम् । ज्ञाननित्यत्वश्रुत्यापि अद्यतनसङ्कुचितप्रसर एव नित्यः स्यात् । तारतम्यं च केशलोमकपालादिवैचित्र्यवत् स्वभावात् स्यादिति चोद्यत्रये ज्ञानप्रसर इत्यादिवाक्यत्रयं प्रत्युक्तिः । अत्र देहविकारवत् व्यवहितविकारो नानिष्टः । श्रुतिश्च ज्ञानस्वरूपमात्रनित्यत्वमेव वक्ति । अतस्तारतम्यस्य न स्वभाविकत्वम् । धीतारतम्यस्य कर्मतारतम्यहेतुकत्वं च अविद्या कर्मसंज्ञा इत्यादिशास्त्रसिद्धम् । तदनादरे लोकायतोत्थनप्रसङ्ग इति भावः । आत्मा स्वरूपतस्तावन्न मृदादिवद्विक्रियते ; धर्मतोऽपि दोषरूपो विकार औपाधिक इत्यभिप्रायेण अविक्रियस्वरूप एव इत्युक्तम । तथापि निर्विकारश्रुत्या व्यवहितविकारस्यापि निषेधे प्राप्ते ज्ञातृत्वमौचित्यादन्तः - करणस्येत्यत्राह एवंरूप इति । रूपशब्दोऽत्र निरूपकधर्मपरः । यस्य ज्ञानवत्त्वं प्रमितं, तस्यैव हि तद्द्वारकविकारः संजायते ; ओतो निर्विकारश्रुतिरत्र सङ्कोच्येति भावः । यद्वा, त्वदुक्तत्युक्त्यैवान्तःकरणस्य घटवदेवात्मत्ववत् ज्ञातृत्वमपि न स्यादिति ।। 
	जडस्वरूपस्याप्यहङ्कारस्य चित्सान्निधानेन तच्छायापत्त्या तत्सम्भव इति चेत् ; केयं चिच्छायापत्तिः ? किमहङ्कारच्छायापत्तिः संविदः ? उतसंविच्छायापत्तिरहङ्कारस्य ? न तावत्संविदः । संविदि ज्ञातृत्वानभ्युपगमात् । नाप्यहङ्कास्य। उक्तरीत्या तस्य जडस्य ज्ञातृत्वायोगात् द्वयोरप्यचाक्षुषत्वाच्च । न ह्यचाक्षुषाणां छाया दृष्टा ।। 
चिच्छायापत्त्या ज्ञातृत्वनिरासः
	अथ जलादिषु मणिप्रभावेधन्यायेन चान्द्रादिच्छायापत्तिन्यायेन वा ज्ञातृत्वाध्यासं शङ्कते - जड इति । तत्र संविदहङ्कारयोर्मध्ये मिकीया छाया कुत्रापन्नेति विकल्पासहत्वमभिप्रेत्याह - केयम् इति । प्रकृतिपुरुषयोरनयोरितरेतरस्वभावाध्यासो हि साङ्ख्यैरुक्तः ;  तदनुसारोऽत्र परस्य संभवतीति मत्वा तच्छायापत्त्या इत्यत्र विवक्षाभेदबुद्ध्या विकल्पयति - किम् इति । किमहङ्कारे संविदश्छायापत्तिः उत स्वधिष्ठानभूतायां संविदि तदध्यासितस्यैवाहङ्कारस्येत्यर्थः । आद्यं परसम्मतप्रकारेणैव दूषयति - न तावत् इति। द्वितीये युक्तिविरोधमाह - नापि इति । उक्तरीत्या प्रकृतिपरिणामित्वादिनेत्यर्थः । यद्यपि अजडस्य ज्ञातृत्वमव्यापकम् तथापि जडस्याज्ञात्वं व्यापकमित्यभिप्रायेण तस्य ज्ञातृत्वायोग उक्तः । अत्र विकल्पकोट्योर्व्युत्क्रमेणोत्तरं दत्तम् इति केचित् । तदा तु षष्ठीनिर्दिष्टयोर्दर्पणस्थानीयत्वम् । तत्र किमिह तद्धर्माध्यासमात्रं तच्छायापत्तिः उत तत्प्रतिबिम्बापत्तिरिति विकल्पे प्रथमस्य दत्तोत्तरत्वं मत्वा द्वितीयेऽपि चेनैव दूषणान्तरमप्यस्तीत्याह - द्वयोः इति । अपिशब्द एकैकाचाक्षुषत्वेऽपि प्रतिबिम्बासंभवात् अत्र कैमुत्यार्थः । व्याप्तिं व्यनक्ति- न हि इति । अचाक्षुषाणाम् इति अधिष्ठानानामारोप्याणां च तन्त्रोक्तिः ।।  
	अथाग्निसंपर्कादयःपिण्डौष्ण्यवच्चित्संपर्काज्ज्ञातृत्वोपलब्धिरित ; नैतत् । संविदि वास्तवज्ञातृत्वानभ्युपगमादेव तत्संपर्कादहङ्कारे न ज्ञातृत्वं तदुपलब्धिर्वा। अहङ्कारस्य त्वचेतनस्य ज्ञातृत्वांसभावदेव सुतरां न तत्संपर्कात्संविदि ज्ञातृत्वं तदुपलब्धिर्वा ।। 
संपर्काधीनज्ञातृत्वोपपत्तिनिरासः ।
अयः पिण्डे यथा वन्हिर्भिन्नस्तिष्ठत्यभिन्नवत् ।
तथा  विश्वमिदं देवो व्यावृत्य परतिष्ठति ।।  
	इत्यादिवाक्यानुसारी पक्षान्तरं शङ्कते - अथ इति । किमत्र रुमाक्षिप्तपार्थिवान्तरवत्संसर्गस्वभावोत्पत्त्या तदुपलब्धिः उत मञ्जिष्ठादिवत्तत्तदारोपादिति विकल्पं मत्वा द्विधाप्यसंभव
मभिप्रेत्याह - नैतत् इति । तत्र संविदोऽहङ्कारस्य वा रुमास्थानीयत्वमिति विकल्पे पूर्वं निरस्यति - संविदि इति । आरोपितज्ञातृत्वेऽन्योन्याश्रयसूचनाय वास्तवशब्दः । परमपि प्रागुक्तयुक्त्यैव निरस्तमित्याह - अहङ्कारस्य इति । तु  शब्दोऽत्र चूर्णहरिद्रादिन्यायतोऽपि ज्ञातृत्वाभ्युपगमे स्वेष्टविरोधं द्योतयति । अत्र अचेतनस्य इति प्रकृतिपरिणामित्वादिपरम् । असंभवसाम्येऽपि संविद्यजडत्ववैषम्यं, तत्संपृक्ताहङ्कारे तद्विशिष्टभ्रमश्शङ्क्येतापि ; अहङ्कारसम्पृक्तायां तु संविदि तावदज्ञत्वजडत्वदिभ्रम एव स्यादित्यभिप्रायेण सुतराम् इत्युक्तम् ।। 
	यदप्युक्तमुभयत्र न वस्तुतो ज्ञातृत्वमस्ति ; अहङ्कारस्त्वनुभूतेरिभव्यञ्जकः स्वात्मस्थामेवानुभूतिमभिव्यनक्ति आदर्शादिवदिति । तदयुक्तम् आत्मनः स्वयंज्योतिषो जडस्वरूपाहंकाराभिव्यङ्ग्यत्वायोगात् । तदुक्तम् - 
शान्ताङ्गार इवादित्यमहङ्कारो जडात्मकः । 
स्वयंज्योतिषमात्मानं व्यनक्तीति न युक्तिमत् ।। इति ।
स्वयं प्रकाशानुभवाधीनसिद्धयो हि सर्वे पदार्थाः । तत्र तदायत्तप्रकाशोऽचिदहंकारोऽनुदितानस्तमितस्वरूपप्रकाशमशेषार्थसिद्धिहेतुभूतमनुभवमभिव्यनक्तीत्यात्मविदः परिहसन्ति ।। 
अभिव्यक्तिपक्षनिरासः
	पक्षद्वयोक्तदोषातिक्रमाय जलाधारेष्विवांशुमान् इत्याद्यनुगृहीतं प्रागुक्तव्यञ्जकस्वभावमनुवक्ति - यदपि इति । न हि युक्तिविरुद्धं दृष्टान्तमात्रेण सिद्ध्येदित्यभिप्रायेणाह  - तत् इति । अयुक्तिं विवृणोति - आत्मन इति । स्वयंज्योतिषः नित्यस्वयंप्रकाशे स्वरूपे व्यञ्जकान्तरनिरपेक्षस्येत्यर्थः । संवित्तेरिव साक्षाद्व्यञ्जकत्वं न संभवतीत्यभिप्रायेण जडरूपत्वेनोक्तिः । उक्तवैशिष्ट्यार्थमेतत्प्रकरणोक्तानां परमाचार्यसंप्रदायसिद्धत्वमाह - तदुक्तम् इति । श्लोकविवृतिमाह - स्वयम् इति । न ह्यविद्यातद्विकारेषु किञ्चित्त्वयापि स्वप्रकाशतया स्वीकृतमपि भावः । अचिच्छब्दश्चिदायत्तप्रकाशत्वे (स्वरूपत्वे) हेतुपरः । नित्ये न कारणापेक्षेति दर्शयितुम् अनुदितत्वादिकथनम् ।।
	किं च, अहङ्कारानुभवयोः स्वभावविरोधात् अनुभूतेरननुभूतित्वप्रसङ्गाच्च न व्यङ्क्तृव्यङ्ग्यभावः । यथोक्तम् -
व्यङ्क्तृव्यङ्ग्यत्वमन्योन्यं न च स्यात्प्रातिकूल्यतः ।
व्यङ्ग्यत्वेऽननुभूतित्वमात्मनि स्याद्यथा घटे ।। इति ।
न च रविकरनिकराणां स्वाभिव्यङ्ग्यकरतलाभिव्यङ्ग्यत्ववत् संविदभिव्यङ्ग्याहङ्ग्याराभिव्यङ्ग्यत्वं संविदः साधीयः । तत्रापि  रविकरनिकराणां करतलाभिव्यङ्ग्यत्वाभावात् । करतलप्रतिहतगतयो हि रश्मयो बहुलाः स्वयमेव स्फुटतरमुपलभ्यन्त इति तद्वाहुल्यमात्रहेतुत्वात्करतलस्य नाभिव्यञ्जकत्वम् ।।
	तदायत्तप्रकाश  इत्यनेन सूचितं विरोथं व्यञ्जयितुमाह - किञ्च इति । स्वभावविरोधात्पूर्वोक्ताद्व्यञ्जकत्वायोगाच्चेत्येके । तात्पर्यान्तरमपि ब्रूमः - यथा कार्यस्य स्वकारणकारणत्वे स्वप्रागभावकालवृत्तित्वप्रसङ्गाद्विरोधः, तथात्रापीति । न ह्यहङ्कारः स्वयमव्यक्तो व्यञ्ज्यात् ; संविन्निरपेक्षसत्ताकत्वेन स्वरूपसत्यत्वप्रसङ्गात् । अत एव न स्वयं व्यक्तः ; तस्मात्संविदधीनसिद्धिव्यक्तिः ; तदिदम् अशेषार्थसिद्धिहेतुभूतमित्यनेन सूचितम् । संबिच्च नाव्यक्ता व्यञ्जयेत् ; जडत्वप्रसङ्गात् । तदसौ स्वव्यक्तिसापेक्षाहङ्कारायत्तस्वव्यक्तिरित्यन्योन्याश्रय इति । एतदप्यात्मसिद्धौ श्लोकान्तरेण स्पष्टयति - यथोक्तम् इति । प्रातिकूल्यमिह स्वभावविरोधशब्दोक्तम् । मिथो व्यङ्ग्यत्वसंभवे प्रागुक्तं दृष्टान्तं दूषयति - न च इति । पक्षवद् दृष्टान्तेऽपि व्यञ्जकत्वासंभवमाह - तत्रापि इति । ननु स्फुटतरप्रकाशः करतलायत्तः प्राग्दर्शितः ; तत्राह - कर इति । बाहुल्यद्वारा व्यञ्जकत्वे कारणनां सर्वेषां व्यञ्जकत्वप्रसक्तिर्मात्रचा सूच्यते । न चाहङ्कारः संवित्स्रोतःप्रतिघाती ; न च सा बहुलीकरणार्हा ; यत इह करादिदृष्टान्तः स्यादिति च भावः ।।
	किं च, अस्य संवित्स्वरूपस्यात्मनोऽहङ्कारनिर्वत्याभिव्यक्तिः किं रूपा ? न तावदुत्पत्तिः । स्वतः सिद्धतयाऽन्योत्पाद्यत्वाभ्युपगमात् । नापि तत्प्रकाशनम् । तस्या अनुभवान्तराननुभाव्यत्वात् । तत एव च न तदनुभवसाधनानुग्रहः । स हि द्विधा - ज्ञेयस्येन्द्रियसंबन्धहेतुत्वेन वा, यथा जातिनिजमुखादिग्रहणे व्यक्तिर्दपणादीनां नयनादीन्द्रियसंबन्धहेतुत्वेन । बोद्धृगतकल्मषापनयनेन वा यथा परतत्वावबोधने साधनस्य शास्त्रस्य शमदमादिना । यथोक्तम् -
करणानामभूमित्वान्न तत्संबन्धहेतुता । इति ।।
अभिव्यक्तेर्विकल्प्य दूषणकथनम् 
	व्यक्तिस्वरूपं निर्धार्य मिथो व्यञ्जकत्वं वाच्यम् ; सैवात्र दुर्वचेति विवक्षुराह - किञ्च इति । अस्येत्यनेन स्वयंप्रकाशतया स्थापितत्वं सूच्यते । तत्र हेतुः संविद्रूपत्वम्; वक्ष्यमाणकोटीनां   यथायोगं   मानविरोधमभ्युपगमविरोधं   च  व्यञ्जयितुम्   आत्मन 
इत्युक्तम् । किंरूपा न किञ्चिद्रूपेत्येर्थः । विकल्पकोटीः हृदि निधाय क्रमाद्दूषयति - न तावत् इति । उत्पत्तिरेवाभिव्यक्तिरिति   साङ्ख्यैरुच्यते  ;  परस्य   चानिर्वचनीयोत्पत्तिर्बुद्धित   एव सिद्ध्यति ; स्वमते च प्रत्यक्षधीहेतुभूतविषयोत्पादकमुत्पादनद्वारा व्यञ्जकतयैवोपचर्येत । उत्पत्तिकोटिरिहाशङ्क्य निरस्ता । स्वतःसिद्धतया अनादितयेत्यर्थः।
अनन्योत्पाद्यत्वाभ्युपगमात्  सौगतवदुत्पाद्यत्वस्यानङ्गीकारादिति यावत् । तदिष्टं कोट्यन्तरवन्निषेधति - नापि इति । तत्प्रकाशनम् आत्मगोचरप्रकाशजननम् । इदं च ज्ञापकत्वेन कारणत्वेन  वा भाव्यम् । अननुभाव्यत्वात् । स्थापितं ह्येतत्त्वयैवेतिभावः । कोट्यन्तरेऽप्युक्तदोषानतिवृत्तिमाह - तत एव इति । चोऽत्र भिन्नक्रमः । अस्मिन्पभे दत्तोत्तरत्वमप्युत्तरं व्यञ्जयितुं विकल्पयति - स हि द्विधा इति । अत्र पूर्वः कल्पो दृष्टोपकाररूपकारणानुग्रहमुपलक्षयति, उत्तरस्त्वदृष्टमुखेन कर्तृसंस्करद्वारकः । तन्तुकारणसंभाव्यानुग्रहान्तरं शङ्कते - यथा इति । ग्राह्य इहाशयः । संयुक्तसमवायेन जातिग्रहणे व्यक्तिसंयोगोऽपेक्षित इत्येतावता व्यक्तिनिदर्शम् । दर्पणादीनां तु नयनरश्मिप्रतिस्त्रोतःप्रवर्तनद्वारा ; व्यक्तिदर्पणादीनांतु व्यञ्जकत्वमेव नास्तीति । वक्ष्यतीति । कल्मषशब्द इह कषायशब्दोक्तं कृत्स्नमभिप्रैति । अनयोराद्यस्यात्मसिद्धौ दूषणमुक्तमित्याह - यथोक्तम् इति । अभूमित्वात् अविषयत्वादित्यर्थः । द्वितीये तु, शब्देन प्रत्यक्षे जनयितव्ये शमादिरनुग्राहक इति । निष्प्रमाणकारणकल्पनासिद्धेर्दूषणस्य दुष्टत्वात्तदुक्तिरिह नादृता । अहमर्थस्यबोद्धृत्वान्न स तेनैव शोद्ध्यते इत्युत्तरार्धेन दूषणम् । अहमर्थस्येति काकाक्षिवत् । अहङ्कारातिरिक्तस्य बोद्धुरनभ्युपगमात्तस्य च स्वरूपेण स्वकल्मषविरोधित्वे कल्मषनिबर्हणार्थं कर्तव्यविधयो निरर्थकाः स्युरिति भावः ।।       
    







        

   
  
 
















