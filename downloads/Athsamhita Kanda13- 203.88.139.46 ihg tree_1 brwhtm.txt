13-2
अन्तर्हिता देवतल्पाः पुरो मेऽन्तर्हिता जगती छन्दसां मे।
मैषां राध्यभिचार एष प्रत्यगेनान् प्रतिसरेण हन्मि।। 1 ।।
अन्तर्हिता मे समुद्रा द्वाशा अन्तर्हिता उषसि तारका मे।
मैषां राध्यभिचार एष प्रत्यगेनान् प्रतिसरेण हन्मि।। 2 ।।
अन्तर्हिता अग्नयो धिष्ण्या मेऽन्तर्हिता ऋतव आर्तवा मे।
मैषां राध्यभिचार एष प्रत्यगेनान् प्रतिसरेण हन्मि।। 3 ।।
अन्तर्हिता मे प्रदिशश्चतस्रोऽन्तर्भूतमुत भव्यं दधेऽहम्।
मैषां राध्यभिचार एष प्रत्यगेनान् प्रतिसरेण हन्मि।। 4 ।।
हन्मि तेऽहं कृतं हविर्यो मे घोरमचीक्लृपः।
अपाञ्चौत उभौ बाहू अपि नह्याम्यास्यम्।। 5 ।।
अपि नह्यामि ते बाहू अपि नह्याम्यास्यम्।
अग्नेर्देवस्य मन्युना तेन तेऽवधिषं हविर्यो मे घोरमचीक्लृपः।। 6 ।।
13-3
उदितः शतयाश्वजनमिन्द्रो वर्तयते रथम्।
सायकं क्षुरवर्तमानमहेर्जातानि जम्भयन्।। 1 ।।
दृढास आसन्नहयो हता उदरसर्पिणः।
पुच्छमिद्वेष्यायन्त श्वापिण्डमदन्निव।। 2 ।।
पापक पापरूपक किं मे शखायमातुदः।
न मामपश्य आगतं सतीनं विषदूषणम्।। 3 ।।
अहि जम्भाश्चरामसि मुष्कावरुहो गवामिव।
पीलु उप स्वजं हन्म उपस्तम्भे पृदाक्वम्।। 4 ।।
ये के चेदमुपासौषुर्वातस्येव पृथग् यतः।
अङ्गो नु स्रवे ब्रूताहेयमरसं विषम्।। 5 ।।
त्रिन्धिसि ते निषदनं त्रिपुषि पाप ते गृहः।
अच्छन्नं त्वा वातो हन्त्यच्छन्नमभि वर्षति।। 6 ।।
नाकुलेन भेषजेन तेनाहीन् जम्भयामसि।
मश्चतुर्नाम वृक्षकः स एनान् अरसान् अकः।। 7 ।।
असिताहेरहं विषमुभयोः शितस्य च।
अभिक्रन्दस्य या रोपीस्ता इतोऽप नयामसि।। 8 ।।
इदं पैद्वो अजायतेदमस्य पिपर्तनम्।
इदं कनिक्रदो मृगो विषमेति पराभवन्।। 9 ।।
विषूचीना वाता वान्तु विष्वग्वर्षन्तु वृष्टयः।
विष्वग्विष प्र मेह त्वं शतधार इवावटः।। 10 ।।
13-4
निरितो हरितस्रजमिन्द्रो वर्तयते रथम्।
तेनापिलिह्न इयते निपिसन्नहिना मनः।। 1 ।।
येनेन्द्र दस्यूनमृणोर्येन वृत्रं पराभिनः।
तेना शतक्रतो त्वमहेर्जातानि जम्भय।। 2 ।।
प्रत्यमोदत पृथिवी प्रति द्यौः प्रति सूर्यः।
पैद्वो यदश्वमाता क्रन्दोनाहीनपावपत्।। 3 ।।
यदा पैद्वोऽश्वमाता क्रन्देनाहीनपावपत्।
रज्जूष्म दत्वती शेरे पूयन्ती पृथिवीमनु।। 4 ।।
नापो जीर्यन्ति नामृतं नेन्द्राणी अविधवाभवत्।
न त्वामास्तेभिषद्विषमश्मानमिव सायकम्।। 5 ।।
इन्द्राग्नी मित्रावरुणा त्वष्टारमदितिं भगम्।
हुवेऽहमर्वन्तं पैद्वं म्यामेयं पुरुषो रिषत्।। 6 ।।
सद्यो जातोऽकनिक्रदत् सोल्वो व्यधूनुत।
क्रन्देनाश्वस्य वाजिनोऽहन्यन्ताहयः पृथक्।। 7 ।।
(इति षोडषर्चो नामः त्रोयदशकाण्डे प्रथमोऽनुवाकः)
13-5
इमं स्तोममर्हते जातवेदसे रथमिव सं महेमा मनीषया।
भद्रा हि नः प्रमतिरस्य संसद्यग्ने सख्ये मा रिषामा वयं तव।। 1 ।।
यस्मै त्वमायजसे स साधत्यनर्वा क्षेति दधते सुवीर्यम्।
सं तूताव नैनमश्नोत्यंहतिरग्ने सख्ये मा रिषामा वयं तव।। 2 ।।
भरामेध्मं कृणुवामा हवींषि ते चितयन्तः पर्वणापर्वणा वयम्।
जीवातवे प्रतरं साधया धियोऽग्ने सख्ये मा रिषामा वयं तव।। 3 ।।
शकेम त्वा समिधं साधया धियस्त्वे देवा हविरदन्त्याहुतम्।
त्वमादित्याँ आ वह तान् ह्यूष्मस्यग्ने सख्ये मा रिषामा वयं तव।। 4 ।।
त्वमध्वर्युरुत होतासि पूर्व्यः प्रशास्ता पोता जनुषा पुरोहितः। 
विश्वा विद्वाँ आर्त्विज्या धीर पुष्यस्यग्ने सख्ये मा रिषामा वयं तव।। 5 ।।
दिशां गोपा अस्य चरन्ति जन्तवो द्विपाच्च यदुत चतुष्पदक्तुभिः।
चित्रः प्रकेत उषसो महाँ अस्यग्ने सख्ये मा रिषामा वयं तव।। 6 ।।
यो विश्वतः सुप्रतीकः सदृङ््ङसि
दूरे चित् सन् तडिदिवाति रोचसे।
रात्राश्चिदन्धो अति देव पश्यस्यग्ने सख्ये मा रिषामा वयं तव।। 7 ।।
पूर्वो देवा भवतु सुन्वतो रथोऽस्माकं शंसो अभ्यस्तु दूढ्यः।
तदा जानीतोत पुष्यता वचोऽग्ने सख्ये मा रिषामा वयं तव।। 8 ।।
वधैर्दुःशंसाँ अप दूढ्यो जहि दूरे वा ये अन्ति वा के चिदत्रिणः।
अथा यज्ञाय गृणते सुगं कृध्यग्ने सख्ये मा रिषामा वयं तव।। 9 ।।
यदयक्था अऋषा रोहिता रथे वातजूता वृषभस्येव ते रवः।
आदिन्वसि वनिनो धूमकेतुनाग्ने सख्ये मा रिषामा वयं तव।। 10 ।।
13-6
अथ स्वनादुत विभ्युः पतत्रिणो द्रप्सा यत्ते यवसादो व्यस्थिरन्।
सुगं तत्ते तावकेभ्यो रथेभ्योऽग्ने सख्ये मा रिषामा वयं तव।। 1 ।।
त्वं मित्रस्य वरुणस्य धास्यवयातां मरुतां हेडो अद््भुतः।
मृडा सु नो भूत्वेषां मनः पुनरग्ने सख्ये मा रिषामा वयं तव।। 2 ।।
देवो देवानामसि मित्रो अद््भुतो वसुर्वसूनामसि चारुरध्वरे।
शर्मन्त््स्याम तमसः प्रथस्तमेऽग्ने सख्ये मा रिषामा वयं तव।। 3 ।।
तत्ते भद्रं यत् समिद्धः स्वे दमे सोमाहुतो जरसे मृडयत्तमः।
दधासि रत्नं द्रविणं च दाशुषेऽग्ने
सख्ये मा रिषामा वयं तव।। 4 ।।
यस्मै त्वं सुद्रविणो ददासिसो नागास्त्वमदिते सर्वताता।
यं भद्रेण शवसा चोदयासि प्रजावन्तो राधसा ते स्याम।। 5 ।।
स त्वमग्ने सौभगत्वस्य विद्वानस्मकमायुः प्र तिरेह देव।
तन्नो मित्रो वरुणो मामहन्तामदितिः सिन्धुः पृथिवी उत द्यौः।। 6 ।।
13-7
किमिन्द्रस्य परिहितं किमग्नेः किं विष्णोस्त्वष्टुर्वरुणस्य वासः।
बृहस्पतेरुत सोमस्य राज्ञः किं वसाना मरुतो वर्षयन्तु।। 1 ।।
धातूरुद्रस्य किं वायोर्वाजिनां वसनं महत्।
किं पूषा ब्रह्मणस्पतिर्विश्वे देवाश्च बिभ्रति।। 2 ।।
किं देवानां परिधानं समानं यस्मिन्नेषां सांमनस्यं बभूव।
क्व रात्री नि विशते क्वाहः क्वेदमभ्रं भवति यत् समेति व्येति च।। 3 ।।
कतमेनापो दिवमुद्वहन्ति कः समेनोदयनेन नेता।
वातस्य त्वा विद्युतां स्तनयित्नुरपां पृच्छाम्ययनान्यग्नेः।। 4 ।।
पृच्छामि त्वा पृषतीं रोहिणीं च वत्सं पृच्छामि सहमातरं त्वा।
इन्द्रं त्वानु पृच्छामि साक्षात् सभानां च सभापतिम्।। 5 ।।
को वयसामदधान्नामानि कः पशूनां कः सर्पाणां देवजना य आसन्।
कोऽस्य जन्तोरदधद् ब्रूहि नस्तत्।। 6 ।।
कति रोहाः स्वारा रोहयन्ति येभी रोहितो दिवमारुरोह।
राष्ट्रभृतः क्षत्रभृतो वसुभृतो वसुदानवो वसुयवः।। 7 ।।
कश्चतुर्धा वि क्रमते महित्वा कं रक्षन्ति कवयोऽप्रमादम्।
पुरुषं त्वानु पृच्छामि साक्षान्मृत्योरङ््गानि कति तानि वेत्थ।। 8 ।।
यं सिषेव वृषभश्चर्षणीनामिन्द्रो वज्रमहिना स्पर्धमानः।
येन वृत्रं मघवा संपिपेश तं नः प्र ब्रूहि यदि तं प्रवेत्थ।। 9 ।।
कः पर्वतानामदधान्नामानि को वनस्पतीनामदधादोषधीनाम्।
पृच्छामि त्वा भुवनस्य नाभिं गां त्वा पृच्छामि कतमानि साक्षात्।। 10 ।।
13-8
देवतल्पा देवकोशाः क्वेह तान्नः प्र ब्रूहि यदि तान् प्रवेत्थ।
पृच्छामि त्वा गरगिरः कियन्तो येभ्योऽग्निर्हव्यं वहति प्रजानन् हुतं मर्त्यैरमृतोमर्त्येभ्यः।। 1 ।।
स्वप्ने य एकस्तमसा सहैत्यङ्गानि गृह्णान् पुरुषस्य चक्षुः।
स प्रातरेति तमसा पुनः सहाज्योतिरेति क्व सददेति।। 2 ।।
व्रतपतिमधिपतिं मधुकृता मधुपतिम्।
देवांस्त्वा सर्वान् पृच्छाम्यहुतादश्च ते कति।। 3 ।।
कोऽन्तरिक्षात् परि पश्यतीदं यस्मादग्र इन्द्रियं सम्बभूव।
महत् स कस्मादभयं बिभाय कस्ययुक्तस्यास्यास्रक्वाल्लोहितं परापतत्तत् क्वेह।। 4 ।।
इत्थमेके प्र व्रजन्तीत्थमेके दक्षिणाः प्रत्यञ्च उदञ्चः प्राञ्चोऽभि व्रजन्त्येके।
तेषां सर्वेषामिह सङ्गतिः साकं स एको भूतश्चरति प्रजानन्।। 5 ।।
13-9
मरीचिरासीत् सा मनसः समभवत्। सा प्रावीयत सा गर्भमधत्त।
स गर्भोऽवर्धत स वृद्धोऽब्रवीज्जाया इति। तस्यै प्रजापतिरजुहोत् स्वधिष्ठाना चेति स्वधिचरणा चेति। प्रजापते स्वसुर्ज्यो कपाले वि जिहीथां मामासन्ताप्तं महान्तं लोकमभिपश्यमाने। सोऽजायत तस्य जातस्य द्यावापृथिवी पार्श्वे आस्तां समुद्रौ कुक्षी सूर्याचन्द्रमसावक्षी विराट् शिरः। तस्माज्जातात् सर्वे पाप्मानो 
विजन्ते सर्वे अस्मात् पाप्मानो विजन्ते य एवं वेद।। 1 ।।
(इति षोडषर्चो नाम त्रयोदशकाण्डे द्वितीयोऽनुवाकः)
इत्यथर्ववेदे पैप्पलादसंहितायां षोडषर्चो नाम त्रयोदशः काण्डः समाप्तः 
अथ  चतुर्दशः काण्डः