*3.3.1.
 1. एवं पूर्वोक्तैर्दशभिः पादैर्मोक्षोपायोपयुक्तं तत्त्वज्ञानं प्रतिष्ठापितम्। उत्तरत्र षड्भिः पादै परब्रह्मप्राप्तिरूपफलसंवलितं तद्धेतुभूतमुपासनं विशदमेव प्रकाश्यत इति पूर्वोत्तरयोरन्वयमाह--तत्त्वज्ञानेति।
मोक्ष्यमाणस्य पुरुषस्य तत्त्वज्ञानानुविद्धं हिततममुपासनमुत्तरत्र वक्तुं तत्त्वे विषये तर्कज्वरजनितमहासन्निपातप्रलापान् परवादान् निर्धूयाधुना तत्त्वबोधे निष्पन्ने सति तत्त्वज्ञानस्य सञ्जातत्वात्।
 ' दग्धाखिलाधिकारत्वात् ब्रह्मज्ञानाग्निना मुनिः।
 वर्तमानश्श्रुतेर्मूर्न्धि नैव स्याद्वेदकिङ्करः।। '
 इति वेदकिङ्करत्वमपलपद्भयो मृषावादिभ्यः ' स खल्वेवं वर्तयन् यावदायुषं ब्रह्मलोकमभिसम्पद्यते '
इति श्रुतिसिद्धं यावज्जीवानुवर्त्यं मुररिपुभजनं मुक्तिसिद्धये वक्तीत्यन्वयः। इत्थं किल मृषावादीमन्यते- य एव
ह्यहङ्कारादियुक्तः सएव वेदकिङ्करः ; कर्तृत्वभोक्तृत्वयोरनात्मधर्मत्वात्। काम्यकर्तृत्वं तावत् संसारहेतुत्वान्निरस्तमेव ज्ञानिनः। ब्रह्मोपासनकर्तृत्वमपि तथैव निरस्तं तस्यापि सांसारिकधर्मान्तर्भावात्। ब्रह्म तु
न ज्ञेयं नोपास्यं न प्राप्यमपि। नच वेदैरयमर्थो ज्ञाप्यते। नित्यस्वयम्प्रकाशत्वात् स्वयम्प्रकाशत्वमपि न निरुच्यते।
तदनिर्वचने कथं ब्रह्मसिद्धिरितिचेत् मा भूत् ब्रह्मसिद्धिः। अत एव ह्यध्यात्मविदः प्रवदन्ति ' अवचनेनैव प्रोवाच '
इति। एवमसम्बद्धवादिनो मिथ्यावादिनस्सद्विद्यामपि स्वसमयसारभूततया परिगृहीतां परित्यजन्ति किमुत
दहरविद्यादिकान् विद्याभेदान् विविधगुणपरिष्कारयुक्तान्। अतस्तत्प्रतिक्षेपारभ्यत इति।।
 2. अत्र तृतीयाध्याये चतुर्णामपि पादानामर्थभेदं द्विकदच्वयस्याप्यर्थभेदान्मिथोभेदं पौर्वापर्यनियमञ्च दर्शयति--
भीमाभ्य इति। अत्र पूर्वपादद्वयेऽधिकारसम्पत्तिहेतुरधिकारश्च संसारविरक्तिसंवलितो भगवति तृष्णायोगः
उभावेतावुभाभ्यां पादाभ्यामभिधीयते इति विशदं प्रकाश्यते। तत्र भीमाभ्य इत्यादिना वैराग्यपादार्थमाह तृष्णामित्यादिनोभयलिङ्गपादार्थम्। अयमत्र शब्दान्वयः-- यावताकृष्णामृताब्धौ तृष्णां परणयति तावदुक्तमिति
उत्तरपादद्वयार्थमाह -- इत्थमिति। अयमत्र शब्दान्वयः-- उभाभ्यां पादाभ्यां लब्धाधिकारो यत्र साङ्गे साधने
प्रवर्तते तत् साङ्गं साधनं परस्मिन् पादद्वन्द्वे बहुभिदाबर्बरं निर्ब्रवीति--बहुभेदेन विषमितं विकल्पितं निर्ब्रवीति 
सूत्रकारः। अयमर्थः--ब्रह्मविद्याविशेषाः खलु ' नानाशब्दादि ' इति सप्रमाणकं भिन्नतयोपदिष्टाः। 'विकल्पोऽविशिष्टफलत्वात् ' इत्येकफलसाधनत्वेन त एव विकल्पिताः। एवमुभयाकारयुक्तसाधनजातमुदिश्यत इति । अयमत्रानुक्रमः-- वैराग्यपूर्वं हि प्राप्यतृष्णा जायते प्राप्यविषयप्रेप्सायं जातायामुपायाधिकारः उपायेप्रवृत्तस्याधिकारिणः पुरस्तादुपाये निर्णीते उपरिष्टात् करणस्थानीयसर्वब्रह्मविद्याङ्गकर्मोपादित्सा जायत इति विद्याङ्गपादस्य पश्चाद्भाव इति।।
 3. ननु पादार्थाभिधाने भगवता भाष्यकारेण ' इदानीं ब्रह्मोपासनानां गुणोपसंहारविकल्प निर्णयाय विद्याभेदाभेदचिन्ता प्रस्तूयते ' इत्युक्तम्, अत्र कोऽयं पादार्थः ? किं भेदचिन्ता उताभेतचिन्ता अथवा क्वचिद्भेदचिन्ता क्वचिदभेदचिन्ता यद्वा भेदाभेतचिन्तेति। नाद्यः ; सार्वत्रिकत्वाभावात्। अत एव न द्वितीयः।
न च तृतीयः ; अनुवृत्तार्थासिद्धेः। न चतुर्थः ; भेदाभेदात्मकस्य चिन्तनीयस्य व्याहतत्वेन तद्विषयचिन्ताया अयोगात्। चिन्ताशब्देन संशयात्मकं विचारमभिधाय पक्षद्वयाभिधानेऽपि एतस्मिन्पादे गुणोपसंहारानुपसंहारचिन्ता
हीयेत। सैव हि चिन्ता पादेऽस्मिन् प्रधाना ; गुणोपसंहारपाद इति समाख्यायोगात्। तदिदं सर्वमभिप्रेत्याह- एकस्मिन्निति। अयमत्र शब्दार्थः- एकस्मिन् पादे एक एवार्थस्स्वीकार्यो निपुणनयकृता पुरुषेण। द्वयोस्तर्कणं
विचारो न स्यात्। भेदाभेद इत्येकोऽर्थो नास्त्येव, शब्दप्रयोगमात्रेण शशविषाणादिवदस्तित्वेऽपि तस्यैव चिन्तनमस्मिन् पादे स्यात् न पुनरन्यस्य गुणोपसेहारानुपसंहारादेश्चिन्तनम्। तदिदमाह- अन्यहानप्रसङ्गादिति। उक्तमर्थं सङ्कलय्य निगमयति--तस्मादिति। एवं विकल्पदुष्टत्वादस्मिन् पादे प्रकीर्णा नयविततिर्न्यायविस्तरः प्रशिथिल इति प्रेक्षितग्रन्थचोद्ये विद्याभेदाभेदचिन्ता क्रियत इति द्दष्टभाष्यग्रन्थस्य कस्यचित् पुरुषस्य चोद्ये सति वेद्यावच्छिन्नविद्यानियमकृदयं पाद इत्यैदमर्थ्यंतात्पर्यंसमर्थ्यम्।
अयमर्थः-- नात्र भेदो नाप्यभेदः प्रधानतया चिन्त्यते, भेदाभेदौ गुणोपसंहारानुपसंहारार्थावेव। तेन गुणोपसंहारपादप्रसिद्धिरपि युज्यते। तर्ह्युपसंहारोऽनुपसंहारो वा पादार्थ इति पुनश्चोद्यमुन्मज्जतीति चेत् 
यथायोग्यमुपसंहारानुपसंहारान्यतरनिर्णयः पादार्थ इत्यैकार्थ्यसिद्धिः। वेद्यावच्छिन्नविद्यानियमकृदयमिति वेद्यं भिन्नं
चेत् विद्या च भिन्ना, अभिन्नं चेत् सा चाभिन्ना, तेन वेद्यानुरूपं विद्यानियमनमिति पादर्थैक्यसिद्धिः। अत्र वेद्यभेदस्तु गुणभेदात् नपुनर्ब्रह्मभेदात्। तेन गुणोपसंहारपादप्रसिद्धिस्सुतरां सङ्घटत इति।।
 4. पूर्वस्मिन् श्लोके वेद्यावच्छिन्नविद्यानियमकृदयमिति पादस्यैकार्थ्यं समर्थितम्। अत्र कश्चिदाह- अस्त्वैकार्थ्यम्, अथापि विद्यैक्यप्रतिपादकेऽस्मिन्पादे अभेद एवैकः पादार्थः। न पुनर्विद्या भेदः, तर्हि  ' विद्याभेदाभेदचिन्चा ' इति कथं भाष्यकारैरुच्यते ? इति चेत् अस्त्वपवादप्रदर्शनम्। विद्यैक्यमेव पादार्थः।
ऐक्यासम्भवे क्वचिद्भेदोऽपि स्यादित्यपवाद एव प्रदर्श्यते नपुनर्भेदः पादार्थभूत इति। इमामाशङ्कामनुवदति--
आख्यावन्तमिति। अयमत्र शब्दार्थः--गुणानामुपसंहारतो गुणोपसंहारपाद इत्याख्यावन्तमेतं पादं निजगदुः।
 तत् तस्मात्कारणादाख्यासामर्थ्यात् विद्यैक्यप्रतिपादतकेऽस्मिन्पादे भेदचिन्ता त्वपवादत्वेनैव प्रसक्ता न पुनः 
पादार्थतया। इममाशङ्का परिहर्तुमेव भाष्यकारैरुक्तं ' विद्याभेदाभेदचिन्ता ' इति। तदाह-- इत्थमिति। कः
पुनस्सर्वानुवृत्तः पादार्थ इति चेत्तत्राह- विषय इति।।
 5. अत्र कश्चिच्चोदयति-गुणभेदात् विद्याभेद इति भवद्भिरिक्तम्। तर्हि फलभेदोऽपि स्यात्। 'यथाक्रतुरस्मिन्
लोके पुरुषो भवति तथेतः प्रेत्य भवति ' इति हि श्रूयते 'तं यथायथोपासते तथैव भवति ' इति च। तेन यद्गुणविशिष्टं भगवन्तमुपास्ते तद्गुणविशिष्टमेव प्राप्नोतीति श्रुत्यर्थः। विशेषविधौशेषनिषेधस्य न्याय्यत्वात् उपास्यगुणव्यतिरिक्तगुणविशिष्टभगवत्प्राप्तिरर्थान्निषिध्यत इति परिपूर्नब्रह्मानुभवो मोक्ष इति वादमात्रमेव स्यात्।
तदिदमनुवदति--निस्सीमेति। निस्सीमानन्दपर्वोत्कर्षहेतुभूतनिरुपधिकानन्तसम्पद्गुणौधे परमात्मनि वेद्याकारभेदप्रयुक्तभेदवद्विद्याभेदैर्विभज्य प्रणिधिर्यदि स्यात्, तर्हि प्राप्तिरपि ब्रह्मणि अंशत एकदेशेन स्यात्।
यावानुपासनविषय आकारस्तावानेव प्राप्याकारस्स्यात्। तथा च न परिपूर्णब्रह्मानुभवः फलमित्यापतेत्। एतच्चोद्यमपाकरोति-मैवमिति। अपाकरणमेव विवृणोति-तैरेवेति। अयमर्थः-- 'यथाक्रतुरस्मिंल्लोके पुरुषो भवति '
इत्यत्रोपास्याकारस्यान्यूनभावेव प्राप्तिरुच्यते। 'तथैव भवति ' इति कृत्स्नस्याप्युपास्याकारस्य प्राप्त्यभिधानात्।
न्यूनत्वे पुनरुपास्याकारस्य कृत्स्नत्वमेव भज्येत। अधिकाकारसम्बन्धस्त्वत्र न विधीयते नापि निषिध्यते। विशेषविधौ शेषनिषेधन्यायात् निषिध्यत इति चेत् अयमपि भ्रान्तिमूल एवोपन्यासः। विधायकप्रमाणान्तराभावे हि 
आर्थो निषेधः परिगृह्येत। अत्र तु विधायकमस्ति ' निरञ्जनः परमं साम्यमुपैति ' इति श्रुत्यैव परमसाम्याभिधानात्। इदञ्च परमसाम्यं भोगमात्र एवेति सूत्रकारैरेव स्थापयिष्यते ' भोगमात्रसाम्यलिङ्गाच्च ' इति। तेन नहि वचनविरोधे न्यायः प्रभवतीति न्यायेनाधिकनिषेधो दुर्न्यायवेदिनामेव निर्णयः। तर्हीश्वरसाम्याङ्गीकारे जीवस्यापीश्वरत्वं प्रसज्य इति चेन्न ; सूत्रकारैरेव मात्रशब्दं प्रयु़ञ्जानैर्निरस्तत्वात्। 
शब्दार्थस्तु--तैरेवधर्मैरुपास्यैरेव भगवद्गुणैस्तदितरसहितै रनुपास्यैर्गुणैरपि सहितैः पूर्णं ब्रह्मैव पूर्णकामस्य
मुक्तस्य प्राप्यमिति नान्यदत्र फलमस्ति। स्वर्गादिसाधनेषु तूपास्यमन्यत् फलमन्यदिति प्रसिद्धमेतत्। तेनात्र
तत्क्रतुन्यायेनोपास्यानुपास्यकलगुणविशिष्टं तदेव ब्रह्म प्राप्यमिति तत्क्रतुन्यायस्सिध्यति। तेन न क्वचिदपि विद्यासु फलवैषम्यप्रसङ्गः।।
 6. अत्र पादसङ्गतिर्भाष्ये ' उक्तं ब्रह्मोपासिसिषोपजननाय वक्तव्यं ब्रह्मणः फलदायितापर्यन्तम्। इदानिं ब्रह्मोपासनानां गुणोपसंहारविकल्पनिर्णयाय विद्याभेदाभेदचिन्ता प्रस्तूयते ' इति। अधिकरणावतारमप्याह 'प्रथमं तावत् ' इत्यादिना। 'फलमत उपपत्तेः ' इत्यत्र उपास्यस्य ब्रह्मणस्सर्वफलप्रदाने प्राधान्यमुक्तम्, अधुना पुनर्मूर्धादिपादपर्यन्तपरिक्लृप्त्या सविग्रहब्रह्मोपासनरूपाया वैश्वानरविद्यायाः परविद्यान्तरात् प्राधान्येन सैव प्रथमं
विचार्यते। अत एव भगवता पराशरेण ब्रह्मविद्याप्रसङ्गेसविग्रहमेव ब्रह्म प्रथमं चिन्तनीयं शुभाश्रयत्वात्, ब्रह्मस्वरूपं तु न योगयुजा चिन्त्यम्, आरूढयोगेनैव चिन्त्यमित्युक्तम्। अस्याञ्च विद्यायां पूर्वकाण्डशाखान्तराधिकरणोक्तसकलन्यायसमुच्चयस्य विद्यमान्तवात् एतद्विचारपूर्वकमेव विद्यान्तरविचारौचित्यादेषैव विद्या पूर्वं विचार्यत इतियभिप्रायः। एतदेव ' प्रथमं तावत् ' इति द्वाभ्यामपि पदाभ्यां
द्योत्यते। तदर्थविचारस्तु-- नानाशाखास्वधीताया वैश्वानरादिकाया विद्यायाः किं प्रतिशाखं भेदः, उतैक्यमिति। किं शाखान्तरे प्रत्यभिज्ञास्ति नेति। किं ' तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम् ' इति शिरोव्रतवतामाथर्वणिकानां विद्योपदेशनियमोभेदोपपादकतया प्रत्यभिज्ञानिरोधी नेति। किं शिरोव्रतं विद्याङ्गम्,
उताध्ययनाङ्गमिति। अत्र कर्मकाण्डशाखान्तराधिकरणोक्ताभेदचकन्यायैरभेदमुक्त्वा पुनर्भेदकन्यायैराक्षिप्य भेदकानां तेषामन्यार्थत्वप्रदर्शनेनाभेदमेव पुनः प्रतिष्ठापयामास सूत्रकार इत्याह--भेद इत्यादिना। अयमर्थः- कर्मकाण्डे हि संयोगरूपचोदनाख्याविशेषात् कर्मणामैक्यमुक्तम। संयोगो नाम फलसंयोगः। रूपञ्च द्रव्यदेवते।
द्रव्यदेवते हि कर्मणो रूपमिति तान्त्रिकाः। चोदना लिङ्लोट्तव्यप्रत्ययादिशिरस्कः क्रियावाचिशब्दः। आख्या ज्योतिष्टोमादिनामधेयम्। तेषामविशेषात् कर्मैक्यमिति ' संयोगरूपचोदनाख्याविशेषात् ' इति सूत्रार्थः। भेदकप्रमाणानि तु शब्दान्तरादीनि। अपर्यायशब्दश्शब्दान्तरं यजति जुहोति ददातीत्यादि। अभ्यासस्तु ' समिधो
यजति ' 'तनूनपातं यजति ' इत्यादिरूपः पुनः पुनः पाठः। सङ्ख्या 'तिस्र आहुतीर्जुहोति ' इत्यादिषु द्दष्टा त्रित्वादिः। गुणस्तु ' तप्ते पयसि दध्यानयति सा वैश्वदेव्यामिक्षा वाजिभ्यो वाजिनम् ' इत्यादिषु श्रुतो वाजिनादिः। 'उपसद्भिश्चरित्वा मासमग्निहोत्रं जुहोति ' इत्यादिषु प्रकरणान्तरमुपलभ्यते। नामधेयमपि भेदकं
द्दश्यति 'अथैष ज्योतिरथैष विश्वज्योतिरथैष सर्वज्योदिः ' इत्यादौ। तेन पूर्वकाण्डोक्तन्याकलापैर्भेदकैरबेदकैश्चेदमधिकरणं व्यारचितम्। तत्र शब्दान्वयस्तु-कर्मकाण्डे द्वितीयाध्याये शब्दान्तराद्यैर्भैदो विधिषु नियमितः प्रतिपादितः। समुदयनियतात् समुच्चितात् संयोगाद्यैक्यतः संयोगरूपचोदनाख्याविशेषात् अन्यः कर्मणामभेदोऽपि स्थापितः। कर्मब्रह्मकाण्डयोरैकशास्त्र्यात् न्याप्रवृत्तेरपि तुल्यत्वात् विद्यामपि कर्मनीतिरेव नीतिः। इत्थं सामान्येनार्थतत्त्वमभिधाय एतस्याधिकरणस्य 
सिद्धान्तारम्भपूर्वकत्वात् प्रथमं सिद्धान्तमभिधाय पूर्वपक्षाभिप्रायेणाक्षिप्य पुनस्तमेव सिद्धान्तं स्थापयामपि सूत्रकार
इति दर्शयति-- आदाविति। शब्दान्वयस्तु- तेनैव कर्मकाण्डेनैव चोदनादरेभेदादादावुदितमुक्तं शाखान्तरनयं
श्रुत्यैवाक्षिप्य श्रुत्यन्तर्गतात् भेदकप्रमाणादाक्षिप्य तं पूर्वोक्तमेवार्थं प्रतिसमाधित स्थापयामास। तत्र हेतुमाह
भेदकान्यार्थतोक्तयेति। भेदकस्य प्रमाणस्य अर्थान्तरे तात्पर्यादित्यर्थः।।
 7. अत्रोक्तार्थापवादरूपं विद्याभेदतुमनूद्य तत्परिहारमपि भाष्योक्तमेव विशदं प्रकाशयति- शखास्विति। अयमर्थः-- अविशेषपुनश्श्रवणात् प्रकरणान्तराच्च विद्याभेद एवात्र समुचितः। 'समिधो यजति ' 'तनूनपातं यजति' इत्यादौ यजति यजतीत्यविशेषपुनश्श्रवणात् 'उपसद्भिश्चरित्वा मासमग्निहोत्रं जुहोति' इत्यत्र
प्रकरणान्तराच्च कर्मभेदो द्दष्टः। एवमत्रापि ताभ्यामेव हेतुभ्यां विद्याभेदो ऽङ्गीकार्य एव। अयमत्रान्वयः-
ब्रह्मविद्यावादिनीषु शाखासु तत्रतत्र प्रक्रिया अन्या द्दष्टा अत्र च अविशेषमपि पुनश्श्रवणं द्दष्टं ततो विद्याभेदस्स्यादिति। तदेतत् प्रतिक्षिपति-नेति। तदुभयं अविशेषपुनश्श्रवणं प्रकरणान्तरञ्च अध्येतृभेदाद्युक्तमेव। अयमर्थः-- इत्थं किल मीमांसकानां मर्यादा। अविशेषपुनश्श्रवणं प्रकरणान्तरञ्च विधेयभेदावहमेव यद्यध्येतृभेदो न स्यात्। प्रतिपत्तृभेदे सति अविशेषपुनश्श्रवणं प्रकरणान्तरञ्च न भेदकमेव।
तेनात्र प्रतिपत्तृभेदस्य विद्यामानत्वात् न विद्याभेदप्रसङ्गः। ननु ' तेषामेवैता ब्रह्मविद्यां वदेत शिरोव्रतं विधिवद्यैस्तु चीर्णम् ' इति शिरोव्रतवतामेव ब्रह्मविद्योपदेशनियमात् विद्याभेदोऽस्त्विति मयोक्तं तत्र कोऽयं परिहार इति पूर्वपक्षिणोऽभिप्रायमाशङ्क्य तत्रापि परिहारमाह-- अयुक्तेति। कथमयुक्तत्वमित्यत्राह-- स्वाध्याय
इति। अत्र ब्रह्मविद्यापदं स्वाध्यायवाचकमेव न पुनर्विद्यावाचकं ' नैतदचीर्णव्रतोऽधीयीत ' इति वेदव्रतेन
वेदाध्ययनस्यान्वयोक्तेरित्यर्थः।।
 8. अत्र कश्चिच्चोदयति रूपैक्यात् विद्यैक्ये सिद्धे सति किमितरदुपसंहार्यम् ? तदेव रूपैक्यमिति चेन्न इतरेतराश्रयादिप्रसङ्गात् रूपैक्यात् विद्यैक्यं विद्यैक्याति रूपैक्यमिति। अथवा चक्रकमेव रूपैक्यात् विद्यैक्यं
विद्यैक्यात् वेद्याकाररूपगुणोपसंहारो गुणोपसंहारात् रूपैक्यमिति। तर्हि वैद्याकारादन्यो गुण उपसंहार्य इति चेत्
स चान्यो विरुद्धो वा कि वा अविरुद्धः। विरूद्धश्चेत् तर्हि विरुद्धधर्मयोरेकत्रोपसंहाराङ्गीकारे सति लोके सर्वत्र भेद एव न स्यात्। उष्णत्वशीतत्वयोरेकत्रोपसंहारसम्भवे कोऽन्यो भेदकः? तेन कर्मणां विद्यानां वा
तत्तदसाधारणभेदकधर्मोपसंहारे यागादानहोमादीनां सद्विद्यादहरविद्याभूमविद्यादीनां भेदएव न स्यात्। ननु विकल्पेनोपसंहारस्स्यात् कदाचित् स्वधर्मान्वयः अन्यदा तद्विरुद्धान्यधर्मान्वय इति, तदपि न ; विकल्पयोयाष्टदोषदुष्टत्वात्। किञ्च विकल्प एवात्र न सम्भवति स्वधर्मस्य श्रुत्यैवोपदिष्टत्वात् अन्यस्य विरुद्धधर्मस्य श्रुत्या अनुपदिष्टत्वात्। तुल्ययोर्हि विकल्पो न पुनरतुल्ययोः। तेनोपसंहार्यो धर्मः कोऽयमिति।
 तस्मात् भेदाभेदचिन्ता गुणोपसंहारानुरसंहारार्थेति व्यर्थाभिधानमिति। तदेतदनुवदति-- रूपैक्यादिति। शब्दान्वयस्तु-- रूपैक्यादैक्यसिद्धौ किमितरदुपसंहार्यम् ? अन्यो गुणश्चेत् विद्यान्तरादिव्यवस्थितो गुणश्चेत्
कर्मणां विद्यानां वा क्वचिदपि रूपभेदव्यवस्थितो भेदो न स्यात्। विकल्प्यं तदिह किमिति। अत्र किमिति प्रतिक्षेपे। विकल्प्यं तद्रूपमिह न भवत्येव विद्यान्तरासाधारणत्वात्। तेन एवमुपपादनेन भेदाभेदचिन्ता न गुणोपसंहारार्था भवतीति निष्फलेति। अत्रोत्तरम्-नेति। उपसंहार्यानुपसंहार्यविभागं व्यक्तमेव दर्शयति--वेद्याकारेति। वेद्याकारैक्यं विद्यैक्यं दिशति। तत्तु वेद्याकारैक्यमनुपसंहार्यमेव प्रागेव सिद्धत्वात्। तेन
न चक्रकम्, नाप्यन्योन्याश्रयः। तथा च विद्याया ऐक्ये सिद्धे तदधिकं विद्याया ऐक्यापादकाकारादधिकमन्यदेव
किञ्चिदङ्गमाकृष्यते तच्चापि तत्तच्छाखासु सर्वत्र श्रुतं चेत् अनुपसंहार्यमेव श्रुतत्वात्। क्वचिदेव श्रुतं चेत् तदानीं विद्यैक्यात् शाखान्तरेऽप्युपसंहर्तव्यमिति न्यायमार्गः। इयं किल मर्यादा किं भवतैव परक्लृप्तेत्याशङ्कय
कर्मकाण्डविदामपीयमेव मर्यादेति म्वोक्तमर्थं सर्वविद्वज्जनसम्मत्या द्रढयति-कर्मण्यपीति। अस्मदुक्तानङ्गीकारे सर्वशास्त्रव्याकोपस्स्यादित्यर्थः। अयमत्र शब्दान्वयः-- कर्मण्यपि कर्मकाण्डेऽपि एवमेव एवम्प्रकारेणैवोपसंहारविषयो गुणो भेदकगुणातिरिक्त एव स्वीकृतः। अत्र हि यागदानहोमादीनां भिन्नानां कर्मणां
तत्तदसाधारणधर्माद्भेदकादतिरिक्तः कश्चित् धर्मस्संयोगरूपचोदनाख्याविशेषात् कर्मैक्ये सिद्धे तस्मादेवैक्यात् सर्वत्रोपसंह्रियत इति। अयमर्थः-- कर्मसु परस्परविरुद्धो धर्मो नोपसंहार्यः, रूपाद्यैक्यादैक्ये सिद्धेऽपि ऐक्यापादकं रूपमपि नोपसंहार्यम्, तद्व्यतिरिक्तमपि रूपमेकत्रैव प्रतिपन्नं चेत् इतरत्रोपसंहार्यम्। तच्चोभयत्रापि 
प्रतिपन्नंचेत् अनुपसंहार्यमेवेति तान्त्रिगोष्ठीनिष्ठानां निर्णयः।। 
 *3.3.2.
 9. अत्र सङ्गतिर्भाष्ये ' एवं चोदनाद्यविशेषात् विद्यैकत्वम्, एकत्वे च गुणोपसंहारः कर्तव्य इत्युक्तम्। अतः परं
काश्चन विद्या अधिकृत्य प्रत्यभिज्ञाहेतुभूतचोदनाद्यविशेषोऽस्ति नेति निरूप्य निर्णीयते ' इति। तदर्थविचारस्तु-
अस्त्युद्गीथविद्या वाजिनां छनेदोगानाञ्च, किमुभयत्र विद्यैकत्वमुत विद्याभेद इति। तदर्थं विचार्यते-- किमुभयत्र
विद्याप्रत्यभिज्ञानमस्ति नेति। किमुभयत्रोद्गीथस्यैवोपासनकर्मत्वमुत च्छन्दोगानामुद्गीथावयवप्रणवस्येति। किमुभयत्रोद्गीथशब्दः उद्गीथपरः उत च्छन्दोगानामुद्गीथावयवभूतप्रणवपरा इति। किं ' ओमित्येतदक्षरमुद्गीथमुपासीत ' इति प्रणवपरोद्गीथशब्दस्योपक्रमस्थत्वं ' उद्गीथमुपासाञ्चक्रिरे ' इत्युद्गीथशब्दस्य प्रणवपरतामवगमयति नेति। पूर्वं वैश्वानरविद्यां संयोगरूपचोदनाख्याविशेषात् विद्यैक्यमुक्तम्, एवं तर्हि विद्यान्तरेष्वपि तेनैवाविशेषेण विद्यैक्यं ग्राह्यम्। तत्रोदाहरणत्वेन तावदुद्गीथविद्योच्यते। तदिदमाह-- प्राग्वदिति। वैश्वानरविद्यावत् शाखाभेदेऽप्युपशमितभिद् स्यादेकैवोद्गीथविद्या। इत्थमाशङ्क्य तद्तन्निराकरोति- तदसदिति। तत्र हेतुमाह- उभयथेति। रूपभेदो हि सर्वेष्वपि भेदकेषु प्रधानः, सच रूपभेदोऽत्र नैकविध्येनोपलभ्यते, अपितूभयथा। तेन भेदकप्रमाणभूयस्त्वात् भेद एवाङ्गीकार्यः। उक्तमेव भेदकप्रमाणद्वैविध्यं दर्शयति-- गातेति। क्वचिदुद्गीथविद्यायामुद्गाता ध्येयतयोच्यते, अपरत्रतु गेयम्, अयमेको 
रूपभेदः। रूपबेदान्तरमप्याह- गेय इति। क्वचित् सकलगेयानुध्यानम्, अन्यत्रासकलगेयानुध्यानमिति विभागः।
एवं रूपवैषम्यसिद्धौ संयोगरूपचोदनाख्यासु रूपव्यतिरिक्तानां संयोगादीनामभेदोऽपि विद्याया अभेदं न गमयत्येव। तदेव विवृणोति-- भिदेति। इयं खलु मीमांसकानां मर्यादा संयोगरूपचोदनाख्यानामेकभेदेऽपि कर्मभेदस्सिध्येदेव। तद्वदत्रापि प्रधानभूतस्यैकस्यापि रूपस्य भेदे सिद्धे विद्याभेदोऽङ्गीकर्तव्य एव। अत्र पुनः प्रधानस्य रूपस्य भेद उभयथा दृष्यते। तेन सुतरामपि विद्याभेदस्सिद्ध इति भावः।।
10. पूर्वमुद्गीथविद्ययोर्भेदसिद्ध्यर्थं वेद्याकारभिदा प्रतिज्ञाता तामेव वेद्याकारभिदां विशदमुपपादयति- छन्दोगेति। छान्दोग्यवाक्ये दावदुद्गीथशब्दस्तदवयवभूतप्रणवपर एव। तत्र हेतुमाह-- प्रक्रमादिप्रसिद्धेरिति।
छान्दोग्यवाक्योपक्रमे उद्गीथशब्दस्य प्रणवपरत्वेनाभिधानात्, वाजसनेयके तु नियामकप्रकरणाद्यभावात् उद्गीथशब्दः कृत्स्नोद्गीथाभिधायी। तेन क्वचिदुद्गीथाभिधायी अन्यत्रोद्गीथावयवभूतप्रणवाभिधायीति रूपभेदस्सिध्यति। उद्गीथो नाम सामावयवो भक्तिविशेषः, तदवयवः प्रणव इति तयोर्भेदः प्रसिद्धः। एवं तर्हि
वाजिनामुद्गीताशब्द उपक्रमस्थ औपचारिकस्स्यात् उद्गातर्युद्गीथशब्दप्रयोगात् तेनोपचार एव दोष इति चेत्
नात्रोपचारदोष इत्याह-- तदिति। अयमर्थः- उद्काता नाम उद्गीथस्य कर्ता, तत्कर्त्रा साधनीये कार्ये तस्याप्युद्गीथस्य नागृहीतविशेषणेतिन्यायेन साधनत्वमस्त्येव, तेन 'उद्गीथेनात्ययाम ' इत्युद्गीथस्यैव साधनत्वोपदेशे सति नोपचारप्रसङ्ग इति शब्दार्थः। द्विषदुपशमने-- शत्रुपराजये। तत्फलत्वोक्त्यबाधात्- उद्गीथफलत्वोक्तेरबाधादिति।।
 11. गुणोपसंहारपादे ब्रह्मविद्यैव सञ्चिन्तनीया, अध्यात्मशास्त्रत्वात् तथा सैव सर्वत्र सञ्चिन्त्यते च, अथापि किमत्र स्वयमब्रह्मविद्या शत्रुपराजयादिक्षुद्रफलान्तरार्था चोद्गीथविद्या सञ्चिन्त्य इत्याशङ्क्य द्वेधा समाधानमाह-
यद्यपीति। तत्रैकदेशिभिरुक्तः परिहारस्तावदुच्यते-- यद्यपि इयमब्रह्मविद्यैव क्षुद्रफलार्था च तेनात्र न ग्राह्या च 
मोक्षशास्त्रे, तथापि संयोगरूपचोदनाख्याविशेषादितिन्यायेन सञ्चिन्तनीयत्वाविशेषादत्र सञ्चिन्त्यत इत्येकदेशिनामयं पक्षः। अपरेषां तु इयं विद्या काम्यपि ब्रह्मविद्यानुष्ठानोपयुक्तस्य तद्विरोधिनिराकरणस्य साधनत्वेनोपदिष्टत्वात् उपयोगविशेषस्य विद्यमानत्वेन ब्रह्मविद्यान्तर्गतत्वात् तत्र विशेषतस्सञ्चिन्तनीयेति। शत्रवो हि विद्यानुष्ठानप्रतिपक्षा वादादयः तत्प्रवर्तकाश्च पुरुषा इति। तेषां परिभवश्च विद्यासाद्गुण्यमेवापादयतीत्युद्गीथादिविद्याचिन्तनमत्रैव विशेषेण सङ्गच्छत इति।।
 12. अत्रैवोद्गीथविद्यायाश्चिन्तनीयत्वे प्रकारान्तरेणापि हेतुद्वयमाह--अज्ञातेति। इदं किल हेतुद्वं उद्गीथाद्युपासनानि ब्रह्मद्दष्टिरूपाणि तानि च द्रष्टन्यब्रह्मपरिज्ञानाभावे कर्तुमेव न शक्यन्ते। तेनोद्गीथाद्युपासनचिन्तनस्यात्रैव सङ्गतिः। अत एव पूर्वं द्रष्टव्यब्रह्मविषयवैश्वानरविद्यादिकमस्मिन् पादे प्रथममेव चिन्तितम्। इदानीं ब्रह्मद्दष्टिरूपोद्गीथादिविद्या चिन्त्यत इति। अयमत्र शब्दान्वयः-- अज्ञातब्रह्मस्वरीपयाथात्म्यः कथमिव कुत्रचिदुद्गीथादिषु ब्रह्मद्दष्टिं विमृशेत्। तस्मात् ब्रह्मज्ञानमन्तरेण उद्गीथादिद्दष्टिविधीनामशक्यचिन्तनत्वात् आगत्य अत्रैव ब्रह्मकाण्ड एव चिन्तनीयता स्यात् पुनः कर्मकाण्डे 
ईद्दशसङ्गत्यभावात्। अयमेको हेतुरुद्गीथाद्युपासनचिन्तनानामत्रैव कर्तव्यत्व उक्तः। हेत्वन्तरमप्युपयोगविशेषरूपं दर्शयति-- आदध्युरिति। ' यदेव विद्यया करोति, तदेव वीर्वत्तरम् ' इति विद्याङ्गकर्मणां वीर्यवत्तरत्वापादकत्वेनोद्गीथविद्या विशेषणात्रैव कर्तव्या, वीर्यवत्तरत्वं नाम विद्याङ्गकर्मणामप्रतिबद्धफलत्वम्। प्रतिबन्धकाभावे हि विद्याङ्गकर्माणि ब्रह्मविद्यां सहसैव साधयितुं शक्नुवन्ति।
तेन ब्रह्मविद्योत्पत्तिप्रतिबन्धकनिराकरणार्थत्वात् स्वयं ब्रह्मद्दष्टिरूपत्वाच्च उभयताप्युद्गीथादिविद्यानामत्रैव चिन्तनं
समुचितमित्यर्थः। अयमत्र निर्णयः-- विद्याङ्गकर्मणां स्वफलवितरणे वीर्यवत्त्वातिरेकमुद्गीथादि विद्याः खल्वादध्युः। तस्मात् ब्रह्मध्यानार्थकर्मणामतिशयजननेनोद्गीथाद्युपासनचिन्तनं प्रस्तुतापेक्षितमेवेति।।
*3.3.3.
 13. पूर्वस्मिन्नधिकरणे रूपभेदाद्विद्याभेद इत्युक्तम्, ततः पूर्वं वैश्वानराधिकरणे रूपैक्याद्विद्यैक्यमिति, अधुना पूर्वाधिकरणवत् रूपभेदाद्विद्याभेदमाशङ्क्य तत्प्रतिक्षेपेण वैश्वानराधिकरणवत् रूपैक्यात् विद्यैक्यमेव पुनः प्रतिष्ठाप्यत इति सङ्गतिः। तदर्थविचारस्तु-- छन्दोगानां कौषीतकीनाञ्च प्रणविद्या आम्नाता, किमुभयत्र विद्यैक्यमुत भेद इति। किमुभयत्र वसिष्ठत्वादिगुणकमुपासनमुत कौषीतकीनां तद्विधुरमिति। किं कौषीतकीनां
प्रणविद्यामपि वसिष्ठत्वादिप्राप्तिरस्ति नेति। किं कौषीतकीनां 'यदहं वसिष्ठास्मि त्वं तद्वसिष्ठोऽसि' इत्यनुवादाभावेऽप्युपक्रमे प्राणायत्तस्थितिकार्यकरत्वाभिधानात् वागादीनां तथारूपवसिष्ठत्वादिप्राप्तिः प्राणविद्यायां
गम्यते नेति। तत्र पूर्वपक्षमाह-- छान्दोगमयवाजसनेयककौषीतकि ब्राह्मणेषु ज्यैष्ठ्यश्रैष्ठ्यादीन्यधीतानि प्राणे,
कौषीतकिविद्यायामस्य सर्वस्यापि गुणजातस्य साम्येऽपि केवलं वागादिवसिष्ठत्वादिकम्, मद्वसिष्ठत्वादिकं त्वद्वसिष्ठत्वाधीनमिति वागादिभिः प्राणमुद्दिश्य नानूदितम्। तत्रेत्थंरूपभेदाद्बह्वीषु शाखासु प्रतिपन्ना प्राणविद्या
भिद्यतामिति। इमं पूर्वपक्षमनुवदति--ज्यैष्ठ्येति। तत्प्रतिक्षिपति--मैवमिति। वागादीनां तत्तज्ज्यैष्ठ्यश्रैष्ठ्यवासिष्ठ्यादिगुणानां प्राणपरवशतावर्णनस्याविशेषात् वागाद्यैः प्राणे स्वस्वधर्मोपचरणमात्रं
न कृतम्, तावता न रूपभेदः। वागादीनां वसिष्ठत्वादेः प्राणाधीनत्वोपपादनादेव वागादिवसिष्ठत्वं प्राणवसिष्ठत्वमित्यर्थादुक्तं भवतीति न पृथग्वक्तव्यमवशिष्यते। तेन न रूपभेदाद्विद्याभेदावकाश इति। तद्तत्सर्वं
भाष्य एव सुव्युक्तं विवृतमिति नाचार्यैर्विवरणीयमवशिष्टं किञ्चिदस्तीत्युपरम्यते।।
*3.3.4.
 14. पूर्वं त्रिभिरधिकरणैर्विद्यानां भेदाभेदचिन्ता कृता, तत्र च वैश्वानरविद्यायां ' वायुः प्राणः ' इति वायुः परमपुरुषप्राणत्वेन ध्येयतया परिकल्पितः। उद्गीथविद्यायां पुनरुद्गीथादिषु प्राणद्दष्टिरूपत्वेन प्राणप्रसङ्गः कृतः। इतः पूर्वस्मिन्नधिकरणे साक्षात् प्राण एव निरूपितः। अतोऽपि च पूर्वेषामधिकरणानां परस्परसाङ्गत्यम्।
ज्यैष्ठ्यादिगुणोपपादनान्तर्भावेन वसिष्ठत्वादीनामप्यनुसन्धेयत्वमुक्तम्। तत्प्रसङ्गात् ब्रह्मणस्सर्वविद्यावेद्यत्वात् तत्स्वरूपनिरूपकधर्माणामानन्दादीनां तत्स्वरूपनिरूपणान्तर्भावेनानुसन्धेयत्वमुच्यतेइति सङ्गतिः। भाष्येच सङ्गतिस्स्पष्टा द्दश्यते ' अत्र ब्रह्मस्वरूपगुणानां सर्वासु परविद्यासूपसंहारोऽस्ति नेति विचार्यते ' इति। तदर्थविचारस्तु- किमानन्दादयो गुणास्सर्वासु विद्यासूपसंहार्याः, उत यत्र श्रूयन्ते तत्रैवेति। किमानन्दादीनामैश्वर्यादिवत् गुण्यपृथक्त्वमात्रमेव, उत ब्रह्मस्वरूपवत् स्वरूपप्रतीत्यनुबन्धित्वमस्तीति। पूर्वपक्षाभिप्रायेण सङ्गतिं प्रदर्शयन् पूर्वपक्षं तावदाह--नानाशब्देति। अयमर्थः-- पूर्वं गुणभेदाद्विद्याभेद इति भवतैवोक्तम्, तेन तत्र तत्र श्रुतानामन्येषां गुणानां व्यवस्थितिस्सिद्धा, तद्वदेव सत्यत्वादीनामपि धर्माणां ब्रह्मस्वरूपव्यतिरिक्तानां विद्याभेदेन व्यवस्थितिरिति पूर्वपक्षिणोऽभिप्रायः। उत्तरत्र सूत्रकारो ' नाना शब्दादिभेदात् ' इति गुणभेदाद् भिदुरां ब्रह्मविद्यां वक्ष्यति। तेन स्वप्रकरणपठितात् रूपादन्यत् विद्यान्तरस्य रूपम् अन्यत्र विद्यान्तरे न योज्यम्। उभयत्रापि पठितं चेत् उभयत्रापि योज्यमस्तु नाम। इयमेव
हि नीतिविदां मर्यादा। तस्मात् एवं न्यायमर्यादानिर्णीतत्वात् सत्यत्वपूर्वा गुणाअपि सत्यत्वज्ञानत्वानन्तत्वानन्दत्वामलत्वान्यपि तदितरगुणवत् व्यवस्थापनीयस्स्युरिति पूर्वः पक्षः। तदिदमपाकरोति- मैवमिति। अपाकरणप्रकारमेव विवृणोति-- ब्रह्मेति। अयमर्थः- लोके हि वस्तूनां गुणा द्विविधाः, तत्र स्वरूपनिरूपकाः केचित्, निरूपितस्वरूपविशेषकाश्चापरे, यत् स्वरूपनिरूपकं तत् वस्तुस्वरूपप्रसङ्गे सर्वत्रान्वेति 
यथा घटप्रसङ्गे घटत्वम्। निरूपितस्वरूपविशेषकं तु रक्तत्वकृष्णत्वादिकं तत्रतत्र व्यवतिष्ठते। एवं स्वरूपनिरूपकत्वादानन्दादीनि सर्वत्रानुवर्तन्ते। परे पुनः प्रियशिरस्त्वादयस्तत्रतत्र व्यवतिष्ठन्त इति सर्वविद्यासाधारण्यमेवानन्दादीनाम्। ब्रह्मस्वरूपेति -- ब्रह्मस्वरूपावर्गतिर्यस्माद्भवति तत् स्वरूपवत् सर्वासु विद्यास्वपेक्षणीयमिति। अयमन्वारोहः। स्वरूपनिरूपकधर्मत्वात् स्वरूपप्रतिपत्त्यर्थमेवेति तत्त्वम्।। 
15. प्रसक्तं सत्यत्वादिकं स्वरूपेण विभज्य दर्शयति-- सत्यत्वमिति। सत्यत्वं विश्वहेतौ परस्मिन्ब्रह्मणि बहुविधचिदचिद्विक्रियाजालहानेर्भवति ज्ञानत्वं ज्ञातृभावात् भवति। ज्ञानब्दः कर्तर्यपि प्रयुज्यते 'कृत्यल्युटो बहुलम् ' इति कर्तर्यपि ल्युट्प्रयोगसम्भवात्। 'नन्दिग्रहिपचादिभ्यो ल्युणिन्यचः ' इति कर्तर्येव ल्युप्रयोगमाश्रित्य निर्वोढुं शक्यत्वात्। 'तद्गुणसारत्वात्तु तद्व्यपदेशः ' इति ज्ञानगुणसारे ज्ञानशब्दस्य प्रयोक्तुमपि शक्यत्वात्।
स्वरूपस्य स्वप्रकाशत्वेन स्वप्रकाशस्वरूपवाचिनो ज्ञानशब्दस्य तत्रैव समन्वयाच्च। नन्वत्र कर्तृत्वेन भावत्वेन प्रत्यभेदेनापि बहुधानिर्वाहे सति अर्थभेदात् स्वरभेदस्यादित्याशङ्क्य तत्राप्युत्तरमाह - स्वरबहुलतयेति। स्वरस्य वैकल्पिकत्वादित्यर्थः। यत्र स्वरानुपपत्तिर्न विद्यते तत्र तथैव स्वीकार्यम्। यत्र पुनस्स्वरभेदोऽङ्गीकार्यः, तत्र ' बहुलं छन्दसि ' इति स्वरादीनां बहुलत्वेन न सङ्कटं किञ्चित्। अन्यथा कथं ' उणादयो बहुलम् ' इत्यादिव्यपदेशो भगवतः पाणिनेरपि। त्रिविधपरिच्छेदाभावरूपं ब्रह्मणोऽनन्तत्वं वक्तुं परिच्छेदप्रकारमाह- त्रिद्वियकाभिरिति। त्रिपरिच्छिन्ना घटादयः देशतः कालतो वस्तुतश्च परिच्छिन्नत्वात्। द्विपरिच्छिन्नः परमाणुः अणुत्वादनन्तर्यामित्वाच्च। एकपरिच्छिन्नः पुनः कालः विभुत्वे नित्यत्वे च सति केवलमनन्तर्यामित्वेन वस्तुपरिच्छिन्नत्वात्। ब्रह्मण आनन्त्यमप्याह- तस्येति। तिसृभिः परिच्छित्तिभिरयोगात् परब्रह्मण आनन्त्यमिति।
सदा निर्मलानन्दधाम्न इति वचनमानन्दस्य ब्रह्मगुणेषु प्राधान्यप्रक्यापनार्थम्।।
 16. ननु जन्मादिसूत्र एव ब्रह्मणो लक्षणमुक्तम्। तच्च लक्षणं लक्षणत्वादेव समानासमानजातीयव्यावर्तकम्, अतस्तेनैव लक्षणेनालम्, किमर्थमिदं स्वरूपलक्षणमिति सत्यत्वादिकमुच्यत इत्याशङ्क्य प्रयोजनविशेषाभिधानेन परिहरति-- उक्तमिति। नन्विचि चोद्यं द्योतयति। तेनैव स्वरूपावगातिः स्यात्। सत्यत्वादिकमत्र निरर्थकमेव।
सत्यादिशब्देन तदेव ब्रह्मोच्यते चेत् पौनरुक्त्यम्। अन्यच्चेत् तर्हि ब्रह्म न स्यात्। नहि ब्रह्मद्वितयमस्ति। लक्षणान्तरं चेत् कृतकरत्वादेव नैरर्थक्यम्। प्रयोजनविशेषोऽस्ति चेत् तत्त किमिति विशदं प्रकाशयेति पराभिप्रायः। परिहरति- नेति। तदेव विवृणोति- हेतोरिति। ईश्वरस्य जगत्कारणत्वे प्रतिपन्ने कारणत्वाशङ्कितदोषपरिहारार्थं सत्यत्वादिकमभिधीयत इति भाष्यकारैरेव प्रागेवोक्तम्। अचित्संसृष्टजीवमुक्तनित्यानामनुक्रमेण व्यवच्छेदात्। तेन सर्वविलक्षणत्वेन प्रतिपन्नब्रह्मस्वरूपपरिशोधनार्थं सत्यादिवाक्यमपीति न नैरर्थक्यप्रसङ्गः। किञ्चास्मत्पक्षे ब्रह्मणि नानागुणोपादानमुपासनार्थम्, अथवा फलदशायामनुसन्दानार्थमिति सर्वसाफल्यसिद्धिः।।
 17. ननु ब्रह्मध्यानार्थं सत्यत्वाद्यनुसन्धेयमित्युक्तं भवता, तर्हि ब्रह्मानुध्यानं प्रियशिरस्त्वाद्यनुसन्धानेनापि सिध्यतीत्याशङ्क्य वैषम्यं दर्शयति- नन्विति। अयमत्र शब्दार्थः-- ब्रह्मानुध्यानं 'तस्य प्रियमेव शिरः ' इत्यादिभिरपि सिध्यतीति। प्रियशिरस्त्वादीनामपि ब्रह्मणि नियमेनानुसन्धानं स्यादित्याशङ्क्य तत्रार्धाङ्गीकारमाह- बाढमिति। अयमर्थः-- त्वदुक्ते किञ्चिदङ्गीक्रियते किञ्चिच्च न, प्रियादीनां परमानन्दरूपब्रह्मान्तर्भावादङ्गीकारः पक्षादीनां परकल्पनामात्रत्वादनङ्गीकारश्च। तेन प्रियादीनामपि ब्रह्मस्वरूपावगतिहेतुत्वात् ते प्रियदयो गुणाः सर्वानुवृत्ताः। प्रियाद्यैस्तदवगतिः-- प्रियमोदप्रमोदादिभिर्ब्रह्मस्वरूपावगतिरित्यर्थः। तर्हि पुच्छत्वादिकमपि ' ब्रह्मपुच्छं प्रतिष्ठा ' इत्यादिभिरधीतमनुसन्धेयं स्यादित्याशङ्क्यासम्भवान्नेत्याह-- पुच्छाद्यंश इति। असम्भवमेवाह-- निरंशे ब्रह्मणि पुच्छाद्यंशे न भवतीत्यन्वयः। तर्हि ब्रह्मणि पुच्छत्वद्दष्टिस्स्यात्, द्दष्टिविधौ ह्यविद्यमानस्य दर्शनं भूषणमेव स्यादित्याशङ्क्य परिहरति- न चेति। अपकृष्टे ह्युत्कृष्टद्दष्टिविधानं द्दष्टिविधिः। यथा 'मनो ब्रह्मेत्युपासीत ' इत्यादौ। इह पुनर्ब्रह्मणि पुच्छत्वादिद्दष्टिश्चेत् विपरीतमेव स्यात्। उत्कृष्टब्रह्मणि अपकृष्टपुच्छत्वादिद्दष्टिविदेरयोगात्। तर्हि ' तस्य प्रियमेव शिरः' इत्यादेः कथमिह परिकल्पनमित्याशङ्कायां तत्परिकल्पने निर्वाहमाह-- तस्मादिति। एवं प्रियशिरस्त्वादीनां बुद्ध्योहार्तत्वोपपादनात् उत्तरत्राभिधीयमानचित्याग्निरूपक्रमवदिह परस्मिन् ब्रह्मणि शिरःप्रभृतिपरिकल्पनं समुचितमेव।।
 18. अत्रानन्दादिशब्दानामर्थभेदं पक्षभेदेनोक्त्वा भाष्यकाराभिमतप्रकारेण स्वीयमर्थं निगमयति- आनन्दत्वेति।
केचिदत्र सौत्रमानन्दशब्दं स्वरूपस्य आनन्दरूपत्वप्रधाने वर्णयन्ति। अपरे पुनः धर्मानन्दाभिदानमाहुः। तद्गुणसारत्वादिति न्यायेनानन्दित्वमेवानन्दशब्दः प्राहेति। तथा तृतीयं पक्षमाह- तदुभयवचनमिति। आनन्दित्वमानन्दत्वञ्चोभयमपि आनन्दशब्दः कथयतीति। अत्र पक्षद्वमपि विकल्पेनैककोटित्वेनोपात्तम्। अयमर्थः- आनन्दत्वमेवोच्यत इत्येके। अपरे आनन्दित्वमेव यद्वोभयमपीत्याहुः। यद्वा केचिच्छब्दावृत्त्या पक्षत्रयमपि त्रयाइणां पक्षइति पृथक्पृथक् पक्षत्वेन वाच्यम्। अत्रानन्दशब्दोक्तमर्यादां ज्ञानशब्देऽप्यतिदिशति- ज्ञानोक्ताविति। 
ज्ञानत्वं ज्ञानित्वं तदुभयं वा ज्ञानशब्देनोच्यत इति। एवं पक्षभेदानुक्त्वा भाष्यकाराभिप्रेतं पक्षं वैशद्याय दर्शयति--तदितरसमतेति। अयमर्थः -- ब्रह्मस्वरूपप्रतिपत्तिवेलायां ब्रह्मव्यतिरिक्तार्थसाम्यशङ्का यावता विशेषणेन न स्यात् तावद्धर्मानुवृत्तिस्तावद्विशेषणानि बहुभजनपदे सर्वब्रह्मविद्यावेद्ये परस्मिन् ब्रह्मणि अनुसन्धेयानीत्यत्र स्थाप्यते। तानि च सत्यत्वज्ञानत्वानन्तत्वानन्दत्वामलत्वान्यनुक्रमेणोपयुक्ततया भाष्य एव स्थापितानीति तत्रैव विस्तरेण द्रष्टव्यम्।।
*3.3.5.
 19. पूर्वप्रस्तुतावशिष्टतया सङ्गतिर्भाष्ये। तदर्थविचारस्तु-- छान्दोग्यवाजसनेयकवाक्ययोः प्राणवासोद्दष्टिपरत्वमाचमनीयास्वप्सु प्रतीयते नेति। अत्र पूर्वपक्षमाह- आचामेदिति। भाष्ये वाक्यार्थस्य विस्तृतत्वात् शब्दान्वयमात्रप्रदर्शनमत्र क्रियते। अत्राचामेदिति विधिश्रवणात् विधेश्च ' अप्राप्ते शास्त्रमर्थवत् ' इति न्यायेनापूर्वार्थे तात्पर्यात् स्मृत्याचारप्राप्ताचमनव्यतिरिक्तमाचमनान्तरं विधीयत इति। तमिमं पक्षं प्रतिक्षिपति--मैवमिति। प्रतिक्षेपप्रकारमाह -- स्मृत्यादीति। भोजनाङ्गस्याचमनस्य समृत्यादिसिद्धत्वात् प्राणवासस्त्वानुसन्धानपूर्वमेवात्र विधीयते। तेनापूर्वार्थविशेषविधानादस्मिन्पक्षे न विधिभङ्गः। तर्ह्यपूर्वाचमनविधानाभावे पूर्वस्य तस्याचमनस्य सिद्धत्वात् आचामेदिति कथं विधिश्रवणमित्याशङ्क्याह-- भुज्जीतेति। यथा 'स्नात्वा भुज्जीत ' इत्यत्र प्राप्ते भोजने विधिश्श्रूयते, अथापि विधिरप्राप्तस्नानविधानपर एव, एवमत्राप्याचामेदिति पूर्वप्राप्ताचमने विधिश्श्रूयतां नाम, अथाप्यप्राप्तप्राणवासस्त्वानुसन्धान एव विधिर्भवेत्। अतो न शब्दान्वयविरोधः। अन्यत्र स्थितस्य विधिश्रवणस्य उपक्रमोपसंहारादितात्पर्यलिङ्गपरामर्शेनान्यत्रान्वयेन निर्वाहस्तान्त्रिकाणां सम्मत एवेति तथैवात्र स्यात्। प्राप्तधात्वर्थनिष्ठ इति पूर्वप्राप्ताचमनमुच्यते। श्रवणं तत्रास्तु तथापि तात्पर्यमन्यत्रेत्यर्थः। अत्राप्युपक्रमोपसंहारादिपरमर्शेन वाक्यस्य प्राणवासस्त्वानुसन्धानविधानपरत्वं भाष्य एव विवृतमिति विस्तरभयादुपरम्यते। ननु प्राणविद्या पूर्वमप्युक्ता किमर्थमिदानीमप्युच्यत इति बालिशचोद्ये परिहारमाह-- प्रागिति। पूर्वं प्राणविद्यायां भेदाभेदादिचिन्ता कृता, इदानीं प्राणविद्यायामाचमनीयानामपां प्राणवासस्त्वानुसन्धानरूपमङ्गं चिन्त्यत इत्यधिकरणभेदोपपत्तिः।।
 20. एवमुक्तेऽप्यधिकरणार्थे शिष्याणां वैशद्याय उक्ताननुक्तांश्च हेतुविशेषान् संगृह्य कथयति- आदाविति। उपक्रमोपसंहारयोर्वासःपरिधानमित्येको हेतुः। अपरमपि हेतुमाह-- मन्यतिरिति। 'मन्यन्ते ' इति मन्यतिशब्दप्रयोगे द्दष्टिविध्यर्थ एव। ननु प्राणवासस्त्वमस्तु, अनेन किं प्रयोजनमित्याशङ्क्य प्रयोजनमाह-- आराध्यप्रियार्थेति। अयमर्थः-- विहितायाः क्रियाया योग्यमेव प्रयोजनं कल्प्यम्, यथा विहिताया आचमनक्रियायाः प्रयोजनमाराध्यप्रीतिः, एवं प्राणवासस्त्वानुसन्धानस्यापि प्रयोजनमाराध्यप्रीतिरेव। सा च मन्यतिराराध्यप्रियार्थेत्यन्वयः। ननु प्राणवासस्त्वानुसन्धानवचनं स्तोत्रमेव किं न स्यादित्याशङ्क्य प्रतिक्षिपति-- स्तुतिरिति। गत्यभावे हि स्तुतिरभिनन्द्या, अत्रापूर्वार्थविधानेन गतिसम्भवे सति स्तुतिर्न कल्प्येत्यर्थः। अत्र च 
'अद्भिः परितधति ' इति परिधानरूपापूर्वार्थस्य विशेषतः प्रतिपादनात् प्राणवासस्त्वानुसन्धानविधिर्युक्त एव। किञ्च प्राणोऽत्राराधनीयत्वेन प्रतिपाद्यते आराधनीयस्य च देवताविशेषस्याद्भिः परिधानवचनमाराधनाङ्गत्वात् युज्यत एव। यथा लोके वस्रप्रदानं देवताराधनाङ्गं तद्वदिहापीति भाव्यम्।।
*3.3.6. 
 21. अत्र पूर्वाधिकरणं प्राणविद्याशेषत्वेन प्रसङ्गसङ्गत्योक्तम्, तत्पूर्वाधिकरणे पुनस्स्वरूपेनिरूपकधर्मणां स्वरूपप्रतीत्यन्तर्भावेनोपसंहार्यत्वमुक्तम्। अधुना पुनस्सत्यसङ्कल्पत्वान्तर्भूतानां वशित्वादिगुणानामुपसंहार उच्यत इति सङ्गतिः। तदर्थविचारस्तु-- वाजसनेयकेऽग्निरहस्ये बृहदारण्यके च शाण्डिल्यविद्या आम्नाता, किमत्र विद्या 
भिद्यते नेति। किमुभयत्र रूपभेदोऽस्ति नेति। किमग्निरहस्ये वशित्वादिप्राप्तिरस्ति नेति। किं मनोमयत्वसत्यसङ्कल्पत्वाम्नानमेव गुणिप्रत्यभिज्ञाया वशित्वादिप्राप्तिं गमयति नेति। अत्र पूर्वपक्षी मन्यते- 'समिधो यजति ' इत्यादिवत् अविशेषपुनश्श्रवणात् विद्याभेदोऽवर्जनीयः। नचाध्येतृभेदादविशेषपुनश्श्रवणमिति न तेन भेद इति वाच्यम् ; शाखैक्ये सति अध्येतृभेदासम्भवात्। एकस्यां शाखायामध्येतृभेदो न सम्भवतीति साधारणोऽयं न्यायः। अतोऽत्र विद्याभेदस्स्यादिति। नचात्र गुणविधिः कश्चित् द्दश्यते येन विद्यैक्यमाश्रीयेत। यदि गुणाभिधानमत्र स्यात्, तदा खलु पूर्वस्यामेव विद्यायां गुणविधानार्थं पुनश्श्रवणमिति वक्तुं शक्यते। तस्मात् विद्याबेदः स्वीकर्तव्य इति। तदिदमाह--शाखैक्य इति। अयमत्र शब्दार्थः--शाखैक्ये सिद्धे सति अध्येतृभेदोऽस्तीति वक्तुं न शक्यते। अत्र कश्चिदपि गुणो न विधेयः, तेन गुणविधानार्थं पुनरभिधानमिति न वाच्यम्। तस्मादुक्ताविशेषश्रवणमिह विद्यां कथं न भिन्द्यादिति। उक्तं पक्षं प्रतिक्षिपति--मैवमिति। प्रतिक्षेपप्रकारमाह-यद्यपीति। अत्र गुणविधिर्नास्तीति भवतोक्तं तत्तथैव, विधेयस्य गुणान्तरस्यात्रादर्शनात्। तथापि पूर्वोक्तस्यैवात्रानूक्तिर्व्यक्त्यै विविच्याभिधानेनोक्तार्थाभिव्यक्त्यै सौकर्यतश्च शिष्याणां सौकर्यार्थश्च। तत्र द्दष्टान्तमाह -- व्यसनेति। लोके हि समासेनोक्तमर्थं विग्रहवाक्येन व्यासेनापि वदन्ति तद्वदत्रापि सत्यसङ्कल्पत्वशब्देनोक्तमेव तदन्तर्गतं वशित्वादिकं वशित्वादिशब्देनापि विव्रियते तेन विवरणार्थमेव पुनरनुवाद इति न कश्चिद्दोष इति।।
 22. अत्र कश्चिच्चोदयति-- ननु वाजसनेयकवाक्ये स्थलद्वयपठिता शाण्डिल्यविद्या भाष्यकारैरुपात्ता न पुनश्छान्दोग्यवाजसनेयकयोः पठिता शाण्डिल्यविद्या भिन्ना अभिन्ना वेति विचारिता, तत् किमर्थमित्याशङ्क्य एकत्र निर्णीतस्य न्यायस्येतरत्रापि स्वयमेव योज्यत्वात् स्वयमेव शिष्या विदाङ्कुर्वन्त्विति भाष्यकाराभिप्राय इति परिहरति-- छन्दोगैरिति। अयमत्र शब्दार्थः-- छन्दोगेस्तथा वाजिभिश्च स्फुटमेवानुपठिता शाण्डिल्यविद्या भाति इहोदाहरणे भेदाभेदावमर्शो भाष्यकारैः किमिति न सन्दर्शित इति। इममाशङ्कां परिहरति- तद्ब्रूम इति। तदेव विवृणोति-- यत्र यत्रेति। वाजसनेयके वा छान्दोग्ये वा यत्रयत्र वशित्वाद्यधिकपठनं द्दश्यते तत्रतत्राधिकानां गुणानां सत्यसङ्कल्पत्वादिगुणान्तर्भावादियुक्तौ सत्यामधिकमनधिकं वेति साधारणोक्तेर्युक्तत्वादित्यर्थः। एकत्र निर्णीतन्यायसिद्धार्थस्य पुनरभिधानापेक्षाभावादित्यर्थः।।
 23. पुनरुक्तस्यार्थस्यात्यन्तवैशद्यार्थं वाजसनेयकोक्तस्थानद्वन्द्वशाण्डिल्यविद्यायाः प्रकारभेदं दर्शयन् अत्र विद्यैक्यसिद्ध्यथ रूपभेदाभावमप्याह-- स्थानद्वन्द्व इति। वाजसनेयके ह्यग्निरहस्ये वशित्वादिविरहिता सत्यसह्कल्पत्वाद्युक्तिमती शाण्डिल्यविद्या सम्माम्नाता। बृहदारण्यके वशित्वाद्यविरहिता सैवाम्नात्। तेनात्र वेद्यभेदेन रूपभेदात् शाण्डिल्यविद्याया भिदुरता कल्पनीयेति चेत्। तदिदं प्रतिक्षिपति- नेति। तदेव विवृणोति--
आरण्येति। बृहदारण्यकोक्तं वशित्वादिकमग्निरहस्योक्तसत्यसङ्कल्पताया भिन्नं चेत् तदा रूपभेदात् विद्याभेद
इति वक्तुं शक्यते, नचैतद्भिन्नं सत्यसङ्कल्पत्वविवरणरूपत्वात् वशित्वादेः, तेन रूपभेदाभावात् न विद्याभेदः।
तदेवोपपादयति--सेति। सा सत्यसङ्कल्पता अग्नेः रहस्ये अधीता। सत्यसङ्कल्पताया विवरणरूपत्वात् वशित्वादिकमपि तत्रैवाधीतमेव भवति। तेन रूपभेदाभावात् न विद्याभेद इत्याह- अधिकविरहत इति।।
 *3.3.7.
 24. पूर्वं शाण्डिल्यविद्यायां रूपभेदाभावात् विद्यैक्यमुक्तम्, तर्हि बृहदारण्यकोक्तादित्यमण्डलाक्ष्यन्तर्वर्तिपुरुषविषयविद्यायामपि रूपभेदाभावात् विद्यैक्यमित्याशङ्क्य स्थानभेदाद्रूपभेदोऽस्तीत्यभिधीयत इतीह सङ्गतिः। तदर्थविचारस्तु- आदित्याक्ष्यन्तर्वर्तिनोराम्नाते किमेते नामनी यथाश्रुतमेकैकव्यवस्थिते, उतोभयत्राप्यव्यवस्थयोपसंहार्ये इति। किमत्र विद्यैक्यमुत नेति। किं व्याहृतिशरीरस्योपास्यत्वमुभयत्र विद्यैक्यं गमयति नेति। किमुपास्यगुणैक्यमात्रमभेदहेतुः, उत स्थानैक्यमपीति।
स्थानं किमुपास्यान्तर्गतमुत नेति। अत्राक्ष्यादित्यान्तर्वर्तिनोः पुरुषयोरुपासने रूपैक्याद्विद्यैक्यमाशङ्क्य उभयत्रापि स्थानभेदेन रूपभेदात् विद्याभेत इति दर्शियति-- अक्षीति। शब्दार्थस्तु-- अक्ष्यादित्योपलक्ष्ये भगवति भजनं संयोगरूपचोदनाद्यैक्यादेकमेव स्यात्। तेन द्वयोरपि नाम्नोरूभयस्थानस्थे परस्मिन् ब्रह्मणि अनियतिरेव स्यादिति। तमिमं पक्षं प्रतिक्षिपति-नेति। तत्र हेतुमाह- स्थानत इति। स्थानभेदेन रूपभेदस्य विद्यामानत्वात्। तमेव रूपभेदमुपपादयति-- स्थानमिति। स्थानं हि भगवतस्तत्स्थानावस्थितत्वप्रतिपत्त्यै ह्युपदिश्यते। अत्र 
प्रतिबन्दीमाह-- न चेदिति। यदि स्थानं नैरर्थक्येनोपदिश्यते तर्हि तत् रूपमपि ताद्दग्विधमेव स्यादित्यर्थः। उक्तमर्थं सहेतुक्तं निगमयति- तस्मादिति। अनयोर्नाम्नोर्व्यवस्थयैवोपसंहार इत्यर्थः।।
*3.3.8.
 25. पूर्वाधिकरणे नाम्नोस्स्थानभेदात् व्यवस्था कृता इह पुनरनारभ्याधीतस्य सम्भृत्यादिकस्यापि तेनैव स्थानभेदेन व्यवस्थोच्यत इति सङ्गतिः। तदर्थविचारस्तु-- राणायनीयानां खिलेषु 'ब्रह्मज्येष्ठा वीर्या सम्भृतानि ' इत्यादिवाक्यानि श्रूयन्ते तत्र सम्भृतिद्युव्याप्त्यादिकं कथ्यते।तत्किं सर्वविद्यासूपसंहार्यमुत कासुचिदेवति। तदर्थं विचार्यते-- किमनारभ्याधीतानां सर्वासु विनियोगः, उत कासुचिदेवेति। किं सामर्थ्यं सर्वासु विद्यासु विनियुङ्क्ते उत कासुचिदेव विनियुङ्क्त इति। अत्र पूर्वपक्षमाह-- सम्भृत्यादिरिति। ' ब्रह्म ज्येष्ठा ' इत्यादिवाक्योक्तः सम्भृत्यादिर्गुणौघः प्रकरणपठनाभावात् सर्वास्वपि विद्यास्वन्वीयेतेति। सिद्धान्तमाह-- नेति। तत्र हेतुमाह-- क्वचिदिति। अयमर्थः-- न सर्वत्रान्वेति, अपितु क्वचिदेव, अगतिकात् लिङ्गात् क्वचिदेवेति स्थापितत्वात्। लिङ्गस्यागतिकत्वमनन्यथासिद्धत्वम्। तदेव हि प्राबल्यहेतुः। अन्यथासिद्धानां हेतूनां दुर्बलत्वात्। अनन्यथासिद्धत्वमेव विशदं प्रकाशयति-- अल्पेति। अयमर्थः-- ' ब्रह्म ज्येष्ठा ' मन्त्रे ' ब्रह्माग्रे ज्येष्ठं दिवमाततान ' इति ब्रह्मणो विश्वव्यापित्वमुक्तम्। तच्च विश्वव्यापित्वमल्पस्थानासु विद्यासु न घटते, अपितु व्याप्त्या ब्रह्मोपासनेष्वेव घटते। तेनैतन्मन्त्रस्थविश्वव्याप्त्यादेः स्वोचितस्थानवृत्तेरवश्यम्भावादेकस्मिन् मन्त्रे द्युव्याप्त्या सह पठिता इतरे सम्भृत्यादिधर्मास्तत्समस्थानिनः द्युव्याप्तिर्यत्र वर्तते तत्रैव सह वर्तन्त इति तत्समस्थानिन इति।।
*3.3.9
 26. द्युव्याप्तिसन्निधिसमाम्नातस्य सम्भृत्यादेस्तत्समानस्थानानुप्रवेशात् एकविद्यान्वय उक्तः, इदानीं ब्रह्मविद्यासन्निधिसमाम्नातपुरुषविद्याया ब्रह्मविद्याशेषत्वमुच्यत इतिसङ्गतिः। तदर्थविचारस्तु-- तैत्तिरीयके 'तस्यैवं
विदुषो यज्ञस्य ' इत्यादिना पुरुषविद्या आम्नाता, तथा छान्दोग्येऽपि 'पुरुषो वाव यज्ञः ' इत्यादिनापुरुषविद्या आम्नाता, किमुभयत्र विद्यैक्यमुत विद्याभेद इति। तदर्थं विचार्यते-- किमुभयत्र रूपफलसंयोगभेदोऽस्ति न वेति। किं ' प्र ह षोडशं वर्षशतं जीवति ' इति च्छान्दोग्योक्तायुःप्राप्तिरेवोभयत्र फलमुत तैत्तिरीयपुरुषविद्यायां ब्रह्मप्राप्तिः फलमिति। किं तैत्तिरीयपुरुषविद्या ' ब्रह्मणे त्वा महस ओमित्यात्मानं युञ्जीत ' इति प्रकृतब्रह्मविद्याङ्गमुत नेति। किं ' तस्यैवं विदुषः ' इति निर्देशो ब्रह्मविद्याङ्गत्वमवगमयति नेति। अत्र पूर्वपक्षमुपन्यस्य प्रतिक्षिपति-- आख्याद्यैक्यादिति। संयोगरूपचोदनाख्यानामैक्यात् पुरुषविषययोर्विद्ययोरभेद इति। तमिमं प्रतिक्षिपति-- अयुक्तमिति। संयोगरूपचोदनाखायविशेषात् पुरुषविद्ययोरैक्यमित्ययुक्तम्। अयुक्तत्वमेव दर्शयति--यज्ञाद्याकारक्सृप्तेरिति। तैत्तिरीयके यथा यज्ञाद्याकारक्लृप्तिः, न तथा छान्दोग्ये। उभयत्रापि वैषम्यस्य दर्शनात्।तेन रूपभेदात् विद्याभेदः। किञ्च तैत्तिरीयके पुरुषविद्या ब्रह्मविद्याशेषत्वात् पूर्वोक्तब्रह्मविद्याफलमेव अत्र फलतया निर्दिश्यते। छान्दोग्ये तु आयुःप्राप्तिः फलत्वेनोच्यते। तेनोभयत्रापि फलभेदोऽस्तीति न सेयोगाद्यविशेष इति विद्यैक्यम्।।
 27. अत्र कश्चित् पुरुषविद्याप्रसङ्ग एव न कर्तव्यः प्रस्फुटपूर्वपक्षहेत्वभावादित्याशङ्कते तामाशङ्कां प्रतिक्षेप्तुमनुवदति--स्फुट इति। द्वयोरपि पुरुषविद्ययोः रूपादिभेदे स्पष्टे सति नामसाम्यादिमात्रात् हठेनैव समुपनतः पुरुषविद्यापूर्वपक्षः अत्यन्तमृदुत्वादवाच्य इति एतदधिकरणं विफलमेवेति। इममाशङ्कां निराकरोति-- नेति। निराकरणे कारणमाह--अन्येति। अत्र खलु द्वे विद्ये ' ब्रह्मणे त्वा महस ओमित्यात्मानं युञ्जीत ' इति पूर्वं विहिता न्यासविद्या अन्या। इयं तु ' तस्यैवं विदुषः ' इत्याम्नाता पुरुषविद्या तच्छेषभूता अन्या तेन न्यासविद्याप्राधान्यकथनार्थं तच्छेषभूता पुरुषविद्या पुनरत्र विशोध्यते। छान्दोग्यस्था पुरुषविद्या पुनरायुःप्राप्त्यर्थत्वेन विघानात् न ब्रह्मविद्याङ्गभूता त्वनया पुरुषविद्यया तादात्म्यं भजत इति न पुरुषविद्ययोरैक्यप्रसङ्ग इति वक्तव्यमशेषं न्यासविंशत्यादिषु प्रबन्धान्तरेषु व्यक्तमुक्तमिति नेह प्रतन्यते।।
 28. अत्र पुरुषविद्याविषयपक्षद्वयं तत्तदेकदेशिप्रोक्तमनूद्य उभयथापि भाष्यकारपरिकल्पिताधिकरणचिन्ता सङ्घटत इति सन्दर्शयति-- यद्यैवमिति। अयमत्र केषा़ञ्चित् पक्षः-- इद्द यज्ञद्दष्टिर्न कल्प्यते अपितु पूर्वोक्तन्यासविद्यानिष्ठस्य माहात्म्यप्रदर्शनार्थं सकलमपि कर्मजातं तस्य शरीर एव वर्तत इति यज्ञक्लृप्त्या 
प्रशंसामात्रमुच्यते यज्ञानङ्गभूतचातुर्मास्यादेर्मध्ये परिकल्पनात्। अपरे पुनरेवं मन्यन्ते-- अपर्यनुयोज्यस्वभावा खलु श्रुतिः। अतस्तत्प्रामाण्यवशात् ताद्दग्विधं यज्ञान्तरमस्तीति तत्कल्पनरूपा पुरुषविद्यापि काचित् विद्यत इति
 पुरुषविद्यायोर्भेदोऽपि प्रतिपाद्यत इत्यैक्यासिद्धिः। तेन क्वचित्पक्षे पुरुषविद्ययोरभावादैक्यासिद्धिः पक्षान्तरे तु तयोरूपदिभेदादैक्यासिद्धिरित्यैक्यनिराकरणार्थमिदमधिकरणं सङ्गच्छते। तदिदं सर्वमभिप्रेत्याह-- तिष्ठत्विति। द्वयोरपि पक्षयोर्भाष्यकारकल्पिताधिकरणप्रकारस्य सुघटतैव वर्तते। तर्हि कोऽयं परमार्थ इत्याशङ्क्य यथासम्प्रदायमभिधीयताम्, असाम्प्रदायिकपक्षो न संग्राह्य इति सामान्यतः प्राह-- सम्प्रदाय इति। युक्तियुक्तत्वात् प्राक्तन एव परिग्राह्य इत्यर्थः।।
*3.3.10
 29. ब्रह्मविद्यासन्निधिसमाम्नानात् ब्रह्मविद्याङ्गत्वं पुरुषविद्याया उक्तम्, इदानीं पुनर्ब्रह्मविद्यासन्निधिसमाम्नातानां ' शन्नो मित्रः ' इत्यादिमन्त्राणां ब्रह्मविद्याङ्गत्वं स्यादिति शङ्कया सङ्गतिः। तदर्थविचारस्तु-- किमुपनिषदारम्भेष्वधीताः 'शुक्रं प्रविध्य ' ' शन्नो मित्रः ' इत्यादयो मन्त्राः प्रवर्ग्यादीनि च कर्माणि विद्याङ्गमुत नेति। किमेषां श्रुतिलिङ्गवाक्यैः कर्मस्वेव विनियोगः, उत ब्रह्मविद्यायां प्रकरणाद्विनियोगः। किमेषां प्रकरणपाठोऽङ्गत्वाय उत दिवाकीर्त्यारण्यानुवाक्यतायै। अत्र पूर्वपक्षमाह-- युज्येरन्निति। 'शन्नः ' इत्यादिमन्त्रा ब्रह्मविद्यापरिसरपठितत्वात् तेषां विद्याशेषत्वाविशेषाच्च सर्वविद्यास्वपि शेषत्वेन युज्येरन्निति। तदेतत्प्रतिक्षिपति-- नेति। तत्र हेतुमाह-- तदुदितेति। अयमर्थः-- लिङ्गात् तत्तत्कर्मशेषत्वं प्रतीयते, सन्निधेर्ब्रह्मविद्याशेषत्वम्, तत्र लिङ्गसन्निध्योर्लिङ्गस्यात्यन्तबलीयस्त्वं सर्वेषामपि सम्मतम्। तत्र ' शन्नो मित्रः ' इत्यादिमन्त्रस्य ' नमो ब्रह्मणे ' इत्यादिना लिङ्गेनाध्ययनशेषत्वस्य स्पष्टद्दष्टत्वादत्यन्तकनीयसा सन्निधिना कल्पनीयं ब्रह्मविद्याशेषत्वे 'शुक्रं प्रवीध्य ' इत्यादिमन्त्रस्यापि ब्रह्मविद्यासन्निधिसमाम्नातस्य ब्रह्मविद्याशेषत्वं स्यात्। तत्त विरुद्धमेव ' शुक्रं प्रविध्य हृदयं प्रविध्य ' इति परपीडाप्रार्तनात्मकस्य कर्मणो ब्रह्मविद्याविरोधित्वेन तदङ्गत्वकल्पनायोगात्, लिङ्गतो दुर्बलत्वाच्च सन्निधिसमाम्नानस्य। तेन न ब्रह्मविद्याशेषत्वमिति कथं सर्वविद्याङ्गत्वकल्पनं योयुज्येत।।
*3.3.11
 30. अत्र ब्रह्मविद्यासन्निधिसमाम्नातानां 'शुक्रं प्रवीध्य ' इत्यादीनां ब्रह्मविद्यानङ्गत्वमुक्तम्। तथा सन्निधिसमाम्नातहानोपायनचिन्ता अनन्तरं प्राप्तेति सङ्गतिः। अथवा 'शुक्रं प्रवीध्य ' इत्यादिमन्त्राणां लिङ्गात् तत्तत्कर्मशेषत्वमुक्तम्, इह पुनरूपायनस्य प्रहाणविषयत्वरूपार्थसामर्थ्यलिङ्गात् उभयोरन्योन्यान्वयनियमेवोभयोरुभयत्रानुसन्धेयत्वमुच्यत इति सङ्गतिः। तदर्थविचारस्तु-- ' अश्व इव रोमाणि विधूय पापं चन्द्र इव रोहोर्मुखात् ' 'तथा विद्वान्पुण्यपापे विधूय ' इति क्वचित् सुकृतदुष्कृतयोर्हानिचिन्तनमाम्नातम्, 'सुहृदस्साधुकृत्यां द्विषन्तः पापकृत्याम् ' इत्युपायनचिन्तनं क्वचिदाम्नातम्, क्वचिदुभचिन्तनम् ' तत्सुकृतदुष्कृते धूनुते तस्य प्रिया ज्ञातयस्सुकृतमुपयन्ति अप्रिया दुष्कृतम् ' इति, तत्र किं
हानिचिन्तनोपायनचिन्तनोभयचिन्तनानि समुच्चीयेरन् उत विकल्पेरन्निति। किमुपायनं हानिशेषतया विद्याङ्गमुत स्वतन्त्रतयेति। कुमुपायनवाक्यं शाखान्तराधीतमपि हानिवाक्यशेषभूतं उत स्वतन्त्रम्। किं कौषीतकीनामुभयाम्नानमुपायनवाक्यस्य हानिवाक्यशेषताविरोधि नेति। अत्र विषयं विशोध्य उद्ग्रन्थमेव पूर्वपक्षं निराकुर्वन् सैद्धान्तिकमर्थं सम्यगेव प्रमाणन्यायाभ्यामुपपादयति-- शाखे द्वे इति। अयमत्र शब्दान्वयः-- द्वे शाखे मुक्तिभाजः पुरुषस्य पुण्यपापप्रहाणं क्वचित् कथयतः। अन्या पुनः शाखा प्रियतदितरयोर्दारसंक्रान्तिकाले पुण्यपापप्रवेशं ब्रूते। प्रियप्रिययोः पुण्यपापसङ्क्रान्तिमाचष्टइत्यर्थः। क्वचित् शाखायां हानञ्चोपायनञ्च समुच्चित्य कथितमिति अन्यत्र पृथगाम्नातयोस्तयोस्सम्पर्क एव न्यायानुगृहीतप्रमाणविषयत्वेन सिध्यति। असन्निहितानां शाखान्तरश्थानां वाक्यानामन्योन्यान्वयसिद्धिः कथं स्यादित्याशङ्क्य सर्वशाखाप्रत्ययन्यायमेव प्रागुक्तमिह प्रत्यभिज्ञापयति-- वाक्यमिति।।
 31. पूर्वं हानोपानयोर्वैकल्पिकत्वं पूर्वपक्षिणोक्तं प्रमाणतर्काभ्यां परिहृतम्, तर्हि मा भूत् तयोर्वैल्पिकत्वम्, तथापि तच्चिन्तने वैकल्पिकत्वं स्यादित्याशङ्क्य तदपि नेत्याह-- इत्थमिति। अयमत्र शब्दार्थः-- इत्थं ब्रह्मज्ञानं कर्मत्यजनं कर्मप्रहाणं प्रियाप्रिययोस्सङ्क्रानातिसम्पृक्तमस्तु नाम। चिन्तायां पुनर्व्यवस्था विकल्प एव भवतु। कुत 
इत्यत्राह-- पृथगनुपठनादिति। तत्प्रतिक्षिपति-- असदिति। सर्वत्रैकरूप्येण कल्पने सम्भाव्यभाने सत्यपि वैरूप्येण कल्पनाया अन्याय्यत्वादित्यर्थः। तदिदमाह--क्लृप्तिदौस्स्थ्यादिति। वैरूप्यकल्पनाया अन्याय्यत्वमेव विशदं प्रकाशयति-- सर्वेषामिति। सर्वेषामपि मुक्तिभाजां द्वितयमपि हानमुपायनमुभयमपि यथोपासनं साध्यं समानमेव। एवं हानमुपायनञ्च पुण्यपापयोरस्तीत्युक्तम्। तद्वत् हानोपायनचिन्ताच ब्रह्मविन्माहात्म्यविद उपासकस्याधिकारिणः कर्तव्येत्युभयत्र हानोपायनयोरपि चिन्ता स्वीकार्या। यथोपासनं फलप्राप्तिरिति नियमेन हानोपायनचिन्ताऽभावे हानोपायनरूपफलप्राप्तेरयोगात्। लोके खलु इष्टानिष्टचिन्तयोरिष्टानिष्टफलप्राप्तिस्स्वफलमेवेति हि सर्वे मन्यन्ते। अतो हानोपायनयोर्ब्रह्मविद्याफलत्वात् उपासनदशायां फलचिन्तनं कर्तव्यमेवेति निर्णयः। श्रूयते हि उपासनदशायां फलचिन्तनम्, 'ब्रह्मलोकमभिसम्भवानि ' एतमितः प्रेत्याभिसम्भवितास्मि ' इत्यादि। ' विष्णुर्जयतु नासुरः ' इति ब्रह्मविदां विष्णुभक्तिविरोधिनिराकरणं प्रार्थनीयतया फलमेवेति सुप्रसिद्धमेव।।
 32. नन्वत्र प्रियाप्रिययोस्सुकृतदुष्कृतसङ्क्रान्तिरुपदिष्टा सेयं विरुद्धैव, नह्यन्येन कृतं कर्मान्यत्र सङ्क्रामति, नह्यन्यकर्मफलमन्यत्रोत्पद्यते, अकृताभ्यागमकृतविप्रणाशप्रसङ्गात्, तेन विरूद्धमेतद्भवदुक्तमित्याशङ्कते-- कर्त्रेति। अयमत्र शब्दान्वयः-- यः करोति कर्म तेनैव कर्त्रा तत्फलं भोग्यमिति कर्मकाण्डे स्थापितम्। द्दश्यते हि 'शास्त्रफलं प्रयोक्तरि ' इति। तस्मात् ब्रह्मज्ञकर्म शात्रौ मित्रे वा सङ्क्रामतीति न घटते। तदिदं प्रतिक्षिपति-- अयुक्तमिति। विद्यामाहात्म्य इति-- अयमर्थः-- न ह्यस्माभिर्ब्रह्मविन्निष्ठपुण्यपापयोः प्रियाप्रिययोस्सङ्क्रान्तिरुच्यते, नापि प्रियाप्रियफलयोस्सुहृदि दुहृदि वा जननम्, अपि तु स्वकर्मफलमेव सुहृदां दुहृदामप्युच्यते। यो हि ब्रह्मविद्विषये प्रीणाति यश्च तस्मै द्रुह्यति तयोरूभयोरपि स्वाचरितस्य सुकृतस्य दुष्कृतस्य च निष्फलत्वोयागात् स्वकीयकर्मफलमेवोच्यते। तर्हि स्वकर्मफलभोगे कर्मफलसंक्रान्तिवचनं कथं स्यात् ? तदिदमवहितमनाश्श्रृणु, अन्यकर्मणोऽन्यत्र संक्रान्तेरयोगात् अन्यककर्मफलस्यान्यत्र जननायोगाच्च न कर्मसंक्रान्त्यतिदेशो नापि फलजननातिदेशः, अपि तु तत्तत्कर्मफलपरिमाणमोवोच्यते। परमकारुणिकेन भगवता यावत्पुण्यफलमध्यात्मवित्सु न दत्तं तावत्पुण्यफलमध्यात्मविदनिकूलषु स्वकृतानुकूल्यफलतया दीयते. यावत्पापफलमध्यात्मवित्सु न दत्तं तावत्पापफलमध्यात्मवित्प्रतिकूलेषु स्वकृतप्रातिकूल्यफलतया दीयत इति। तेनाध्यात्मविदनुकूलप्रतिकूलयोर्दीयमानफलपरिमाणप्रदर्शनमात्रमत्रोच्यते न पुनरन्यकर्मणामन्यत्र संक्रान्तिरिति सर्वं समाहितम्।।
*3.3.12
 33. सङ्गतिर्भाष्ये ' सुकृतदुष्कृतयोर्हानमुपायनञ्च सर्वसु विद्यासु चिन्तनीयमित्युक्तम्। तद्धानं किं देहवियोगकाले देहादुत्क्रान्तस्याध्वनि च, उत देहवियोगकाल एवेति विशये ' इति। तदर्थविचारस्तु-- किं सुकृतदुष्कृतहानं देहवियोगकाले ऽध्वनि च, उत देहवियोगकाल एवेति। किमुभयत्र हानिश्रवणं उत देहवियोगकाल एवेति। किं ' स एतं देवयानं पन्थानमापद्यग्निलोकं गच्छति' इत्युपक्रम्य ' स आगच्छति विरजां नदीं तां मनसात्येति तत्सुकृतदुष्कृते धीनुते ' इतिचरमश्रुतस्य ' तत्सुकृतदुष्कृत धूनुते ' इति वाक्यावयवस्य ' स एते देवयानम् ' इत्येतस्मात् प्रागन्वयः, उत यथापाठमन्वय इति। किं ' अशरीरं वाव सन्तं न प्रियाप्रिये स्पृशतः' इत्यशरीरस्य सुखदुःखाननुभवश्रवणानुरोधेन प्रागन्वयवर्णनं न्याय्यम्, उत देवयानगमनश्रवणानुरोधेन सूक्ष्मशरीरस्थित्यर्थं यथापाठमन्वयवर्णनं न्याय्यमिति। अत्रवर्णनं न्याय्यमिति। अत्र पूर्वपक्षी मन्यते-- ताण्डिनो हि 
 देहवियोगकाले सुकृतदुष्कृतविधूननमधीयते ' अश्व इव रोमाणि विधूय ' इत्यादिना। कौषीतकिनस्तु ' स आगच्छति विरजां नदीं तां मनसात्येति तत् सुकृतदुष्कृते धूनुते' इति विरजातरणानन्तरं सुकृतदुष्कृतविधूननं तच्चिन्तनमपि ब्रह्मविदा कर्तव्यं तथैवांशेनास्त्विति। तदिदमाह--कर्मोद्धूतिरिति। शब्दान्वयस्तु-- क्वचिदुपनिषदि कर्मविधूननं मुमुक्षो देहवियोगकाले श्रूयते अन्यस्यामुपनिषदि मार्गे, तेन द्वयमपि प्रमाणम्। शकलशो द्विधैवमस्तु केषाञ्चित् कर्मणां देहवियोगकालेऽपरेषां मार्ग इति चिन्तनमपि शकलशोऽस्त्विति। तदिदं प्रतिक्षिपति माभूदिति। तदेव विवृणोति-- न हीति। यदि मार्गे किमपि फलमुक्तं स्यात् तदा तत्फलार्थं कर्मावशेषोऽस्तीति वक्तुं शक्येत मार्गानुभाव्यफलाभावात् सफलं कर्म सर्वमपि साम्पराये नश्यतीत्यर्थः। ननु यदि सर्वं कर्म देहावसाने नश्येत्, तर्हि अर्चिरादिमार्गेण गमनमेव न स्यात् तथाच निरर्थक एवाध्यात्मविदां प्रयास 
इत्याशङ्क्य परिहरति-- अथेति। मुक्त्यै गत्यर्थदेहानुवृत्तिं ब्रह्मविद्यैव कुर्यात्। तर्हि द्वयोः प्रमाणयोस्तुल्यबलत्वात् कथं देहावसान एवेति नियम इत्याशङ्क्य पाठक्रमादर्थक्रमस्य बलीयस्त्वेन देहावसाने कर्मक्षयस्यार्थक्रमप्राप्तत्वात् पाठक्रमप्राप्तं मार्गे कर्मक्षयं बाधित्वा अर्थो वर्ण्यत इति न कश्चिद्विरोधः।।
 34. स्यादेतत् निश्शेषं कर्म विदुषो यदीहैव नश्येत् तदा 'तस्य तावदेव चिरम् ' इति वाक्यं स्थूलदेहान्तमात्रे विश्राम्येत्। तथा च तदानीमेवासौ मुक्तस्स्यात्। एवञ्च सति अर्चिरादिगमनस्य प्रयोजनवत्त्वं न स्यात्। नचार्चिरादिगमनं नास्तीति वक्तुं शक्यम् ; ' परं ज्योतिरुपसम्पद्य स्वेन रूपेणाभिनिष्पद्यते 'इत्यर्चिरादिमार्गण गत्वा परमपुरुषप्राप्त्यनन्तरमेव मोक्षस्याम्नातत्वात्। तत् कथं स्थूलदेहावसाने निश्शेषकर्मविलोप इति कस्यचित् शङ्का। तदिदमनुवदति-- निश्शेषमिति। उक्तशङ्कां निराकरोति-- अयुक्तमिति। अयुक्तत्वमेवोपपादयति-- स्यादिति। अयमर्थः-- सुखदुःखादिफलप्राप्तिहेतुः कर्मकलोपो देहावसाने यद्यपि विश्रान्तः, तथापि परं ज्योतिरुपसम्पद्य स्वेन रूपेणाभिनिष्पत्तिपर्यन्तं ज्ञानसङ्कोचमात्रहेतुसूक्ष्मकर्मशेषोऽनुवर्तते। कथमेतदिति चेत् ' परं ज्योतिरूपसम्पद्य स्वेन रूपेणाभिनिष्पद्यते ' इति श्रुतिसामर्थ्यात्। नहि स्वाभाविकज्ञानवतः पुरुषस्याकारणक एव तावन्तं कालं ज्ञानसङ्कोच इति वक्तुं शक्यते। न च तस्य भगवन्निग्रहशेषमन्तरेण कारणान्तरमस्तीति। तेन भगवन्तं प्राप्तस्यैवासङ्कुचितब्रह्मानुभवरूपमोङसिद्धेस्साक्षादेव श्रुतत्वादनुक्रमेणैव भगवन्निग्रहनिवृत्तिरिति सिद्धम्।।
*3.3.13
 35. पूर्वाधिकरणे स्थूलदेहावसान एवार्चिरादिमार्गोपक्रमे स्थूलसर्वकर्मक्षयः, सूक्ष्मसंस्कारशेषेण परं ज्योतिरुपसम्पन्नस्यैव स्वेन रूपेणाभिनिष्पत्तिरित्युपक्षिप्तम्। तत्र प्रस्तुतोऽयमर्चिरादिमार्गो यस्यां विद्यायामधीतस्तद्विद्यानिष्ठस्यैव स्यात् किं वा सर्वविद्यानिष्ठस्येति चिन्त्यत इति सङ्गतिः। तदर्थविचारस्तु-- किमर्चिरादिगतिः पञ्चाग्निविद्यानिष्ठानामेव उत सर्वविद्यानिष्ठानामिति। तदर्थं विचार्यते-- किं पञ्चाग्निविद्यायां 'य एवमेतद्विदुर्ये चामी अरण्ये श्रद्धां सत्यमुपासते तेऽर्चिषमभिसम्भवन्ति ' 'तद्य इत्थं विदुर्येचेमे ऽरण्ये श्रद्धा तप इत्युपासते तेऽर्चिषमभिसम्भवन्ति ' इतीतरानपि चोद्दिश्यार्चिरादिगतिविधिश्श्रूयते उत पञ्चाग्निविद्यानिष्ठानेवोद्दिश्येति। किं श्रद्धासत्यतपश्शब्दैरुपास्यब्रह्मोपस्थापनमुखेनात्रोपासनान्तरप्रतिपत्तिरस्ति नेति। किमुपकोसलविद्यायां ' आचार्यस्तु ते गतिं वक्ता ' इति गत्यनुवाद उपासनान्तरप्रतिपत्तिमुपोह्बलयति नेति। तत्र शङ्कापूर्वकं पूर्वपक्षमुपन्यस्य सिद्धान्तमपि प्रकटयति-- पन्था इति। भाष्योक्तं संशयस्वरूपं प्रथमं दर्शयति। इदं हि भाष्यवाक्यं ' उपकोसलादिषु येषूपासनेष्वर्चिरादिगतिश्श्रूयते किं तन्निष्ठानामेव तया ब्रह्मप्राप्तिः
उत सर्वेषां ब्रह्मोपासननिष्ठानाम् ' इति। अत्र प्रारभ्येत्यादिना पूर्वपक्षं दर्शयति। अयमर्थः-- उपकोसलादिविद्याविशेषं प्रारभ्य यत्रयत्रार्चिराधाम्नानं तत्रतत्रैव स्यादर्चिरादिगतिः तदनुसारात् तच्चिन्तनमपि तथा नान्यत्रेति। तदिदं प्रतिक्षिपति-- नेति। तदेव विवृणोति--सर्वासामिति। अयमर्थः-- पञ्चाग्निविद्यायां ' तद्य इत्थं विदुः ' इति पञ्चाग्निविद्यानिष्ठाननूद्य ' ये चेमे ऽरण्ये ' इति विद्यान्तरनिष्ठांश्चानूद्यार्चिरादिमार्गो विधीयते,तेन सर्वासामपि विद्यानामर्चिरादिमार्गः फलतया साधारण एव तेन ब्रह्मविद्यानिष्ठानां फलचिन्तनस्यावश्यम्भावित्वात् अर्चिरादिमार्गचिन्तनमपि तद्वदेव मार्गवदेव साधारणं स्यादिति। नहि फलानुसन्धानमन्तरेणोपायनिष्ठानामुपासनं सम्भवति। अत एव ' ब्रह्मलोकमभिसम्भवानि ' इति चिन्तनमवश्यकर्तव्यत्वेन प्रतिपादितमिति पूर्वमपप्युक्तमस्माभिः।।
 36. गतिचिन्तनादेरवश्यकर्तव्यत्वं भगवद्वाक्यपरामर्शेनाप्युपपादयति-- हेयोपादेयेति। अयमर्थः-- हेयमार्गो धूमादिमार्गः। उपादेयमार्गः पुनरर्चिरादिमार्गः। उभयमपि मार्गमुपदिशन् मुक्तिदाता भगवान् ' नैते सृति पार्थ जानन् योगी मुह्यति कश्चन ' इति गतिचिन्तनस्यावश्यकर्तव्यत्वमगायत्। तस्मादस्माद्दशाध्ययनाविशदार्थविशदीकर्तुर्भगवतो वाक्यावमर्शात् ब्रह्मप्राप्त्युपयुक्तकृत्स्नार्थप्रणिहितविहितम्। प्रणिहितं प्रणिधानं भावे निष्ठा। अयमत्र निर्णयः-- न केवलमत्र मार्गचिन्ताविधानमुच्यते अपि तु ब्रह्मप्राप्त्युपयुक्तं यद्यदत्र प्रामाणिकमुपलभ्यते तत्सर्वमपि चिन्तनीयं देहावसानसर्वकर्मक्षयाप्रियाप्रियसंक्रान्त्यर्चिरादिमार्गविरजातरणादिकं सर्वमपि फलत्वादुपायदशायां 
चिन्तनीयमिति।।
 37. अत्र सूत्रकारैर्हानोपायनाभिधानस्य पादासङ्गतिमाशङ्क्य परिहरति-- हानादेरिति। अयमत्र पूर्वपक्षिणो भावः-- हानोपायनादिचिन्तनं विद्याङ्गमेव, अङ्गं च निरूपणीयमुत्तरत्र विद्याङ्गपादे, अयञ्च पादो विद्यास्वरूपोपतेशपरः, तस्मादत्र कथं सङ्गतिरिति। हानादेरर्चिरादेरपि सूत्रकारैश्चिन्तनं किमर्थमिहाभिहितम्? विद्याङ्गत्वसिद्ध्यै चेत् तदा अनन्तरे विद्याङ्गपादे भवतु नात्रेति। इमामाशङ्कां प्रतिक्षिपति-- मैवमिति। अत्रैव गतिचिन्तनादिसूत्रस्य स्थानपातित्वमस्त्येव। कुतइत्यत्राह-- विद्याङ्गतायामिति। गतिचिन्तनादेर्विद्याङ्गत्वे सत्यपि भजनमिव साधनभूतमुपासनमिव उपासनाङ्गभूतमिदञ्च गतिचिन्तनादिकमपि कर्मादिभ्यो विभक्तं इति कथयितुमिह तत्सूत्रणं स्थानपातीत्यन्वयः। अयमत्र भावः-- विद्याङ्गानि कानिचित् ज्ञानरूपाणि, कानिचित् क्रियारूपाणि, ज्ञानरूपाणां गतिचिन्तनादीनां प्रधानभूतविद्यातुल्यत्वप्रदर्शनार्थमिह तच्चिन्तनम्, इतरेषां कर्मरूपाणां प्राचुर्येण विद्याङ्गपादे चिन्तनमिति विभागः। तेन गतिचिन्तनादेस्स्थान एवाभिधानमिति नास्थानपातित्वशङ्कावकाशः।।
*3.3.14
 38. पूर्वमरिचिरादिगतेस्सर्वविद्यासाधारण्येन श्रुतत्वात् तच्चिन्तनस्यापि न्यायप्राप्तं सर्वविद्यासाधारण्यं प्रतिपादितम्, अधुना पुनरक्षरधियां सर्वविद्यासाधारण्यं न वेति चिन्त्यत इति सङ्गतिः। पूर्वाधिकरणे प्रकरणं पूर्वपक्षहेतुः, अत्रापि तथेति वा सङ्गतिः। तदर्थविचारस्तु-- बृहदारण्यके गार्गिब्राह्मणे ' एतद्वै तदक्षरं गार्गि ब्राह्मणा अभिवदन्त्यस्थूलमनण्वह्रस्वम् ' इत्याद्यस्थूलत्वादिकं तत्रैवोपसंहार्यमुत सर्वासु विद्यास्विति। तदर्थं विचार्यते-- किं निषेधरूपाणामस्थूलत्वादीनामेव ब्रह्मासाधारणाकारतया ब्रह्मस्वरूपनिरूपकत्वमुत केवलज्ञानानन्दादीनामित। किमस्थूलत्वादिकं विना शङ्कितकृत्स्नदोषव्यावृत्तिप्रतीतिरस्ति नेति। अत् पूर्वपक्षी मन्यते -- ननु गार्गिब्राह्मणादिषु क्वचिदेवाक्षरत्वादिकमाम्नातम्, यस्यां तु विद्यायां यावद्गुणजातमाम्नातं तावदेव तत्रोपसंहार्यं तत्प्रकरणपठतत्वात् ; अन्यथा सर्वं सर्वत्रोपसंहार्यमिति सद्विद्यादीनां गुणसङ्करस्स्यात्, ब्रह्मस्वरूपप्रतिपत्तिस्त्वानन्दादिभिरेवेति प्रागेवोक्तम्, तेन किमनेनाजागलस्तनायमानेन ब्रह्मस्वरूपप्रतिपत्तावक्षरत्वादिना गुणेनेति। तदिदमनुवदति-- यस्यामिति। अन्यत्रानुपसंहार्यत्वमाह- नान्यस्यामिति। तत्र हेतुमाह-- मानहानेरिति। सर्वस्यापि गुणस्य सर्वत्रोपसंहापस्स्यादित्यर्थः। एवं पूर्वपक्षमनूद्य दूषयति-- नेति। पूर्वपक्षप्रतिक्षेपप्रकारं विशदमेव दर्शयति-- हेतुत्वेति। अयमत्राभिप्रायः-- न केवलं ब्रह्मगुणमात्रमत्रोच्यते, अपि तु कारणत्वाशङ्कितदोषपरिहारेण स्वरूपप्रतिपत्तिहेतुर्गुणविशेषः। स पुनरमलत्वम्, तेन सहितास्सत्यत्वादयोऽपि। तथाहि सत्यत्वं सविकारमचिद्वस्तु व्यावर्तयति। ज्ञानत्वं विलुप्तबुद्धिकं तत्संसृष्टं जीवम्। अनन्तत्वं पूर्वावधिमन्तं मुक्तम्। आनन्दत्वमपि परवादिपरिकल्पितं निरानन्दमीश्वरम्। तेनामलत्वेन नित्यो व्यावर्त्यते। यद्यप्यनन्तपदेनैवाणुस्वरूपो नित्योऽपि व्यावर्त्यते तथापि धर्मभूतज्ञानतो देकालाभ्यामानन्त्यस्य तस्मिन् विद्यामानत्वात् कथञ्चिदानन्त्यं वक्तुं शक्यते। अमलत्वं तु सर्वेषां व्यावर्तकमेव। नित्योऽपि परतन्त्रचेतनत्वात् संसारे स्वरूपयोग्यतावान् केवलं भगवदपचाररूपसहकारियोग्यताभावात् नित्यमेवासंसारी वर्तते। ईश्वरस्तु स्वतन्त्रचेतनत्वात् संसारे स्वरूपयोग्यतारहितः। तेनेदमेवामलत्वमीश्वरस्यासाधारणमेव। किञ्चेतरसंसरणनिवर्तकत्वमीश्वरस्यासाधारणम्, तच्चामलत्वमेव। तेव स्वयं मलरहितत्वात् इतरमलप्रतिभटत्वाच्च ईश्वर एवामल इत्युच्यते। तर्ह्यमलत्वमेवास्तु किं सत्यत्वादिभिरिति चोद्यमवशिष्यते तच्चात्र नास्तीत्याह--हेतुत्वेति। द्वेधा हि लक्षणमभिधीयते एकेनैव विशेषणेन कृत्स्नालक्ष्यव्यावृत्तिर्तयेकः पक्षः, अपरस्तु नानाविशेषणैर्बुद्ध्यवतरणक्रमेणालक्ष्यव्यावृत्त्या लक्ष्यस्वरूपनिरूपणं क्रियते तदिदमिति भाष्यकाराभिप्रायः। अयमत्र शब्दार्थः-- कारणत्वेन वस्त्वन्तरनिष्ठदोषा आशङ्क्यन्ते। तेषां व्यपनयनं सत्यज्ञानानन्तानन्दामलपदैः क्रियते। तेन क्रमाद्दोषव्यपायप्रतिपत्तिः। प्रतिपत्तिसौकर्यार्थमनुक्रमादर्थविशेषप्रतिपत्तौ द्दष्टान्तमाह--आनन्देति। आनन्दमयाधिकरणेऽन्नमयप्राणमयमोनोमयविज्ञानमयानन्दमया उत्तरोत्तरं क्रमादेवाधिकत्वेन प्रतिपद्यन्ते। एवमत्राप्यनुक्रमेण सर्वाधिकत्वेन भगवान् प्रतिपाद्यते। तेन प्रथमत एवमलत्वेन भगवतस्सर्वाधिकत्व प्रतिपत्तौ किमेभिस्सत्यत्वादिभिर्विशेषणैरिति चोद्यं परिहृतमेवेति। अस्य सार्वत्रिकत्वात्--- एतस्यानुक्रमबोधनन्यायस्य 
सर्वलोकप्रसिद्धत्वादित्यर्थः।।
 39. अत्र कश्चिच्चोदयति-- सत्यत्वाद्यैर्गुणैस्स्वरूपावगतिरभिहिता सर्वाविद्यानुवृत्ततया। तेन भूयोऽपि तत्तुल्यधर्मेष्वक्षरत्वादिष्विदमधिकरणं वृथैव स्यादिति। तदिदमनुवदति--सत्यत्वाद्यैरिति। अनुदितमर्थं निराकरोति-- नेति। निकातकणप्रकारमेव विवृणोति-- कैश्चिदिति। ' लब्धरूपे क्वचित् किञ्चित् ताद्दगन्यन्निषिध्यते ' इति न्यायेन वस्तुस्वरूपप्रतिपत्तौ विशेषणान्तरैस्सिद्धायां पश्चादेव व्यावृत्तिप्रतिपत्तः, तथा च वस्तुम्बरूपप्रतिपत्तोर्नोपकरोतीत्यनध्यक्षितन्यायः कश्चिन्मन्यते तत्प्रक्षणस्यात्रोपरोधार्थमिदमधिकरणं सफलमेवेत्यर्थः। अयमत्र भावः -- लोके कर्मव्यतिरिक्तत्वे सति जातिमात्राश्रयो गुण इत्यादौ व्यावृत्तिप्रतिपत्तिरपि गुणादिस्वरूपविशेषप्रतिपत्तावुपयुज्यते। तद्वदत्रापि ब्रह्मस्वरूपप्रतिपत्तौ व्यावृत्तेः प्रतिपत्तिरुपयज्यते। तर्हि ' लब्धरूपे क्वचित्किञ्चित्ताद्दगन्यन्निषिध्यते ' इत्यस्य कोऽर्थः? केनापि प्रकारेण सिद्धे वस्तुनि इतरव्यवृत्तिरूपं प्रकारान्तरमपि प्रतीयत इति न कश्चिद्दोषः। अयमर्थः-- विधिनिषेधयोः पूर्वं विधिरूपेण केनापि प्रकारेण प्रतिपन्ने वस्तुनि पश्चात् निषेधप्रवृत्तिः न पुनरत्यन्ताप्रतिपन्ने इति।।
 40. अत्र कश्चिदाह-- व्यावर्त्यानामनन्तत्वात् व्यावृत्तिरप्यनन्ता। तस्याः पुनरानन्त्ये तद्व्यावर्तकमप्यनन्तमेव वाच्यम्। तथा च कर्तुमेव न शक्यते । न ह्यशक्यं सागरतरणं कैश्चिदुपदिश्यते। अशक्यविधाने वाक्यस्याननुष्ठानलक्षणाप्रामाण्यप्रसङ्गादिति। तदिदमनुवदति-- व्यावर्त्येति। अयमत्र शब्दान्वयः-- व्यवर्त्यानन्त्यात् व्यावर्तनमप्यनन्तं स्यात् तेन तच्चिन्ता व्यावृत्तिचिन्ता किञ्चिज्ज्ञसाध्यपतया नोपदिश्येत।
तत्राशक्योपदेशे द्दष्टान्तमाह-- जलधितरणवदिति। तदिदं प्रतिक्षिपति--मैवमिति। प्रतिक्षेपप्रकारमेव दर्शयति-- तत्तदिति। द्रव्यत्वगुणत्वकर्मत्वादिसामान्यधर्मोपादाने नानन्तानामपि व्यक्तीनां यथा लोके निरासः एवमत्रापि प्रतिक्षेप्याणां धर्माणां सामान्यधर्मोपादानेन निरासस्स्यात्। अथवा एकेनैव विशेषणेन सर्वधर्मव्यावृत्तिस्सेत्स्यतीत्याह-अनवममिति। ' अनवमं ब्रह्म ' इत्येकेन विशेषणेनापरेषां प्रतिक्षेप्याणामवमानां संगृहीतिर्गृह्यतां संग्रहेणोपादानं स्वीक्रियतामित्यर्थः।।
*3.3.15
 41. हेयप्रत्यनीकत्वं ब्रह्मणोऽसाधारणं चेत् अशनायाद्यतीतत्वविशिष्टं ब्रह्म स्यात्, प्राणितृत्वादिविशिष्टस्तु जीवस्स्यादिति शङ्क्या सङ्गतिः। तदर्थविचारस्तु-- ' यत् साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्व ' ' यदेव साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्व ' इति प्रश्नः उषस्तकहोलयोः। प्रतिवचनमपि ' यः प्राणेन प्राणिति स त आत्मा सर्वान्तरः ' इत्येकत्र ' योऽशनायापिपासे शोकं मोहम् ' इत्याद्यनयत्र। किमुभयत्र विद्यैक्यमुत विद्याभेद इति। किं पूर्वत्र जीव उपास्यः परत्र परः, उतोभयत्र पर एवेति। किं तत्र ' यः प्राणेन प्राणिति स त आत्मा सर्वान्तरः ' इत्यादिप्रतिपेक्षया च औपाधिके, उत निरूपाधिके इति। किं ' न द्दष्टेर्द्रष्टारं पश्यः, न मतेर्मन्तारं मन्वीथाः' इति पुनः-- प्रश्नप्रतिवचनपर्यालोचनया ' यः आत्मनोऽन्तरः'
' को ह्येवान्यात् ' इति प्रतिपन्ने ब्रह्मणो निरूपाधिकसर्वान्तरत्वप्राणनकर्तृत्वे प्रतीयेते नेति। किं 'न द्दष्टेर्द्रष्टारम् '
 इति द्दष्टेर्ज्ञानहेतुना द्रष्टारं ब्रह्म न मन्वीथा इति वाक्यार्थः, अहोस्वित् द्दष्टेरनुभूतेर्द्रष्टारं न मन्वीथा इति वा।
अत्र भाष्ये द्वौ पक्षावभिहितौ। एकत्र पक्षे क्वचिज्जीवपरत्वमाशङ्क्य सर्वत्र परमात्मपरत्वनिर्णयः। अन्यत्र उभयत्र परमात्मपरत्वे सत्यपि पूर्वत्र गुणभेदाङ्गीकारेण रूपान्तरविशिष्टब्रह्मपरत्वम्, उतरत्र परमात्मासाधारणाशनायाद्यतीतत्वादिगुणानुबन्धाद्रूपान्तरविशिष्टपरमात्मपरत्वमित्याशङ्क्योभयत्रापि रूपाभेदादेकरूपपरमात्मपरत्वमिति निर्णीयत इति। अत्र द्वयोरपि पक्षपरकल्पनयोः कारणं वैषम्यञ्च दर्शयति-- सूत्रेति। पूर्वस्यां कल्पनायां सूत्रस्वारस्यलाभः कारणं ' भूतग्रामवत् ' इति जीवस्य दर्शनात्। उत्तरस्यां तु श्रुतिस्वारस्यलाभो हेतुः द्वयोरपि प्रश्नयोः ' साक्षादपरोक्षाद्ब्रह्म ' इति ब्रह्मस्वरूपप्रश्नदर्शनात् । अयमत्र शब्दान्वयः-- सूत्रस्वारस्यलाभात् प्रथममसुभृतः जीवस्य पूर्वपक्षे निवेशः। सिद्धान्ते तु ब्रह्मणो निवेशः। अयं तोकशङ्कापनुत्त्यै-- बालिशशङ्कापनोदनायेत्यर्थः। अथ तोकशङ्कापनुत्त्यै उत्तरामपि कल्पनाममनुवदति--साक्षादिति। ' यत्साक्षादपरोक्षाद्ब्रह्म ' इति ब्रह्मशब्दानुविद्धं प्रश्नद्वयवाक्यं परामृशतां विदुषां अन्यशङ्कैव न स्यादिति विचार्य पूर्वत्रापरितोषात् अथानन्तरं भाष्ये परमात्मविषयतया पूर्वपक्षोऽपि 
परिकल्पित इति।।
 42. अत्र स्वाभिमतामुत्तरपक्षकल्पनां शिष्याणां सुखप्रतिपत्त्यर्थं पूर्वपक्षसिद्धान्तविभागेन विशदं प्रकाशयति-- यत्साक्षादिति। अयमत्र शब्दान्वयः-- ' यत्साक्षात् ' इत्यमुष्मिन् वाक्ये ' यदेव साक्षात् ' इत्येतस्मिंश्च वाक्ये परं ब्रह्मैव वेद्यमस्तु अथापि प्रतिवचनभेदो रूपं भिनत्त्यमेव रूपभेदात् विद्याभेदश्च सिध्यति। न केवलं रूपभेदात्, प्रष्टृभेदादपि विद्याभेदस्सिध्यतीत्याह-- विद्याभिदिति। प्रष्टृभेदोऽपि विद्यां भिनत्तीत्यर्थः। क्वचिदुषस्तः प्रष्टा, अपरत्र कहोलः। यदीति पूर्वपक्षानुवादं द्योतयति। तदिदं प्रतिक्षिपति-- नेति। तत्र हेतुमाह-अनूद्येति। ' यदेव साक्षादपरोक्षाद्ब्रह्म इति सावधारणमनूद्योषस्तेव श्रुतस्य पूर्वस्यैव ब्रह्मणः पुनरनुयोगादित्यर्थः। तर्हि पश्चादुक्तमशनायद्यतीतत्वं विद्यां भिनत्तीत्याशङ्क्य तदपि न भनत्तीत्याह-- पश्चादुक्त इति। अयमर्थः-- पश्चादुक्तं ह्यशनाया द्यतीतत्वं पूर्वाधिकरणोक्तामलत्वान्तर्गतमेव। तच्चामलत्वं सर्वविद्यासाधारणत्वात् न विद्यां भिनत्तीति। अथवा द्वयोरपि प्रष्ट्रोस्साधारणत्वात् सब्रह्मचर्येण सन्निहितयोस्साधारणत्वादित्यर्थः। एवं विद्यैक्ये सिद्धे विशदप्रतिपत्त्यर्थः प्रष्टृभेदो न विद्यां भिनत्तीति भावः।।
 43. ननु भाष्ये सद्विद्याद्दष्टान्तेन साधारण्यमुपपादितम्, तत्र प्रष्ट्रैक्यमङ्कीकुर्महे तेन सर्वेषामप्युत्तराणां साधारण्यमस्तु नाम इह तु प्रष्टृभेदात् कथमुत्तरसाधछारण्यमित्यजानानस्य कस्यचिच्चोदकस्योक्तमेवार्थं विशदं प्रकाशयति-- सद्विद्यायामिति। अयमत्र भावः-- अस्तु नाम सद्विद्यायां प्रष्ट्रैक्यम्, अस्तु चात्र प्रष्टृभेदः,अथाप्युत्तरसाधारण्यमङ्गोकर्तव्यमेव, लोके ह्येकमेवाचार्यमुद्दिश्य द्वयोः शिष्ययोरागतयोरेकार्थं पृष्टवतोरुपदेशवेलायामेकैकाभिमुख्येनोक्तमर्थद्वयं द्वयोरपि प्रतिपन्नमुपादेयमनुसन्धेयञ्च भवति। एवमत्राप्युभयत्राप्युक्तमुत्तरमुभयोरपि साधारणमेव। किं कारणमत्रेति चेत् तयोस्सब्रह्मचर्यमेव। उभौ खलु सहैवागत्य पृष्टवन्तौ उभयमप्युत्तरं लब्धवन्ताविति लोकद्दष्टानुकूलमेतत्। अयमत्र शब्दान्वयः-- उपक्रमोपसंहारादि परामर्शेन विधिकत्वे प्रतिपन्ने सति सद्विद्यायां यथा प्रतिवचनभेदः प्रश्नभेदानुसारात् परामेव देवतां विशेष्यं प्रकटयति, तेनैव न्यायेन उषस्तः कहोलश्रुतमपि कहोलश्चोषस्तश्रुतमपि सङ्कलय्य प्रतिपदय् ध्यायेतां सर्वान्तरमेव ब्रह्म। ननूक्तस्सद्विद्यायामेकः प्रष्टेति विशेषः तेन तत्र विद्यैक्यमस्तु एवं तर्ह्यत्रापि विशेषोऽस्ति यत् पुनस्सब्रह्मचर्यमित्याह-- फलवदिति। यथा लोके श्रृण्वतां बहूनां सब्रह्मचारिणां शास्त्रश्रवणवेलायां प्रत्येकचोद्यप्रशमनार्थः पृथगुपदेशस्सर्वसाधारणः,तथोषस्तः कहोलश्रुतं सङ्कलय्य स च कहोल उषस्तश्रुतं सङ्कलय्य द्वावपि सर्वान्तरं ब्रह्म ध्यायेतामित्युक्तं भवति।।
*3.3.16
 44. प्राणितृत्वादीनामशनायाद्यतीत्वानाञ्चैकधर्मिनिष्ठत्वात् विद्यैक्यं प्रतिपादितम्, अत्रत्वपतपाप्मत्वादिगुणाष्टकस्य च वशित्वादेश्च धर्मिभेदाशङ्कया पूर्वपक्षोत्थानमिति सङ्गतिः। तदर्थविचारस्तु-- ' अथ यदिदमस्मिन् ' इति दहरविद्यायां छान्दोग्ये अपहतपाप्मत्वादिविशिष्टमुपास्यं ब्रह्म, वाजसनेयके वशित्वादिविशिष्टमुतोभयत्रापहतपाप्मत्वादिविशिष्टमिति। तदर्थं विचार्यते-- किं वाजसनेयके हृदयायतनत्वसत्यसङ्कल्पत्वावान्तरविशेषवशित्वादिमुखेन सत्यसङ्कल्पत्वसहचारापहतपाप्मत्वादीनां प्रतिपत्तिरस्ति नेति। अत्र च्छान्दोग्यवाजसनेयकवाक्ययोर्विद्याभेदाभेदचिन्ता भाष्ये व्यक्तमुक्ता, न पुनस्ताण्डिनां वाक्यमुपात्तम्, अथापि तद्वावाक्यस्यापि न्यायसिद्धं ब्रह्मविषयत्वमनूद्य भाष्योक्तामपि प्रक्रियां छान्दोग्यवाजसनेयकोयोरेकविद्यात्वप्रकटनीं निश्शेषशङ्कानिराकरणेन प्रकटयति-- आकाशमिति। अयमत्र वाक्यार्थः-- आकाशं ताण्डिनो ध्येयमधीयते वाजिनस्त्वाकाशशयितं पुरुषम्। तेन ताण्डिवाक्ये वाजसनेयकवाक्ये च विद्या भिद्येतेति कस्यचिच्चोद्यम्। तत् प्रतिक्षिपति-- नेति। तत्र हेतुमाह-- द्विविध इति। द्विविधोऽपि निर्देशो ब्रह्मनिर्देश इति निर्णीतो यतः, अतस्ताण्डिवाजसनेयवाक्ययोर्नविद्याभेद इति सिद्धम्। अतः परं तु भाष्यानुक्रमेण च्छान्दोग्यवाजसनेयकवाक्ययोर्भेदचिन्ता सन्तन्यते-- सर्वाधारत्वपूर्वैर्भगवदसाधारणैर्गुणैस्सामगाकाशशब्दः 'दहरोऽस्मिन्नन्तर आकाशः ' इति च्छान्दोग्यस्थाकाशशब्दः परमात्मविषयः। वाजसनेयके तु ' य एषोऽन्तर्हृदय आकाशस्तस्मिंञ्छेते सर्वस्य वशी सर्वस्येशानः ' इति वशित्वादिगुणोपेतस्य भगवत आकाशे शयानत्ववचनात् आकाशशब्दः परमात्माधारभूतसुषिरवाचकः। अत्र द्वयोरपि विद्ययो रूपभेदमाशङ्क्य परिहरति-- रूपं तु 
नान्यदिति। छान्दोग्ये वाजसनेयके चोभयत्राप्यपहतापाप्मत्वादिगुणविशिष्टः परमपुरुष एवानुसन्धेयतयोच्यत इति रूपभेदो नास्तीति न विद्याभेद इति भाष्ये एव विस्तृतम्।।
 45. अत्र च्छान्दोग्यवाजसनेकवाक्ययोरविरोधोपपादनप्रकारमुक्त्वा तेनैव प्रकारेण ताण्डिवाजसनेयकवाक्योयोरविरोधं सिद्धं कृत्वा तैत्तिरीयकोक्तदहरवाक्यमप्यनेनैव प्रकारेणोपपाद्यमित्याचष्टे---
छन्दोगानामिति।अयमर्थः--छान्दोगानामुपास्यं ब्रह्म अपहतपाप्मेद्युक्तगुणाष्टकजुष्टं प्रथितमेव।तच्च ब्रह्म अन्येषां वाजसनेयिनां वाक्ये वशित्वादिगुण घचतमिति रूपभेदोऽस्तु।अतो विद्याभेदोऽस्त्विति पूर्वः पक्षः।इमं निराकरोति--मैवमिति।निराकरोकरणप्रकारमाह--यत्तदिति।यत्तद्विशित्वादि गुणजातं तत् सत्यसङ्कल्पताया भेद एव।वशित्वं हि स्ववशे वर्तमानत्वं अथवा इतरान् स्ववशे वर्तयतीति निरुच्यते।तत् सत्ययङ्कल्पत्वमेव प्रकारान्तरेणोच्यते।तदिदमाह--तदिह भिदेति।इत्यैकार्थ्यनिरूढम्-- छान्दोग्यवाजसनेयकवाक्यकवाक्ययोरैकार्थ्यं निरूढमित्यर्थः। एवं ताण्डिवाजसनेयकवाक्यद्वयं निर्णीतम्। एवं तैत्तिरीयकस्थमपि दहरवाक्यं तद्वदेव छान्दोग्यवाजसनेयकवाक्यवत् विचारणीयमित्यर्थः।।
 46. ननु दहराधिगहणे प्रागेव दहरवाक्यं निरूपितम्, तत् किमत्र प्रस्तूयत इत्याशङ्क्य प्रयोजनविशेषात् न पौनरूक्त्यमिति परिहरति-- नन्विति। दहराकाशः परमात्मासाधदारणगुमाद्यैः परमपुरुषएवेति दहराधिकरणे प्रागेवोक्तम्, अतः परमात्मव्यतिरिक्तार्थशङ्का नास्ति, तस्मादिदमाधिकरणं नोज्जिहीत इति कश्चिदाचष्टे। तत्प्रतिक्षिपति-- नेति। पौनरुक्त्याभावमुपपादयति-- व्योमातीतमिति। अयमर्थः-- व्योमातीतवादिनिराकरणार्थं पूर्वं दहराधिकरणं प्रवृत्तम्, दहराकाशः परमपुरुषः उपादानं तत उपरि किञ्चित् निमित्तं वस्त्वस्तीति वदन्तो व्योमातीतवादिनः पूर्वं प्रतिक्षिप्ताः, तेन तत्प्रतिक्षेपप्रधाने दहराधिकरणं , इदं पुनरधिकरणं विद्याभेदाभेदचिन्ताप्रधानम्, अतः प्रयोजनभेदान्नपौनरुक्त्यम्। पूर्वं प्रतिक्षिप्ता अपि व्योमातीतवादिनोऽत्र प्रसङ्गात् छिन्नमूलत्वं गमिता इति।।
*3.3.17
 47. पूर्वत्र सत्यकामत्वसत्यसङ्कल्पत्वादीनां गुणानामुपसंहार्यत्वमुक्तम्, एवमुद्गीथाद्युपासनानामपि नियमेनोपसंहार्यत्वं स्यादिति शङ्कोत्थानेन सङ्गतिः। तदर्थविचारस्तु-- ' ओमित्येतदक्षरमुद्गीथमुपासीत ' इत्यादिकर्माङ्गाश्रितोद्गीथाद्युपासनादीनि किं क्रतुषु नियमेनोपादेयानि उतानियमेन इति। तदर्थं विचार्यते-- किमेतानि क्रत्वङ्गोद्गीथादिमुखेन क्रत्वङ्गानि? उत गोदोहनादिवत् पुरुषार्थभूतानि ? इति । किं ' तेनोभौ कुरुतो यश्चैतदेवं वेद यश्च न वेद ' इत्यनियमदर्शनं गोदोहनादिवत् पुरुषार्थतामवगमयति नेति। ' यदेव विद्यया करोति श्रद्धयोपनिषदा तदेव वीर्यवत्तरं भवति ' इति अपापश्लोकश्रवणादिवत् किं फलार्थवादः, उत फलविधिरिति। अत्र ' यस्य पर्णमयी जुहूर्भवति ' इति पर्णमय्यधिकरणोक्तन्यायेन उद्गीथादौ क्रियाङ्गे भजनं कर्माङ्गं भवेत्। पर्णमय्यधिकरणेऽप्यव्यभिचरितक्रतुसम्बन्धिजुह्वादिमुखेन पर्णतादिकं क्रत्वङ्मित्येव हि निरणायि। तत्र यथा अपापश्लोकश्रवणादिकं फलं स्तुतिरेव, एवं ' यदेव विद्यया करोति ' इत्यारभ्य ' तदेव विर्यवत्तरम् ' इति फलोक्तिरर्थवाद एव स्यात्। उभयत्रापि ' यस्य पर्णमयी जुहूर्भवति ' ' यदेव विद्यया करोति '
इति वर्तमाननिर्देशस्याविशिष्टत्वात्। तदिदमाह--उद्गीथादाविति। उक्तमिमं पूर्वपक्षं प्रतिक्षिपति-- गोदोहनेति। ननु गोदोहनादौ प्रधानफलात् फलान्तरस्य पशोर्दर्शनादधिकृताधिकारत्वमङ्गीकृतम्, इदमेवाश्रित्यविधानमित्युच्यते इह तु खतमित्याशङ्क्यात्रापि फलान्तरदर्शनमस्तीति परिहार उच्यते-- स्वर्गादीनामिति। अयमत्र शब्दान्वयः-- क्रतुषु स्वर्गादीनामेव फलत्वम्, क्रत्वङ्गाश्रयोद्गीथाद्युपासनेष्वत्र वीर्यातिरेकः पूर्वोक्तफलादधिकमेव फलम् । तत्र वीर्यवत्तरत्वं नाम कर्मान्तरैरप्रतिबद्धफलकत्वम्। लोके हि कर्मफलं प्रबलकर्मान्तरफलैः प्रतिबध्यते। उद्गीथाद्युपासनं तु प्राचीनकर्मान्तरप्रतिबन्धवारमसामर्थ्यं करोतीत्युद्गीथाद्युपासनस्य वीर्यवत्तरत्वं फलमित्यर्थः। द्दश्यते हि लोके स्वभावतः कारणं स्वकार्यकरणमातनुते, प्रतिबन्धकमागत्य तच्छक्तिं निरुन्धे, उत्तम्भकं पुनर्मणिमन्त्रादिकं तामेव करणशक्तिमुत्तम्भयति। तेनायमर्थः-- उद्गीथाद्युपासनसहितं चेत् कर्म सहसैव स्वकार्यं कुर्यात्, नचेत् सहसैव न कुर्यादिति। तेनोद्गीथादिकं कर्माङ्गं प्रधानफलेनैव फलवत्त्वात्। उपासनं तु न कर्माङ्गम् ; प्रधानफलातिरिक्तविर्यवत्तरत्वरूपफलान्तरवत्त्वात्। पर्णतादिकं तु पृथक्फलशून्यत्वात् 
अव्यभिचरितक्रतुसमबन्धिजुह्वादिमुखेन क्रत्वङ्गमेव। ननु ' यस्य पर्णमयी ' ' यदेव विद्यया ' इति वाक्ययोस्तुल्यतया फलश्रवणे कथमिह वैषम्यमभिधीयते ? इत्थम् । इदमवधानेनाकर्णयेथाः। विषमरूपत्वाद्वाक्यश्रवणस्य, क्वचिद्विद्ययेति तृतीया श्रुतिराकर्ण्यते। सा च तृतीया फलसाधनत्वमेव साक्षादुपदिशति। पर्णतावाक्ये तु न तृतीयानिर्देशः। तेन तत्र न फलसम्बन्धः। तस्मादर्थवादमात्रमेव। तदिदं विशदमेव दर्शयति-- पर्णत्वादाविति। यदि करणत्वं न वदति किं तर्हि तत्राहेत्यत आह- कर्म चाहानुपास्ताविति। अनुपास्तौ उपासनव्यतिरिक्ते कर्मप्रयोगे अङ्गभूतजुह्वादेः परिग्रहरूपं कर्मैव वाक्यं वदतीत्यर्थः। चोऽवधारणे कर्मैव वदतीति।।
48. अत्र कश्चिच्चोदयति-- उद्गीथे प्राणद्दष्टौ क्रतुफलादन्यदेव फलं वीर्यवत्तरत्वादिकं परामृशस्यैव पूर्वं ' अन्यथात्वं शब्दात् ' इत्यस्मिन्नधिकरणे विद्याभेदाभेदचिन्ता कृता। तेन पुनः फलान्तरार्थतया पूर्वपक्षोत्थानं विहतमेवेति। तदेतदनुवदति-- उद्गीथ इति। तदेतत् प्रतिक्षिपति-- मैवमिति। तदेव विवृणोति-- अत्रत्य इति। अयमर्थः-- उद्गीथविषये द्वावर्थावुपपद्यौ। अत्र पुनः फलान्तरार्थतया कर्मानङ्गत्वनिर्णयः। तत्र त्वनागतावेक्षणन्यायेन एतदधिकरणनिर्णीतमर्थमुपजीव्य विद्याभेदाभेदचिन्ता। ततो न पौनरुक्त्यम्। अयमत्र शब्दान्वयः-- अत्रत्येऽनङ्गभावे स्थिरनिहितधियः श्रोतुरधिकारिणस्तत्र विद्यैक्यशङ्का सा च परिहृतेत्योकोऽयं समाधिः। समाधानान्तरमप्याह-- त्यक्त्वेति। अस्याङ्गानङ्गभावौ परित्यज्य विद्याद्वयं पृथगपृथगिति पूर्वत्र चिन्ता, तत्र विद्याद्वयस्य पृथक्त्वे निर्णीते विद्यायाः पृथक्फलत्वेनाश्रयिकर्मत्वमत्र केवलं समर्थ्यते।।
*3.3.18
 49. पूर्वधिकरणं प्रसङ्गादायतम्, अधुना तत्पूर्वदहरविद्याविषयनिरूपणमत्र क्रियत इति सङ्गतिः। तदर्थविचारस्तु--- ' तद्य इहात्मानमनुविद्य व्रजन्त्येतांश्च सत्यान् कामान् ' इति अपहतपाप्मत्वादीनामपि भेदेनोपासनं विहितम्, तत्र गुणचिन्तने गुणविशिष्टतया दहरस्यात्मनश्चिन्तनमावर्तनीयं नेति। तदर्थं विचार्यते- किं दहरमात्रचिन्तने गुणवद्दहरचिन्तनमपि कृतं नेति। अत्र कश्चिदाह-- ' य इहात्मानमनुविद्य व्रजन्त्येतांश्च सत्यान् कामान् ' इति पृथगनुद्यानवचनबलात् धर्म्युपासनात् विभक्ता धर्मोपास्तिः। तदर्थं गुणिपरिगणनं धर्मोपासनार्थं धर्म्युपादानं तन्त्रतोऽस्तु एकवारमेवास्तु। अयमर्थः-- धर्म्युपासनार्थं धर्म्युपादाने कृते तदुपजीवनादेव धर्मोपासनार्थं पुनर्धर्म्युपादानं न कर्तव्यम्, पूर्वोपात्तधर्म्युपादानेनैवोत्तरोपासनेऽपि धर्मिसिद्धेरिति। तदेतत् सर्वमनुवदति-- कामानिति। तदिदं निराकरोति-- अयुक्तमिति। अयुक्तत्वमोवोपपादयति-- तत्तदिति। अपहतपाप्मत्वादिगुणगणविशिष्टोपासने तत्तद्गुणवैशिष्ट्यभेदात् प्रतिविधि तत्तद्गुणविशिष्टब्रह्मोपासनविधाने सर्वत्रापि गुणिनोब्रह्मणश्चिन्तनावृत्तिरर्थ्या अर्थादनपेता। तेन पूर्वं 'अनुविद्य ' इति विहितगुण्यनुसन्धाने एतांश्च सत्यान्कामाननुविद्य व्रजन्तीति तत्तद्गुणविशिष्टब्रह्मानुसन्धाने गुण्यनुसन्धानं प्रत्येकमेव कर्तव्यमित्यर्थः। अस्मिन्नर्थे पूर्वकाण्डोक्तन्यायं द्दष्टान्ततया सूत्रकारोक्तं दर्शयति-- राजत्वाद्यैरिति। अयमर्थः-- ' इन्द्राय राज्ञे पुरोडाशमेकादशकपालं निर्वपेत् ' इत्यादौ तत्तद्विशेषणविशिष्टेन्द्रे प्रदानाख्यं कर्मावृत्तम् । एवमपहतपाप्मत्वादिनानाविशेषणविश्ष्टे परस्मिन् ब्रह्मणि स्थिते तस्यैव परस्य ब्रह्मणः पौनः पुन्येनावृत्तिरर्थवतीति।।
 50. अत्र कश्चिदाह-अत्र खलु द्विविधमुपासनमुक्तम्, निर्गुणस्वरूपोपासनमेकम्, गुणविशिष्टब्रह्मोपासनमपरम्, इह च यथोपासनं फलमिति न्यायेन निर्गुणस्वरूपोपासनात् निर्गुणब्रह्मप्राप्तिः, तदिदमुच्यते ' परं ज्योतिरुपसम्पद्य स्वेन रूपेणाभनिष्पद्यते ' इति, सगुणोपासनात् पुनस्सगुणब्रह्मप्राप्तिः, तदप्यत्रोच्यते ' जक्षत् क्रीडन् रममाणः ' इत्यादिना, तेन क्रममुक्तिमत्रोपकल्पयामः, ततस्सगुणोपबासनात् सगुणं प्राप्य निर्गुणोपासनात् निर्गुमपि प्राप्नोतीति। तदिदं सर्वमनुवदति-- तत्तद्भोगेति। तत् प्रतिक्षिपति-- असदिति। अयमर्थः-- अत्रोभयविधोपासनं भवता किं प्रमाणमनुसृत्य कल्प्यते उत न। नाद्यः- उपासनस्य सर्वस्यापि सगुणविषयत्वात्। न द्वितीयः-- अतिप्रसङ्गात्। असत्या एव गुणा इति चेन्न ' त इमे सत्याः कामाः ' इति तत्सत्यत्वस्यैवात्यादरेण प्रतिपादनात्। ' परं ज्योतिरुपसम्पद्य स्वेन रूपेणाभिनिष्पद्यते ' इत्येतस्मादनन्तरमेव ' जक्षत्क्रीडन् रममाणः ' इति सगुणफलत्य प्रतिपादनाच्च। पूर्वमेव निर्गुणवाक्यस्य हेयगुणनिषेधविषयत्वेन व्यवस्थापनादिति। तेन निर्गुणमेव नास्ति 
कुतस्तस्योपासनं कुतस्तरां निर्गुणब्रह्मप्राप्तिः कुतस्तमाञ्चोपासनफसवैविध्येन वाक्यार्थभेदपरिक्लृप्तिरिति। उक्तमेवार्थं वैशद्याय पुनरूपपादयति-- शास्त्रोऽस्मिन्निति। अस्मिन् शास्त्रे खलु ' अथातो ब्रह्मजिज्ञासा ' इत्यारभ्य ' अनावृत्तिश्शब्दादनावृत्तिश्शब्दात् ' इति सूत्रपर्यन्तं निर्गुणब्रह्मोपासनप्रसङ्ग एव नास्ति। इष्टमेवैतद्भवतां उपास्यत्वेन मिथ्यात्वप्रसङ्गात्। फलञ्च निर्गुणोपासने परिकल्पयितुं न शक्यते।
तत्फलं ब्रह्मस्वरूपं चेदनादिसिद्धत्नादफलमेव। तस्मात् सगुणादेवोपासनात् फलसिद्धिः। तच्च फलं सगुणात्मकमेवेति सिद्धम्। मा भूत् शास्त्रे निर्गुणब्रह्मोपासनम्, मा भूदपि तत्फलम्, अथाप्यस्मत्संप्रदायपारम्पर्यात् परिकल्पितमितिचेत् तत्रोत्तरमाह-- नोच्छास्त्रमिति। तिष्ठन्त्वेतानि दूषणानि, इदमेकं ब्रह्मास्त्रम्। अयं खलु पादो गुणोपसंहारपाद इत नामतः प्रसिद्धः। अस्मिन्पादे गुणविषेधवचनं भवतामुमिमत्तप्रलपितमेवेत्याह--गुणनियमनत इति।।
 51. एतस्मिन्नधिकरणे पूर्वपक्षोत्थानमाक्षिप्य समाधातुमुपक्रमते-- प्रत्येकमित्यादिना। ' अपहतापाप्मा' इत्यादिना प्रत्येकानुसन्धानम्। ' व्रजन्त्येतांश्च सत्यान् कामान् ' इत्यादिना मेलनानुसन्धानम्। यद्वा तद्वा भवतु। उभयथानुसन्धानेऽपि गुणिनमन्तरेण गुणानुसन्धानाभावात् ब्रह्मानुसन्धानं स्वयमेव सिध्यति। अत्र गुण्यननुसन्धानं कथमिवाशङ्क्यते आशङ्काभावे कथमिवसमाधीयतइति चोदकाभिप्रायः। तदिदं प्रतिक्षिपति-नेति। प्रतिक्षेपप्रकारमाह-- गुणानामिति। गुणानां बुद्ध्यारोहे यदवधि चचगुणिनो रूपं सत्यत्वज्ञानत्वानन्तत्वादिरूपं अर्थ्यं अर्थादनपेतं तदवियुक्तमित्यर्थः। तत्क स्वयमेव सिध्यत्येव। ततोऽन्यत् यत् तत् विद्यैकान्तं स्थानादिरूपम्। तदावृत्तीति-- तस्य स्थानादेरावृत्तिसहितस्य ब्रह्ण आवृत्तिचिन्ताप्रवृत्तेरिति शब्दार्थः। अयमर्थः-- सर्वविद्यासाधारणसामान्यगुणातिरिक्ततत्तद्विद्याविशेषवियतस्थानादिविशेषणसहितस्यैव ब्रह्मण आवृत्तिरिति।।
*3.3.19
 52. अत्र भाष्ये सङ्गतिरुक्ता ' किं पूर्वप्रकृतविद्यया एकविद्यात्वेन तदुपास्यविशेषनिर्धारणमनेन क्रियते ' इति पूर्वपक्षोत्थानक्रमाभिधानात्। तदर्थविचारस्तु-- किं सर्वासु परविद्यासु नारायण एवोपास्यः, उत दहरविद्यायामेव नीराायण उपास्य इति। तदर्थ विचार्यते-- किं नारायणानुवाके सर्वविद्योपास्यविशेषनिर्धारणं क्रियते उत दहरविद्योपास्यविशेषनिर्धारणमिति। किमत्र ' पद्मकोप्रतीकाशं हृदयञ्चाप्यधोमुखकम् ' इत्यादिना प्रतीयमानदहरविद्योपास्यदहरोद्देशेन नारायणत्वं विधीयते, उत सर्वविद्यासु अक्षरशिवशम्भुपरब्रह्मपरज्योतिःपरततत्त्वमादिशभ्दनिर्दिष्टमुपास्यं वस्त्विह तैरेव शब्दैरनूद्य नारायणत्वं विधीयत इति। किं ' पद्मकोप्रतीकाशम् ' इत्यादिहृदयायतनत्वश्रवणानुरोधेन दहरोद्देेन विधानं न्याय्यम्, उत विधेयनारायणत्वानुरोधेन लिङ्गभूयस्त्वेन सर्वोपास्योद्देशेन नारायणत्वविधानं न्याय्यमिति। अत्र सङ्गतिगर्भं पूर्वपक्षोपन्यासमाह-- प्रक्रान्तेति। ' अणोरणीयान् ' इत्यस्मिन्ननुवाके दह्रविद्या प्रक्रान्ता। ' सहस्रशीर्षम् ' इत्यनुवाकः पूर्वप्रकृतदहरविद्यावेद्यनिर्धारणार्थं इति पूर्वपक्षोत्थानम्। तद्दूषयति-- मैवमिति। पूर्वपक्षप्रतिक्षेपप्रकारं प्रकटयति-- तत्तदिति। श्रुतिलिङ्गवाक्यादिषु प्रमाणेषु उत्तरोत्तरदौर्बल्यस्य न्यायसिद्धत्वात् प्रकरणाद्वाक्यं बलीयः। ' नारायण परं ब्रह्म ' इति पदान्तरसमभिव्याहारो वाक्यम्। तच्च वाक्यं ' तत्त्वं नारायणः परः, नारायण परो ज्योतिः ' इत्यादिरूपं सर्वविद्यावेद्योपस्थापनं करोति। भवता पुनः प्रकरणादेव दहरविद्यामात्रशेषत्वमभिधीयते। तेन दुर्बलप्रमाणसिद्धं दहरविद्यामात्रशेषत्वं परित्यज्य प्रबलप्रमाणसिद्धं सर्वविद्याशेषत्मेव संग्राह्यमिति। तद्दमाह-- अधिकबलं प्रक्रियातो हि वाक्यमिति।।
 53. ननु न केवलं प्रकरणमात्रमस्माभिरवसम्ब्यते, अपि तु दहरविद्याशेषत्वोपपादकलिङ्गमप्यस्मिन्वाक्ये द्दश्यते तेन तद्विरोधे सि वाक्याल्लिङ्गस्य प्राबल्यात् दहरविद्याशेषत्वमेवाङ्गीकार्यमित्याशङ्क्य परिहरति-- वाक्यैरिति। अयमर्थः-- यद्येकमेव वाक्यं तदा लिङ्गल्य प्राबल्यं वक्तुं शक्येतापि। अत्रतु बहूनि वाक्यानि विद्यन्ते, अतस्तेषामेव प्राबल्यम्। नच तानि लिङ्गेन विरुध्यन्ते। सर्वविद्याशेषत्वमेव हि वाक्यैरुपपाद्यते। अत्रोपलक्षणन्यायेन कतिपयोपादानमिति सर्वविद्याशेषत्वसिद्धो दहरविद्यापि सर्वविद्यान्तर्गतेति तद्विद्याशेषत्वमपि वाक्यानामभिमतमेव। तेनोपशान्तविरोधं स्ववाक्ये दहरविद्याशेषत्वलिङ्गमविरोधेनावतिष्ठते। प्रकरणमपि दहरविद्याशेषत्वोपपादकं तच्छेषत्वलाभेन कृतार्थत्वात् सर्वविद्याशेषत्वप्रतिपादकवाक्यैः प्रबलैर्न विरुध्यते। किञ्च ' सहस्रीर्षं देवम् ' ' 
सहस्रशीर्षा पुरुषाः ' इति पुरुषनारायणप्रत्यभिज्ञारूपलिङ्गमुपक्रमस्थत्वादत्यन्तप्रबलमेव दृश्यते। तेन लिह्गादुपसेहारस्थात् न दहरविद्यामात्रशेषत्वसिद्धिः। अयमत्र शब्दान्वयः-- वाक्यैस्सर्वार्थतायामुपपादितायां दहरभजनमप्यत्रभागीति अस्मिन्नर्थे भागवदिति सार्थः कृतार्थतावान् अस्मिन्वाक्ये दहरविद्याशेषत्वोपपादकलिङ्गान्वितोभागः, तस्मादेव कृतार्थत्वात् लिङ्गस्य विरोध एव नास्ति। स्वाभिमतार्तलाभेन विरोधाभावात् लिङ्गमुदासीनमेवावतिष्ठते। एवं कृतार्थत्नेनोदसीनं लिङ्गं बहुभिस्तत्परैर्वाक्यैर्योद्धुं नालमेव। एवञ्च सति प्रकरणमपि स्वयमलसं स्वभावतो दुर्बलत्वात् दहर विद्याशेषत्वस्यापि लाभेन कृतार्थत्वाच्च। तेन नैकस्यास्य लिङ्गस्योपकरोति। नहि बहुषु विरुद्धेषु बलवत्सु विद्यामानेषु स्वयं कृतार्थत्वादलसस्य लिङ्गस्य स्वयमपि स्वभछावतो दुर्बलं कृतार्थत्वादलचसं च प्रकरणमुपकरोति। किञ्चोपक्रमोपसंहारादिषड्विधतात्पर्यलिङ्गपरामर्शेन वाक्यार्थे निर्णीते प्रतिपन्नमर्थान्तरं त्याज्यमेवेतिहि न्यायमार्गः। अत्र पुनस्सर्वविद्योपजीव्यत्वात् नारायणस्यैव परमप्राप्यत्वप्रतिपादनमिति स्फुटप्रतिपन्नमसंकुचितमर्थं परित्यज्य दहरविद्यामात्रशेषत्वं नोपपादनीयमिति सर्वविद्याशेषत्वमेव वाक्यस्येति सिद्धम्। अयमर्थः-- इदं तु वाक्यं न केवलशेषत्वोपपादकम्। समन्वयाधिकरणे विधिशेषत्वमन्तरेणापि वाक्यप्रामाण्यस्योपपादनात्। अथापि सर्वविद्योपकारकमेव, परतत्त्वपरिज्ञानमन्तरेण तद्ध्यानस्य कर्तुमशक्यत्वात्। तेन प्रमाणबलात् सर्वोपजीव्यत्वसिद्धिरिति तत्परित्यागक्लृप्तिर्वितथैव।।
 54. उक्तं नारायणस्यैव पारम्यं नानाविधपरपक्षप्रतिक्षेपपूर्वकं सम्प्रतिपन्नप्रमाणविशेषप्रतिपादनादुपपादयति-- आत्मैक्यमिति। सर्वेऽप्यात्मान एकमेवेति भास्करयादवप्रकाशशङ्करमतानुसारिणो वदन्ति। सर्वासां देवतानामैक्यामिति प्रशिथिलपरिपठितकतिपयनिगमाः पामरप्रायाः। त्रिमूर्त्युत्तीर्णं किमपि तत्त्वमस्तीति व्योमातीतवादिनः। केवलपुराणपठनमात्रसंतुष्टा विषेशज्ञानविधुरा ब्रह्मविष्णुरुद्राणां तुल्यत्वमिति प्रतिपेदिरे। तादृशा एवान्ये पुनस्त्रयाणामैक्यमिति। अपरे पुनरयथायथमेव यथाभिमानं कल्पयन्तो भास्करादिष्वन्यतममेव सर्वस्मात्परं वर्णयन्ति। अनिपुणा एवैते। वेदविरोधात् स्मृतिविरोधात् सत्त्वोत्तरपुराणविरोधाच्च एतेषां फणितीस्तत्त्वविदो नाद्रियन्ते। तर्हि किं प्रमाणं भवतामित्याशङ्क्य प्रमाणोपादानपूर्वकं परतत्त्वनिर्णयमुपपादयति- त्रय्यन्तैरिति। एककण्ठैरिति सर्वश्रुत्यविरोधमाह। तदनुगुणेति सोपबृंहणत्वमाह। श्रीमानिति ' ह्रीश्च ते लक्ष्मीश्च पत्न्यौ ' इत्युत्तरनारायणोक्तनियमकलिङ्गं दर्शयति। नारायण इति अस्यैव नारायणानुवाकोपादानम्। पतिरिति ' पतिं विश्वस्य ' इत्यादिनानाविधश्रुतिप्रतिपन्नशेषशेषिभावव्यक्तीकरणम्। स एव हि प्रणवार्थः। प्रणव एव हि सकलवेदसारः ' सर्वे वेदा यत्पदमामनन्ति ' इत्यारभ्य ' तत्ते पदं संग्रहेण ब्रवीभ्योमित्येतत् ' इति निगमनात्। नः पतिरिति बहुवचनोपादानात् ' नित्यो नित्यानाम् ' इति श्रुतुसिद्धजीवनानात्वमुपपाद्यते। अखिलतनुरिति अन्तर्यामिब्राह्मणादिसिद्धमध्यात्मशास्त्रसारभूतं सर्वशरीरत्वमुच्यते। मुक्तिदो मुक्तभोग्य इति तृतीयचतुर्थाध्यायप्रतिपाद्यार्थतत्त्वमभिधीयते। मोक्षप्रदत्वं तृतीये मुक्तप्राप्यत्वं चतुर्थे इति तयोरर्थविभागः।।
*3.3.20
 55. प्रकरणाद्बलीयसा वाक्येन नारायणानुवाकस्य सर्वविद्यासाधारण्यमुक्तम्। इहतु प्रकरणस्य बाधकाभावात् मनश्चितादयः क्रियामयक्रत्वनुप्रवेशिन इति शङ्क्या सङ्गतिः। तदर्थविचारस्तु-- वाजसनेयके ' मनश्चितो वाक्चितः प्राणचितश्चक्षुश्चितश्श्रोत्रचितः कर्मचितोऽग्निचितः ' इति मनश्चितादयोऽग्नय आम्नायन्ते , ते किं क्रियमयक्रत्वन्वयेन क्रियारूपाः. उत विद्यामयक्रत्वन्येन विद्यारूपा इति। तदर्थं विचार्यते -- किमिष्टकचिताग्निसन्निधानात् तद् द्वारा सन्निहिते क्रतौ क्रियामये विनियोगोऽस्ति तेषामुत नेति। किं ' विद्यया हैवैत एवंविदश्चिता भवन्ति' दान्हैतानेवंविदे सर्वदा सर्वाणि भूतानि विचन्वन्ति इति श्रुतिलिङ्गवाक्यैर्विद्यारूपक्रतौ विनियोगोऽवगम्यते नेति। किं ' मनसेषु ग्रहा अगृह्यन्त मनसास्तुवन्त 
मनसाशंसन्' इति स्तोत्रशस्त्राद्यनुबन्धान्वयात् 'तेषामेकैक एव तावान्यावानसौ पूर्वः ' इत्यतिदेशात् फलसम्बन्धसम्भवात् विद्याविधिः कल्प्यः, उत विधिप्रत्ययाश्रवणात् वेदनाश्रवणाच्च न कल्प्य इति। अस्मिन्नधिकरणे सूत्रकारोक्तस्यार्थजातस्य भाष्यकारैरेव सुव्यक्तं विवृतत्वात् पूर्वपक्षत्सिद्धान्तस्वरूपोपपादनमात्रेण स्वयमपि किञ्चिदाष्टे। तेन भाष्य एवान्तेवासिभिरापादचू़डमत्यन्तादरेणाधिकरणार्थश्चिन्तनीयः। अत्र हि मनश्चिताद्यग्नयः 
पूर्वमिष्टकचिताग्न्यन्वयेन पूर्वप्रसक्तक्रियामयक्रत्वनुप्रवेशेन क्रियारूपाः, किं वा परिकल्पितविद्यामयक्रत्वनुप्रवेशेन विद्यारूपा इति चिन्ता। अत्र पूर्वपक्षाभिप्रायमनुवदति-- अङ्गमिति। पूर्वप्रसक्तेष्टकचितसमुपस्थपितस्य क्रतोरेव मनश्चितादिरप्यङ्गं स्यात्। अयमर्थः-- पूर्वमपि क्रियामयक्रतुर्नश्रुतः अथाप्यव्यभिचरितक्रतुसम्बन्धीष्टकचिताग्निश्रवणाबलात् परिकल्प्यत एव। तस्यैवात्र प्रकरणात् सन्निहितस्यैव क्रतोर्मनश्चितादिरपि विकल्पादङ्गमस्तु। तदिदमाह-- बुद्वीति। मनश्चित्प्रभृतिः स्वयं बुद्धयात्मापि अङ्गिसाकाङ्क्षत्वात् पूर्वप्रसक्तस्य प्रकरणोपस्थापितस्य क्रियामयक्रतोरेवाङ्गं स्यादित्यर्थः। ननु स्वयं ज्ञानात्मकं क्रियामयक्रतोः कथमङ्गमं स्यादित्याशङ्क्य तत्र दृष्टान्तमाह-- यथेति यथा द्वादशाहे मानसग्रहस्य क्रियामयक्रत्वङ्गत्वं तथात्रापि स्वरूपतो विद्यारूपाणामपि मनश्चितादीनां क्रियामयक्रत्वङ्गत्वं स्यादित्यर्थः। तत्र हेत्वन्तरमप्यस्तीत्याह-- तद्वीर्यस्येति। इष्टकचितादीनां वीर्यं मनश्चितादिष्वतिश्यते। तेनेष्टकचितादीनां यथा क्रियामयक्रतूपकारसामर्थ्यम्, एवं मनश्चितादीनामपि तत्सामार्थ्यान्वयस्य विद्यामानत्वात् क्रियामयक्रत्वनुप्रवेशेन इत्यर्थः। तदिदं निराकरोति-- न सदिति। तदेतदुपपादयति-- उदित इति। अयमर्थः-- स्ववाक्ये विद्यामयक्रत्वभावे हि पूर्ववाक्यपरिकल्पितक्रियामयक्रत्वनुप्रवेशे मनश्चितादीनां सापेक्षत्वं स्यात्। स्ववाक्य एव श्रूयमाणानुबन्धादिपरिकल्पितो विद्यामयक्रतुरस्ति। तेन स्ववाक्यस्थं विद्यामयक्रतु हित्वा पूर्ववाक्यपरिकल्पितेन क्रियामयक्रतुना मनश्चितादयस्सम्बध्यन्त इति न कल्पनीयमिति। श्रुत्याद्यैरिति-- स्ववाक्ये विद्यामयक्रतुरस्तीति श्रुतिरोवोपपादयतीत्यर्थः। तर्हि क्रियामयक्रत्वनुप्रविष्टानामिष्टकचितानां सामर्थ्यातिदेशादत्रापि मनश्चितादीनां क्रियामयक्रत्वनुप्रवेशो ह्यवश्यमङ्गीकर्तव्य इति मयैवोक्तं तत्र कुमुत्तरं दत्तमित्याशह्क्याह-- उपकृतीति। अयमर्थः-- अतिदेशो हि साम्याद्भवति, तेनेष्टकचितादीनां स्वाङ्गिभूतक्रियामयक्रत्वनुप्रवेशेन यत्सामर्थ्यमस्ति, तत्सामर्थ्यं मनश्चितादीनां स्वाङ्गिभूतविद्यामयक्रत्वनुप्रवेशेनैवास्तीति नातिदेशविरोधः।।
 56. नन्वत्र भवता कल्प्यविद्यामयक्रत्वनुप्रवेशो मनश्चितादीनामुच्यते ततो वरं पूर्वसिद्धक्रियामयक्रत्वनुप्रवेश इति चोदकस्य कस्यचिन्मन्दस्योत्तरमाह-- कल्प्य इति। अत्र विद्यामयक्रतुरेव न कल्प्यते पूर्वं क्रियामयक्रतुरपि कल्प्य एव तेन पूर्वकल्पितक्रियामयक्रतुमाकृष्य तेन मनश्चितादीनामनवयाद्वारमत्रैव परिकल्पितविद्यामयक्रत्वन्वय इत्यर्थः। अयमत्र शब्दान्वयः-- क्रियात्मा क्रतुरपि कल्प्य एव तच्च कल्पनं प्रागुपात्ततदङ्गशक्त्यैव क्रियते। अत्र कल्प्यस्य विद्यामयक्रतोर्वैषम्यमाह--वाक्यस्थैरिति। वाक्यस्थैरेवानुबन्धैरिह समपनतो विद्यामयक्रतुर्भाति प्रकाशते। तेन परवाक्यस्थानुबन्धपरिकल्पितक्रियामयक्रतोश्श्रेयानेवासौ स्ववाक्यस्थानुबन्धपरिकल्पितो विद्यामयक्रतुरिति तदन्वय एव मनश्चितादीनामित्यर्थः। अस्मिन्नर्थे न्यायनुग्रहं विशदं दर्शयति-- दूरस्थेति। दूरस्थैराकृष्टस्य च योगात् स्ववचनपठितैराकृष्टस्य च योगो सघीयानेव। लघुपक्षाश्रयणं हि न्यायप्राप्तम्। तर्हि विद्यामयक्रतोरत्र विधिप्रत्ययो नास्ति साक्षाद्वेदनशब्दश्च नास्तीत्याशङ्क्य विधिश्रवणाभावेऽपि विधिकल्पनं कर्मकाण्ड एव सम्मतमित्याह-- अप्राप्तेऽर्थ इति। विद्यारूपक्रत्वनुप्रवेशे प्रमाणतःप्रतिपन्ने वेदनशब्दाभावोऽपि न दोषायेतिशेषः। शेषमशेषमपि भाष्य एव विशदं द्रष्टव्यम्।।
*3.3.21
57. अत्र पूर्वाधिकरणं प्रसङ्गादायातम्, तत्पूर्वाधिकरणेन सङ्गतिर्भाष्यकारैरोवाक्ता '' सर्वासु परविद्यासूपास्योपासनस्वरूपवदुपचासकस्वरूपस्यापि ज्ञातव्यत्वमुक्तम्, ' त्रयाणामेव चैवमुपन्यासः प्रश्नश्च ' इति। वक्ष्यति चास्य प्रत्यगात्मनः परमात्मात्मकत्वेनानुसन्धानं ' आत्मेति तूपगच्छन्ति ग्राहयन्ति च ' इति। किमयं प्रत्यागात्मा ज्ञाता कर्ता भोक्तेहामुत्र सञ्चार7मोऽनुसन्धेयः, उत प्रजापतिवाक्योदितापबतपाप्मत्वादिस्वरूपः '' इति । अयमत्र भावः-- लिङ्गभूयस्त्वाधिकरणे सर्वविद्योपास्यस्य नारायणस्यनिरूपणं कृतम्, अधुना सर्वास्वपि विद्यासूपासकस्यच उपास्यविशेषणभूततया स्वयमप्यनुसन्धेयस्य जीवस्य स्वरूपं निरूप्यत इति। तदर्थविचारस्तु-- ' अहं ब्रह्मास्मि ' इति परमात्मशरीरतया प्रत्यगात्मानुसन्धेयः, स किं ज्ञातृत्वकर्तृत्वभोक्तृत्वाद्याकारोऽनुसन्धेयः, उत प्रजापतिवाक्योक्तापहतपाप्तत्वाद्याकारेणानुसन्धेय इति । तदर्थं विचार्यते-- किं ' यथाक्रतुरस्मिंल्लोके ' इति यथोपासनं प्राप्तिरितिवचनं परमात्ममात्रविषयम्, उत प्रत्यगात्मविषयमपीति। किं ' तं यथायथोपासते तथैव भवति ' इति तच्छब्दनिर्देशो यथोपासनं प्राप्तिरितिवचनस्य परमात्मपरतामवगमयति नेति। किमत्र तच्छब्दो 
जीवशरीरपरमात्मपरः, उत परमात्ममात्रपर इति। अत्र पूर्वपक्षमारचयति-- तत्कालाकारिण इति। ' त्वं वा अहमस्मि भगवो देवते ' इत्यादिभिरहंग्रहेण भगवदुपासनमुक्तम्, अहमिति बुद्धिस्तु तत्कालाकारयुक्त एवात्मनि वर्तते। तेनाहमिति परमात्मभजने कञ्चुकभूतस्य जीवस्य धीस्तत्कालाकारेण युक्तस्य जीवस्य स्यात्। तेन कर्तृत्वभोक्तृत्वादियुक्तयुक्तजीवात्मस्वरूपमेवोपासनदशायामनिसन्धेयमिति। तदिदमाह-- आसत्तेरिति। सन्निहितत्वादुपासनदशायामित्यर्थः। तत्र दृष्टान्तमाह-- मामुपास्स्वेत्युदितवदिति। यथा प्रतर्दनविद्यायामिन्द्रेण मामुपास्वेत्युक्ते तादात्विकसहस्राक्षत्वादियुक्त एवोपास्यः, न पुनरागामिमुक्ताकारयुक्तः, तद्वदत्रापीति। तदिदं निराकरोति-- नेति। तत्र हेतुमाह-- अन्यथेति। प्रकारान्तरेण सन्निकर्षस्य विद्यमान्तवादित्यर्थः। तदेव प्रकारान्तरमुपपादयति-- शुद्ध इति। द्वे हि रूपे जीवस्य शुद्धमशुद्धञ्च। यत् शुद्धं तदेवोपादेयम्। यदेवोपादेयं तदेवोपासनदशायामनिसन्धेयम् ; यथोपासनं फलस्यैव श्रुतिभिरामानातत्वात्। तेन शुद्धमेव रूपं बुद्धिसन्निहितमित्युपपादयितुं शुद्धस्यैव रूपस्य फलत्वं तावदाह-- शुद्धोह्यात्मात्रच साध्य इति। अस्तु शुद्धस्य फलत्वम्, अथापि कथं तस्य बुद्धिसन्निहितत्वमित्यत्राब-- फलमितिरिति। ' ज्योतिष्टोमेन स्वर्गकामो यजेत ' इत्यादौ स्वर्गफलानुसन्धानेन हि स्वर्गार्थप्रवृत्तिः एवमत्रापि फलभूतशुद्धस्वरूपानिसन्धानसाहित्येनैवोपासनप्रवृत्तिरिति बुद्धिसन्निहितत्वसिद्धिश्शुद्धस्यैव रूपस्य। अत्र तत्क्रतुन्यायोऽप्यमुमेवार्थं विशदमुपपादयतीत्याह-- बुद्धयासन्न इति। बुद्धयासन्नेऽन्तरङ्गे सति शुद्धस्वरूपे तत्क्रतुन्यायसिद्धिः प्रमाणेन नियमिता भवति। अतश्शुद्धमेव स्वरूपमनिसन्धेयमित्यर्थः।।
 58. ननु कर्तुर्यथावस्थितात्मस्वरूपमनुसन्ध्यमित्युक्ते कर्मकाण्डे कर्मकर्तुरपि तादृशमेव रूपमनिसन्धेयं स्यात्, एवञ्च तत्रैव जीवस्वरूपयातात्म्ये निरूपिते निरर्थक एव वेदान्तशास्त्रे जीवस्वरूपनिरूपणविस्तरस्स्यादित्याशङ्कापरिहारार्थं लौकिकवैदिकाद्यनुष्ठानकर्तृभूतजीवस्वरूपानुसन्धानविभागं विशदमेव दर्शयति-- कर्तुरिति। त्रिविधो हि कर्ता, लौकिकं शयनासनभोजनकृष्यादिकं कर्म कश्चित् करोति, परस्तु यागदानहोमादिकं वैदिकं कर्म। तृतीयः पुनः परब्रह्मोपासने परमपुरुषार्थप्राप्तिहेतुभूतम्। त्रिष्वप्यधिकारिषु कर्तृत्वानुसन्धानमस्त्येव। तत्र प्रथममाह-- दृष्टेति। दृष्टभोगार्थयत्ने भोक्ता कश्चिदस्तीत्येतावन्मात्रमेव गणयितुमुचितम्। स पुनर्देहो वा देहातिरिक्तो वेति विशेषनिश्चयो नास्तु अनुपयोगात्। दृश्यन्ते हि चदेहातिरिक्तात्मस्थार्यपरिज्ञानविधुराणामपि पामराणां स्वाभिमतप्राप्तिहेतवः प्रवृत्तयश्शतशस्सहस्रशोऽपि। अथ द्वितीयं प्रकटयति-- स्वर्गादीति। अयमत्र शब्दार्थः-स्वर्गाद्यर्थे कर्मणि स्वाधिकरानुविद्धा ब्राह्मणत्वादिस्वाधिकारानुविद्धा कालान्तरसम्बन्धिफलसम्बन्धानुवि देहान्तरानुगतिरात्मनो गणयितुमुचिता। नैतावता वेदान्तवैद्यार्थसिद्धिः। तृतीयमपि पक्षमाह-- मुक्त्यथ इति। मुक्त्यर्थे पुनरुपासने प्राप्त्यवस्था प्रणिधिकथनतः उपासनदशायां चिन्तनीयत्वकथनेव तत्क्रतुन्यायवाचा यत् चिन्त्यं तदेव प्राप्यमित्यर्थो गमित इति ज्ञापित इति अतिप्रसङ्गादिशङ्का नास्त्येव। अयमत्र भावः-- वेदान्त एव हि तत्क्रतुन्यायो विशेषतः ख्यापितः, न पुनः कर्मकाण़्डे, तेनोपासनदशायां प्राप्त्यवस्थानुसन्धानं नियमेन कर्तव्यम्। कर्मकाण्डे तु कालान्तरबाविस्वर्गादिफलभोक्तृत्वानुरूपस्थैर्यानुसन्धानमात्रं कर्मारम्भे कर्तव्यमिति।।
 59. अत्र कश्चिच्चोदयति-- विद्याभेदेषु वेद्याकाराणां विषमत्वात् यावदुक्तमेव चिन्त्यम्, अन्यथा परस्परसङ्करप्रसङ्गात्। प्रापच्यं पुनरुभयविभूतिविशिष्टम्, तेन बद्धरूपस्यापि सर्वान्तर्गततत्वेन ब्रह्मविशेषत्वात् प्राप्यत्वमस्त्येव। तत् कथं तस्य रूपस्याप्राप्यत्वात् चिन्तनीयत्वं नास्तीति निषेधः क्रियते। तस्मात् सन्निहितस्य बद्धरूपस्य चिन्तास्त्विति। तदिदमाह-- विद्येति। शब्दार्थस्तु-- सद्विद्यादहरविद्यादिविद्याविशेषु वेद्याकाराणां भिन्नत्वात् यावदुक्तमेव चिन्त्यम्। तत्र ब्रह्मविशेषणतया 'अहं मनुरभवं सूर्यश्च ' इत्यहङ्ग्रहोपासनात् जीवस्यापि चिन्तनीयत्वमस्ति, प्राप्यं तु ब्रह्म सर्वविशेषणविशिष्टम्, सर्वशब्दार्थे बद्धस्यापि जीवस्यान्तर्गतत्वात् बद्धरूपमपि ब्रह्मविशेषणत्वादनुसन्धेयमस्तु सन्निहितपरित्यागायोगात् इति। तदेतद्दूषयति-- नेति। प्रतिक्षेपमेव विवृणोति--कलुषित इति। अयमर्थः- अहंशब्दार्थो हि मुख्य एवाहङ्ग्रहोपासने ब्रह्मविशेषणतयानुसन्धेयः। तत्तु विशुद्धमेव रूपम्। तेनाहंशब्दश्रुतिविरोधात् कलुषितं रूपं नानुसन्धेयममुख्यत्वात्। किञ्च 
प्रजापतिवाक्ये हि ब्रह्मविद्याशेषतयानुसन्धेयं जीवात्मस्वरूपमभिधीयते। तत्तु विशुद्धमेव गुणाष्टकविशिष्टमभिहितम्। तस्मात् विशउद्धानुसन्धानमेव जीवस्याचपि वेदान्ते षूपासनदशायां विहितमिति नाशुद्धरूपचिन्तनप्रसङ्गः। अत एव भगवता पराशरेण योगिध्येयार्थनिर्णये ' हिरण्यगर्भो भगवान् ' इत्युपक्रम्य ' अशुद्धछास्ते समस्तास्तु देवाद्याः कर्मयोनयः ' इत्यशुद्धानामचिन्तनीयत्वमुक्तमिति। तदिदमाह-- प्राजापत्यादिति।।
*3.3.22
 60. पूर्वस्मिन्नधिकरणे यत्र यत्र ब्रह्मण उपास्यत्वं तत्रतत्र सर्वत्रापि शुद्धस्य जीवस्योपात्यत्वमुक्तम्, अधुना पुनर्यत्रयत्र शाखासूद्गीथानुप्रवेशल्तत्रतत्र सर्वत्राप्युद्गीथाद्युपासनानुप्रवेशोऽस्ति नेति शङ्कया सङ्गतिः। तदर्थविचारस्तु-- ' ओमित्येतदक्षरमुद्गीथमुपासीत ' इति क्रत्वङ्गाश्रयोद्गीताद्युपासनानि प्रतिशाकं व्यवतिष्टेरन्निति। तदर्थं विचार्यते-- किं ' उद्गीथमुपासीत ' इत्युद्गीतशब्द उद्गीथमात्रे वर्तते, उतस्वरभेदभिन्नोद्गीथे इति। किं शाखाविशेषस्य स्वपभेदयोगात् स्वरभेदभिन्नोद्गीथव्यक्तेरेव सन्निधिः, उत शेषिभूतक्रतोस्सर्वशाखास्वेकत्वमुखेन सर्वोद्गीथव्यक्तीनां सन्निधिरिति। पूर्वमुद्गीथोपासनयोर्भेदचिन्ता कृता, समनन्तरं तस्यैवोद्गीथोपासनस्याश्रयिकर्मत्वेन कर्मफलात् पृथक्फलत्वेन पूरुशार्थत्वं प्रसङ्गाच्चिन्तितम्, अधुना पुनरेकत्राम्नातस्योद्गीथोपासनस्य सर्वत्राम्नातोद्गीथमात्रशेषत्वं प्रतिपाद्यत इत्यर्थविभागात् न पौनरुक्त्यम्। अत्र पूर्वपक्षमाह-- उद्गीथादेरिति। असौ भजनविधिस्स्वसान्निध्यगीते उद्गीथविशेष एव स्यादिति। तमिमं पूर्वपक्षं प्रतिक्षिपति-- मैवमिति। प्रतिक्षेप प्रकारं दर्शयति-- सर्वाङ्गीति। सन्निधिवशादेव हि तत्रैवोपासनस्यान्वय इति भवतोच्यते सन्निधिस्सर्वेषामप्युद्गीथानां समान एव सर्वशाखाप्रत्ययन्यायेन सर्वाङ्गिभूतक्रतोस्सन्निधाने सिद्धे सर्वेषामप्युद्गीथानामत्रैव सान्निध्यसिद्धेरिति। ननु सामान्यं व्यक्तिविशेषमन्तरेणानुष्ठानयोग्यं न भवति। तेनोद्गीथमिति सामान्येनोक्तं तत्रत्योद्गीथविशेषरूपव्यक्तिमपेक्षते, ततश्च तस्मिन्नेवोद्गीथविशेषे उपासनान्वय) स्यात् ; न स्यात् , यथा 'व्रीहीर्भियजेत ' इत्युक्ते व्रीहिमात्रेण यागोऽनुष्ठीयते, एवमत्राप्युद्गीथमात्रान्वयेनोपासनमनुष्ठीयतां नाम। शब्दार्थस्तु-- सामान्यं व्यक्त्यपेक्षानुष्ठानमपि नियामकप्रमाणाभावे 'व्रीहीर्भियजेत ' इत्यत्र व्रीहितावत् यं कञ्चन व्यक्तिविशेषमुपादायावतिष्ठते। तर्हि ' पशुना यजेत ' इत्यत्रच्छाग एव पर्यवसानं कथं स्यात् ? इत्थं स्यात्। तत्र हि विशेषपर्यवसानसाकाङ्क्षत्य पशुशब्दस्य विशेषोपस्थापच्छाग शब्दो मन्त्रवर्णे श्रूयते। इह तु तादृशशब्दविशेषो नास्ति। तस्मादुद्गीथमात्रविषयमुपासनं न पुनस्सन्निहितोद्गीथविषयमिति सिद्धमित्याह-- शब्दश्चेति। उद्गीथसामान्यं वदति नतु भिदां नपुनरूद्गीथविशेषमिति।।
*3.3.23
 61. पूर्वाधिकरणे उद्गीथादिकं प्रस्तुतम्,तत्र सामावयवोद्गीथादेस्समस्तस्य व्यस्तस्य चोपासनं श्रुतिसिद्धमिति पूर्वमेवोक्तम्, एवं वैश्वानरविद्यायां किं समस्तस्योपासनं कार्यंम् उत व्यस्तस्य उतोभयस्येति शङ्कया सङ्गतिः। तदर्थविचारस्तु-- किं वैश्वानरविद्यायां पृथिव्याद्यवयवस्य वैश्वानरस्य व्यस्तस्यैवोपास्यत्व्, उत व्यस्तस्य समस्तस्य च, अथवा समस्तस्यैवेति। किं ' उद्दालको हवै भगवन्तः ' इत्यादिवाक्ये उपासनविधिर्व्यस्तस्यैव उत व्यस्तस्य समस्तस्य च, अथवा समस्तस्यैवेति। किं प्रत्यवयवं वैश्वानरव्यपदेशात् फलसम्बन्धश्रवणाच्चवयवेषूपासनविधिनानात्वे ' यस्त्वेतमेवं प्रादेशमात्रमभिविमानम् ' इति समुदायानुवादाः, उत 'अत्त्यन्नं पश्यति प्रियं भवति' इति व्यस्तोपासने फलश्रवणात् ' यस्त्वेतमेवं प्रादेशमात्रमभिविमानमात्मानं वैश्वानरमुस्ते सर्वेषु लोकेषु सर्वेषु भूतेषु सर्वेश्वात्मस्त्वन्नमत्ति ' इति समस्ते फलश्रवणाच्च उभयत्र विधिर्न्याय्यः, उत एकवाक्यतानुरोधेन 'यस्त्वेतम् ' इत्यत्र समस्तस्यैवोपासनविधिः, अवयवोपासनं तु अवयुत्यानुवाद इति। अत्र कश्चिदाह-- वैश्वानरविद्यायां व्यस्तोपासने फलनिर्देशात् व्यस्त एव चिन्तनीयः। समस्तोपासने फलनिर्देशस्तु अर्थवाद एव। अथवा व्यस्तोपासनवत् समस्तोपासनेऽपि फलनिर्देशात् व्यस्तश्चिन्तनीयः,समस्तश्चापि तथा चिन्तनीय एवेत्।तमिमं पक्षमनुवदति--व्यस्त इति।तदेतत् प्रतिक्षिपति--मैवमिति।तत्रोपपत्तिमाह--व्यस्तेष्विति। अत्र हि व्यस्तोपासनेषु दोषोऽभिधीयते, तेन व्यस्तोपासनेषु फलवचनमर्थवादमात्रमिति कल्पनीयम्। उक्तमेवार्थं 
वैश्वानरेष्टिवाक्य दृष्टान्तेन द्रढयति-- दृष्टमिति। यथा ' वैश्वानरं द्वादशकपालं निर्वापेत् ' इत्यस्मिन् वाक्ये द्वादशकपाल निर्वापस्यैव विधेयत्वम्,' पूत एव ' इत्यादिना तस्यैव फलनिर्देष उच्यते। अष्टाकपालादीनां न विधिः तत्र फलनिर्देशश्चावयुत्यानुवादमात्रमिति तान्त्रिकगोष्ठानां निर्णयः। तद्वदत्रापि समस्तस्यैवोपासनं विधीयते न पुनर्व्यस्तस्य। तत्र फलनिर्देशेऽप्यवयुत्यानुवादेन स्तुतिमात्रमेवेति।।
 62. अत्र समस्तोपसनमिव व्यस्तोपासनमपि विहितमेव प्रतीयते फलनिर्देशश्चोभयत्रास्ति, इत्थं भूमविद्यायामपि पूर्वमल्पोपासनमुक्त्वा पश्चादुत्तरोत्तरमधिकोपासनमुच्यते तत्र पूर्वेषामुपासनानामल्पाल्पफलमङ्गीकृतम्, अवयुत्यानुवादत्वमपि न कल्पितम्, कथमिदं वैषम्यमुच्यत इति केनाप्यनुयुक्ते वैषम्यद्वयं दर्शयन् समाधातुमुपक्रमते-- सामस्त्यस्येति। इत्थमत्र शब्दान्वयः-- महावाक्यतात्पर्यवृत्तया समस्तानुसन्धानस्यास्मिन् वाक्ये योगे समन्वये द्रढिमवति सति व्यस्तेषूपासनेषु वैश्वानरोष्ट्यादिवत् अंशानुवादेन स्तुतिनियतन्यायात् फलनिर्देशास्यान्यपर्यं स्तुतिपरत्वमेव भवति। भूमविद्यायां तु पूर्वस्मादुत्तरस्याधिकफलसाधनत्वेन वक्तुं युज्यते अनन्वितत्वात्। अपि तु अल्पफलादधिकफल्याधिक्येन भूमत्वं वाच्यम्। तेनाविधित्वेन पूर्वेषामपि फलसम्बन्धो वाच्य इति वैषम्यसिद्धिः। अत्र हेत्वन्तरमप्याह-- नाप्येवमिति। वैश्वानरविद्यायां व्यस्तोपासने प्रत्यवायश्श्रुतः। भूमविद्यायां तु पूर्वपूर्वोपासने प्रत्यवायो न श्रुतः। तेनेदमपि किञ्चिद्वैषम्यम्। तस्मात् विषमस्य दृष्टान्तस्योदाहरणं नार्थसिद्धयै उभयत्रैकरूपत्व रूपार्थसिद्धयै न भवत्येव।।
*3.3.24
 63. पूर्वस्मिन्नधिकरणे विद्याविसेषविषयचिन्ता कृता, इदानीं सर्वविद्याविषयचिन्ता क्रियत इति सङ्गतिः। अथवा वैश्वानरविद्यायां समस्तोपासनस्यैवोपपन्नत्वेन व्यस्तोपासनानामभावात् विद्यानानात्वं निराकृतम्, अधुना सद्विद्यादहरविद्योपकोसलनिद्यादिषु नानात्वं भेदकप्रमाणानुरोधादुपपाद्यत इति सङ्गतिः। तदर्थविचारस्तु-- वेदान्तविधेयानां सर्वासां विद्यानां किमैक्यमेव उत भेद इति। तदर्थं विचार्यते-- किं प्रत्यायावृत्तिरूपविदिधात्वर्थोपासनस्य सर्वत्र ब्रह्मकर्मतया रूपाभेदात् अपुनरावृत्तिरूपफलाभेदाच्चैक्यसामाश्रयणं न्याय्यम्, उतोपासयब्रह्मण एकत्वेऽपि अपहतपाप्मत्वादिगुणाविशिष्टस्योपास्यतयोपासनस्यापि भेदसम्भवात् तादृशोपासनप्रतिपादने निरपेक्षत्वात् वाक्यानां भेदसमाश्रयणं न्याय्यमिति। अत्र पूर्वपक्षी विद्यैक्यं सयुक्तिकमुपपादयति-- सर्वास्विति। अत्र प्रथमाधिकरणे संयोगरूपचोदनाख्यविशेषात् विद्यैक्यमुक्तम्, तदत्रापि समानम्। सर्वास्वपि विद्यासु ब्रह्मैव वेद्यमिति रूपमविशिष्टम्। संयोगोऽप्यविशिष्ट इत्याह-- फलमपीति। तथा आख्याप्यविशिष्टा ब्रह्मविद्येति। अस्तु त्रितयमिदमविशिष्टम् तथापि चोदना भिद्यते क्वचित् ' विद्यात् ' इति, क्वचिच्च 'उपासीत 'इति, क्वचिच्च ' निदिध्यासितव्यः ' इति, क्वचिच्च ' निचाय्य तं मृत्युमुखात्प्रमुच्यते ' इति दर्शनपर्यायेण धातुना मृत्युतरणोपाय उच्यते। भगवद्गीतादिषु भक्तिशब्देनैव क्रियासमभिहारेणापवर्गसाधनं विधीयते। अतः कथं चोदनाबेद सति विद्यैक्यशङ्का? मैवम्। भाष्य एव भगवता भाष्यकारेणैव सर्वेषामेवैषां विधीनां छागपशुन्यायेनैकार्थ्यमुपपादितम्। तेनैकार्थ्यं सिद्धम्। अपर्यायप्रायाणामेव हि शब्दानां प्रयोगे चोदनाभेदमाहुस्तान्त्रिकाः। यथा यजति ददाति जुहोतीति। अत्र पुनरेकत्रैव विश्रान्तेर्न चोदनाभेदः। तदिदं दर्शयति-- ध्यानादीति। विधिरप्यविशिष्ट एवेत्यर्थः। तस्मात् विद्यैक्यमेवेति। तदेतन्निराकरोति-- तन्नेति। अत्राख्यादिभेदरूपं हेतुचतुष्टयामाह--आख्येत्यादिना। आख्याभेदस्तावत् सद्विद्यादहरविद्याभूमविद्येत्यादिः। नच सामान्यनाममात्रैक्यं विशेषनामप्रयुक्तं विद्याभेदं निवारयति यथा ' अथैष ज्योतिरथैष विश्वज्योतिरथैष सर्व्ज्योतिः ' इति विशेषनामप्रयुक्तं भेदं सर्वसादारणयागादिशब्दमात्रं न निवारयति। तद्वदत्रापि ब्रह्मविद्येति समान्यनाममात्रं विद्याभेदं न निवारयितुं शक्नोति। रूपभेदश्च सर्वास्वपि विद्यासु स्फुटमोवोपलभ्यते। ब्रह्मेति रूपसामान्यं तु तत्तद्विद्यासु प्रतिनियतगुणविशेषप्रयुक्तरूपभेदस्य न परिपन्थितामश्नुते विशेषणभेदाद्विशिष्टभेदस्यापरिहार्यत्वात्। इत्थं हि कर्मकाण़्डेऽप्यनुष्ठाननियमः। इत्थं रूपभेदमाख्याभेदञ्चोपपाद्य चोदनाभेदमप्युपपादयति-- तदुपहितेति। तत्तद्विद्यासाधारणगुणविशेषितवेदनविद्यौ ' अर्थेनैव विशेषो हि निराकारतया धियाम् ' इति न्यायेन तेनतेनार्थेनैव तत्तद्विद्याभेदसिद्धेस्चोदनानामपर्यायत्वमेवेति भाष्यकारैरेव सुव्यक्तमुपपादितम्। अत्र संयोगभेदोऽप्यस्तीत्याह-- मिश्रमिति। मधुनिद्यायां वसुपदप्राप्तिपूोर्वकपरमात्मप्राप्तेः फलत्वात् क्वचित् मिश्रं फलम्, विद्यान्तरेषु 
केवलपरमात्मप्राप्तेः फलत्वादमिश्रमेवफलमिति संयोगभेदोऽप्यस्ति। इत्थं ब्रह्मविद्यासूक्तन्यायेन वेदान्तभागोक्तासु काम्यविद्यास्वपि भेदो निरूप्य इत्याह-- काम्येति।।
 64. अत्र खलु ' नाना शब्दादिभेदात् ' इति विद्याभेदं वदन् सूत्रकारश्शब्दभेदमेव पुरस्करोति, शब्दभेदो नाम चोदनाभेदः, चोदनाभेदोऽपि यजतिददातिजुहोतीत्यपर्यायेण शब्देन भावार्थविधिः। अत्र पुनर्भाष्यकारैरेव वेदनोपासनादिशब्दानां पर्यायत्वमुपपादितम्। तेन शब्दसाम्ये सति कथं ' नाना शब्दादिभेदात् ' इति सूत्रकारोणोच्यत इति कश्चिदाक्षिपति-- नानाशब्देति। विद्यात्, उपासीत, ध्यायीत, इति धातुभछेदादिति पराभिप्रायमाशङ्कयोत्तरमाह-- नहीति। धातेवो हि स्वरूपभेदमात्रेण शब्दभेदत्वमश्नुवते, अस्तिविद्यतेभवतीत्यादीनामपि शब्दभेदत्वप्रसङ्गात्। तेनापर्यायशब्दप्रयोग एव शब्दभेदो वाच्यः। विद्यादित्यादीनां पर्यायत्वं प्रागेव समर्थितमिति। सत्यमित्यर्धाङ्गीकारेण परिहरति। यद्यपि शब्दान्तराधिकरणोक्तमुख्यशब्दभेदो नास्ति, अथापि रूपभेदप्रयुक्तश्शब्दभेदउपचर्यते। तत् किमर्थमित्यत्राह-- रूपभेदद्रढिम्न इति। अयमर्थः-- रूपभेद एवात्र साक्षाद्भेदकः। स तु रूपभेदो धात्वर्थविशेषकत्वेन धात्वर्थमपि भनत्तीति भिन्नार्थवाचकत्वेन शब्दभेदोऽपि सिध्यतीत्यौपचीरिकी शब्दभेदोक्तिः। अत्रोपचारोक्तौ प्रयोजनमाह--ज्ञानमिति। मृषावादिनः खल्वविधेयमेव ज्ञानं मोक्षसाधनमित्याहुः तन्निरासेन ज्ञानस्य विधेयत्वसिद्ध्यर्थं विद्याविषयचोदनाभेदोऽस्तीत्युच्यते। अयमभिसन्धिः-- यदि वेदनध्यानोपासनादिशब्दानां तत्तत्प्रकरणस्थानां पर्यायत्वम्, यदि वा छागपशुन्यायेन विशेषपर्यवसानम्, यदि वा भाष्यकारोक्तक्रमेण भिन्नेषु प्रकरणेषु वेद्यभेदनिबन्धनवेदनभेदप्रतिपादकत्वेनापर्यायत्वम्, सर्वथापि विधेयमेव ज्ञानम्। विधेयादेव ज्ञानादपवर्गसिद्धिरितीममर्थं प्रतिपादयितुं चोदनाभेदकथनमिति।।
 65. एवं भाष्यकारोक्तप्रकारेण शब्दभेदमुक्त्वा भाष्काराभिप्रायस्तं मुख्यमेव शब्दभेदं उपपादयति-- यद्वेति। अयमर्थः-- नानाशब्दादिभेदादिति सूत्रकारश्शब्दभेदमेव तावत् प्राह। स च शब्दभेदोऽपर्यायशब्दकथनम्। तच्च ब्रह्मविद्यायास्साक्षादेवास्ति। भक्तिप्रपत्त्योर्मोक्षोपायतया विहितयोर्विधिभेददर्शनात्। ' अनित्यमसुकं लोकमिमं प्राप्य भजस्व माम् ' इति भक्तिविधिर्दृश्यते ' मामेकं शरणं व्रज ' इति प्रपत्तिविधिः। प्रपत्तिरेव हि शरणागतिः।
' अनन्यसाध्ये ' इत्यस्मिन् प्रपत्तिलक्षणवाक्ये ' प्रपत्तिश्शरणागतिः ' इति पर्यायत्वेनोपदेशात्। तेन साक्षादेव भक्तिप्रपत्त्योर्विधिभेद उपलभ्यत इति मुख्यएवायं शब्दभेदो भाष्यकारभावस्थः। यजतिददातिजुहोतीत्यादिशब्दभेदवदस्यापि शब्दभेदस्य साक्षादेव शब्दभेदलक्षणोपेतत्वात्। अयमत्र शब्दान्वयः-- यद्वेति पक्षान्तरोपन्यासमाह। शब्दादिभेदादिति वदता सूत्रकारेण सम्यगेव न्यासोपासे विभक्ते। तत्र दृष्टान्तमाह-- यजनहवनवदिति। तत्र विभागहेतुं दर्शयति-- शब्दभेदादिति। अभाक्तादिति मुक्यत्वाह। तेन पूर्वोक्तप्रकारात् प्रकारान्तरसिद्धिः। एवं चोदनाभेदमुक्त्वा तद्वेदवाख्याबेदो रूपभेदस्संयोगबेदोऽप्यस्तीत्याह-- आख्येति। भक्तौ हि चसद्विद्यादहरविद्येत्यादिराख्या, प्रपत्तौ पुनर्निक्षेपोन्यासश्शरणागतिरित्यादिः। भक्तिरूोपे चचचचदहचरविद्यादे अपहतपाप्मत्वादिकं रूपम्। इह पुनरूपायान्तरस्थानापत्तिर्भगवतो रूपम्, तदेव निरपेक्षोपायत्वमित्यध्यात्मविद्भिरभिधीयते। भक्तियोगनिष्ठानां हि सद्विद्यादहरविद्यादिसापेक्षः परमपुरुषः फलं ददाति। इह पुनरुपायान्तरस्थाने स्वयमेवावस्थितस्तदेव मुक्तिरूपं फलं ददाति। इतमेवोच्यते ' सर्वधर्मान् परित्यज्य मामेकं शरणं व्रज ' इति। अस्यार्थस्य विस्तरो न्यासविंशत्यादिष्वाचार्यप्रबन्धेष्वनुसन्धेयः। इतरसम इति-- यथा सद्विद्यादीनामाख्याभेदाद्रूपभेदात् संयोगभेदाद्भेद उपपद्यते तथैव प्रपत्तेरपि भेद इत्यर्थः। यद्यपि सर्वासां ब्रह्मविद्यानां प्रधानफलं मोक्षः तथाप्यनुसन्धानवेलायां तत्तद्रूपविशिष्टभगवदनुभवरूपफलवैषम्यमस्तीति भावः। अधिकारभेदादपि रूपभेदमाह-- किञ्च भिन्नोऽधिकारश्शीघ्रप्राप्त्यादिभिरिति। भक्तियोगनिष्ठस्य प्रापब्धकर्मावसाने हि मोक्षः। प्रपत्तिनिष्ठस्य तु प्रारब्धमपि कर्म प्रपत्तिरेव क्षपयितुं शक्नोति ' उपायभक्तिः प्रारब्धन्यतिरिक्ताधनाशिनी। साध्यभक्तिस्तु सा हन्त्री प्रारब्धस्यापि भूयसी।। ' इति वचनादेव प्रपत्तेश्शीघ्रफलप्रदत्वश्रवणात्। शब्दार्थस्तु -- उपायरूपा भक्तिः प्रारब्धं चन हन्यात् अपि तु तद्व्यतिरिक्तमेव हन्यात् । साध्यभक्तिः प्रपत्ति) प्रारब्धमपि हन्यात्। अत एव भक्तेः प्रपत्तिर्भूयसी फलाधिक्यात्। अत्र आदिशब्देन 'भक्त्यादौ शक्त्यभावः ' ित्याचार्यग्रन्थोक्ताः पञ्चदशाप्यधिकारविशेषा उच्यन्ते। शक्तिर्ज्ञानं जन्म विलम्बक्षमत्वमित्येतानि समस्तानि भक्त्यधिकारः। तत्रैकैकवरहे द्विकद्विकविरहे त्रिकत्रिकविरहे सर्वविरहे च 
सम्पद्यन्ते प्रपदनाधिकारा इति पञ्चदशत्वसिद्धिः। ननु ब्रह्मविद्यानां ब्रह्मप्राप्तिरेव फलम्, तच्चैकमेवेत्याशङ्कमानस्य बालबुद्धेरन्यत्र फलभेदं दृष्टान्ततया दर्शयति-- जगुरिति। मधुविद्यायां हि वसुपदप्राप्तिरूप्वपरमात्मप्राप्तिः फलम्। दहरविद्यादौ तु परमात्मप्राप्तिमेव फलतया निर्दिशति। अतस्संयोगभेदादपि न्यसोपासनयोस्सिद्धएव भेदः।।
*3.3.25
 66. अत्र भाष्य एव सङ्गतिर्व्यक्तमुच्यते ' ब्रह्मप्राप्तिफलनां सद्विद्यादहरविद्यादीनां नानात्वमुक्तम्। इदानीमासां विद्यानामेकस्मिन् पुरुषे प्रयोजनवत्त्वेन समुच्चयोऽपि सम्भवति उत प्रयोजनाभावात् विकल्प एवेति विशये ' इति। तदर्थविचारस्तु-- किमेकस्मन् पुरुषे प्रयोजनसमभवात् सर्वासां समुच्चयः उक विकल्पः। तदर्थं विचार्यते-- किं सर्वासु विद्यासु फलरूपा ब्रह्मप्राप्तिरेकरूपा उत स्वर्गादिप्राप्तिवत् विलक्षणेति। अत्र पूर्वपक्षी मन्यते-- लोके हि ज्योतिष्टोमाग्निहोत्रप्रभृतयस्स्वर्गाद्यर्थं विहिता एकेनैवाधिकारिणा फलाधिक्यार्थं समुच्चयेनैवानुष्ठीयन्ते, तत्तदनुष्ठानाधिक्येन फलञ्चाधिकमुपलभ्यते, एवमत्रापि ब्रह्मविद्याः परब्रह्मप्राप्रत्यर्थं समुच्चयेनानुष्ठीयन्ताम्, फलमपि देशकालाधिक्येन तारतम्येन लभ्यतामिति। तदिदमाह-- ज्योतिष्टोमेति। नचैकस्यैवाधिकारिण एकमुपासनमिति नियमोऽस्तीत्याह-- न चेति। ' न चैकं प्रति शिष्यते ' इति न्यायेन सर्वो़ऽपि भजनविधिस्सर्वान्प्रत्येव विधीयते। तेन समुच्चयस्सम्भवत्येवेति। नन्वेकस्योपासनस्य चिरकालानुष्ठेयत्वात् उपासनान्तरस्य कालो नास्तीत्याशङ्क्य परिहरति--कर्तुमिति। ज्योतिष्टोमाग्निहोत्रादिवत् अत्राप्यनुक्रमेणानुष्ठातुं शक्यत इत्यनुष्ठानकालाभावात् न समुच्चय इति न भ्रमितव्यमित्यर्थः। तमिमं पक्षं प्रतिक्षिपति-- नेति। तत्र हेतुमाह--मिथ इति। अयमर्थः-- ' स खल्वेवं वर्तयन् यावदायुषम् ' इति ब्रह्मविद्याया आशरीरपातमनुष्ठेयत्वं श्रूयते। तच्च सर्वासामपि ब्रह्मविद्यानां समानमेव। तेनैकयैव ब्रह्मविद्यया कृत्स्नस्यापि कालस्यावरूद्धत्वात् ब्रह्मविद्यान्तरानुष्ठानकालाभावात् समुच्चयो न भवत्येव। इत्थमुपपादितमर्थं निगमयति-- सम्पूर्णेति। अत्रैकमेव फलं दृश्यते या सम्पूर्णब्रह्मलब्धिः, तत्सिद्धयै पृथगेवानुष्ठेयान्युपासनानि, तानि च पृथगेव विधीयन्ते। तत्र हेतुमाह-- प्रायणान्ते समाधाविति। अयमर्थः-- एकैकस्सद्विद्यादहरविद्यादिस्समाधिः प्रायणान्तो विधीयते। तेन विधेयानां सामस्त्येनानुष्ठानविरोधात् प्रत्येकानुष्ठानलाभाय पृथगेव साधनत्वमिति विकल्प एव स्वीकार्यः।।
 67. ननु भवता ब्रह्मविद्यानां फलैक्यात् विकल्प एवेति प्रतिज्ञानम्, नहि प्रतिज्ञामात्रेणार्थसिद्धिः, फलैक्यमेव हि नाङ्गीकुर्महे कारणभेदे कार्यभेदस्यावस्यसम्भवात्, कारणानि तु ब्रह्मोपसनानि भिन्नान्येव रूपादिभेदात्, तेन फलभेदोऽप्यवश्याश्रयणीयः, तस्मात् भिन्नफलत्वे कथं विकल्प इतीमं पूर्वपक्षमनुवदति-- रूपादीनामिति। शब्दान्वयस्तु-- रूपादीनां विशेषैः परभजनं नैकरूपं विभक्तम्। नैकरूपमिति नगनैकादिशब्दवन्नसमासः। कारणभेदमुपपाद्य फलभेदमाप्याह-- सामग्रीभेदत इति। सम्मतं न्यायत इति -- कारणभेदात्कार्यभेदो लोकसम्मत एवेति। तदितं प्रतिक्षिपति-- न स्यादिति। तत्र हेतुमाह-- सर्वास्विति। ' भोगमात्रसाम्यलिङ्गाच्च ' इति ' निरञ्जनः परमं साम्यमुपैति ' इतिश्रुतिप्रतिपन्नं भोगसाम्यमेव फलतोयच्यते तेन फलैक्यसिद्धिः। ननु सालोक्यादीनां चतुर्णामपि फलत्वेनाभिधानात् कथं फलैक्यमित्याशङ्क्याह-- प्राप्यैक्यमिति। ' सायुज्यमन्ये स तु मोक्ष उक्तः ' इत्यनेन ब्रह्मणस्सायुज्यमेव मोक्ष इति निर्णीतम्। सोलोक्यादीनि तु तदन्तर्गततया फलत्वेनानूद्यन्त इति भावः। अनेन भिन्नानामुपायानां भिन्नमेव फलमिति शङ्कापि निरस्ता। लोकतो वेदश्चोपायभेदेऽपि फलैक्यदर्शनात्। लोके हि बहुभिर्मार्गैरेकमेव ग्रामं प्राप्नुवन्ति वेदेऽपि यागदानहोमादिभिर्बहुभिरपि कर्मभिस्तत्र तत्र विहितैरेकमेव फलं प्राप्नुवन्ति कर्मठाः। तथा अध्यात्मविदोऽपि स्तुतिनमस्कारकीर्तनादिभिः परमपुरुशषमाराध्य स्वाभिमतं फलं प्राप्नुवन्तीति भारतादिप्रसिद्धम्। एवं नानाविद्यानिष्ठाः स्वाधिकारानुरूपतत्तद्विद्यानुष्ठानेन परमपुरुषं प्राप्नुवन्तीति श्रुतुसिद्धत्वात् सुसङ्गतमेतत्।।
 *3.3.26
 68. पूर्वाधिकरणे तासुतासु ब्रह्मविद्यासु फलतारतम्यमाशङ्क्य तन्निवार्य फलप्रसङ्गात् पूर्वाक्तोद्गीथविद्यायाएव फलमत्र बहुभिर्हेतुभिराक्षिप्य समाधीयत इति सङ्गतिः। अथवा भाष्य एव ' यथा कामम् ' इति पदेन सङ्गतिरुक्ता। यथाकामं विकल्पसमुच्चयो वेति हि पूर्वत्रोक्तम्। तथोद्गीथादिविद्यायथाकाममुपादेया नवेति 
शङ्कया सङ्गतिः। तदर्थविचारस्तु-- क्रत्वङ्गाश्रयाण्युद्गीताद्युपासनानि क्रतुषु नियमेनोपादेयानि उत गोदोहनादिवदनियमेनेति। किं क्रत्वङ्गोद्गीथदिमुखेन पर्णतादिवत् क्रत्वर्थानि उत गोदोहनादिवत् क्रत्वङ्गाश्रिततया ' यदेव विद्यया करोति ' इति फलश्रवणात् पुरुषार्थभूतानि। तदर्थं विचार्यते-- किं गोदोहनादीनां पुरुशार्थत्वं स्ववाक्ये फलसम्बन्धश्रवणात् उत क्रतुफलात् पृथक्फलसंबन्धश्रवणादिति। अत्र सङ्गत्यभिधानपूर्वकं पूर्वपक्षमुक्त्वा पूर्वपक्ष्यभिप्रायस्थान् हेतुनुक्रमेण समाधातुमुक्रमते-- तत्तदिति। पूर्वाधिकरणे तासुतासु ब्रह्मविद्यासु फलतारतम्यं वारयित्वा समानफलसाधनत्वमुक्तम्। फलसाधलप्रसङ्गादनेनाधिकरणेन 
' तन्निर्धारणानियमः ' इत्यत्र प्रागेवोक्तमुद्गीथविद्याफलं बहुभिर्हेतुभिः पुनराक्षिप्य तत्तद्धेतुनिरासेन दृढीकरोति। अनेनोद्गीथविषययोरनयोः पौनरुक्त्यं परिहृतम् ; पूर्पवोक्तक्षेपसमाधानतया एतस्याधिकरणस्योधिकप्रयोजनलाभादिति। एवं किल पूर्वपक्षी मन्यते-- पूर्वं हि गोदोहनन्यायेनोद्गीथविद्यायाः पुरुषार्थत्वमुक्तम्, तन्नोपपद्यते गोदोहनवाक्ये स्ववाक्य एव फलनिर्देषो दृश्यते ' गोदोहनेन पशुकामस्य प्रणयेत् ' इति। उद्गीथविद्यावाक्ये तु न फलनिर्देशः, केवलं ' उद्गीथमुपासीत ' इत्युपासनस्योद्गीथविषयत्वमेव प्रतीयते। ' यदेव विद्यया करोति ' इति वाक्यान्तर एव फलनिर्देशो दृश्यते। इदं तावदेकं वैषम्यम्। वैषम्यान्तरमपि-- गोदोहनवाक्य एव ' पशु कामस्य प्रणयेत्' इति विधिश्रुतुरस्ति, ' यदेव विद्यया करोति ' इति वाक्ये करोतीति वर्तमाननिर्देश एव, नतु विधिश्रुतिः। तेन ' यस्य पर्णमयी जुहूर्भवति न स पापं श्लोकं श्रृणोति ' इति वर्तमाननिर्देशोपेतपर्णमयत्ववाक्यवत् न पुरुषार्थसाधकत्वसिद्धिः। वीर्यवत्तरत्वरूपफलनिर्देशोऽप्यपापश्लोकश्रवणरूपफलनिर्देशवदर्थवाद एव। तेनाव्यभिचरितक्रतुसम्बन्धिजुहूमुखेन पर्णमयत्वं यथा क्रत्वङ्गम्, एवमुद्गीथोपासनमप्यव्यभिचरितक्रतुसम्बन्ध्युद्गीथमुखेन क्रत्वमङ्गमिति। इदमपि वैषम्यं गोदोहनवाक्यादस्य वाक्यस्य। तृतीयमपि वैषम्य सौत्रमेव दृश्यते। 'उद्गीथमुपासीत ' इति द्वितीयाश्रुत्या साक्षादेवोद्गीथाङ्गभूतमुपासनं विधीयते। उद्गीथश्च कर्माङ्गम्। तेन तद्द्वारेणोपासनमपि कर्माङ्गम् ; 'गोदोहनस्य पशुकामस्य प्रणयेत् ' इतिवत् विधिवाक्येऽधिकारान्तरश्रवणात् उद्गूथाङ्गभाव एव हि विधेय इति गम्यत इति। समाहारादिति हेतवन्तरमपि दृश्यते ' होतृषदनाद्धैवापि दुरुद्गीथमनुसमाहरति ' इत्युपासनस्य नियमेव समाहारोऽभिधीयते। तथा हि -- वदनहीनमुद्गीथं दुरुद्गीथम्। तस्य होतृषदनादनुसमाहाभिधाने सति उद्गीथोपोसनस्य नियमे कर्तव्यत्वमुक्तं भवति। अवश्यकर्तव्यस्य ह्यपचारे समाधानं वक्तव्यम्। तेनोपासनस्यावश्यकर्तव्यत्वात् कर्माङ्गत्वमेव। अत्र गुणसाधारण्यश्रुतिरपि कर्माङ्गत्वं हेतुरस्ति। तदप्युक्तं भाष्य एव '' उपासनगुणस्य उपासनाश्रयस्य प्रणवस्य सोपासन्सय 'तेनेयं त्रयीविद्यावर्तते ओमित्याश्रावयत्योमिति शंसत्योमित्युद्गायति ' इति साधारण्यश्रुतेश्चोपासनसमाहारो गम्यते " इति। एवमाक्षेपहेतूननुक्रमात् निरोकरोति-- मा भूदिति। स्ववाक्ये फलमुक्तं मा भूदेव। अथापिह पर्णमयत्वादिनीतिर्न स्यात् पूरुषार्थत्वप्रतिपादकस्य स्फुटतरस्य हेतोरत्र विद्यमानत्वात्। अस्ति पर्णमयीवाक्ये वर्तमाननिर्देशः अस्ति च 'यदेव विद्यया करोति ' इति वाक्ये वर्तमाननिर्देशः। तावता साम्येन उद्गीथोपासनस्य न पर्णतादिवदपुरुशार्थत्वसिद्धिः। ' यदेव विद्यया करोति, तदेव वीर्यवत्तरम् ' इति तृतीयानिर्देशेन फलसाधनत्वस्य स्फुटतराभिधानात् उद्गीथोपासनस्य पुरुषार्थत्वमेव। पर्णतायास्तु फलसाधनत्वप्रतिपादकविभक्तिविशेषाभावात् क्रत्वङ्गत्वमेवेति विभागः। तदिदमाह-- स्पष्टेति। अत्र 'यदेव विद्यया करोति ' इति वाक्ये विद्या फलकरणतया स्पष्टैव दृश्यते। अतः पर्णमयीवाक्याद्वैषम्यमिति।।
 69. पूर्वं ' उद्गीथमुपासीत ' इति द्वितीयाश्रुत्योद्गीथाङ्गत्वमुपासनस्येत्युक्तम्, तत् परिहरति-- तादर्थ्यमिति। अत्र कर्मश्रुतिः तादर्थ्यमङ्गत्वं नावगमयति। तत्र हेतुमाह-- आश्रयालम्बमात्रादिति अत्र कर्मश्रुतिः पुरुषार्थस्यैवोपासनस्याश्रयमेवोद्गीथमवलम्बते न ततोऽङ्गत्वं वदतीत्यर्थः। विद्याहानौ दुरुद्गीथत्वात् प्रतिविधानमुक्तमिति कर्माङ्गत्वे हेतुर्भवतोक्तः, सोऽपि हेतुरन्यथासिद्ध इत्याह-- विद्याहानाविति। विद्याहानौ दुरुद्गीथत्वमुक्त्वा यत् प्रतिविधिवचनं तदपि तत्फलार्थिप्रसङ्गे युक्तमेव। अयमर्थः-- यस्त्वधिकारि कर्माङ्गभूतोद्गीथे वीर्यवत्तर्तवादिकं विद्याफलं कामयित्वा विद्यामारभ्य विद्यं यथावत् न करोति तस्याधिकारिण एव होतृषदनादनुसमाहरोऽभिधीयते, न पुनः कर्माङ्गभूतोद्गीथकर्तुस्सर्वस्याप्यधिकारिणः, अतो न 
कर्माङ्गत्वसिद्धिरुद्गीथोपासनस्य। अयमत्र शब्दान्वयः-- उपासनफलभूतवीर्यवत्तरत्वाद्यर्थिप्रसङ्गे विद्याहानौ होतृषदनात् समाहारवचनं युक्तमेव। ' तेनेयं त्रयी विद्यावर्तत इति तच्छब्देनोपासनसहितं प्रणवं निर्दिश्य त्रय्यामनुगमनवचनादुपासनस्य प्रणवाङ्गत्वमिति यदुक्तं तदपि नास्तीत्याह-- तार इति। सोपासने तारे स्तवनमस्तु नाम अनुगमात् त्रिष्वपि वेदेष्वनुवृत्तत्वात्। तथाप्युपासनस्य नाङ्गत्वम्। उपासनस्य वीर्यवत्तरत्वादिफलसाधनत्वेन पुरुषार्थत्वेऽपि तस्य स्तोत्रत्वेन योजयितुं शक्यत्वादित्यर्थः। ननु पूर्वमेवोद्गीथविद्याप्रसङ्गे सर्वमिदमधुनोक्तमर्थजातं वक्तव्यमेव, किमर्थमिह स्थानं हित्वोच्यत इत्याशङ्क्याह-- प्राग्वक्तन्यस्येति। अयमत्र भावः-- ब्रह्मविद्याङ्गप्रतिपादनमुत्तरपादे करिष्यते तत्प्रसङ्गार्थं पादान्तेऽङ्गाङ्गित्वचिन्तनमधुना कृतमिति नास्थानपातित्वदोषः।।
 70. उक्तानामधिकरणानां प्रधानार्थभेदान् विभज्योद्गृणाति-- विद्यैक्येति। प्रथमाधिकरणे विद्यैक्यम्। अतः परम् उद्गीथविद्याद्वितयविभजनम्। इत्थमनुक्रमात् प्राणविद्यैकभावः। सर्वासु विद्यास्वानन्दतादेस्स्वरूपनिरूपकधर्मस्य स्वरूपवदनुगतत्वम्। प्राणवासस्तत्वदर्शनम्। शाण्डिल्यविद्यैक्यम्। अहश्शब्दस्य अहंशब्दस्य च विभज्यावस्थानम्। सम्भृत्यादिगुणस्य स्थाननियमः। पुरुषविद्याभेदः। ' शन्नः ' इत्यादिमन्त्राणामध्ययनशेषत्वम्।।
 71. हानोपायनयोररन्योन्ययोगः तयोर्हानोपायनयोः प्राप्तकालः, तथा अर्चिरादेस्सर्वविद्यासाधारणत्वम्, सर्वत्र विद्यासु अस्थूलतादिगुणसंगतिः, अनेकशिष्यश्रुतानामन्योन्यव्यतिहरणम्। दहरविद्यानामैक्यम्। उद्गीथमाश्रित्य दृष्टौ उपासने गुणफलविधिः। अपहतपाप्मत्वादिगुणोपासनेषु सर्वत्र गुणिन आवृत्तिः। सर्वपरविद्यावेद्यो नारायण इति निर्णयः।।
 72. मनश्चित्प्रभृतयो विद्यारूपा विद्यामयक्रत्वनुप्रवेशिनः। क्षेत्री तु शुद्ध एवानुचिन्तनीयः। क्रियाङ्गबूतसर्वोद्गीथादिषु उपासनविधिः। वैश्वानरविद्यायां सामस्त्येनैव भजनम्। अथ विद्यानानात्वम्। मोक्षार्थानां विद्यानां विकल्पः। उद्गूथोपासनस्य पूर्नमुक्तस्यापि सदृढमेव युक्तिभिरनियतिरूचे।।
  				
					इति तृतीयाध्यायतृतीयपादः सम्पूर्णम्।।








