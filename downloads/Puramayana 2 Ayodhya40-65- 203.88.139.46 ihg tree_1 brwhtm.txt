।। अयोध्याकाण्डः ।।
।। श्लोकः ।।
(40सर्गतः 65सर्गपर्यन्तम्)
अथ रामश्च सीता च लक्ष्मणश्च कृताञ्जलि:। 
उपसंगृह्य राजानं चक्रुर्दीना: प्रदक्षिणम् ।। 2.40.1 ।।
तं चापि समनुज्ञाप्य धर्मज्ञ: सीतया सह।
राघव: शोकसम्मूढो जननीमभ्यवादयत् ।। 2.40.2 ।।
अन्वक्षं लक्ष्मणो भ्रातु: कौसल्यामभ्यवादयत्।
अथ मातु: सुमित्राया जग्राह चरणौ पुन: ।। 2.40.3 ।।
तं वन्दमानं रुदती माता सौमित्रिमब्रवीत्। 
हितकामा महाबाहुं मूर्ध्न्युपाघ्राय लक्ष्मणम् ।। 2.40.4 ।।
सृष्टस्त्वं वनवासाय स्वनुरक्त: सुहृज्जने।
रामे प्रमादं मा कार्षी: पुत्र भ्रातरि गच्छति ।। 2.40.5 ।।
व्यसनी वा समृद्धो वा गतिरेष तवानघ।
एष लोके सतां धर्मो यज्ज्येष्ठवशगो भवेत् ।। 2.40.6 ।।
इदं हि वृत्तमुचितं कुलस्यास्य सनातनम्।
दानं दीक्षा च यज्ञेषु तनुत्यागो मृधेषु च ।। 2.40.7 ।।
[ज्येष्ठस्याप्यनुवृत्तिश्च राजवंशस्य लक्षणम्।]
लक्ष्मणं त्वेवमुक्त्वा सा संसिद्धं प्रियराघवम्।
सुमित्रा गच्छगच्छेति पुन:पुनरुवाच तम्  ।। 2.40.8 ।।
*रामं दशरथं विद्धि मां विद्धि जनकात्मजाम्।
अयोध्यामटवीं विद्धि गच्छ तात यथासुखम् ।। 2.40.9 ।।
तत: सुमन्त्र: काकुत्स्थं प्राञ्चलिर्वाक्यमब्रवीत्।
विनीतो विनयज्ञश्च मातलिर्वासवं यथा ।। 2.40.10 ।।
रथमारोह भद्रं ते राजपुत्र महायश:।
क्षिप्रं त्वां प्रापयिष्यामि यत्र मां राम वक्ष्यसि ।। 2.40.11 ।।
चतुर्दश हि वर्षाणि वस्तव्यानि वने त्वया।
तान्युपक्रमितव्यानि यानि देव्याऽसि चोदित: ।। 2.40.12 ।।
तं रथं सूर्यसङ्काशं सीता हृष्टेन चेतसा।
आरुरोह वरारोहा कृत्वालङ्कारमात्मन: ।। 2.40.13 ।।
*अथो ज्वलनसङ्काशं चामीकरविभूषितम्। 
तमारुरुहतुस्तूर्णं भ्रातरौ रामलक्ष्मणौ ।। 2.40.14 ।।
वनवासं हि सङ्ख्याय वासांस्याभरणानि च।
भर्तारमनुगच्छन्त्यै सीतायै श्वशुरो ददौ ।। 2.40.15 ।।
तथैवायुधजालानि भ्रातृभ्यां कवचानि च।
रथोपस्थे प्रतिन्यस्य सचर्म कठिनं च तत् ।। 2.40.16 ।।
सीतातृतीयानारूढान् दृष्ट्वा धृष्टमचोदयत्।
सुमन्त्र: संमतानश्वान् वायुवेगसमान् जवे ।। 2.40.17 ।।
प्रतियाते महारण्यं चिररात्राय राघवे।
बभूव नगरे मूर्च्छा बलमूर्च्छा जनस्य च ।। 2.40.18 ।।
तत्समाकुलसम्भ्रान्तं मत्तसङ्कुपितद्विपम्।
हयशिञ्जितनिर्घाषं पुरमासीन्महास्वनम् ।। 2.40.19 ।।
तत: सबालवृद्धा सा पुरी परमपीडिता।
राममेवाभिदुद्राव घर्मार्त्ता सलिलं यथा ।। 2.40.20 ।।
पार्श्वत: पृष्ठतश्चापि लम्बमानास्तदुन्मुखा:।
बाष्पपूर्णमुखा: सर्वे तमूचुर्भृशनिस्वना: ।। 2.40.21 ।।
संयच्छ वाजिनां रश्मीन् सूत याहि शनै: शनै:।
मुखं द्रक्ष्याम रामस्य दुर्दर्शं नो भविष्यति ।। 2.40.22 ।।
आयसं हृदयं नूनं राममातुरसंशयम्।
यद्देवगर्भप्रतिमे वनं यानि न भिद्यते ।। 2.40.23 ।।
कृतकृत्या हि वैदेही छायेवानुगता पतिम्।
न जहाति रता धर्मे मेरुमर्कप्रभा यथा ।। 2.40.24 ।।
अहो लक्ष्मण सिद्धार्थ: सततं प्रियवादिनम्।
भ्रातरं देवसङ्काशं यस्त्वं परिचरिष्यसि ।। 2.40.25 ।।
महत्येषा हि ते सिद्धिरेष चाभ्युदयो महान्।
एष स्वर्गस्य मार्गश्च यदेनमनुगच्छसि ।। 2.40.26 ।।
एवं वदन्तस्ते सोढुं न शेकुर्बाष्पमागतम्।
नरास्तमनुगच्छन्त: प्रियमिक्ष्वाकुनन्दनम् ।। 2.40.27 ।।
अथ राजा वृत: स्त्रीभिर्दीनाभिर्दीनचेतन:।
निर्ज्जगाम प्रियं पुत्रं द्रक्ष्यामीति ब्रुवन् गृहात् ।। 2.40.28 ।।
शुश्रुवे चाग्रत: स्त्रीणां रुदन्तीनां महास्वन:। 
यथा नाद: करेणूनां बद्धे महति कुञ्जरे ।। 2.40.29 ।।
पिता हि राजा काकुत्स्थ: श्रीमान् सन्नस्तदाभवत्।
परिपूर्ण: शशी काले ग्रहेणोपप्लुतो यथा ।। 2.40.30 ।।
स च श्रीमानचिन्त्यात्मा रामो दशरथात्मज:।
सूतं सञ्चोदयामास त्वरितं वाह्यतामिति ।। 2.40.31 ।।
रामो याहीति सूतं तं तिष्ठेति स जनस्तदा।
उभयं नाशकत् सूतं कर्तुमध्वनि चोदित: ।। 2.40.32 ।।
निर्गच्छति महाबाहौ रामे पौरजनाश्रुभि:।
पतितैरभ्यवहितं प्रशशाम महीरज: ।। 2.40.33 ।।
रुदिताश्रुपरिद्यूनं हाहाकृतमचेतनम्।
प्रयाणे राघवस्यासीत् पुरं परमपीडितम् ।। 2.40.34 ।।
सुस्राव नयनै: स्त्रीणामास्रमायाससम्भवम्।
मीनसंक्षोभचलितै: सलिलं पङ्कजैरिव ।। 2.40.35 ।।
दृष्ट्वा तु नृपति: श्रीमानेकचित्तगतं पुरम्।
निपपातैव दु:खेन हतमूल इव द्रुम: ।। 2.40.36 ।।
ततो हलहलाशब्दो जज्ञे रामस्य पृष्ठत:।
नराणां प्रेक्ष्य राजानं सीदन्तं भृशदु:खितम् ।। 2.40.37 ।।
हा रामेति जना: केचिद्राममातेति चापरे।
अन्त:पुरं समृद्धं च क्रोशन्त: पर्यदेवयन् ।। 2.40.38 ।।
अन्वीक्षमाणो रामस्तु विषण्णं भ्रान्तचेतसम्।
राजानं मातरं चैव ददर्शानुगतौ पथि ।। 2.40.39 ।।
स बद्ध इव पाशेन किशोरो मातरं यथा।
धर्मपाशेन संक्षिप्त: प्रकाशं नाभ्युदैक्षत ।। 2.40.40 ।।
पदातिनौ च यानार्हावदु:खार्हौ सुखोचितौ ।
दृष्ट्वा संचोदयामास शीघ्रं याहीति सारथिम् ।। 2.40.41 ।।
न हि तत् पुरुषव्याघ्रो दु:खजं दर्शनं पितु:। 
मातुश्च सहितुं शक्तस्तोत्रार्दित इव द्विप: ।। 2.40.42 ।।
प्रत्यगारमिवायान्ती वत्सला वत्सकारणात्।
बद्धवत्सा यथा धेनू राममाताऽभ्यधावत ।। 2.40.43 ।।
तथा रुदन्तीं कौसल्यां रथं तमनुधावतीम्।
क्रोशन्तीं रामरामेति हा सीते लक्ष्मणेति च ।। 2.40.44 ।।
रामलक्ष्मणसीतार्थं स्रवन्तीं वारि नेत्रजम्।
असकृत् प्रैक्षत सतां नृत्यन्तीमिव मातरम् ।। 2.40.45 ।।
तिष्ठेति राजा चुक्रोश याहियाहीति राघव:।
सुमन्त्रस्य बभूवात्मा चक्रयोरिव चान्तरा ।। 2.40.46 ।।
नाश्रौषमिति राजानमुपालब्धोपि वक्ष्यसि।
चिरं दु:खस्य पापिष्ठमिति रामस्तमब्रवीत् ।। 2.40.47 ।।
रामस्य स वच: कुर्वन्ननुज्ञाप्य च तं जनम्।
व्रजतोपि हयान् शीघ्रं चोदयामास सारथि: ।। 2.40.48 ।।
न्यवर्त्तत जनो राज्ञो रामं कृत्वा प्रदक्षिणम्।
मनसाप्यश्रुवेगैश्च न न्यवर्त्तत मानुषम् ।। 2.40.49 ।।
यमिच्छेत् पुनरायान्तं नैनं दूरमनुव्रजेत्।
इत्यमात्या महाराजमूचुर्दशरथं वच: ।। 2.40.50 ।।
तेषां वच: सर्वगुणोपपन्नं प्रस्विन्नगात्र: प्रविषण्णरूप:।
निशम्य राजा कृपण: सभार्यो व्यवस्थितस्तं सुतमीक्षमाण: ।। 2.40.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चत्वारिंश: सर्ग: ।। 40 ।।
तस्मिंस्तु पुरुषव्याघ्रे विनिर्याते कृताञ्जलौ।
आर्तशब्दोऽथ संजज्ञे स्त्रीणामन्त:पुरे महान् ।। 2.41.1 ।।
अनाथस्य जनस्यास्य दुर्बलस्य तपस्विन:।
यो गति: शरणं चासीत् स नाथ: क्वनु गच्छति ।। 2.41.2 ।।
न क्रुद्ध्यत्यभिशप्तोपि क्रोधनीयानि वर्जयन्।
क्रुद्धान् प्रसादयन् सर्वान् समदु:ख: क्वचिद्गत: ।। 2.41.3 ।।
कौसल्यायां महातेजा यथा मातरि वर्तते।
तथा यो वर्त्ततेऽस्मासु महात्मा क्वनु गच्छति ।। 2.41.4 ।।
कैकेय्या क्लिश्यमानेन राज्ञा सञ्चोदितो वनम्।
परित्राता जनस्यास्य जगत: क्वनु गच्छति ।। 2.41.5 ।।
अहो निश्चेतनो राजा जीवलोकस्य सम्प्रियम्।
धर्म्यं सत्यव्रतं रामं वनवासे प्रवत्स्यति ।। 2.41.6 ।।
इति सर्वा महिष्यस्ता विवत्सा इव धेनव:।
रुरुदुश्चैव दु:खार्त्ता: सस्वरं च विचुक्रुशु: ।। 2.41.7 ।।
स तमन्त:पुरे घोरमार्तशब्दं महीपति:।
पुत्रशोकाभिसन्तप्त: श्रुत्वा चासीत् सुदु:खित: ।। 2.41.8 ।।
नाग्निहोत्राण्यहूयन्त नापचन् गृहमेधिन:।
अकुर्वन्नप्रजा: कार्यं सूर्यश्चान्तरधीयत ।। 2.41.9 ।।
व्यसृजन् कवलान्नागा गावो वत्सान्न पाययन्।
पुत्रं प्रथमजं लब्ध्वा जननीनाभ्यनन्दत ।। 2.41.10 ।।
त्रिशङ्कुर्लोहिताङ्गश्च बृहस्पतिबुधावपि।
दारुणा: सोममभ्येत्य ग्रहा: सर्वे व्यवस्थिता: ।। 2.41.11 ।।	
नक्षत्राणि गतार्चीषि ग्रहाश्च गततेजस:।
विशाखास्तु सधूमाश्च नभसि प्रचकाशिरे ।। 2.41.12 ।।
कालिकानिलवेगेन महोदधिरिवोत्थित:।
रामे वनं प्रव्रजिते नगरं प्रचचाल तत् ।। 2.41.13 ।।
दिश: पर्याकुला: सर्वास्तिमिरेणेव संवृता:।
न ग्रहो नापि नक्षत्रं प्रचकाशे न किञ्चन ।। 2.41.14 ।।
अकस्मान्नागर: सर्वो जनो दैन्यमुपागमत्।
आहारे वा विहारे वा न कश्चिदकरोन्मन: ।। 2.41.15 ।।
शोकपर्यायसन्तप्त: सततं दीर्घमुच्छ्वसन्।
अयोध्यायां जन: सर्व: शुशोच जगतीपतिम्।। 2.41.16 ।।
बाष्पपर्याकुलमुखो राजमार्गगतो जन:।
न हृष्टो लक्ष्यते कश्चित्सर्व: शोकपरायण:।। 2.41.17 ।।
न वाति पवन: शीतो न शशी सौम्यदर्शन:।
न सूर्यस्तपते लोकं सर्वं पर्याकुलं जगत्।। 2.41.18 ।।
अनर्थिन: सुता: स्त्रीणां भर्त्तारो भ्रातरस्तथा।
सर्वे सर्वं परित्यज्य राममेवान्वचिन्तयन् ।। 2.41.19 ।।
ये तु रामस्य सुहृद: सर्वे ते मूढचेतस:।
शोकभारेण चाक्रान्ता: शयनं न जहुस्तदा ।। 2.41.20 ।।
ततस्त्वयोध्या रहिता महात्मना पुरन्दरेणेव मही सपर्वता।
चचाल घोरं भयशोकपीडिता सनागयोधाश्वगणा ननाद च ।। 2.41.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकचत्वारिंश: ।। 41 ।।
यावत्तु निर्यतस्तस्य रजोरूपमदृश्यत। 
नैवेक्ष्वाकुवरस्तावत्सञ्जहारात्मचक्षुषी ।। 2.42.1 ।।
यावद्राजा प्रियं पुत्रं पश्यत्यत्यन्तधार्मिकम्।
तावद्व्यवर्द्धतेवास्य धरण्यां पुत्रदर्शने ।। 2.42.2 ।।
न पश्यति रजोप्यस्य यदा रामस्य भूमिप:।
तदार्तश्च विषण्णश्च पपात धरणीतले ।। 2.42.3 ।।
तस्य दक्षिणमन्वागात् कौसल्या बाहुमङ्गना।
वामं चास्यान्वगात् पार्श्वं कैकेयी भरतप्रिया ।। 2.42.4 ।।
तां नयेन च सम्पन्नो धर्मेण विनयेन च।
उवाच राजा कैकेयीं समीक्ष्य व्यथितेन्द्रिय: ।। 2.42.5 ।।
कैकेयि मा ममाङ्गानि स्प्राक्षीस्त्वं दुष्टचारिणी।
न हि त्वां द्रष्टुमिच्छामि न भार्या न च बान्धवी ।। 2.42.6 ।।
ये च त्वामनुजीवन्ति नाहं तेषां न ते मम।
केवलार्थपरां हि त्वां त्यक्तधर्मां त्यजाम्यहम् ।। 2.42.7 ।।
अगृह्णां यच्च ते पाणिमग्निं पर्यणयं च यत्।
अनुजानामि तत्सर्वमस्मिंल्लोके परत्र च ।। 2.42.8 ।।
भरतश्चेत् प्रतीत: स्याद्राज्यं प्राप्येदमव्ययम्।
यन्मे स दद्यात्प्रीत्यर्थं मां मा तद्दत्तमागमत् ।। 2.42.9 ।।
अथ रेणुसमुध्वस्तं तमुत्थाप्य नराधिपम्। 
न्यवर्त्तत तदा देवी कौसल्या शोककर्शिता ।। 2.42.10 ।।
हत्वेव ब्राह्मणं कामात् स्पृष्ट्वाग्निमिव पाणिना।
अन्वतप्यत धर्मात्मा पुत्रं सञ्चिन्त्य तापसम् ।। 2.42.11 ।।
निवृत्त्यैव निवृत्त्यैव सीदतो रथवर्त्मसु।
राज्ञो नातिबभौ रूपं ग्रस्तस्यांशुमतो यथा ।। 2.42.12 ।।
विललाप च दु:खार्त्त: प्रियं पुत्रमनुस्मरन्।
नगरान्तमनुप्राप्तं बुद्ध्वा पुत्रमथाब्रवीत् ।। 2.42.13 ।।
वाहनानां च मुख्यानां वहतां त ममात्मजम्।
पदानि पथि दृश्यन्ते स महात्मा न दृश्यते ।। 2.42.14 ।।
य: सुखेषूपधानेषु शेते चन्दनरूषित:।
वीज्यमानो महार्हाभि: स्त्रीभिर्मम सुतोत्तम: ।। 2.42.15 ।।
स नूनं क्वचिदेवाद्य वृक्षमूलमुपाश्रित:।
काष्ठं वा यदि वाश्मानमुपधाय शयिष्यते ।। 2.42.16 ।।
उत्थास्यति च मेदिन्या: कृपण: पांसुकुण्ठित:।
विनिश्वसन् प्रस्रवणात् करेणूनामिवर्षभ: ।। 2.42.17 ।।
द्रक्ष्यन्ति नूनं पुरुषा दीर्घबाहुं वनेचरा:।
राममुत्थाय गच्छन्तं लोकनाथमनाथवत् ।। 2.42.18 ।।
सा नूनं जनकस्येष्टा सुता सुखसदोचिता।
कण्टकाक्रमणाक्रान्ता वनमद्य गमिष्यति ।। 2.42.19 ।।
अनभिज्ञा वनानां सा नूनं भयमुपैष्यति।
श्वापदानर्दितं श्रुत्वा गम्भीरं रोमहर्षणम् ।। 2.42.20 ।।
सकामा भव कैकेयि विधवा राज्यमावस।
न हि तं पुरुषव्याघ्रं विना जीवितुमुत्सहे ।। 2.42.21 ।। 
इत्येवं विलपन् राजा जनौघेनाभिसंवृत:।
अपस्नात इवारिष्टं प्रविवेश पुरोत्तमम् ।। 2.42.22 ।।
शून्यचत्वरवेश्मान्तां संवृतापणदेवताम्।
क्लान्तदुर्बलदु:खार्त्तां नात्याकीर्णमहापथाम् ।। 2.42.23 ।।
तामवेक्ष्य पुरीं सर्वां राममेवानुचिन्तयन्।
विलपन् प्राविशद्राजा गृहं सूर्य इवाम्बुदम् ।। 2.42.24 ।।
महाह्रदमिवाक्षोभ्यं सुपर्णेन हृतोरगम्।
रामेण रहितं वेश्म वैदेह्या लक्ष्मणेन च ।। 2.42.25 ।।
अथ गद्गदशब्दस्तु विलपन् मनुजाधिप:।
उवाच मृदु मन्दार्थं वचनं दीनमस्वरम् ।। 2.42.26 ।।
कौसल्याया गृहं शीघ्रं राममातुर्नयन्तु माम्।
न ह्यन्यत्र ममाश्वासो हृदयस्य भविष्यति ।। 2.42.27 ।।
इति ब्रुवन्तं राजानमनयन् द्वारदर्शिन:।
कौसल्याया गृहं तत्र न्यवेश्यत विनीतवत् ।। 2.42.28 ।।
ततस्तस्य प्रविष्टस्य कौसल्याया निवेशनम्।
अधिरुह्यापि शयनं बभूव लुलितं मन: ।। 2.42.29 ।।
पुत्रद्वयविहीनं च स्नुषयापि विवर्जितम्।
अपश्यद्भवनं राजा नष्टचन्द्रमिवाम्बरम् ।। 2.42.30 ।।
तच्च दृष्ट्वा महाराजो भुजमुद्यम्य वीर्यवान्।
उच्चै: स्वरेण चुक्रोश हा राघव जहासि माम् ।। 2.42.31 ।।
सुखिता बत तं कालं जीविष्यन्ति नरोत्तमा:।
परिष्वजन्तो ये रामं द्रक्ष्यन्ति पुनरागतम् ।। 2.42.32 ।।
अथ रात्र्यां प्रपन्नायां कालरात्र्यामिवात्मन:।
अर्द्धरात्रे दशरथ: कौसल्यामिदमब्रवीत् ।। 2.42.33 ।।
रामं मेऽनुगता दृष्टिरद्यापि न निवर्त्तते।
न त्वा पश्यामि कौसल्ये साधु मा पाणिना स्पृश ।। 2.42.34 ।।
तं राममेवानुविचिन्तयन्तं समीक्ष्य देवी शयने नरेन्द्रम्।
उपोपविश्याधिकमार्तरूपा विनिश्वसन्ती विललाप कृच्छ्रम् ।। 2.42.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्विचत्वारिंश: सर्ग: ।। 42 ।।
तत: समीक्ष्य शयने सन्नं शोकेन पार्थिवम्।
कौसल्या पुत्रशोकार्त्ता तमुवाच महीपतिम् ।। 2.43.1 ।।
राघवे नरशार्दूले विषमुप्त्वा विजिह्मताम्।
विचरिष्यति कैकेयी निर्मुक्तेव हि पन्नगी ।। 2.43.2 ।।
विवास्य रामं सुभगा लब्धकामा समाहिता।
त्रासयिष्यति मां भूयो दुष्टाहिरिव वेश्मनि ।। 2.43.3 ।।
अथ स्म नगरे रामश्चरन् भैक्षं गृहे वसेत्।
कामकारो वरं दातुमपि दासं ममात्मजम् ।। 2.43.4 ।।
पातयित्वा तु कैकेय्या रामं स्थानाद्यथेष्टत:।
प्रदिष्टो रक्षसां भाग: पर्वणीवाहिताग्निना ।। 2.43.5 ।।
गजराजगतिर्वीरो महाबाहुर्धनुर्धर:।
वनमाविशते नूनं सभार्य: सहलक्ष्मण: ।। 2.43.6 ।।
वने त्वदृष्टदु:खानां कैकेय्यानुमते त्वया।
त्यक्तानां वनवासाय कान्ववस्था भविष्यति ।। 2.43.7 ।।
ते रत्नहीनास्तरुणा: फलकाले विवासिता:।
कथं वत्स्यन्ति कृपण: फलमूलै: कृताशना: ।। 2.43.8 ।।
अपीदानीं स काल: स्यान्मम शोकक्षय: शिव:।
सभार्य्यं यत्सह भ्रात्रा पश्येयमिह राघवम् ।। 2.43.9 ।।
सुप्त्वेवोपस्थितौ वीरौ कदायोध्यां गमिष्यत:।
यशस्विनी हृष्टजना सूच्छ्रितध्वजमालिनी ।। 2.43.10 ।।
कदा प्रेक्ष्य नरव्याघ्रावरण्यात् पुनरागतौ।
नन्दिष्यति पुरी हृष्टा समुद्र इव पर्वणि ।। 2.43.11 ।।
कदायोध्यां महाबाहु: पुरीं वीर: प्रवेक्ष्यति।
पुरस्कृत्य रथे सीतां वृषभो गोवधूमिव ।।2.43.12 ।।
कदा प्राणिसहस्राणि राजमार्गे ममात्मजौ।
लाजैरवकिरिष्यन्ति प्रविशन्तावरिन्दमौ ।। 2.43.13 ।।
प्रविशन्तौ कदायोध्यां द्रक्ष्यामि शुभकुण्डलौ।
उदग्रायुधनिस्त्रिंशौ सशृङ्गाविव पर्वतौ ।। 2.43.14 ।।
कदा सुमनस: कन्या द्विजातीनां फलानि च।
प्रदिशन्त्य: पुरीं हृष्टा: करिष्यन्ति प्रदक्षिणम् ।। 2.43.15 ।।
कदा परिणतो बुद्ध्या वयसा चामरप्रभ:।
अभ्युपैष्यति धर्मज्ञस्त्रिवर्ष इव लालयन् ।। 2.43.16 ।।
निस्संशयं मया मन्ये पुरा वीर कदर्यया।
पातुकामेषु वत्सेषु मातॄणां शासिता: स्तना: ।। 2.43.17 ।।
साहं गौरिव सिंहेन विवत्सा वत्सला कृता।
कैकेय्या पुरुषव्याघ्र बलावत्सेव गौर्बलात् ।। 2.43.18 ।।
न हि तावद्गुणैर्जुष्टं सर्वशास्त्रविशारदम्।
एकपुत्रा विना पुत्रमहं जीवितुमुत्सहे ।। 2.43.19 ।।
न हि मे जीविते किंचित् सामर्थ्यमिह कल्प्यते।
अपश्यन्त्या: प्रिय: पुत्रं महाबाहुं महाबलम् ।। 2.43.20 ।।
अयं हि मां दीपयते समुत्थितस्तनूजशोकप्रभवो हुताशन:।
महीमिमां रश्मिभिरुद्धतप्रभो यथा निदाघे भगवान् दिवाकर: ।। 2.43.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रिचत्वारिंश: सर्ग: ।। 43 ।।
विलपन्तीं तथा तां तु कौसल्यां प्रमदोत्तमाम्।
इदं धर्म्ये स्थिता धर्म्यं सुमित्रा वाक्यमब्रवीत् ।। 2.44.1 ।।
तवार्ये सद्गुणैर्युक्त: स पुत्र: पुरुषोत्तम:।
किं ते विलपितेनैवं कृपणं रुदितेन वा ।। 2.44.2 ।।
यस्तवार्ये गत: पुत्रस्त्यक्त्वा राज्यं महाबल:।
साधु कुर्वन् महात्मानं पितरं सत्यवादिनम् ।। 2.44.3 ।।
शिष्टैराचरिते सम्यक्छश्वत् प्रेत्यफलोदये।
रामो धर्मे स्थित: श्रेष्ठो न स शोच्य: कदाचन ।। 2.44.4 ।।
वर्त्तते चोत्तमां वृत्तिं लक्ष्मणोऽस्मिन् सदाऽनघ:।
दयावान् सर्वभूतेषु लाभस्तस्य महात्मन: ।। 2.44.5 ।।
अरण्यवासेव यद्दु:खं जानती वै सुखोचिता।
अनुगच्छति वैदेही धर्मात्मानं तवात्मजम् ।। 2.44.6 ।।
कीर्त्तिभूतां पताकां यो लोके भ्रमयति प्रभु:।
धर्मसत्यव्रतधन: किं न प्राप्तस्तवात्मज: ।। 2.44.7 ।।
व्यक्तं रामस्य विज्ञाय शौचं माहात्म्यमुत्तमम्।
न गात्रमंशुभि: सूर्य: सन्तापयियुमर्हति ।। 2.44.8 ।।
शिव: सर्वेषु कालेषु काननेभ्यो विनिस्सृत:।
राघवं युक्तशीतोष्ण: सेविष्यति सुखोऽनिल: ।। 2.44.9 ।।
शयानमनघं रात्रौ पितेवाभिपरिष्वजन्।
रश्मिभि: संस्पृशन् शीतैश्चन्द्रमा ह्लादयिष्यति ।। 2.44.10 ।।
ददौ चास्त्राणि दिव्यानि यस्मै ब्रह्मा महौजसे।
दानवेन्द्रं हतं दृष्ट्वा तिमिध्वजसुतं रणे ।। 2.44.11 ।।
स शूर: पुरुषव्याघ्र: स्वबाहुबलमाश्रित:।
असन्त्रस्तोप्यरण्यस्थो वेश्मनीव निवत्स्यति ।। 2.44.12 ।।
यस्येषुपथमासाद्य विनाशं यान्ति शत्रव:। 
कथं न पृथिवी तस्य शासने स्थातुमर्हति ।। 2.44.13 ।।
या श्री: शौर्यं च रामस्य या च कल्याणसत्त्वता।
निवृत्तारण्यवास: स क्षिप्रं राज्यमवाप्स्यति ।। 2.44.14 ।।
सूर्यस्यापि भवेत् सूर्यो ह्यग्नेरग्नि: प्रभो: प्रभु:। 
श्रिय: श्रीश्च भवेद्ग्र्या कीर्ति: कीर्त्या: क्षमाक्षमा ।। 2.44.15 ।।
दैवतं दैवतानां च भूतानां भूतसत्तम:।
तस्य के ह्यगुणा देवि राष्ट्रे वाप्यथवा पुरे ।। 2.44.16 ।।
पृथिव्या सह वैदेह्या श्रिया च पुरुषर्षभ:।
क्षिप्रं तिसृभिरेताभि: स ह रामोऽभिषेक्ष्यते ।। 2.44.17 ।।
दु:खजं विसृजत्यास्रं निष्क्रामन्तमुदीक्ष्य यम्।
अयोध्यायां जना: सर्वे शोकवेगसमाहता: ।। 2.44.18 ।।
कुशचीरधरं देवं गच्छन्तमपराजितम्।
सीतेवानुगता लक्ष्मी: तस्य किन्नाम दुर्ल्लभम् ।। 2.44.19 ।।
धनुर्ग्रहवरो यस्य बाणखड्गास्त्रभृत्स्वयम्।
लक्ष्मणो व्रजति ह्यग्रे तस्य किन्नाम दुर्ल्लभम् ।। 2.44.20 ।।
निवृत्तवनवासं तं द्रष्टासि पुनरागतम्।
जहि शोकं च मोहं च देवि सत्यं ब्रवीमिते ।। 2.44.21 ।।
शिरसा चरणावेतौ वन्दमानमनिन्दिते।
पुनर्द्रक्ष्यसि कल्याणि पुत्रं चन्द्रमिवोदितम् ।। 2.44.22 ।।
पुन: प्रविष्टं दृष्ट्वा तमभिषिक्तं महाश्रियम्।
समुत्स्रक्ष्यसि नेत्राभ्यां क्षिप्रमानन्दजं पय: ।। 2.44.23 ।।
मा शोको देवि दु:खं वा न रामे दृश्यतेऽशिवम्।
क्षिप्रं द्रक्ष्यसि पुत्रं तं ससीतं सहलक्ष्मणम् ।। 2.44.24 ।।
	मा शोक इति। हे देवि ! रामे अशिवम् अशुभम् न दृश्यते। अत: शोक: प्रलापादि: दु:खं मनोव्यथा वा मा न कार्यमित्यर्थ: ।। 2.44.24 ।।
त्वयाऽशेषो जनश्चैव समाश्वास्यो यदाऽनघे।
किमिदानीमिमं देवि करोषि हृदि विक्लवम् ।। 2.44.25 ।।
नार्हा त्वं शोचितुं देवि यस्यास्ते राघव: सुत:।
न हि रामात्परो लोके विद्यते सत्पथे स्थित: ।। 2.44.26 ।। 
अभिवादयमानं तं दृष्ट्वा ससुहृदं सुतम्।
मुदाश्रु मोक्ष्यसे क्षिप्रं मेघलेखेव वार्षिकी ।। 2.44.27 ।।
पुनस्ते वरद: क्षिप्रमयोध्यां पुनरागत:।
पाणिभ्यां मृदुपीनाभ्यां चरणौ पीडयिष्यति ।। 2.44.28 ।।
अभिवाद्यनमस्यन्तं शूरं ससुहृदं सुतम्।
मुदास्रै: प्रोक्ष्यसि पुनर्मेघराजिरिवाचलम् ।। 2.44.29 ।।
आश्वासयन्ती विविधैश्च वाक्यैर्वाक्योपचारे कुशलाऽनवद्या।
रामस्य तां मातरमेवमुक्त्वा देवी सुमित्रा विरराम रामा ।। 2.44.30 ।।
निशम्य तल्लक्ष्मणमातृवाक्यं रामस्य मातुर्नरदेवपत्न्या:।
सद्य: शरीरे विननाश शोक: शरद्गतो मेघ इवाल्पतोय: ।। 2.44.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुश्चत्वारिंश: सर्ग: ।। 44 ।।
अनुरक्ता महात्मानं रामं सत्यपराक्रमम्।
अनुजग्मु: प्रयान्तं तं वनवासाय मानवा: ।। 2.45.1 ।।
निवर्तितेऽपि च बलात् सुहृद्वर्गे च राजनि।
नैव ते संन्यवर्तन्त रामस्यानुगता रथम् ।। 2.45.2 ।।
अयोध्यानिलयानां हि पुरुषाणां महा यशा:।
बभूव गुणसम्पन्न: पूर्णचन्द्र इव प्रिय: ।। 2.45.3 ।।
स याच्यमान: काकुत्स्थ: स्वाभि: प्रकृतिभिस्तदा।
कुर्वाण: पितरं सत्यं वनमेवान्वपद्यत ।। 2.45.4 ।।
अवेक्षमाण: सस्नेहं चक्षुषा प्रपिबन्निव।
उवाच राम: स्नेहेन ता: प्रजा: स्वा: प्रजा इव ।। 2.45.5 ।।
या प्रीतिर्बहुमानश्च मय्ययोध्यानिवासिनाम्।
मत्प्रियार्थं विशेषेण भरते सा निवेश्यताम् ।। 2.45.6 ।।
स हि कल्याणचारित्र: कैकेय्यानन्दवर्द्धन:।
करिष्यति यथावद्व: प्रियाणि च हितानि च ।। 2.45.7 ।।
ज्ञानवृद्धो वयोबालो मृदुर्वीर्यगुणान्वित:।
अनुरूप: स वो भर्त्ता भविष्यति भयापह: ।। 2.45.8 ।।
स हि राजगुणैर्युक्तो युवराज: समीक्षित:।
अपि चापि मया शिष्टै: कार्यं वो भर्तृशासनम् ।। 2.45.9 ।।
न च तप्येद्यथा चासौ वनवासं गते मयि।
महाराजस्तथा कार्यो मम प्रियचिकीर्षया ।। 2.45.10 ।।
यथायथा दाशरथिर्धर्म एव स्थितोऽभवत्। 
तथातथा प्रकृतयो रामं पतिमकामयन् ।। 2.45.11 ।।
बाष्पेण पिहितं दीनं राम: सौमित्रिणा सह।
चकर्षेव गुणैर्बद्ध्वा जनं पुरनिवासिनम् ।। 2.45.12 ।।
ते द्विजास्त्रिविधं वृद्धा ज्ञानेन वयसौजसा।
वय:प्रकम्पशिरसो दूरादूचुरिदं वच: ।। 2.45.13 ।।
वहन्तो जवना रामं भो भो जात्या स्तुरङ्गमा:।
निवर्त्तध्वं न गन्तव्यं हिता भवत भर्त्तरि ।। 2.45.14 ।।
कर्णवन्ति हि भूतानि विशेषेण तुरङ्गमा:।
यूयं तस्मान्निवर्त्तध्वं याचनां प्रतिवेदिता: ।। 2.45.15 ।।
धर्मत: स विशुद्धात्मा वीर: शुभदृढव्रत:।
उपवाह्यस्तु वो भर्त्ता नापवाह्य: पुराद्वनम् ।। 2.45.16 ।।
एवमार्तप्रलापांस्तान् वृद्धान् प्रलपतो द्विजान्।
अवेक्ष्य सहसा रामो रथादवततार ह ।। 2.45.17 ।।
पद्भ्यामेव जगामाथ ससीत: सहलक्ष्मण:।
सन्निकृष्टपदन्यासो रामो वनपरायण: ।। 2.45.18 ।।
द्विजातींस्तु पदातींस्तान् रामश्चारित्रवत्सल:।
न शशाक घृणाचक्षु: परिमोक्तुं रथेन स: ।। 2.45.19 ।।
गच्छन्तमेव तं दृष्ट्वा रामं सम्भ्रान्तचेतस:।
ऊचु: परमसन्तप्ता रामं वाक्यमिदं द्विजा: ।। 2.45.20 ।।
ब्राह्मण्यं कृत्स्नमेतत्त्वां ब्रह्मण्यमनुगच्छति।
द्विजस्कन्धाधिरूढास्त्वामग्नयोप्यनुयान्त्यमी ।। 2.45.21 ।।
वाजपेयसमुत्थानि छत्राण्येतानि पश्य न:।
पृष्ठतोऽनुप्रयातानि मेघानिव जलात्यये ।। 2.45.22 ।।
अनवाप्तातपत्रस्य रश्मिसन्तापितस्य ते।
एभिश्छायां करिष्याम: स्वैश्छत्रैर्वाजपेयिकै: ।। 2.45.23 ।।
या हि न: सततं बुद्धिर्वेदमन्त्रानुसारिणी।
त्वत्कृते सा कृता वत्स वनवासानुसारिणी ।। 2.45.24 ।।
हृदयेष्वेव तिष्ठन्ति वेदा ये न: परं धनम्।
वत्स्यन्त्यपि गृहेष्वेव दाराश्चारित्ररक्षिता: ।। 2.45.25 ।।
न पुनर्निश्चय: कार्यस्त्वद्गतौ सुकृता मति:।
त्वयि धर्मव्यपेक्षे तु किं स्याद्धर्ममपेक्षितुम् ।। 2.45.26 ।।
याचितो नो निवर्तस्व हंसशुक्लशिरोरुहै:।
शिरोभिर्निभृताचार महीपतनपांसुलै: ।। 2.45.27 ।।
बहूनां वितता यज्ञा द्विजानां य इहागता:।
तेषां समाप्तिरायत्ता तव वत्स निवर्त्तने ।। 2.45.28 ।।
भक्तिमन्ति हि भूतानि जङ्गमाजङ्गमानि च।
याचमानेषु राम त्वं भक्तिं भक्तेषु दर्शय ।। 2.45.29 ।।
अनुगन्तुमशक्तास्त्वां मूलैरुद्धतवेगिन:।
उन्नता वायुवेगेन विक्रोशन्तीव पादपा: ।। 2.45.30 ।।
निश्चेष्टाहारसञ्चारा वृक्षैकस्थानविष्ठिता:।
पक्षिणोऽपि प्रयाचन्ते सर्वभूतानुकम्पिनम् ।। 2.45.31 ।।
एवं विक्रोशतां तेषां द्विजातीनां निवर्त्तने।
ददृशे तमसा तत्र वारयन्तीव राघवम् ।। 2.45.32 ।।
तत: सुमन्त्रोऽपि रथाद्विमुच्य श्रान्तान् हयान् सम्परिवर्त्त्य शीघ्रम्।
पीतोदकांस्तोयपरिप्लुताङ्गानचारयद्वै तमसाविदूरे ।। 2.45.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चचत्वारिंश: सर्ग: ।। 45 ।।
ततस्तु तमसातीरं रम्यमाश्रित्य राघव:।
सीतामुद्वीक्ष्य सौमित्रिमिदं वचनमब्रवीत् ।। 2.46.1 ।।
इयमद्य निशा पूर्वा सौमित्रे प्रहिता वनम्। 
वनवासस्य भद्रं ते स नोत्कण्ठितुमर्हसि ।। 2.46.2 ।।
पश्य शून्यान्यरण्यानि रुदन्तीव समन्तत:।
यथानिलयमायद्भिर्निलीनानि मृगद्विजै: ।। 2.46.3 ।।
अद्यायोध्या तु नगरी राजधानी पितुर्मम।
सस्त्रीपुंसागतानस्मान् शोचिष्यति न संशय: ।। 2.46.4 ।।
अनुरक्ता हि मनुजा राजानं बहुभिर्गुणै:।
त्वां च मां च नरव्याघ्र शत्रुघ्नभरतौ तथा ।। 2.46.5 ।।
पितरं चानुशोचामि मातरं च यशस्विनीम्।
अपि वाऽन्धौ भवेतां तु रुदन्तौ तावभीक्ष्णश: ।। 2.46.6 ।।
भरत: खलु धर्मात्मा पितरं मातरं च मे।
धर्मार्थकामसहितैर्वाक्यैराश्वासयिष्यति ।। 2.46.7 ।।
भरतस्यानृशंसत्वं विचिन्त्याहं पुन:पुन:।
नानुशोचामि पितरं मातरं चापि लक्ष्मण ।। 2.46.8 ।।
त्वया कार्यं नरव्याघ्र मामनुव्रजता कृतम्।
अन्वेष्टव्या हि वैदेह्या रक्षणार्थे सहायता ।। 2.46.9 ।।
अद्भिरेव तु सौमित्रे वत्स्याम्यद्य निशामिमाम्।
एतद्धि रोचते मह्यं वन्येऽपि विविधे सति ।। 2.46.10 ।।
एवमुक्त्वा तु सौमित्रिं सुमन्त्रमपि राघव:।
अप्रमत्तस्त्वमश्वेषु भव सौम्येत्युवाच ह ।। 2.46.11 ।।
सोऽश्वान् सुमन्त्र: संयम्य सूर्येऽस्तं समुपागते।
प्रभूतयवसान् कृत्वा बभूव प्रत्यनन्तर: ।। 2.46.12 ।।
उपास्य तु शिवां सन्ध्यां दृष्ट्वा रात्रिमुपस्थिताम्।
रामस्य शयनं चक्रे सूत: सौमित्रिणा सह ।। 2.46.13 ।।
तां शय्यां तमसातीरे वीक्ष्य वृक्षदलै: कृताम्।
राम: सौमित्रिणा सार्द्धं सभार्य: संविवेश ह ।। 2.46.14 ।।
सभार्यं सम्प्रसुप्तं तं भ्रातरं वीक्ष्य लक्ष्मण:।
कथयामास सूताय रामस्य विविधान् गुणान् ।। 2.46.15 ।।
जाग्रतो ह्येव तां रात्रिं सौमित्रेरुदितो रवि:।
सूतस्य तमसातीरे रामस्य ब्रुवतो गुणान् ।। 2.46.16 ।।
गोकुलाकुलतीरायास्तमसाया विदूरत:।
अवसत्तत्र तां रात्रिं राम: प्रकृतिभि: सह ।। 2.46.17 ।।
उत्थाय तु महातेजा: प्रकृतीस्ता निशाम्य च।
अब्रवीद्भ्रातरं रामो लक्ष्मणं पुण्यलक्षणम् ।। 2.46.18 ।।
अस्मद्व्यपेक्षान् सौमित्रे निरपेक्षान् गृहेष्वपि। 
वृक्षमूलेषु संसुप्तान् पश्य लक्ष्मण साम्प्रतम् ।। 2.46.19 ।।
यथैते नियमं पौरा: कुर्वन्त्यस्मन्निवर्त्तने।
अपि प्राणानसिष्यन्ति न तु त्यक्ष्यन्ति निश्चयम् ।। 2.46.20 ।।
यावदेव तु संसुप्तास्तावदेव वयं लघु।
रथमारुह्य गच्छाम पन्थानमकुतोभयम् ।। 2.46.21 ।।
अतो भूयोऽपि नेदानीमिक्ष्वाकुपुरवासिन:।
स्वपेयुरमुरक्ता मां वृक्षमूलानि संश्रिता: ।। 2.46.22 ।।
पौरा ह्यात्मकृताद्दु:खाद्विप्रमोक्ष्या नृपात्मजै:।
न ते खल्वात्मना योज्या दु:खेन पुरवासिन: ।। 2.46.23 ।।
अब्रवील्लक्ष्मणो रामं साक्षाद्धर्ममिव स्थितम्।
रोचते मे तथा प्राज्ञ क्षिप्रमारुह्यतामिति ।। 2.46.24 ।।
अथ रामोऽब्रवीच्छ्रीमान् सुमन्त्रं युज्यतां रथ:।
गमिष्यामि ततोऽरण्यं गच्छ शीघ्रमित: प्रभो ।। 2.46.25 ।।
सूतस्तत: संत्वरित: स्यन्दनं तैर्हयोत्तमै:।
योजयित्वाथ रामाय प्राञ्जलि: प्रत्यवेदयत् ।। 2.46.26 ।।
अयं युक्तो महाबाहो रथस्ते रथिनां वर।
तमारोह सुभद्रं ते ससीत: सहलक्ष्मण: ।। 2.46.27 ।।
तं स्यन्दनमधिष्ठाय राघव: सपरिच्छद:।
शीघ्रगामाकुलावर्त्तां तमसामतरन्नदीम् ।। 2.46.28 ।।
स संतीर्य्य महाबाहु: श्रीमान् शिवमकण्टकम्।
प्रापद्यत महामार्गमभयं भयदर्शिनाम् ।। 2.46.29 ।।
मोहनार्थं तु पौराणां सूतं रामोऽब्रवीद्वच:।
उदङ्मुख: प्रयाहि त्वं रथमास्थाय सारथे ।। 2.46.30 ।।
मुहूर्तं त्वरितं गत्वा निवर्तय रथं पुन:।
यथा न विद्यु: पौरा मां तथा कुरु समाहित: ।। 2.46.31 ।।
रामस्य वचनं श्रुत्वा तथा चक्रे स सारथि:।
प्रत्यागम्य च रामस्य स्यन्दनं प्रत्यवेदयत् ।। 2.46.32 ।।
तौ संप्रयुक्तं तु रथं समास्थितौ तदा ससीतौ रघुवंशवर्द्धनौ।
प्रचोदयामास ततस्तुरङ्गमान् स सारथिर्येन पथा तपोवनम् ।। 2.46.33 ।।
तत: समास्थाय रथं महारथ: ससारथिर्दाशरथिर्वनं ययौ।
उदङ्मुखं तं तु रथं चकार स प्रयाणमाङ्गल्यनिमित्तदर्शनात् ।। 2.46.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षट्चत्वारिंश: सर्ग: ।। 46 ।।
प्रभातायां तु शर्वर्यां पौरास्ते राघवं विना।
शोकोपहतनिश्चेष्टा बभूवुर्हतचेतस: ।। 2.47.1 ।।
शोकजाश्रुपरिद्यूना वीक्षमाणास्ततस्तत:।
आलोकमपि रामस्य न पश्यन्ति स्म दु:खिता: ।। 2.47.2 ।।
ते विषादार्तवदना रहितास्तेन धीमता।
कृपणा: करुणा वाचो वदन्ति स्म मनस्विन: ।। 2.47.3 ।।
धिगस्तु खलु निद्रां तां ययापहृतचेतस:।
नाद्य पश्यामहे रामं पृथूरस्कं महाभुजम् ।। 2.47.4 ।।
कथं नाम महाबाहु: स तथा वितथक्रिय:।
भक्तं जनं परित्यज्य प्रवासं राघवो गत: ।। 2.47.5 ।।
यो न: सदा पालयति पिता पुत्रानिवौरसान्।
कथं रघूणां स श्रेष्ठस्त्यक्त्वा नो विपिनं गत: ।। 2.47.6 ।।
इहैव निधनं यामो महाप्रस्थानमेव वा।
रामेण रहितानां हि किमर्थं जीवितं हि न: ।। 2.47.7 ।।
सन्ति शुष्काणि काष्ठानि प्रभूतानि महान्ति च।
तै: प्रज्वाल्य चितां सर्वे प्रविशामोऽथ पावकम् ।। 2.47.8 ।।
किं वक्ष्यामौ महाबाहुरनसूय: प्रियंवद:।
नीत: स राघवोऽस्माभिरिति वक्तुं कथं क्षमम् ।। 2.47.9 ।।
सा नूनं नगरी दीना दृष्ट्वास्मान् राघवं विना।
भविष्यति निरानन्दा सस्त्रीबालवयोधिका ।। 2.47.10 ।।
निर्यातस्तेन वीरेण सह नित्यं जितात्मना।
विहीनास्तेन च पुन: कथं पश्याम तां पुरीम् ।। 2.47.11 ।।
इतीव बहुधा वाचो बाहुमुद्यम्य ते जना:।
विलपन्ति स्म दु:खार्ता विवत्सा इव धेनव: ।। 2.47.12 ।।
ततो मार्गानुसारेण गत्वा किञ्चित्क्षणं पुन:।
मार्गनाशाद् विषादेन महता समभिप्लुता: ।। 2.47.13 ।।
रथस्य मार्गनाशेन न्यवर्तन्त मनस्विन:।
किमिदं किं करिष्यामो दैवेनोपहता इति ।। 2.47.14 ।।
ततो यथागतेनैव मार्गेण क्लान्तचेतस:।
अयोध्यामगमन् सर्वे पुरीं व्यथितसज्जनाम् ।। 2.47.15 ।।
आलोक्य नगरीं तां च क्षयव्याकुलमानसा:।
अवर्तयन्त तेऽश्रूणि नयनैश्शोकपीडितै: ।। 2.47.16 ।।
एषा रामेण नगरी रहिता नातिशोभते।
आपगा गरुडेनेव ह्रदादुद्धृतपन्नगा ।। 2.47.17 ।।
चन्द्रहीनमिवाकाशं तोयहीनमिवार्णवम्।
अपश्यन्निहतानन्दं नगरं ते विचेतस: ।। 2.47.18 ।।
ते तानि वेश्मानि महाधनानि दु:खेन दु:खोपहता विशन्त:।
नैव प्रजज्ञु: स्वजनं जनं वा निरीक्षमाणा: प्रविनष्टहर्षा: ।। 2.47.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तचत्वारिंश: सर्ग: ।। 47 ।।
तेषामेवं विषण्णानां पीडितानामतीव च। 
बाष्पविप्लुतनेत्राणां सशोकानां मुमूर्षया ।। 2.48.1 ।।
अनुगम्य निवृत्तनां रामं नगरवासिनाम्।
उद्गतानीव सत्त्वानि बभूबुरमनस्विनाम् ।। 2.48.2 ।।
स्वंस्वं निलयमागम्य पुत्रदारै: समावृता:।
अश्रूणि मुमुचु: सर्वे बाष्पेण पिहितानना: ।। 2.48.3 ।।
न चाहृष्यन्न चामोदन् वणिजो न प्रसारयन्।
न चाशोभन्त पुण्यानि नापचन् गृहमेधिन: ।। 2.48.4 ।।
नष्टं दृष्ट्वा नाभ्यनन्दन् विपुलं वा धनागमम्।
पुत्रं प्रथमजं लब्ध्वा जननी नाभ्यनन्दत ।। 2.48.5 ।।
गृहेगृहे रुदन्त्यश्च भर्तारं गृहमागतम्।
व्यगर्हयन्त दु:खार्त्ता वाग्भिस्तोत्रैरिव द्विपान् ।। 2.48.6 ।।
किं नु तेषां गृहै: कार्य्यं किं दारै: किं धनेन वा।
पुत्रैर्वा किं सुखैर्वापि ये न पश्यन्ति राघवम् ।। 2.48.7 ।।
एक: सत्पुरुषो लोके लक्ष्मण: सह सीतया।
योऽनुगच्छति काकुत्स्थं रामं परिचरन् वने ।। 2.48.8 ।।
आपगा: कृतपुण्यास्ता: पद्मिन्यश्च सरांसि च।
येषु स्नास्यति काकुत्स्थो विगाह्य सलिलं शुचि ।। 2.48.9 ।।
शोभयिष्यन्ति काकुत्स्थमटव्यो रम्यकानना:।
आपगाश्च महानूपा: सानुमन्तश्च पर्वता: ।। 2.48.10 ।।
काननं वापि शैलं वा यं रामोऽभिगमिष्यति।
प्रियातिथिमिव प्राप्तं नैनं शक्ष्यन्त्यनर्चितुम् ।। 2.48.11 ।।
विचित्रकुसुमापीडा बहुमञ्जरिधारिण:।
राघवं दर्शयिष्यन्ति नगा भ्रमरशालिन: ।। 2.48.12 ।।
अकाले चापि मुख्यानि पुष्पाणि च फलानि च।
दर्शयिष्यन्त्यनुक्रोशाद्गिरयो राममागतम् ।। 2.48.13 ।।
प्रस्रविष्यन्ति तोयानि विमलानि महीधरा:।
विदर्शयन्तो विविधान् भूयश्चित्रांश्च निर्झरान्।
पादपा: पर्वताग्रेषु रमयिष्यन्ति राघवम् ।। 2.48.14 ।।
यत्र रामो भयं नात्र नास्ति तत्र पराभव:।
स हि शूरो महाबाहु: पुत्रो दशरथस्य च ।। 2.48.15 ।।
पुराभवति नो दूरादनुगच्छाम राघवम् ।। 2.48.16 ।।
पादच्छाया सुखा भर्तुस्तादृशस्य महात्मन:।
स हि नाथो जनस्यास्य स गति: स परायणम् ।। 2.48.17 ।।
वयं परिचरिष्याम: सीतां यूयं तु राघवम्।
इति पौरस्त्रियो भर्तॄन् दु:खार्तास्तत्तदब्रुवन् ।। 2.48.18 ।।
युष्माकं राघवो़ऽरण्ये योगक्षेमं विधास्यति।
सीता नारीजनस्यास्य योगक्षेमं करिष्यति ।। 2.48.19 ।।
को न्वनेनाप्रतीतेन सोत्कण्ठितजनेन च।
सम्प्रीयेतामनोज्ञेन वासेन हृतचेतसा ।। 2.48.20 ।।
कैकेय्या यदि चेद्राज्यं स्यादधर्म्यमनाथवत्।
न हि नो जीवितेनार्थ: कुत: पुत्रै: कुतो धनै: ।। 2.48.21 ।।
यया पुत्रश्च भर्ता च त्यक्तावैश्वर्यकारणात्। 
कं सा परिहरेदन्यं कैकेयी कुलपांसनी ।। 2.48.22 ।।
कैकेय्या न वयं राज्ये भृतका निवसेम हि।
जीवन्त्या जातु जीवन्त्य: पुत्रैरपि शपामहे ।। 2.48.23 ।।
या पुत्रं पार्थिवेन्द्रस्य प्रवासयति निर्घृणा। 
कस्तां प्राप्य सुखं जीवेदधर्म्यां दुष्टचारिणीम् ।। 2.48.24 ।।
उपद्रुतमिदं सर्वमनालम्बमनायकम्। 
कैकेय्या हि कृते सर्वं विनाशमुपयास्यति ।। 2.48.25 ।।
न हि प्रव्रजिते रामे जीविष्यति महीपति:।
मृते दशरथे व्यक्तं विलापस्तदनन्तरम् ।। 2.48.26 ।। 
ते विषं पिबतालोड्य क्षीणपुण्या: सुदुर्गता:।
राघवं वानुगच्छध्वमश्रुतिं वापि गच्छत ।। 2.48.27 ।।
मिथ्या प्रव्राजितो राम: सभार्य्य: सह लक्ष्मण:। 
भरते सन्निसृष्टा: स्म: सौनिके पशवो यथा ।। 2.48.28 ।।
पूर्णचन्द्रानन: श्यामो गूढजत्रुररिन्दम:।
आजानुबाहु: पद्माक्षो रामो लक्ष्मणपूर्वज: ।। 2.48.29 ।।
पूर्वाभिभाषी मधुर: सत्यवादी महाबल:।
सौम्यश्च सर्वलोकस्य चन्द्रवत्प्रियदर्शन: ।। 2.48.30 ।।
नूनं पुरुषशार्दूलो मत्तमातङ्गविक्रम:।
शोभयिष्यत्यरण्यानि विचरन् स महारथ: ।। 2.48.31 ।।
तास्तथा विलपन्त्यस्तु नगरे नागरस्त्रिय:।
चुक्रुशुर्दु:खसन्तप्ता मृत्योरिव भयागमे ।। 2.48.32 ।।
इत्येवं विलपन्तीनां स्त्रीणां वेश्मसु राघवम्।
जगामास्तं दिनकरो रजनी चाभ्यवर्त्तत ।। 2.48.33 ।।
नष्टज्वलनसम्पाता प्रशान्ताध्यायसत्कथा।
तिमिरेणाभिलिप्तेव सा तदा नगरी बभौ ।। 2.48.34 ।।
उपशान्तवणिक्पण्या नष्टहर्षा निराश्रया।
अयोध्या नगरी चासीन्नष्टतारमिवाम्बरम् ।। 2.48.35 ।।
तथा स्त्रियो रामनिमित्तमातुरा यथा सुते भ्रातरि वा विवासिते।
विलप्य दीना रुरुदुर्विचेतस: सुतैर्हि तासामधिको हि सोऽभवत् ।। 2.48.36 ।।
प्रशान्तगीतोत्सवनृत्तवादना व्यपास्तहर्षा पिहितापणोदया।
तदा ह्ययोध्या नगरी बभूव सा महार्णव: संक्षपितोदको यथा ।। 2.48.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टचत्वारिंश: सर्ग: ।। 48 ।।
रामोऽपि रात्रिशेषेण तेनैव महदन्तरम्। 
जगाम पुरुषव्याघ्र: पितुराज्ञामनुस्मरन् ।। 2.49.1 ।।
तथैव गच्छतस्तस्य व्यपायाद्रजनी शिवा।
उपास्य स शिवां सन्ध्यां विषयान्तं व्यगाहत ।। 2.49.2 ।।
ग्रामान् विकृष्ट सीमान्तान् पुष्पितानि वनानि च।
पश्यन्नतिययौ शीघ्रं शनैरिव हयोत्तमै:।
श्रृण्वन् वाचो मनुष्याणां ग्रामसंवासवासिनाम् ।। 2.49.3 ।।
राजानं धिग् दशरथं कामस्य वशमास्थितम्।
हा नृशंसाद्य कैकेयी पापा पापानुबन्धिनी ।। 2.49.4 ।।
तीक्ष्णा सम्भिन्नमर्यादा तीक्ष्णकर्मणि वर्त्तते ।। 2.49.5 ।।
या पुत्रमीदृशं राज्ञ: प्रवासयति धार्मिकम्।
वनवासे महाप्रज्ञं सानुक्रोशं जितेन्द्रियम् ।। 2.49.6 ।।
कथं नाम महाभागा सीता जनकनन्दिनी।
सदा सुखेष्वभिरता दु:खान्यनुभविष्यति ।। 2.49.7 ।।
अहो दशरथो राजा नि:स्नेह: स्वसुतं प्रियम्।
प्रजानामनघं रामं परित्यक्तुमिहेच्छति ।। 2.49.8 ।।
एता वाचो मुनष्याणां ग्रामसंवासवासिनाम्।
श्रृण्वन्नतिययौ वीर: कोसलान् कोसलेश्वर: ।। 2.49.9 ।।
ततो वेदश्रुतिं नाम शिववारिवहां नदीम्।
उत्तीर्याभिमुख: प्रायादगस्त्याध्युषितां दिशम् ।। 2.49.10 ।।
गत्वा तु सुचिरं कालं तत: शिवजलां नदीम्।
गोमतीं गोयुतानूपामतरत् सागरंगमाम् ।। 2.49.11 ।।
गोमतीं चाप्यतिक्रम्य राघव: शीघ्रगैर्हयै:।
मयूरहंसाभिरुतां ततार स्यन्दिकां नदीम् ।। 2.49.12 ।।
स महीं मनुना राज्ञा दत्तामिक्ष्वाकवे पुरा।
स्फीतां राष्ट्रावृतां रामो वैदेहीमन्वदर्शयत् ।। 2.49.13 ।।
सूत इत्येव चाभाष्य सारथिं तमभीक्ष्णश:।
हंसमत्तस्वर: श्रीमानुवाच पुरुषर्षभ: ।। 2.49.14 ।।
कदाहं पुनरागम्य सरय्वा: पुष्पिते वने।
मृगयां पर्यटिष्यामि मात्रा पित्रा च सङ्गत: ।। 2.49.15 ।।
राजर्षीणां हि लोकेऽस्मिन् रत्यर्थं मृगया वने।
काले वृतां तां मनुजै: धन्विनामभिकांक्षिताम् ।। 2.49.16 ।।
नात्यर्थमभिकांक्षामि मृगयां सरयूवने।
रतिर्ह्येषातुला लोके राजर्षिगणसम्मता ।। 2.49.17 ।।
स तमध्वानमैक्ष्वाक: सूतं मधुरया गिरा।
तं तमर्थमभिप्रेत्य ययौ वाक्यमुदीरयन् ।। 2.49.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनपञ्चाश: सर्ग: ।। 49 ।।
विशालान् कोसलान् रम्यान् यात्वा लक्ष्मणपूर्वज:।
अयोध्याभिमुखो धीमान् प्राञ्जलिर्वाक्यमब्रवीत् ।। 2.50.1 ।।
आपृच्छे त्वां पुरिश्रेष्ठे काकुत्स्थपरिपालिते।
दैवतानि च यानि त्वां पालयन्त्यावसन्ति च ।। 2.50.2 ।।
निवृत्तवनवासस्त्वामनृणो जगतीपते:।
पुनर्द्रक्ष्यामि मात्रा च पित्रा च सह सङ्गत: ।। 2.50.3 ।।
ततो रुधिरताम्राक्षो भुजमुद्यम्य दक्षिणम्।
अश्रुपूर्णमुखो दीनोऽब्रवीज्जानपदं जनम् ।। 2.50.4 ।।
अनुक्रोशो दया चैव यथार्हं मयि व: कृत:।
चिरं दु:खस्य पापीयो गम्यतामर्थसिद्धये ।। 2.50.5 ।।
तेऽभिवाद्य महात्मानं कृत्वा चापि प्रदक्षिणम्।
विलपन्तो नरा घोरं व्यतिष्ठन्त क्वचित्क्वचित् ।। 2.50.6 ।।
तथा विलपतां तेषामतृप्तानां च राघव:।
अचक्षुर्विषयं प्रायाद्यथार्क: क्षणदामुखे ।। 2.50.7 ।।
ततो धान्यधनोपेतान् दानशीनजनाञ्छिवान्।
अकुतश्चिद्भयान् रम्यांश्चैत्ययूपसमावृतान् ।। 2.50.8 ।।
उद्यानाम्रवणोपेतान् सम्पन्नसलिलाशयान्।
तुष्टपुष्टजनाकीर्णान् गोकुलाकुलसेवितान् ।। 2.50.9 ।।
लक्षणीयान् नरेन्द्राणां ब्रह्मघोषाभिनादितान्।
रथेन पुरुषव्याघ्र: कोसलानत्यवर्त्तत ।। 2.50.10 ।।
मध्येन मुदितं स्फीतं रम्योद्यानसमाकुलम्।
राज्यं भोग्यं नरेन्द्राणां ययौ धृतिमतां वर: ।। 2.50.11 ।।
तत्र त्रिपथगां दिव्यां शिवतोयामशैवलाम्।
ददर्श राघवो गङ्गां पुण्यामृषिनिषेविताम् ।। 2.50.12 ।।
आश्रमैरविदूरस्थै: श्रीमद्भि: समलंकृताम्।
काले सरोभिर्हृष्टाभि: सेविताम्भो ह्रदां शिवाम् ।। 2.50.13 ।।
देवदानवगन्धर्वै: किन्नरैरुपशोभिताम्।
नानागन्धर्वपत्नीभि: सेवितां सततं शिवाम् ।। 2.50.14 ।।
देवाक्रीडाशताकीर्णां देवो़द्यानशतायुताम्।
देवार्थमाकाशगमां विख्यातां देवपद्मिनीम् ।। 2.50.15 ।।
जलाघाताट्टहासोग्रां फेननिर्मलहासिनीम्।
क्वचिद्वेणीकृतजलां क्वचिदावर्त्तशोभिताम् ।। 2.50.16 ।।
क्वचित्स्तिमितगम्भीरां क्वचिद्वेगजलाकुलाम्।
क्वचिद्गम्भीरनिर्घोषां क्वचिद्भैरवनिस्वनाम् ।। 2.50.17 ।।
देवसङ्घाप्लुतजलां निर्मलोत्पलशोभिताम्।
क्वचिदाभोगपुलिनां क्वचिन्निर्मलवालुकाम् ।। 2.50.18 ।।
हंससारससंघुष्टां चक्रवाकोपकूजिताम्।
सदामत्तैश्च विहगैरभिसन्नादितान्तराम्। 
क्वचित्तीररुहैर्वृक्षैर्मालाभिरुपशोभिताम् ।। 2.50.19 ।।
क्वचित्फुल्लोत्पलच्छन्नां क्वचित्पद्मवनाकुलाम्।
क्वचित्कुमुदषण्डैश्च कुड्मलैरुपशोभिताम् ।। 2.50.20 ।।
नानापुष्परजोध्वस्तां समदामिव च क्वचित्।
व्यपेतमलसङ्घातां मणिनिर्मलदर्शनाम् ।। 2.50.21 ।।
दिशागजैर्वनगजैर्मत्तैश्च वरवारणै:। 
देवोपवाह्यैश्च मुहु: सन्नादितवनान्तराम् ।। 2.50.22 ।।
प्रमदामिव यत्नेन भूषितां भूषणोत्तमै:। 
फलै: पुष्पै: किसलयैर्वृतां गुल्मैर्द्विजैस्तथा ।। 2.50.23 ।।
शिंशुमारैश्च नक्रैश्च भुजङ्गैश्च निषेविताम्।
विष्णुपादच्युतां दिव्यामपापां पापनाशिनीम् ।। 2.50.24 ।।
समुद्रमहिषीं गङ्गां सारसक्रौञ्चनादिताम्।
आससाद महाबाहु: श्रृङ्गवेरपुरं प्रति ।। 2.50.25 ।।
तामूर्मिकलिलावर्त्तामन्ववेक्ष्य महारथ:।
सुमन्त्रमब्रवीत् सूतमिहैवाद्य वसामहे ।। 2.50.26 ।।
अविदूरादयं नद्या बहुपुष्पप्रवालवान्।
सुमहानिङ्गुदीवृक्षो  वसामोऽत्रैव सारथे ।। 2.50.27 ।।
द्रक्ष्याम: सरितां श्रेष्ठां सम्मान्यसलिलां शिवाम्।
देवदानवगन्धर्वमृगमानुषपक्षिणाम् ।। 2.50.28 ।।
लक्ष्मणश्च सुमन्त्रश्च बाढमित्येव राघवम्।
उक्त्वा तमिङ्गुदीवृक्षं तदोपययतुर्हयै: ।। 2.50.29 ।।
रामोऽभियाय तं रम्यं वृक्षमिक्ष्वाकुनन्दन:।
रथादवातरत्तस्मात् सभार्य: सहलक्ष्मण: ।। 2.50.30 ।।
सुमन्त्रोप्यवतीर्य्या स्मान्मोनचयित्वा हयोत्तमान्।
वृक्षमूलगतं राममुपतस्थे कृताञ्जलि: ।। 2.50.31 ।।
तत्र राजा गुहो नाम रामस्यात्मसम: सखा। 
निषादजात्यो बलवान् स्थपतिश्चेति विश्रुत: ।। 2.50.32 ।।
स श्रुत्वा पुरुषव्याघ्रं रामं विषयमागतम्।
वृद्धै: परिवृतोऽमात्यैर्ज्ञातिभिश्चाप्युपागत: ।। 2.50.33 ।।
ततो निषादाधिपतिं दृष्ट्वा दूरादुपस्थितम्।
सह सौमित्रिणा राम: समागच्छद्गुहेन स: ।। 2.50.34 ।।
तमार्त: संपरिष्वज्य गुहो राघवमब्रवीत्।
यथायोध्या तथेयं ते राम किं करवाणि ते ।। 2.50.35 ।।
ईदृशं हि महाबाहो क: प्राप्स्यत्यतिथिं प्रियम् ।। 2.50.36 ।।
ततो गुणवदन्नाद्यमुपादाय पृथग्विधम्।
अर्ध्यं चोपानयत् क्षिप्रं वाक्यं चेदमुवाच ह ।। 2.50.37 ।।
स्वागतं ते महाबाहो तवेयमखिला मही।
वयं प्रेष्या भवान् भर्त्ता साधु राज्यं प्रशाधि न: ।। 2.50.38 ।।
भक्ष्यं भोज्यं च पेयं च लेह्यं चेदमुपस्थितम्।
शयनानि च मुख्यानि वाजिनां खादनं च ते ।। 2.50.39 ।।
गुहमेवं ब्रुवाणं तु राघव: प्रत्युवाच ह।
अर्चिताश्चैव हृष्टाश्च भवता सर्वथा वयम्।
पद्भ्यामभिगमाच्चैव स्नेहसन्दर्शनेन च ।। 2.50.40 ।।
प्रशाधीति वाक्यकृतेन स्नेहप्रदर्शनेन ।। 2.50.40 ।।
भुजाभ्यां साधु पीनाभ्यां पीडयन् वाक्यमब्रवीत् ।। 2.50.41 ।।
दिष्ट्या त्वां गुह पश्यामि ह्यरोगं सह बान्धवै:।
अपि ते कुशलं राष्ट्रे मित्रेषु च धनेषु च ।। 2.50.42 ।।
यत्त्विदं भवता किञ्चित् प्रीत्या समुपकल्पितम्।
सर्वं तदनुजानामि न हि वर्त्ते प्रतिग्रहे ।। 2.50.43 ।।
कुशचीराजिनधरं फलमूलाशिनं च माम्।
विद्धि प्रणिहितं धर्मे तापसं वनगोचरम् ।। 2.50.44 ।।
अश्वानां खादनेनाहमर्थी नान्येन केनचित्।
एतावतात्र भवता भविष्यामि सुपूजित: ।। 2.50.45 ।।
एते हि दयिता राज्ञ: पितुर्दशरथस्य मे।
एतै: सुविहितैरश्वैर्भविष्याम्यहमर्चित: ।। 2.50.46 ।।
अश्वानां प्रतिपानं च खादनं चैव सोन्वशात्।
गुहस्तत्रैव पुरुषांस्त्वरितं दीयतामिति ।। 2.50.47 ।।
ततश्चीरोत्तरासङ्ग: सन्ध्यामन्वास्य पश्चिमाम्।
जलमेवाददे भोज्यं लक्ष्मणेनाहृतं स्वयम् ।। 2.50.48 ।।
तस्य भूमौ शयानस्य पादौ प्रक्षाल्य लक्ष्मण:।
सभार्यस्य ततोऽभ्येत्य तस्थौ वृक्षमुपाश्रित: ।। 2.50.49 ।।
गुहोपि सह सूतेन सौमित्रिमनुभाषयन्। 
अन्वजाग्रत्ततो राममप्रमत्तो धनुर्द्धर: ।। 2.50.50 ।।
तथा शयानस्य ततोऽस्य धीमतो यशस्विनो दाशरथेर्महात्मन:।
अदृष्टदु:खस्य सुखोचितस्य सा तदा व्यतीयाय चिरेण शर्वरी ।। 2.50.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चाश: सर्ग: ।। 50 ।।
तं जाग्रतमदम्भेन भ्रातुरर्थाय लक्ष्मणम्।
गुह: सन्तापसन्तप्तो राघवं वाक्यमब्रवीत् ।। 2.51.1 ।।
इयं तात सुखा शय्या त्वदर्थमुपकल्पिता।
प्रत्याश्वसिहि साध्वस्यां राजपुत्र यथासुखम् ।। 2.51.2 ।।
उचितोऽयं जन: सर्व: क्लेशानां त्वं सुखोचित:।
गुप्त्यर्थं जागरिष्याम: काकुत्स्थस्य वयं निशाम् ।। 2.51.3 ।।
न हि रामात्प्रियतरो ममास्ति भुवि कश्चन।
ब्रवीम्येतदहं सत्यं सत्येनैव च ते शपे ।। 2.51.4 ।।
अस्य प्रसादादाशंसे लोकेऽस्मिन् सुमहद्यश:।
धर्मावाप्तिं च विपुलामर्थावाप्तिं च केवलाम् ।। 2.51.5 ।।
सोऽहं प्रियतमं रामं शयानं सह सीतया।
रक्षिष्यामि धनुष्पाणि: सर्वतो ज्ञातिभि: सह ।। 2.51.6 ।।
न हि मेऽविदितं किञ्चिद्वनेस्मिंश्चरत: सदा। 
चतुरङ्गं ह्यपि बलं सुमहत् प्रसहेमहि ।। 2.51.7 ।।
लक्ष्मणस्तं तदोवाच रक्ष्यमाणास्त्वयानघ।
नात्र भीता वयं सर्वे धर्ममेवानुपश्यता ।। 2.51.8 ।।
कथं दाशरथौ भूमौ शयाने सहसीतया।
शक्य निद्रा मया लब्धुं जीवितं वा सुखानि वा ।। 2.51.9 ।।
यो न देवासुरै: सर्वै: शक्य: प्रसहितुं युधि।
तं पश्य सुखसंविष्टं तृणेषु सह सीतया ।। 2.51.10 ।।
यो मन्त्रतपसा लब्धो विविधैश्च परिश्रमै:।
एको दशरथस्येष्ट: पुत्र: सदृशलक्षण: ।। 2.51.11 ।।
अस्मिन् प्रव्राजिते राजा न चिरं वर्तयिष्यति।
विधवा मेदिनी नूनं क्षिप्रमेव भविष्यति ।। 2.51.12 ।।
विनद्य सुमहानादं श्रमेणोपरता: स्त्रिय:।
निर्घोषोपरतं चातो मन्ये राजनिवेशनम् ।। 2.51.13 ।।
कौसल्या चैव राजा च तथैव जननी मम। 
नाशंसे यदि जीवन्ति सर्वे ते शर्वरीमिमाम् ।। 2.51.14 ।।
जीवेदपि हि मे माता शत्रुघ्नस्यान्ववेक्षया।
तद्दु:खं यत्तु कौसल्या वीरसूर्विनशिष्यति ।। 2.51.15 ।।
अनुरक्तजनाकीर्णा सुखा लोकप्रियावहा।
राजव्यसनसंसृष्टा सा पुरी विनशिष्यति ।। 2.51.16 ।।
कथं पुत्रं महात्मानं ज्येष्ठं प्रियमपश्यत:।
शरीरं धारयिष्यन्ति प्राणा राज्ञो महात्मन: ।। 2.51.17 ।।
विनष्टे नृपतौ पश्चात्कौसल्या विनशिष्यति।
अनन्तरं च मातापि मम नाशमुपैष्यति ।। 2.51.18 ।।
अतिक्रान्तमतिक्रान्तमनवाप्य मनोरथम्।
राज्ये राममनिक्षिप्य पिता मे विनशिष्यति ।। 2.51.19 ।।
सिद्धार्था: पितरं वृत्तं तस्मिन् कालेप्युपस्थिते।
प्रेतकार्येषु सर्वेषु संस्करिष्यन्ति भूमिपम् ।। 2.51.20 ।।
राम्यचत्वरसंस्थानां सुविभक्तमहापथाम्।
हर्म्यप्रासादसम्पन्नां गणिकावरशोभिताम् ।। 2.51.21 ।।
रथाश्वगजसम्बाधां तूर्यनादविनादिताम्।
सर्वकल्याणसम्पूर्णां हृष्टपुष्टजनाकुलाम् ।। 2.51.22 ।।
आरामोद्यानसम्पन्नां समाजोत्सवशालिनीम्।
सुखिता विचरिष्यन्ति राजधानीं पितुर्मम ।। 2.51.23 ।।
अपि जीवेद्दशरथो वनवासात् पुनर्वयम्।
प्रत्यागम्य महात्मानमपि पश्येम सुव्रतम् ।। 2.51.24 ।।
अपि सत्यप्रतिज्ञेन सार्द्धं कुशलिना वयम्।
निवृत्तवनवासेऽस्मिन्नयोध्यां प्रविशेमहि ।। 2.51.25 ।।
परिदेवयमानस्य दु:खार्त्तस्य महात्मन:।
तिष्ठतो राजपुत्रस्य शर्वरी सात्यवर्तत ।। 2.51.26 ।।
तथा हि सत्यं ब्रुवति प्रजाहिते नरेन्द्रपुत्रे गुरुसौहृदाद् गुह:।
मुमोच बाष्पं व्यसनाभिपीडितो ज्वरातुरो नाग इव व्यथातुर: ।। 2.51.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकपञ्चाश: सर्ग: ।। 51 ।।
प्रभातायां तु शर्वर्यां पृथुवक्षा महायशा:।
उवाच राम: सौमित्रिं लक्ष्मणं शुभलक्षणम् ।। 2.52.1 ।।
भास्करोदयकालोऽयं गता भगवती निशा। 
असौ सुकृष्णो विहग: कोकिलस्तात कूजति ।। 2.52.2 ।।
बर्हिणानां च निर्घोष: श्रूयते नदतां वने।
तराम जाह्नवीं सौम्य शीघ्रगां सागरङ्गमाम् ।। 2.52.3 ।।
विज्ञाय रामस्य वच: सौमित्रिर्मित्रनन्दन:।
गुहमामन्त्र्य सूतं च सोऽतिष्ठद्भ्रातुरग्रत: ।। 2.52.4 ।।
स तु रामस्य वचनं निशम्य प्रतिगृह्य च।
स्थपतिस्तूर्णमाहूय सचिवानिदमब्रवीत् ।। 2.52.5 ।।
अस्य वाहनसंयुक्तां कर्णग्राहवतीं शुभाम्।
सुप्रतारां दृढां तीर्थे शीघ्रं नावमुपाहर ।। 2.52.6 ।।
तं निशम्य गुहादेशं गुहामात्यगणो महान्।
उपोह्य रुचिरां नावं गुहाय प्रत्यवेदयत् ।। 2.52.7 ।।
तत: स प्राञ्जलिर्भूत्वा गुहो राघवमब्रवीत्।
उपस्थितेयं नौर्देव भूय: किं करवाणि ते ।। 2.52.8 ।।
तवामरसुतप्रख्य तर्तुं सागरगां नदीम्।
नौरियं पुरुषव्याघ्र तां त्वमारोह सुव्रत ।। 2.52.9 ।।
अथोवाच महातेजा रामो गुहमिदं वच:।
कृतकामोऽस्मि भवता शीघ्रमारोप्यतामिति ।। 2.52.10 ।।
तत: कलापान् सन्नह्य खड्गौ बद्ध्वा च धन्विनौ।
जग्मतुर्येन तौ गङ्गां सीतया सह राघवौ ।। 2.52.11 ।।
राममेवं तु धर्मज्ञमुपगम्य विनीतवत्।
किमहं करवाणीति सूत: प्राञ्जलिरब्रवीत् ।। 2.52.12 ।।
ततोऽब्रवीद्दाशरथि: सुमन्त्रं स्पृशन् करेणोत्तम दक्षिणेन।
सुमन्त्र शीघ्रं पुनरेव याहि राज्ञ: सकाशे भव चाप्रमत्त: ।। 2.52.13 ।।
निवर्त्तस्वेत्युवाचैनमेतावद्धि कृतं मम।
रथं विहाय पद्भ्यां तु गमिष्यामो महावनम् ।। 2.52.14।।
आत्मानं त्वभ्यनुज्ञातमवेक्ष्यार्त: स सारथि:।
सुमन्त्र: पुरुषव्याघ्रमैक्ष्वाकमिदमब्रवीत् ।। 2.52.15 ।।
नातिक्रान्तमिदं लोके पुरुषेणेह केनचित्। 
तव सभ्रातृभार्यस्य वास: प्राकृतवद्वने ।। 2.52.16 ।।
न मन्ये ब्रह्मचर्येऽस्ति स्वधीते वा फलोदय:।
मार्द्दवार्जवयोर्वापि त्वां चेद्व्यसनमागतम् ।। 2.52.17 ।।
सह राघववैदेह्या भ्रात्रा चैव वने वसन्।
त्वं गतिं प्राप्स्यसे वीर त्रील्लोँकांस्तु जयन्निव ।। 2.52.18 ।।
वयं खलु हता राम ये त्वयाप्युपवञ्चिता:।
कैकेय्या वशमेष्याम: पापाया दु:खभागिन: ।। 2.52.19 ।।
इति ब्रुवन्नात्मसमं सुमन्त्र: सारथिस्तदा। 
दृष्ट्वा दूरगतं रामं दु:खार्त्तो रुरुदे चिरम् ।। 2.52.20 ।।
ततस्तु विगते बाष्पे सूतं स्पृष्टोदकं शुचिम्।
रामस्तु मधुरं वाक्यं पुन:पुनरुवाच तम् ।। 2.52.21 ।।
इक्ष्वाकूणां त्वया तुल्यं सुहृदं नोपलक्षये।
यथा दशरथो राजा मां न शोचेत्तथा कुरु ।। 2.52.22 ।।
शोकोपहतचेताश्च वृद्धश्च जगतीपति:।
कामभारावसन्नश्च तस्मादेतद््ब्रवीमि ते ।। 2.52.23 ।।
यद्यदाज्ञापयेत्किञ्चित् स महात्मा महीपति:। 
कैकेय्या: प्रियकामार्थं कार्यं तदविकांक्षया ।। 2.52.24 ।।
एतदर्थं हि राज्यानि प्रशासति नरेश्वरा:।
यदेषां सर्वकृत्येषु मनो न प्रतिहन्यते ।। 2.52.25 ।।
यद्यथा स महाराजो नालीकमधिगच्छति।
न च ताम्यति दु:खेन सुमन्त्र कुरु तत्तथा ।। 2.52.26 ।।
अदृष्टदु:खं राजानं वृद्धमार्यं जितेन्द्रियम्।
ब्रूयास्त्वमभिवाद्यैव मम हेतोरिदं वच: ।। 2.52.27 ।।
नैवाहमनुशोचामि लक्ष्मणो न च मैथिली।
अयोध्यायाश्च्युताश्चेति वने वत्स्यामहेति च ।। 2.52.28 ।।
चतुर्दशसु वर्षेषु निवृत्तेषु पुन:पुन:।
लक्ष्मणं मां च सीतां च द्रक्ष्यसि क्षिप्रमागतान् ।। 2.52.29 ।।
एवमुक्त्वा तु राजानं मातरं च सुमन्त्र मे।
अन्याश्च देवी: सहिता: कैकेयीं च पुन:पुन: ।। 2.52.30 ।।
आरोग्यं ब्रूहि कौसल्यामथ पादाभिवन्दनम्।
सीताया मम चार्यस्य वचनाल्लक्ष्मणस्य च ।। 2.52.31 ।।
ब्रूयाश्च हि महाराजं भरतं क्षिप्रमानय।
आगतश्चापि भरत: स्थाप्यो नृपमते पदे ।। 2.52.32 ।।
भरतं च परिष्वज्य यौवराज्येऽभिषिच्य च।
अस्मत्सन्तापजं दु:खं न त्वामभिभविष्यति ।। 2.52.33 ।।
भरतश्चापि वक्तव्यो यथा राजनि वर्त्तसे।
तथा मातृषु वर्तेथा: सर्वास्वेवाविशेषत: ।। 2.52.34 ।।
यथा च तव कैकेयी सुमित्रा च विशेषत:।
तथैव देवी कौसल्या मम माता विशेषत: ।। 2.52.35 ।।
तातस्य प्रियकामेन यौवराज्यमवेक्षता।
लोकयोरुभयो: शक्यं नित्यदा सुखमेधितुम् ।। 2.52.36 ।।
निवर्त्यमानो रामेण सुमन्त्र: शोककर्शित:।
तत्सर्वं वचनं श्रुत्वा स्नेहात् काकुत्स्थमब्रवीत् ।। 2.52.37 ।।
यदहं नोपचारेण ब्रूयां स्नेहादविक्लव:।
भक्तिमानिति तत्तावद्वाक्यं त्वं क्षन्तुमर्हसि ।। 2.52.38 ।।
कथं हि त्वद्विहीनोऽहं प्रतियास्यामि तां पुरीम्।
तव तावद्वियोगेन पुत्रशोकाकुलामिव ।। 2.52.39 ।।
सराममपि तावन्मे रथं दृष्ट्वा तदा जन:।
विना रामं रथं दृष्ट्वा विदीर्य्येतापि सा पुरी ।। 2.52.40 ।।
दैन्यं हि नगरी गच्छेद्दृष्ट्वा शून्यमिमं रथम्।
सूतावशेषं स्वं सैन्यं हतवीरमिवाहवे ।। 2.52.41 ।।
दूरेपि निवसन्तं त्वां मानसेनाग्रत: स्थितम्।
चिन्तयन्त्योऽद्य नूनं त्वां निराहारा: कृता: प्रजा: ।। 2.52.42 ।।
दृष्टं तद्धि त्वया राम यादृशं त्वत्प्रवासने।
प्रजानां सङ्कुलं वृत्तं त्वच्छोकक्लान्तचेतसाम् ।। 2.52.43 ।।
आर्तनादो हि य: पौरैर्मुक्तस्त्वद्विप्रवासने।
सरथं मां निशाम्यैव कुर्यु: शतगुणं तत: ।। 2.52.44 ।।
अहं किं चापि वक्ष्यामि देवीं तव सुतो मया।
नीतोऽसौ मातुलकुलं सन्तापं मा कृथा इति ।। 2.52.45 ।।
असत्यमपि नैवाहं ब्रूयां वचनमीदृशम्।
कथमप्रियमेवाहं ब्रूयां सत्यमिदं वच: ।। 2.52.46 ।।
मम तावन्नियोगस्थास्त्वद्बन्धुजनवाहिन:।
कथं रथं त्वया हीनं प्रवक्ष्यन्ति हयोत्तमा: ।। 2.52.47 ।।
तन्न शक्ष्याम्यहं गन्तुमयोध्यां त्वदृतेऽनघ।
वनवासानुयानाय मामनुज्ञातुमर्हसि ।। 2.52.48 ।।
यदि मे याचमानस्य त्यागमेव करिष्यसि।
सरथोऽग्निं प्रवेक्ष्यामि त्यक्तमात्र इह त्वया ।। 2.52.49 ।।
भविष्यन्ति वने यानि तपोविघ्नकराणि ते।
रथेन प्रतिबाधिष्ये तानि सत्त्वानि राघव ।। 2.52.50 ।।
त्वत्कृतेन मयावाप्तं रथचर्याकृतं सुखम्।
आशंसे त्वत्कृतेनाहं वनवासकृतं सुखम् ।। 2.52.51 ।।
प्रसीदेच्छामि तेऽरण्ये भवितुं प्रत्यनन्तर:।
प्रीत्याभिहितमिच्छामि भव मे प्रत्यनन्तर: ।। 2.52.52 ।।
इमे चापि हया वीर यदि ते वनवासिन:।
परिचर्यां करिष्यन्ति प्राप्स्यन्ति परमां गतिम् ।। 2.52.53 ।।
तव शुश्रूषणं मूर्ध्ना करिष्यामि वने वसन्।
अयोध्यां देवलोकं वा सर्वथा प्रजहाम्यहम् ।। 2.52.54 ।।
न हि शक्या प्रवेष्टुं सा मयायोध्या त्वया विना।
राजधानी महेन्द्रस्य यथा दुष्कृतकर्मणा ।। 2.52.55 ।।
वनवासे क्षयं प्राप्ते ममैष हि मनोरथ:।
यदनेन रथेनैव त्वां वहेयं पुरीं पुन: ।। 2.52.56 ।।
चतुर्दश हि वर्षाणि सहितस्य त्वया वने। 
क्षणभूतानि यास्यन्ति शतसङ्ख्याऽन्यतोऽन्यथा ।। 2.52.57 ।।
भृत्यवत्सल तिष्ठन्तं भर्त्तृपुत्रगते पथि।
भक्तं भृत्यं स्थितं स्थित्यां त्वं न मां हातुमर्हसि ।। 2.52.58 ।।
एवं बहुविधं दीनं याचमानं पुन:पुन:।
रामो भृत्यानुकम्पी तु सुमन्त्रमिदमब्रवीत् ।। 2.52.59 ।।
जानामि परमां भक्तिं मयि ते भर्तृवत्सल।
शृणु चापि यदर्थं त्वां प्रेषयामि पुरीमित: ।। 2.52.60 ।।
नगरीं त्वां गतं दृष्ट्वा जननी मे यवीयसी
कैकेयी प्रत्ययं गच्छेदिति रामो वनं गत: ।। 2.52.61 ।।
परितुष्टा हि सा देवी वनवासं गते मयि।
राजानं नातिशङ्केत मिथ्यावादीति धार्मिकम् ।। 2.52.62 ।।
एष मे प्रथम: कल्पो यदम्बा मे यवीयसी।
भरतारक्षितं स्फीतं पुत्रराज्यमवाप्नुयात् ।। 2.52.63 ।।
मम प्रियार्थं राज्ञश्च सरथस्त्वं पुरीं व्रज।
सन्दिष्टश्चासि यानर्थांस्तांस्तान् ब्रूयास्तथातथा ।। 2.52.64 ।।
इत्युक्त्वा वचनं सूतं सान्त्वयित्वा पुन:पुन:।
गुहं वचनमक्लीबो रामो हेतुमदब्रवीत् ।। 2.52.65 ।।
नेदानीं गुह योग्योऽयं वासो मे सजने वने।
अवश्यं ह्याश्रमे वास: कर्त्तव्यस्तद्गतो विधि: ।। 2.52.66 ।।
सोऽहं गृहीत्वा नियमं तपस्विजनभूषणम्।
हितकाम: पितुर्भूय: सीताया लक्ष्मणस्य च।
जटा: कृत्वा गमिष्यामि न्यग्रोधक्षीरमानय ।। 2.52.67 ।।
तत्क्षीरं राजपुत्राय गुह: क्षिप्रमुपाहरत्।
लक्ष्मणस्यात्मनश्चैव रामस्तेनाकरोज्जटा: ।। 2.52.68 ।।
दीर्घबाहुर्नरव्याघ्रो जटिलत्वमधारयत् ।। 2.52.69 ।।
तौ तदा चीरवसनौ जटामण्डलधारिणौ।
अशोभेतामृषिसमौ भ्रातरौ रामलक्ष्मणौ ।। 2.52.70 ।।
ततो वैखानसं मार्गमास्थित: सहलक्ष्मण:।
व्रतमादिष्टवान् राम: सहायं गुहमब्रवीत् ।। 2.52.71 ।।
अप्रमत्तो बले कोशे दुर्गे जनपदे तथा।
भवेथा गुह राज्यं हि दुरारक्षतमं मतम् ।। 2.52.72 ।।
ततस्तं समनुज्ञाय गुहमिक्ष्वाकुनन्दन:।
जगाम तूर्णमव्यग्र: सभार्य: सहलक्ष्मण: ।। 2.52.73 ।।
स तु दृष्ट्वा नदीतीरे नावमिक्ष्वाकुनन्दन:।
तितीर्षु: शीघ्रगां गङ्गामिदं लक्ष्मणमब्रवीत् ।। 2.52.74 ।।
आरोहं त्वं नरव्याघ्र स्थितां नावमिमां शनै:।
सीतां चारोपयान्वक्षं परिगृह्य मनस्विनीम् ।। 2.52.75 ।।
स भ्रातु: शासनं श्रुत्वा सर्वमप्रतिकूलयन्।
आरोप्य मैथिलीं पूर्वमारुरोहात्मवांस्तत: ।। 2.52.76 ।।
अथारुरोह तेजस्वी स्वयं लक्ष्मणपूर्वज:।
ततो निषादाधिपतिर्गुहो ज्ञातीनचोदयत् ।। 2.52.77 ।।
राघवोऽपि महातेजा नावमारुह्य तां तत:।
ब्रह्मवत् क्षत्त्रवच्चैव जजाप हितमात्मन: ।। 2.52.78 ।।
आचम्य च यथाशास्त्रं नदीं तां सह सीतया।
प्राणमत् प्रीतिसंहृष्टो लक्ष्मणश्चामितप्रभ: ।। 2.52.79 ।।
अनुज्ञाय सुमन्त्रं च सबलं चैवं तं गुहम्।
आस्थाय नावं रामस्तु चोदयामास नाविकान् ।। 2.52.80 ।।
ततस्तैश्चोदिता सा नौ: कर्णधारसमाहिता।
शुभस्फ्यवेगाभिहता शीघ्रं सलिलमत्यगात् ।। 2.52.81 ।।
मध्यं तु समनुप्राप्य भागीरथ्यास्त्वनिन्दिता।
वैदेही प्राञ्जलिर्भूत्वा तां नदीमिदमब्रवीत् ।। 2.52.82 ।।
पुत्रो दशरथस्यायं महाराजस्य धीमत:। 
निदेशं पारयित्वेमं गङ्ग त्वदभिरक्षित: ।। 2.52.83 ।।
चतुर्दश हि वर्षाणि समग्राण्युष्यकानने।
भ्रात्रा सह मया चैव पुन: प्रत्यागमिष्यति ।। 2.52.84 ।।
ततस्त्वां देवि सुभगे क्षेमेण पुनरागता।
यक्ष्ये प्रमुदिता गङ्गे सर्वकामसमृद्धिनी ।। 2.52.85 ।।
त्वं हि त्रिपथगा देवि ब्रह्मलोकं समीक्षसे।
भार्या चोदधिराजस्य लोकेऽस्मिन् संप्रदृश्यसे ।। 2.52.86 ।।
सा त्वां देवि नमस्यामि प्रशंसामि च शोभने।
प्राप्तराज्ये नरव्याघ्रे शिवेन पुनरागते ।। 2.52.87 ।।
गवां शतशहस्रं च वस्त्राण्यन्नं च पेशलम्।
ब्राह्मणेभ्य: प्रदास्यामि तव प्रियचिकीर्षया ।। 2.52.88 ।।
सुराघटसहस्रेण मांसभूतौदनेन च।
यक्ष्ये त्वां प्रयता देवि पुरीं पुनरुपागता ।। 2.52.89 ।।
यानि त्वत्तीरवासीनि दैवतानि वसन्ति च।
तानि सर्वाणि यक्ष्यामि तीर्थान्यायतनानि च ।। 2.52.90 ।।
पुनरेव महाबाहुर्मया भ्रात्रा च सङ्गत:।
अयोध्यां वनवासात्तु प्रविशत्वनघोऽनघे ।। 2.52.91 ।।
तथा सम्भाषमाणा सा सीता गङ्गामनिन्दिता।
दक्षिणा दक्षिणं तीरं क्षिप्रमेवाभ्युपागमत् ।। 2.52.92 ।।
तीरं तु समनुप्राप्य नावं हित्वा नरर्षभ:।
प्रातिष्ठत सह भ्रात्रा वैदेह्या च परंतप: ।। 2.52.93 ।।
अथाब्रवीन्महाबाहु: सुमित्रानन्दवर्द्धनम्।
भव संरक्षणार्थाय सजने विजनेऽपि वा ।। 2.52.14 ।।
अवश्यं रक्षणं कार्यमदृष्टे विजने वने।
अग्रतो गच्छ सौमित्रे सीता त्वामनुगच्छतु ।। 2.52.95 ।।
पृष्ठतोऽहं गमिष्यामि त्वां च सीतां च पालयन्।
अन्योन्यस्येह नो रक्षा कर्त्तव्या पुरुषर्षभ ।। 2.52.96 ।।
न हि तावदतिक्रान्ता सुकरा काचन क्रिया।
अद्य दु:खं तु वैदेही वनवासस्य वेत्स्यति ।। 2.52.97 ।।
प्रनष्ट जनसम्बाधं क्षेत्रारामविवर्जितम्।
विषमं च प्रपातं च वनं ह्यद्य प्रवेक्ष्यति ।। 2.52.98 ।।
श्रुत्वा रामस्य वचनं प्रतस्थे लक्ष्मणोऽग्रत:।
अनन्तरं च सीताया राघवो रघुनन्दन: ।। 2.52.99 ।।
गतं तु गङ्गापरपारमाशु रामं सुमन्त्र: प्रततं निरीक्ष्य।
अध्वप्रकर्षाद्विनिवृत्तदृष्टिर्मुमोच बाष्पं व्यथितस्तपस्वी ।। 2.52.100 ।।
स लोकपालप्रतिमप्रभाववांस्तीर्त्वा महात्मा वरदो महानदीम्।
तत: समृद्धाञ्छुभसस्यमालिन: क्रमेण वत्सान् मुदितानुपागमत् ।। 2.52.101 ।।
तौ तत्र हत्वा चतुरो महामृगान् वराहमृश्यं पृषतं महारुरुम्।
आदाय मेध्यं त्वरितं बुभुक्षितौ वासाय काले ययतुर्वनस्पतिम् ।। 2.52.102 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्विपञ्चाश: सर्ग: ।। 52 
।।
स तं वृक्षं समासाद्य सन्ध्यामन्वास्य पश्चिमाम्।
रामो रमयतां श्रेष्ठ इति होवाच लक्ष्मणम् ।। 2.53.1 ।।
अद्येयं प्रथमा रात्रिर्याता जनपदाद्बहि:।
या सुमन्त्रेण रहिता तां नोत्कण्ठितुमर्हसि ।। 2.53.2 ।।
जागर्त्तव्यमतन्द्रिभ्यामद्यप्रभृति रात्रिषु।
योगक्षेमं हि सीताया वर्तते लक्ष्मणावयो: ।। 2.53.3 ।।
रात्रिं कथञ्चिदेवेमां सौमित्रे वर्तयामहे।
उपावर्तामहे भूमावास्तीर्य स्वयमार्जितै: ।। 2.53.4 ।।
स तु संविश्य मेदिन्यां महार्हशयनोचित:।
इमा: सौमित्रयो रामो व्याजहार कथा: शुभा: ।। 2.53.5 ।।
ध्रुवमद्य महाराजो दु:खं स्वपिति लक्ष्मण।
कृतकामा तु कैकेयी तुष्टा भवितुमर्हति ।। 2.53.6 ।।
सा हि देवी महाराजं कैकेयी राज्यकारणात्।
अपि न च्यावयेत् प्राणान् दृष्ट्वा भरतमागतम् ।। 2.53.7 ।।
अनाथश्च हि वृद्धश्च मया चैव विनाकृत:।
किं करिष्यति कामात्मा कैकेयीवशमागत: ।। 2.53.8 ।।
इदं व्यसनमालोक्य राज्ञश्च मतिविभ्रमम्।
काम एवार्थधर्माभ्यां गरीयानिति मे मति: ।। 2.53.9 ।।
को ह्यविद्वानपि पुमान् प्रमदाया: कृते त्यजेत्।
छन्दानुवर्त्तिनं पुत्रं ततो मामिव लक्ष्मण ।। 2.53.10 ।।
सुखी बत सभार्यश्च भरत: केकयीसुत:।
मुदितान् कोसलानेको यो भोक्ष्यत्यधिराजवत् ।। 2.53.11 ।। 
स हि सर्वस्य राज्यस्य मुखमेकं भविष्यति।
ताते च वयसातीते मयि चारण्यमास्थिते ।। 2.53.12 ।।
अर्थधर्मौ परित्यज्य य: काममनुवर्तते।
एवमापद्यते क्षिप्रं राजा दशरथो यथा ।। 2.53.13 ।।
मन्ये दशरथान्ताय मम प्रव्राजनाय च।
कैकेयी सौम्य सम्प्राप्ता राज्याय भरतस्य च ।। 2.53.14 ।।
अपीदानीं न कैकेयी सौभाग्यमदमोहिता।
कौसल्यां च सुमित्रां च सम्प्रबाधेत मत्कृते ।। 2.53.15 ।।
मा स्म मत्कारणाद्देवी सुमित्रा दु:खमावसेत्।
अयोध्यामित एव त्वं काल्ये प्रविश लक्ष्मण ।। 2.53.16 ।।
अहमेको गमिष्यामि सीतया सह दण्डकान्।
अनाथाया हि नाथस्त्वं कौसल्याया भविष्यसि ।। 2.53.17 ।।
क्षुद्रकर्मा हि कैकेयी द्वेष्यमन्याय्यमाचरेत्।
परिदद्या हि धर्मज्ञे भरते मम मातरम् ।। 2.53.18 ।।
नूनं जात्यन्तरे कस्मिन् स्त्रिय: पुत्रैर्वियोजिता:।
जनन्या मम सौमित्रे तस्मादेतदुपस्थितम् ।। 2.53.19 ।।
मया हि चिरपुष्टेन दु:खसंवर्द्धितेन च।
विप्रायुज्यत कौसल्या फलकाले धिगस्तु माम् ।। 2.53.20 ।।
मा स्म सीमन्तिनी काचिज्जनयेत् पुत्रमीदृशम्।
सौमित्रे योऽहमम्बाया दद्मि शोकमनन्तकम् ।। 2.53.21 ।।
मन्ये प्रीतिविशिष्टा सा मत्तो लक्ष्मण शारिका।
यस्यास्तच्छ्रूयते वाक्यं शुक पादमरेर्दश ।। 2.53.22 ।।
शोचन्त्या अल्पभाग्याया न किञ्चिदुपकुर्वता।
पुत्रेण किमपुत्राया मया कार्य्यमरिन्दम ।। 2.53.23 ।।
अल्पभाग्या हि मे माता कौसल्या रहिता मया।
शेते परमदु:खार्त्ता पतिता शोकसागरे ।। 2.53.24 ।।
एको ह्यहमयोध्यां च पृथिवीं चापि लक्ष्मण।
तरेयमिषुभि: क्रुद्धो ननु वीर्यमकारणम् ।। 2.53.25 ।।
अधर्मभयभीतश्च परलोकस्य चानघ।
तेन लक्ष्मण नाद्याहमात्मानमभिषेचये ।। 2.53.26 ।।
एतदन्यच्च करुणं विलप्य विजने वने।
अश्रुपूर्णमुखो रामो निशि तूष्णीमुपाविशत् ।। 2.53.27 ।।
विलप्योपरतं रामं गतार्चिषमिवानलम्।
समुद्रमिव निर्वेगमाश्वासयत लक्ष्मण: ।। 2.53.28 ।।
ध्रुवमद्य पुरी राजन्नयोध्याऽऽयुधिनां वर।
निष्प्रभा त्वयि निष्क्रान्ते गतचन्द्रेव शर्वरी ।। 2.53.29 ।।
नैतदौपयिकं राम यदिदं परितप्यसे।
विषादयसि सीतां च मां चैव पुरुषर्षभ ।। 2.53.30 ।।
न च सीता त्वया हीना न चाहमपि राघव।
मुहूर्त्तमपि जीवावो जलान्मत्स्याविवोद्धृतौ ।। 2.53.31 ।।
न हि तातं न शत्रुघ्नं न सुमित्रां परंतप।
द्रष्टुमिच्छेयमद्याहं स्वर्गं वापि त्वया विना ।। 2.53.32 ।।
ततस्तत्र सुखासीनौ नातिदूरे निरीक्ष्य ताम्।
न्यग्रोधे सुकृतां शय्यां भेजाते धर्मवत्सलौ ।। 2.53.33 ।।
स लक्ष्मणस्योत्तमपुष्कलं वचो निशम्य चैवं वनवासमादरात्।
समा: समस्ता विदधे परंतप: प्रपद्य धर्मं सुचिराय राघव: ।। 2.53.34 ।।
ततस्तु तस्मिन् विजने वने तदा महाबलौ राघववंशवर्द्धनौ।
न तौ भयं सम्भ्रममभ्युपेयतुर्यथैव सिंहौ गिरिसानुगोचरौ ।। 2.53.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रिपञ्चाश: सर्ग: ।। 53 ।।
ते तु तस्मिन् महावृक्ष उषित्वा रजनीं शिवाम्।
विमलेऽभ्युदिते सूर्ये तस्माद्देशात् प्रतस्थिरे ।। 2.54.1 ।।
यत्र भागीरथीं गङ्गां यमुनाभिप्रवर्त्तते।
जग्मुस्तं देशमुद्दिश्य विगाह्य सुमहद्वनम् ।। 2.54.2 ।।
ते भूमिभागान् विविधान् देशांश्चापि मनोरमान्।
अदृष्टपूर्वान् पश्यन्तस्तत्रतत्र यशस्विन: ।। 2.54.3 ।। 
यथाक्षेमेण गच्छन् स पश्यंश्च विविधान् द्रुमान्।
निवृत्तमात्रे दिवसे राम: सौमित्रिमब्रवीत् ।। 2.54.4 ।।
प्रयागमभित: पश्य सौमित्रे धूममुन्नतम्।
अग्नेर्भगवत: केतुं मन्ये सन्निहितो मुनि: ।। 2.54.5 ।।
नूनं प्राप्ता: स्म सम्भेदं मङ्गायमुनयोर्वयम्।
तथा हि श्रूयते शब्दो वारिणो वारिघट्टित: ।। 2.54.6 ।।
दारूणि परिभिन्नानि वनजैरुपजीविभि:।
भरद्वाजाश्रमे चैते दृश्यन्ते विविधा द्रुमा: ।। 2.54.7 ।।
धन्विनौ तौ सुखं गत्वा लम्बमाने दिवाकरे।
गङ्गायमुनयो: सन्धौ प्रापतुर्निलयं मुने: ।। 2.54.8 ।।
रामस्त्वाश्रममासाद्य त्रासयन् मृगपक्षिण:।
गत्वा मुहूर्त्तमध्वानं भरद्वाजमुपागमत् ।। 2.54.9 ।।
ततस्त्वाश्रममासाद्य मुनेर्दर्शनकांक्षिणौ।
सीतयानुगतौ वीरौ दूरादेवावतस्थतु: ।। 2.54.10 ।।
स प्रविश्य महात्मानमृषिं शिष्यगणैर्वृतम्।
संशितव्रतमेकाग्रं तपसा लब्धचक्षुषम् ।। 2.54.11 ।।
हुताग्निहोत्रं दृष्ट्वैव महाभागं कृताञ्जलि:।
राम: सौमित्रिणा सार्द्धं सीतया चाम्यवादयत् ।। 2.54.12 ।।
न्यवेदयत चात्मानं तस्मै लक्ष्मण पूर्वज:।
पुत्रौ दशरथस्यावां भगवन् रामलक्ष्मणौ ।। 2.54.13 ।।
भार्या ममेयं वैदेही कल्याणी जनकात्मजा।
मां चानुयाता विजनं तपोवनमनिन्दिता ।। 2.54.14 ।।
पित्रा प्रव्राज्यमानं मां सौमित्रिरनुज: प्रिय:।
अयमन्वगमद्भ्राता वनमेव दृढब्रत: ।। 2.54.15 ।।
पित्रा नियुक्ता भगवन् प्रवेक्ष्यामस्तपोवनम्।
धर्ममेव चरिष्यामस्तत्र मूलफलाशना: ।। 2.54.16 ।।
तस्य तद्वचनं श्रुत्वा राजपुत्रस्य धीमत:।
उपानयत धर्मात्मा गामर्घ्यमुदकं तत: ।। 2.54.17 ।।
नानाविधानन्नरसान् वन्यमूलफलाश्रयान्।
तेभ्यो ददौ तप्ततपा वासं चैवाम्यकल्पयत् ।। 2.54.18 ।।
मृगपक्षिभिरासीनो मुनिभिश्च समन्तत:।
राममागतमभ्यर्च्य स्वागतेनाह तं मुनि: ।। 2.54.19 ।।
प्रतिगृह्य च तामर्चामुपविष्टं स राघवम्।
भरद्वाजोऽब्रवीद्वाक्यं धर्मयुक्तमिदं तदा ।। 2.54.20 ।।
चिरस्य खलु काकुत्स्थ पश्यामि त्वामिहागतम्।
श्रुतं तव मया चेदं विवासनमकारणम् ।। 2.54.21 ।।
अवकाशो विविक्तोऽयं महानद्यो: समागमे।
पुण्यश्च रमणीयश्च वसत्विह भवान् सुखम् ।। 2.54.22 ।।
एवमुक्तस्तु वचनं भरद्वाजेन राघव:।
प्रत्युवाच शुभं वाक्यं राम: सर्वहिते रत: ।। 2.54.23 ।।
भगवन्नित आसन्न: पौरजानपदो जन:।
सुदर्शमिह मां प्रेक्ष्य मन्येऽहमिममाश्रमम् ।। 2.54.24 ।।
आगमिष्यति वैदेहीं मां चापि प्रेक्षको जन:।
अनेन कारणेनाहमिह वासं न रोचये ।। 2.54.25 ।।
एकान्ते पश्य भगवन्नाश्रमस्थानमुत्तमम्।
रमेत यत्र वैदेही सुखार्हा जनकात्मजा ।। 2.54.26 ।।
एतच्छ्रुत्वा शुभं वाक्यं भरद्वाजो महामुनि:।
राघवस्य ततो वाक्यमर्थग्राहकमब्रवीत् ।। 2.54.27 ।।
दशक्रोश इतस्तात गिरिर्यस्मिन्निवत्स्यसि।
महर्षिसेवित: पुण्य: सर्वत: सुखदर्शन: ।। 2.54.28 ।।
गोलाङ्गूलानुचरितो वानरर्क्षनिषेवित:।
चित्रकूट इति ख्यातो गन्धमादनसन्निभ: ।। 2.54.29 ।।
यावता चित्रकूटस्य नर: श्रृङ्गाण्यवेक्षते।
कल्याणानि समाधत्ते न पापे कुरुते मन: ।। 2.53.30 ।।
ऋषयस्तत्र बहवो विहृत्य शरदां शतम्।
तपसा दिवमारूढा: कपालशिरसा सह ।। 2.54.31 ।।
प्रविविक्तमहं मन्ये तं वासं भवत: सुखम्।
इह वा वनवासाय वस राम मया सह ।। 2.54.32 ।।
स रामं सर्वकामैस्तं भरद्वाज: प्रियातिथिम्।
सभार्यं सह च भ्रात्रा प्रतिजग्राह धर्मवित् ।। 2.54.33 ।।
तस्य प्रयागे रामस्य तं महर्षिमुपेयुष:।
प्रपन्ना रजनी पुण्या चित्रा: कथयत: कथा: ।। 2.54.34 ।।
सीतातृतीय: काकुत्स्थ: परिश्रान्त: सुखोचित:।
भरद्वाजाश्रमे रम्ये तां रात्रिमवसत्सुखम् ।। 2.54.35 ।।
प्रभातायां रजन्यां तु भरद्वाजमुपागमत्।
उवाच नरशार्दूलो मुनिं ज्वलिततेजसम् ।। 2.54.36 ।।
शर्वरीं भगवन्नद्य सत्यशील तवाश्रमे।
उषिता: स्मेह वसतिमनुजानातु नो भवान् ।। 2.54.37 ।।
रात्र्यां तु तस्यां व्युष्टायां भरद्वाजोऽब्रवीदिदम्।
मधुमूलफलोपेतं चित्रकूटं व्रजेति ह ।। 2.54.38 ।।
वासमौपयिकं मन्ये तव राम महाबल।
नानानगगणोपेत: किन्नरोरगसेवित: ।। 2.54.39 ।।
मयूरनादाभिरुतो गजराजनिषेवित:।
गम्यतां भवता शैलश्चित्रकूट: स विश्रुत:।
पुण्यश्च रमणीयश्च बहुमूलफलायुत: ।। 2.54.40 ।।
तत्र कुञ्जरयूथानि मृगयूथानि चाभित:।
विचरन्ति वनान्तेऽस्मिन् तानि द्रक्ष्यसि राघव ।। 2.54.41 ।।
सरित्प्रस्रवणप्रस्थान् दरीकन्दरनिर्द्दरान्।
चरत: सीतया सार्द्धं नन्दिष्यति मनस्तव ।। 2.54.42 ।।
प्रहृष्टकोयष्टिककोकिलस्वनैर्विनादितं तं वसुधाधरं शिवम्। 
मृगैश्च मत्तैर्बहुभिश्च कुञ्जरै: सुरम्यमासाद्य समावसाश्रमम् ।। 2.54.43 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतु:पञ्चाश: सर्ग: ।। 54 ।।
महर्षिमभिवाद्याथ जग्मतुस्तं गिरिं प्रति ।। 2.55.1 ।।
तेषां चैव स्वस्त्ययनं महर्षि: स चकार ह।
प्रस्थितांश्चैव तान् प्रेक्ष्य पिता पुत्रानिवान्वगात् ।। 2.55.2 ।।
तत: प्रचक्रमे वक्तुं वचनं स महामुनि:।
भरद्वाजो महातेजा रामं सत्यपराक्रमम् ।। 2.55.3 ।।
गङ्गायमुनयो: सन्धिमासाद्य मनुजर्षभौ।
कालिन्दीमनुगच्छेतां नदीं पश्चान्मुखाश्रिताम् ।। 2.55.4 ।।
अथासाद्य तु कालिन्दीं शीघ्रस्रोतसमापगाम्।
तस्यास्तीर्थं प्रचरितं पुराणं प्रेक्ष्य राघवौ ।। 2.55.5 ।।
तत्र यूयं प्लवं कृत्वा तरतांशुमतीं नदीम्।
ततो न्यग्रोधमासाद्य महान्तं हरितच्छदम् ।। 2.55.6 ।।
विवृद्धं बहुभिर्वृक्षै: श्यामं सिद्धोपसेवितम्।
तस्मै सीताञ्जलिं कृत्वा प्रयुञ्जीताशिषः: शिवा: ।। 2.55.7 ।।
समासाद्य तु तं वृक्षं वसेद्वातिक्रमेत वा।
क्रोशमात्रं ततो गत्वा नीलं द्रक्ष्यथ काननम् ।। 2.55.8 ।।
पलाशबदरीमिश्रं रम्यं वंशैश्च यामुनै:।
स पन्थाश्चित्रकूटस्य गत: सुबहुशो मया।
रम्यो मार्दवयुक्तश्च वनदावैर्विवर्जित:।
इति पन्थानमावेद्य महर्षि: संन्यवर्तत ।। 2.55.9 ।।
अभिवाद्य तथेत्युक्त्वा रामेण विनिवर्तित: ।। 2.55.10 ।।
उपावृत्ते मुनौ तस्मिन् रामो लक्ष्मणमब्रवीत्।
कृतपुण्या: स्म सौमित्रे मुनिर्यन्नोऽनुकम्पते ।। 2.55.11 ।।
इति तौ पुरुषव्याघ्रौ मन्त्रयित्वा मनस्विनौ।
सीतामेवाग्रत: कृत्वा कालिन्दीं जग्मतुर्नदीम् ।। 2.55.12 ।।
अथासाद्य तु कालिन्दीं शीघ्रस्रोतोवहां नदीम्।
चिन्तामापेदिरे सर्वे नदीजलतितीर्षव: ।। 2.55.13 ।।
तौ काष्ठसङ्घाटमथो चक्रतुस्सुमहाप्लवम्।
शुष्कैर्वंशै: समास्तीर्णमुशीरैश्च समावृतम् ।। 2.55.14 ।।
ततो वेतसशाखाश्च जम्बूशाखाश्च वीर्यवान्।
चकार लक्ष्मणश्छित्त्वा सीताया: सुखमासनम् ।। 2.55.15 ।।
तत्र श्रियमिवाचिन्त्यां रामो दाशरथि: प्रियाम्।
ईषत्संलज्जमानां तामध्यारोपयत प्लवम् ।। 2.55.16 ।।
पार्श्वे च तत्र वैदेह्या वसने भूषणानि च।
प्लवे कठिनकाजं च रामश्चक्रे सहायुधै: ।। 2.55.17 ।।
आरोप्य प्रथमं सीतां सङ्घाट परिगृह्य तौ।
तत: प्रतेरतुर्यत्तौ वीरौ दशरथात्मजौ ।। 2.55.18 ।।
कालिन्दीमध्यमायाता सीता त्वेनामवन्दत।
स्वस्ति देवि तरामि त्वां पारयेन्मे पतिर्व्रतम् ।। 2.55.19 ।।
यक्ष्ये त्वां गोसहस्रेण सुराघटशतेन च।
स्वस्ति प्रत्यागते रामे पुरीमिक्ष्वाकुपालिताम् ।। 2.55.20 ।।
कालिन्दीमथ सीता तु याचमाना कृताञ्जलि:।
तीरमेवाभिसम्प्राप्ता दक्षिणं वरवर्णिनी ।। 2.55.21 ।।
तत: प्लवेनांशुमतीं शीघ्रगामूर्मिमालिनीम्।
तीरजैर्बहुभिर्वृक्षै: सन्तेरुर्यमुनां नदीम् ।। 2.55.22 ।।
ते तीर्णा: प्लवमुत्सृज्य प्रस्थाय यमुना वनात्।
श्यामं न्यग्रोधमासेदु: शीतलं हरितच्छदम् ।। 2.55.23 ।।
न्यग्रोधं तमुपागम्य वैदेही वाक्यमब्रवीत् ।। 2.55.24 ।।
नमस्तेऽस्तु महावृक्ष पारयेन्मे पतिर्व्रतम्।
कौसल्यां चैव पश्येयं सुमित्रां च यशस्विनीम्।
इति सीताऽञ्जलिं  कृत्वा पर्यगच्छद्वनस्पतिम् ।। 2.55.25 ।।
अवलोक्य तत: सीतामायाचन्तीमनिन्दिताम्।
दयितां च विधेयां च रामो लक्ष्मणमब्रवीत् ।। 2.55.26 ।।
सीतामादाय गच्छ त्वमग्रतो भरताग्रज।
पृष्ठतोऽहं गमिष्यामि सायुधो द्विपदां वर ।। 2.55.27 ।।
यद्यत्फलं प्रार्थयते पुष्पं वा जनकात्मजा।
तत्तत् प्रदद्या वैदेह्या यत्रास्या रमते मन: ।। 2.55.28 ।।
गच्छतोस्तु तयोर्मध्ये बभूव जनकात्मजा।
मातङ्गयोर्मध्यगता शुभा नागवधूरिव ।। 2.55.29 ।।
एकैकं पादपं गुल्मं लतां वा पुष्पशालिनीम्।
अदृष्टपूर्वां पश्यन्ती रामं पप्रच्छ साऽबला ।। 2.55.30 ।।
रमणीयान् बहुविधान् पादपान् कुसुमोत्कटान्।
सीतावचनसंरब्ध आनयामास लक्ष्मण: ।। 2.55.31 ।।
विचित्रवालुकजलां हंससारसनादिताम्।
रेमे जनकराजस्य तदा प्रेक्ष्य सुता नदीम् ।। 2.55.32 ।।
क्रोशमात्रं ततो गत्वा भ्रातरौ रामलक्ष्मणौ।
बहून् मेध्यान् मृगान् हत्वा चेरतुर्यमुनावने ।। 2.55.33 ।।
विहृत्य ते बर्हिणपूगनादिते शुभे वने वानरवारणायुते।
समं नदीवप्रमुपेत्य सम्मतं निवासमाजग्मुरदीनदर्शना: ।। 2.55.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चपञ्चाश: सर्ग: ।। 55 ।।
अथ रात्र्यां व्यतीतायामवसुप्तमनन्तरम्। 
प्रबोधयामास शनैर्लक्ष्मणं रघुनन्दन: ।। 2.56.1 ।।
सौमित्रे शृणु वन्यानां वल्गु व्याहरतां स्वनम्।
सम्प्रतिष्ठामहे काल: प्रस्थानस्य परन्तप ।। 2.56.2 ।।
स सुप्त: समये भ्रात्रा लक्ष्मण: प्रतिबोधित:।
जहौ निद्रां च तन्द्रीं च प्रसक्तं च पथि श्रमम् ।। 2.56.3 ।।
तत उत्थाय ते सर्वे स्पृष्ट्वा नद्या: शिवं जलम्।
पन्थानमृषिणाऽऽदिष्टं चित्रकूटस्य तं ययु: ।। 2.56.4 ।।
तत: सम्प्रस्थित: काले राम: सौमित्रिणा सह।
सीतां कमलपत्राक्षीमिदं वचनमब्रवीत् ।। 2.56.5 ।।
आदीप्तानिव वैदेहि सर्वत: पुष्पितान्नगान्।
स्वै: पुष्पै: किंशुकान् पश्य मालिन: शिशिरात्यये ।। 2.56.6 ।।
पश्य भल्लातकान् फुल्लान्नरैरनुपसेवितान्।
फलत्रैरवनतान्नूनं शक्ष्यामि जीवितुम् ।। 2.56.7 ।।
पश्य द्रोणप्रमाणानि लम्बमानानि लक्ष्मण।
मधूनि मधुकारीभि: सम्भृतानि नगेनगे ।। 2.56.8 ।।
एष क्रोशति नत्यूहस्तं शिखी प्रतिकूजति।
रमणीये वनोद्देशे पुष्पसंस्तरसङ्कटे ।। 2.56.9 ।।
मातङ्गयूथानुसृतं पक्षिसङ्घानुनादितम्।
चित्रकूटमिमं पश्य प्रवृद्धशिखरं गिरिम् ।। 2.56.10 ।।
समभूमितले रम्ये द्रुमैर्बहुभिरावृते।
पुण्ये रंस्यामहे तात चित्रकूटस्य कानने ।। 2.56.11 ।।
ततस्तौ पादचारेण गच्छन्तौ सह सीतया।
रम्यमासेदतु: शैलं चित्रकूटं मनोरमम् ।। 2.56.12 ।।
तं तु पर्वतमासाद्य नानापक्षिगणायुतम्।
बहुमूलफलं रम्यं सम्पन्नं सरसोदकम् ।। 2.56.13 ।।
मनोज्ञोऽयं गिरि: सौम्य नानाद्रुमलतायुत:।
बहुमूलफलो रम्य: स्वाजीव: प्रतिभाति मे ।। 2.56.14 ।।
मुनयश्च महात्मानो वसन्त्यस्मिन् शिलोच्चये।
अयं वासो भवेत्तावदत्र सौम्य रमेमहि ।। 2.56.15 ।।
इति सीता च रामश्च लक्ष्मणश्च कृताञ्जलि:।
अभिगम्याश्रमं सर्वे वाल्मीकिमभिवादयन् ।। 2.56.16 ।।
तान् महर्षि: प्रमुदित: पूजयामास धर्मवित्।
आस्यतामिति चोवाच स्वागतं तु निवेद्य च ।। 2.56.17 ।।
ततोऽब्रवीन्महाबाहुर्लक्ष्मणं लक्ष्मणाग्रज:।
संनिवेद्य यथान्यायमात्मानमृषये प्रभु: ।। 2.56.18 ।।
लक्ष्मणानय दारूणि दृढानि च वराणि च।
कुरुष्वावसथं सौम्य वासे मेऽभिरतं मन: ।। 2.56.19 ।।
तस्य तद्वचनं श्रुत्वा सौमित्रिर्विविधान् द्रुमान्।
आजहार ततश्चक्रे पर्णशालामरिन्दम: ।। 2.56.20 ।।
तां निष्ठितां बद्धकटां दृष्ट्वा राम: सुदर्शनाम्।
शुश्रूषमाणमेकाग्रमिदं वचनमब्रवीत् ।। 2.56.21 ।।
ऐणेयं मांसमाहृत्य शालां यक्ष्यामहे वयम्।
कर्त्तव्यं वास्तुशमनं सौमित्रे चिरजीविभि: ।। 2.56.22 ।।
मृगं हत्वानय क्षिप्रं लक्ष्मणेह शुभेक्षण।
कर्त्तव्य: शास्त्रदृष्टो हि विधिर्धर्ममनुस्मर ।। 2.56.23 ।।
भ्रातुर्वचनमाज्ञाय लक्ष्मण: परवीरहा।
चकार स यथोक्तं च तं राम: पुनरब्रवीत् ।। 2.56.24 ।।
ऐणेयं श्रपयस्वैतच्छालां यक्ष्यामहे वयम्।
त्वर सौम्य मुहूर्तोऽयं ध्रुवश्च दिवसोऽप्ययम् ।। 2.56.25 ।।
स लक्ष्मण: कृष्णमृगं हत्वा मेध्यं प्रतापवान्।
अथ चिक्षेप सौमित्रि: समिद्धे जातवेदसि ।। 2.56.26 ।।
तं तु पक्वं समाज्ञाय निष्टप्तं छिन्नशोणितम्।
लक्ष्मण: पुरुषव्याघ्रमथ राघवमब्रवीत् ।। 2.56.27 ।।
अयं कृष्ण: समाप्ताङ्ग: श्रृत: कृष्णमृगो यथा।
देवतां देवसङ्काश यजस्व कुशलो ह्यसि ।। 2.56.28 ।।
राम: स्नात्वा तु नियतो गुणवाञ्जप्यकोविद:।
सङ्हेणाकरोत् सर्वान् मन्त्रान् सत्रावसानिकान् ।। 2.56.29 ।।
इष्ट्वा देवगणान् सर्वान् विवेशावसथं शुचि:।
बभूव च मनोह्लादो रामस्यामिततेजस: ।। 2.56.30 ।।
वैश्वदेवबलिं कृत्वा रौद्रं वैष्णवमेव च।
वास्तुसंशमनीयानि मङ्गलानि प्रवर्तयन् ।। 2.56.31 ।।
जपं च न्यायत: कृत्वा स्नात्वा नद्यां यथाविधि।
पापसंशमनं रामश्चकार बलिमुत्तमम् ।। 2.56.32 ।।
वेदिस्थलविधानानि चैत्यान्यायतनानि च।
आश्रमस्यानुरूपाणि स्थापयामास राघव: ।। 2.56.33 ।।
वन्यैर्माल्यै: फलैर्मूलै: पक्वैर्मांसैर्यथाविधि।
अद्भिर्जपैश्च वेदोक्तैर्दर्भैश्च ससमित्कुशै: ।। 2.56.34 ।।
तौ तर्पयित्वा भूतानि राघवौ सह सीतया।
तदा विविशतु: शालां सुशुभां शुभलक्षणौ ।। 2.56.35 ।।
तां वृक्षपर्णच्छदनां मनोज्ञां यथाप्रदेशं सुकृतां निवाताम्।
वासाय सर्वे विविशु: समेता: सभां यथा देवगणा: सुधर्माम् ।। 2.56.36 ।।
अनेकनानामृगपक्षिसङ्कुले विचित्रपुष्पस्तबकैर्द्रुमैर्युते।
वनोत्तमे व्यालमृगानुनादिते तदा विजर्ह्रु: सुसुखं जितेन्द्रिया: ।। 2.56.37 ।।
सुरम्यमासाद्य तु चित्रकूटं नदीं च तां माल्यवतीं सुतीर्थाम्। 
ननन्द हृष्टो मृगपक्षिजुष्टां जहौ च दु:खं पुरविप्रवासात् ।। 2.56.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षट्पञ्चाश: सर्ग: ।। 56 ।।
कथयित्वा सुदु:खार्त: सुमन्त्रेण चिरं सह।
रामे दक्षिणकूलस्थे जगाम स्वगृहं गुह: ।। 2.57.1 ।।
भरद्वाजाभिगमनं प्रयागे च सहासनम्।
आगिरेर्गमनं तेषां तत्रस्थैरभिलक्षितम् ।। 2.57.2 ।।
अनुज्ञात: सुमन्त्रोऽथ योजयित्वा हयोत्तमान्।
अयोध्यामेव नगरीं प्रययौ गाढदुर्मना: ।। 2.57.3 ।।
स वनानि सुगन्धीनि सरितश्च सरांसि च।
पश्यन्नतिययौ शीघ्रं ग्रामाणि नगराणि च ।। 2.57.4 ।।
तत: सायाह्नसमये तृतीयेऽहनि सारथि:।
अयोध्यां समनुप्राप्य निरानन्दां ददर्श ह ।। 2.57.5 ।।
स शून्यामिव नि:शब्दां दृष्ट्वा परमदुर्मना:।
सुमन्त्रश्चिन्तयामास शोकवेगसमाहत: ।। 2.57.6 ।।
कच्चिन्न सगजा साश्वा सजना सजनाधिपा।
रामसन्तापदु:खेन दग्धा शोकाग्निना पुरी ।। 2.57.7 ।।
इति चिन्तापर: सूतो वाजिभि: शीघ्रपातिभि:। 
नगरद्वारमासाद्य त्वरित: प्रविवेश ह ।। 2.57.8 ।।
सुमन्त्रमभियान्तं तं शतशोऽथ सहस्रश:।
क्व राम इति पृच्छन्त: सूतमभ्यद्रवन्नरा: ।। 2.57.9 ।।
तेषां शशंस गङ्गायामहमापृच्छ्य राघवम्।
अनुज्ञातो निवृत्तोऽस्मि धार्म्मिकेण महात्मना ।। 2.57.10 ।।
ते तीर्णा इति विज्ञाय बाष्पपूर्णमुखा जना:।
अहो धिगिति निश्वस्य हा रामेति च चुक्रुशु: ।। 2.57.11 ।।
शुश्राव च वचस्तेषां वृन्दंवृन्दं च तिष्ठताम्।
हता: स्म खलु येनेह पश्याम इति राघवम् ।। 2.57.12 ।।
दानयज्ञविवाहेषु समाजेषु महत्सु च।
न द्रक्ष्याम: पुनर्जातु धार्मिकं राममन्तरा ।। 2.57.13 ।।
किं समर्थं जनस्यास्य किं प्रियं किं सुखावहम्।
इति रामेण नगरं पितृवत्परिपालितम् ।। 2.57.14 ।।
वातायनगतानां च स्त्रीणामन्वन्तरापणम्।
रामशोकाभितप्तानां शुश्राव परिदेवनम् ।। 2.57.15 ।।
स राजमार्गमध्येन सुमन्त्र: पिहितानन:।
यत्र राजा दशरथस्तदेवोपययौ गृहम् ।। 2.57.16 ।।
सोऽवतीर्य्य रथाच्छीघ्रं राजवेश्म प्रविश्य च।
कक्ष्या: सप्ताभिचक्राम महाजनसमाकुला: ।। 2.57.17 ।।
हर्म्यैर्विमानै: प्रासादैरवेक्ष्याथ समागतम्।
हाहाकार कृता नार्यो रामादर्शनकर्शिता: ।। 2.57.18 ।।
आयतैर्विमलैर्नेत्रैरश्रुवेगपरिप्लुतै:।
अन्योन्यमभिवीक्षन्तेऽव्यक्तमार्ततरा: स्त्रिय: ।। 2.57.19 ।।
ततो दशरथस्त्रीणां प्रासादेभ्यस्ततस्तत:।
रामशोकाभितप्तानां मन्दं शुश्राव जल्पितम् ।। 2.57.20 ।।
सह रामेण निर्यातो विना राममिहागत:।
सूत: किं नाम कौसल्यां शोचन्तीं प्रतिवक्ष्यति ।। 2.57.21 ।।
यथा च मन्ये दुर्जीवमेवं न सुकरं ध्रुवम्।
आच्छिद्य पुत्रे निर्याते कौसल्या यत्र जीवति ।। 2.57.22 ।।
सत्यरूपं तु तद्वाक्यं राज्ञ: स्त्रीणां निशामयन्।
प्रदीप्त इव शोकेन विवेश सहसा गृहम् ।। 2.57.23 ।।
स प्रविश्याष्टमीं कक्ष्यां राजानं दीनमातुरम्।
पुत्रशोकपरिद्यूनमपश्यत् पाण्डरे गृहे ।। 2.57.24 ।।
अभिगम्य तमासीनं नरेन्द्रमभिवाद्य च।
सुमन्त्रो रामवचनं यथोक्तं प्रत्यवेदयत् ।। 2.57.25 ।।
स तूष्णीमेव तच्छ्रुत्वा राजा विभ्रान्तचेतन:।
मूर्च्छितो न्यपतद्भूमौ रामशोकाभिपीडित: ।। 2.57.26 ।।
ततोऽन्त:पुरमाविद्धं मूर्च्छिते पृथिवीपतौ।
उद्धृत्य बाहू चुक्रोश नृपतौ पतिते क्षितौ ।। 2.57.27 ।।
सुमित्रया तु सहिता कौसल्या पतितं पतिम्।
उत्थापयामास तदा वचनं चेदमब्रवीत् ।। 2.57.28 ।।
इमं तस्य महाभाग दूतं दुष्करकारिण:।
वनवासादनुप्राप्तं कस्मान्न प्रतिभाषसे ।। 2.57.29 ।।
अद्येममनयं कृत्वा व्यपत्रपसि राघव।
उत्तिष्ठ सुकृतं तेऽस्तु शोके न स्यात् सहायता ।। 2.57.30 ।।
देव यस्या भयाद्रामं नानुपृच्छसि सारथिम्।
नेह निष्ठति कैकेयी विस्रब्धं प्रतिभाष्यताम् ।। 2.57.31 ।।
सा तथोक्त्वा महाराजं कौसल्या शोकलालसा।
धरण्यां निपपाताशु बाष्पविप्लुतभाषिणी ।। 2.57.32 ।।
एवं विलपतीं दृष्ट्वा कौसल्यां पतितां भुवि।
पतिं चावेक्ष्य ता: सर्वा: सुस्वरं रुरुदु: स्त्रिय: ।। 2.57.33 ।।
ततस्तमन्त:पुरनादमुत्थितं समीक्ष्य वृद्धास्तरुणाश्च मानवा:।
स्त्रियश्च सर्वा रुरुदु: समन्तत: पुरं तदासीत् पुनरेव सङ्कुलम् ।। 2.57.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तपञ्चाश: सर्ग: ।। 57 ।।
प्रत्याश्वस्तो यदा राजा मोहात् प्रत्यागत: पुन:।
अथाजुहाव तं सूतं रामवृत्तान्तकारणात् ।। 2.58.1 ।।
अथ सूतो महा राजं कृताञ्जलिरुपस्थित:।
राममेवानुशोचन्तं दु:खशोकसमन्वितम् ।। 2.58.2 ।।
वृद्धं परमसन्तप्तं नवग्रहमिव द्विपम्।
विनिश्वसन्तं ध्यायन्तमस्वस्थमिव कुञ्जरम् ।। 2.58.3 ।।
राजा तु रजसा धूतं ध्वस्ताङ्गं समुपस्थितम्।
अश्रुपूर्णमुखं दीनमुवाच परमार्तवत् ।। 2.58.4 ।।
क्वनु वत्स्यति धर्मात्मा वृक्षमूलमुपाश्रित:।
सोऽत्यन्तसुखित: सूत किमशिष्यति राघव: ।। 2.58.5 ।।
दु:खस्यानुचितो दु:खं सुमन्त्रशयनोचित:।
भूमिपालात्मजो भूमौ शेते कथमनाथवत् ।। 2.58.6 ।।
यं यान्तमनुयान्ति स्म पदातिरथकुञ्जरा:।
स वत्स्यति कथं रामो विजनं वनमाश्रित: ।। 2.58.7 ।।
व्यालैर्मृगैराचरितं कृष्णसर्पनिषेवितम्।
कथं कुमारौ वैदेह्या सार्द्धं वनमुपस्थितौ ।। 2.58.8 ।।
सुकुमार्या तपस्विन्या सुमन्त्र सह सीतया।
राजपुत्रौ कथं पादैरवरुह्य रथाद्गतौ ।। 2.58.9 ।।
सिद्धार्थ: खलु सूत त्वं येन दृष्टौ ममात्मजौ।
वनान्तं प्रविशन्तौ तावश्विनाविव मन्दरम् ।। 2.58.10 ।।
किमुवाच वचो राम: किमुवाच च लक्ष्मण:।
सुमन्त्र वनमासाद्य किमुवाच च मैथिली ।। 2.58.11 ।।
आसितं शयितं भुक्तं सूत रामस्य कीर्तय।
जीविष्याम्यहमेतेन ययातिरिव साधुषु ।। 2.58.12 ।।
इति सूतो नरेन्द्रेण चोदित: सज्जमानया।
उवाच वाचा राजानं सबाष्परिरब्धया ।। 2.58.13 ।।
अब्रवीन्मां महाराज धर्ममेवानुपालयन्।
अञ्जलिं राघव: कृत्वा शिरसाभिप्रणम्य च ।। 2.58.14 ।।
सूत मद्वचनात्तस्य तातस्य विदितात्मन:।
शिरसा वन्दनीयस्य वन्द्यौ पादौ महात्मन: ।। 2.58.15 ।।
सर्वमन्त:पुरं वाच्यं सूत मद्वचनात्त्वया।
आरोग्यमविशेषेण यथार्हं चाभिवादनम् ।। 2.58.16 ।।
माता च मम कौसल्या कुशलं चाभिवादनम्।
अप्रमादं च वक्तव्या ब्रूयाश्चैनामिदं वच: ।। 2.58.17 ।।
धर्म्मनित्या यथाकालमग्न्यगारपरा भव।
देवि देवस्य पादौ च देववत् परिपालय ।। 2.58.18 ।।
अभिमानञ्च मानञ्च त्यक्त्वा वर्त्तस्व मातृषु।
अनु राजानमार्यां च कैकेयीमम्बकारय ।। 2.58.19 ।।
कुमारे भरते वृत्तिर्वर्त्तितव्या च राजवत्।
अर्थज्येष्ठा हि राजानो राजधर्ममनुस्मर ।। 2.58.20 ।।
भरत: कुशलं वाच्यो वाच्यो मद्वचनेन च।
सर्वास्वेव यथान्यायं वृत्तिं वर्त्तस्व मातृषु ।। 2.58.21 ।।
वक्तव्यश्च महाबाहुरिक्ष्वाकुकुलनन्दन:।
पितरं यौवराज्यस्थो राज्यस्थमनुपालय ।। 2.58.22 ।।
अतिक्रान्तवया राजा मा स्मैनं व्यवरोरुध:।
कुमारराज्ये जीव त्वं तस्यैवाज्ञाप्रवर्तनात् ।। 2.58.23 ।।
अब्रवीच्चापि मां भूयो भृशमश्रूणि वर्तयन्।
मातेव मम माता ते द्रष्टव्या पुत्रगर्द्धिनी ।। 2.58.24 ।।
इत्येवं मां महाराज ब्रुवन्नेव महायशा:।
रामो राजीवताम्राक्षो भृशमश्रूण्यवर्तयत् ।। 2.58.25 ।।
लक्ष्मणस्तु सुसंक्रुद्धो निश्वसन् वाक्यमब्रवीत्।
केनायमपराधेन राजपुत्रो विवासित: ।। 2.58.26 ।।
राज्ञा तु खलु कैकेय्या लघु त्वाश्रित्य शासनम्।
कृतं कार्य्यमकार्यं वा वयं येनाभिपीडिता: ।। 2.58.27 ।।
यदि प्रव्राजितो रामो लोभकारणकारितम्।
वरदाननिमित्तं वा सर्वथा दुष्कृतं कृतम् ।। 2.58.28 ।।
इदं तावद्यथाकाममीश्वरस्य कृते कृतम्।
रामस्य तु परित्यागे न हेतुमुपलक्षये ।। 2.58.29 ।।
असमीक्ष्य समारब्धं विरुद्धं बुद्धिलाघवात्।
जनयिष्यति सङ्क्रोशं राघवस्य विवासनम् ।। 2.58.30 ।।
अहं तावन्महाराजे पितृत्वं नोपलक्षये।
भ्राता भर्त्ता च बन्धुश्च पिता च मम राघव: ।। 2.58.31 ।।
सर्वलोकप्रियं त्यक्त्वा सर्वलोकहिते रतम्।
सर्वलोकोऽनुरज्येत कथं त्वाऽनेन कर्मणा ।। 2.58.32 ।।
सर्वप्रजाभिरामं हि रामं प्रव्राज्य धार्म्मिकम्। 
सर्वलोकं विरुद्ध्येमं कथं राजा भविष्यसि ।। 2.58.33 ।।
जानकी तु महाराज निश्वसन्ती मनस्विनी।
भूतोपहतचित्तेव विष्ठिता विस्मिता स्थिता ।। 2.58.34 ।।
अदृष्टपूर्वव्यसमा राजपुत्री यशस्विनी।
तेन दु:खेन रुदती नैव मां किञ्चिदब्रवीत् ।। 2.58.35 ।।
उद्वीक्षमाणा भर्तारं मुखेन परिशुष्यता।
मुमोच सहसा बाष्पं मां प्रयान्तमुदीक्ष्य सा ।। 2.58.36 ।।
तथैव रामोऽश्रुमुख: कृताञ्जलि: स्थितोभवल्लक्ष्मणबाहुपालित:।
तथैव सीता रुदती तपस्विनी निरीक्षते राजरथं तथैव माम् ।। 2.58.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टपञ्चाश: सर्ग: ।। 58 ।।
*[इति ब्रुवन्तं तं सूतं सुमन्त्रं मन्त्रिसत्तमम्।
ब्रूह्यशेषं पुनरिति राजा वचनमब्रवीत् ।। 2.59.1 ।।
तस्य तद्वचनं श्रुत्वा सुमन्त्रो बाष्पविक्लव:।
कथयामास भूयोऽपि रामसन्देशविस्तरम् ।। 2.59.2 ।।
जटा: कृत्वा महाराज चीरवल्कलधारिणौ।
गङ्गामुत्तीर्य्य तौ वीरौ प्रयागाभिमुखौ गतौ ।। 2.59.3 ।।
अग्रतो लक्ष्मणो यात: पालयन् रघुनन्दनम्।
अनन्तरं च सीताथ राघवो रघुनन्दन:।
तांस्तथा गच्छतो दृष्ट्वा निवृत्तोस्म्यवशस्तदा ।। 2.59.4 ।।]
मम त्वश्वा निवृत्तस्य न प्रावर्तन्त वर्त्मनि।
उष्णमश्रु प्रमुञ्चन्तो रामे सम्प्रस्थिते वनम् ।। 2.59.1 ।।
उभाभ्यां राजपुत्राभ्यामथ कृत्वाहमञ्जलिम्।
प्रस्थितो रथमास्थाय तद्दु:खमपि धारयन् ।। 2.59.2 ।।
गुहेन सार्धं तत्रैव स्थितोऽस्मि दिवसान् बहून्।
आशया यदि मां राम: पुन:शब्दापयेदिति ।। 2.59.3 ।।
विषये ते महाराज रामव्यसनकर्शिता:।
अपि वृक्षा: परिम्लाना: सपुष्पाङ्कुरकोरका: ।। 2.59.4 ।।
उपतप्तोदका नद्य: पल्वलानि सरांसि च।
परिशुष्कपलाशानि वनान्युपवनानि च ।। 2.59.5 ।।
न च सर्पन्ति सत्त्वानि व्याला न प्रचरन्ति च।
रामशोकाभिभूतं तन्निष्कूजमभवद्वनम् ।। 2.59.6 ।।
लीनपुष्करपत्राश्च नरेन्द्र कलुषोदका:।
सन्तप्तपद्मा: पद्मिन्यो लीनमीनविहङ्गमा: ।। 2.59.7 ।।
जलजानि च पुष्पाणि माल्यानि स्थलजानि च।
नाद्य भान्त्यल्पगन्धीनि फलानि च यथापुरम् ।। 2.59.8 ।।
अत्रोद्यानानि शून्यानि प्रलीनविहगानि च।
न चाभिरामानारामान् पश्यामि मनुजर्षभ ।। 2.59.9 ।।
प्रविशन्तमयोध्यां मां न कश्चिदभिनन्दति।
नरा राममपश्यन्तो निश्वसन्ति मुहुर्मुहु: ।। 2.59.10 ।।
देव राजरथं दृष्ट्वा विना राममिहागतम्।
दु:खादश्रुमुख: सर्वो राजमार्गगतो जन: ।। 2.59.11 ।।
हर्म्यैर्विमानै: प्रासादैरवेक्ष्य रथमागतम्।
हाहाकारकृता नार्यो रामादर्शनकर्शिता: ।। 2.59.12 ।।
आयतैर्विमलैर्नेत्रैरश्रुवेगपरिप्लुतै:।
अन्योन्यमभिवीक्षन्तेऽव्यक्तमार्ततरा: स्त्रिय: ।। 2.59.13 ।।
नामित्राणां न मित्राणामुदासीनजनस्य च।
अहमार्ततया किञ्चिद्विशेषमुपलक्षये ।। 2.59.14 ।।
अप्रहृष्टमनुष्या च दीननागतुरङ्गमा।
आर्तस्वरपरिम्लाना विनिश्वसितनिस्वना ।। 2.59.15 ।।
निरानन्दा महाराज राम प्रव्राजनातुरा।
कौसल्या पुत्रहीनेव अयोध्या प्रतिभाति मा ।। 2.59.16 ।।
सूतस्य वचनं श्रुत्वा वाचा परमदीनया।
बाष्पोपहतया राजा तं सूतमिदमब्रवीत् ।। 2.59.17 ।।
कैकेय्या विनियुक्तेन पापाभिजनभावया।
मया न मन्त्रकुशलैर्वृद्धै: सह समर्थितम् ।। 2.59.18 ।।
न सुहृद्भिर्न चामात्यैर्मन्त्रयित्वा च नैगमै:।
मयायमर्थ: सम्मोहात् स्त्रीहेतो: सहसा कृत: ।। 2.59.19 ।।
भवितव्यतया नूनमिदं वा व्यसनं महत्।
कुलस्यास्य विनाशाय प्राप्तं सूत यदृच्छया ।। 2.59.20 ।।
सूत यद्यस्ति ते किञ्चिन्मया तु सुकृतं कृतम्।
त्वं प्रापयाशु मां रामं प्राणा: संत्वरयन्ति माम् ।। 2.59.21 ।।
यद्यद्यापि ममैवाज्ञा निवर्त्तयतु राघवम्। 
न शक्ष्यामि विना रामं मुहूर्त्तमपि जीवितुम् ।। 2.59.22 ।।
अथवापि महाबाहुर्गतो दूरं भविष्यति।
मामेव रथमारोप्य शीघ्रं रामाय दर्शय ।। 2.59.23 ।।
वृत्तदंष्ट्रो महेष्वास: क्वासौ लक्ष्मणपूर्वज:।
यदि जीवामि साध्वेनं पश्येयं सीतया सह ।। 2.59.24 ।।
लोहिताक्षं महाबाहुमामुक्तमणिकुण्डलम्।
रामं यदि न पश्येयं गमिष्यामि यमक्षयम् ।। 2.59.25 ।।
अतो नु किं दु:खतरं योहमिक्ष्वाकुनन्दनम्।
इमामवस्थामापन्नो नेह पश्यामि राघवम् ।। 2.59.26 ।।
हा राम रामानुज हा हा वैदेहि तपस्विनि।
न मां जानीत दु:खेन म्रियमाणमनाथवत् ।। 2.59.27 ।।
स तेन राजा दु:खेन भृशमर्पितचेतन:।
आवगाढ: सुदुष्पारं शोकसागरमब्रवीत् ।। 2.59.28 ।।
रामशोकमहाभोग: सीताविरहपारग:।
श्वसितोर्मिमहावर्त्तो बाष्पफेनजलाविल: ।। 2.59.29 ।।
बाहुविक्षेपमीनौघो विक्रन्दितमहास्वन:।
प्रकीर्णकेशशैवाल: कैकेयीवडवामुख: ।। 2.59.30 ।।
ममाश्रुवेगप्रभव: कुब्जावाक्यमहाग्रह:।
वरवेलो नृशंसाया रामप्रव्राजनायत: ।। 2.59.31 ।।
यस्मिन् बत निमग्नोऽहं कौसल्ये राघवं विना। 
दुस्तरो जीवता देवि मयायं शोकसागर: ।। 2.59.32 ।।
अशोभनं योऽहमिहाद्य राघवं दिदृक्षमाणो न लभे सलक्ष्मणम्। 
इतीव राजा विलपन् महायशा: पपात तूर्णं शयने स मूर्च्छित: ।। 2.59.33 ।।
इति विलपति पार्थिवे प्रणष्टे करुणतरं द्विगुणं च रामहेतो:।
वचनमनुनिशम्य तस्य देवी भयमगमत् पुनरेव राममाता ।। 2.59.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनषष्टितम: सर्ग: ।। 59 ।।
ततो भूतोपसृष्टेव वेपमाना पुन:पुन:।
धरण्यां गतसत्त्वेव कौसल्या सूतमब्रवीत् ।। 2.60.1 ।।
नय मां यत्र काकुत्स्थ: सीता यत्र च लक्ष्मण:।
तान् विना क्षणमप्यत्र जीवितुं नोत्सहे ह्यहम् ।। 2.60.2 ।।
निवर्तय रथं शीघ्रं दण्डकान्नय मामपि।
अथ तान्नानुगच्छामि गमिष्यामि यमक्षयम् ।। 2.60.3 ।।
बाष्पवेगोपहतया स वाचा सज्जमानया।
इदमाश्वासयन् देवीं सूत: प्राञ्जलिरब्रवीत् ।। 2.60.4 ।।
त्यज शोकञ्च मोहञ्च सम्भ्रमं दु:खजं तथा।
व्यवधूय च सन्तापं वने वत्स्यति राघव: ।। 2.60.5 ।।
लक्ष्मणश्चापि रामस्य पादौ परिचरन् वने।
आराधयति धर्मज्ञ: परलोकं जितेन्द्रिय: ।। 2.60.6 ।।
विजनेऽपि वने सीता वासं प्राप्य गृहेष्विव।
विस्रम्भं लभतेऽभीता रामे संन्यस्तमानसा ।। 2.60.7 ।।
नास्या दैन्यं कृतं किञ्चित् सुसूक्ष्ममपि लक्ष्यते।
उचितेव प्रवासानां वैदेही प्रतिभाति मा ।। 2.60.8 ।।
नगरोपवनं गत्वा यथा स्म रमते पुरा।
तथैव रमते सीता निर्जनेषु वनेष्वपि ।। 2.60.9 ।।
बालेव रमते सीताऽबालचन्द्रनिभानना।
रामारामे ह्यधीनात्मा विजनेऽपि वेन सती ।। 2.60.10 ।।
तद्गतं हृदयं ह्यस्यास्तदधीनं च जीवितम्।
अयोध्यापि भवेत्तस्या रामहीना तथा वनम् ।। 2.60.11 ।।
पथि पृच्छति वैदेही ग्रामांश्च नगराणि च।
गतिं दृष्ट्वा नदीनाञ्च पादपान् विविधानपि ।। 2.60.12 ।।
रामं वा लक्ष्मणं वापि पृष्ट्वा जानाति जानकी।
अयोध्याक्रोशमात्रे तु विहारमिव संश्रिता ।। 2.60.13 ।।
इदमेव स्मराम्यस्या: सहसैवोपजल्पितम्।
कैकेयीसंश्रितं वाक्यं नेदानीं प्रतिभाति मा ।। 2.60.14 ।।
ध्वंसयित्वा तु तद्वाक्यं प्रमादात् पर्युपस्थितम्।
ह्लादनं वचनं सूतो देव्या मधुरमब्रवीत् ।। 2.60.15 ।।
अध्वना वातवेगेन सम्भ्रमेणातपेन च।
न विगच्छति वैदेह्याश्चन्द्रांशुसदृशी प्रभा ।। 2.60.16 ।।
सदृशं शतपत्रस्य पूर्णचन्द्रोपमप्रभम्।
वदनं तद्वदान्याया वैदेह्या न विकम्पते ।। 2.60.17 ।।
अलक्तरसरक्ताभावलक्तरसवर्जितौ। 
अद्यापि चरणौ तस्या: पद्मकोशसमप्रमौ ।। 2.60.18 ।।
नूपुरोद्घुष्टहेलेव खेलं गच्छति भामिनी।
इदानीमपि वैदेही तद्रागान्न्यस्तभूषणा ।। 2.60.19 ।।
गजं वा वीक्ष्य सिंहं वा व्याघ्रं वा वनमाश्रिता।
नाहारयति सन्त्रासं बाहू रामस्य संश्रिता ।। 2.60.20 ।।
न शोच्यास्ते न चात्मान: शोच्यो नापि जनाधिप:।
इदं हि चरितं लोके प्रतिष्ठास्यति शाश्वतम् ।। 2.60.21 ।।
विधूय शोकं परिहृष्टमानसा महर्षियाते पथि सुव्यवस्थिता:।
वनेरता वन्यफलाशना: पितु: शुभां प्रतिज्ञां परिपालयन्ति ते ।। 2.60.22 ।।
तथापि सूतेन सुयुक्तवादिना निवार्यमाणा सुतशोककर्शिता।
न चैव देवी विरराम कूजितात् प्रियेति पुत्रेति च राघवेति च ।। 2.60.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षष्टितम: सर्ग: ।। 60 ।।
वनं गते धर्मपरे रामे रमयतां वरे।
कौसल्या रुदती स्वार्ता भर्तारमिदमब्रवीत् ।। 2.61.1 ।।
यद्यपि त्रिषु लोकेषु प्रथितं ते महद्यश:।
सानुक्रोशो वदान्यश्च प्रियवादी च राघव: ।। 2.61.2 ।।
कथं नरवरश्रेष्ठ पुत्रौ तौ सह सीतया।
दु:खितौ सुखसंवृद्धौ वने दु:खं सहिष्यत: ।। 2.61.3 ।।
सा नूनं तरुणी श्यामा सुकुमारी सुखोचिता।
कथमुष्णञ्च शीतञ्च मैथिली प्रसहिष्यते ।। 2.61.4 ।।
भुक्त्वाशनं विशालाक्षी सूपदंशान्वितं शुभम्।
वन्यं नैवारमाहारं कथं सीतोपभोक्ष्यते ।। 2.61.5 ।।
गीतवादित्रनिर्घोषं श्रुत्वा शुभमनिन्दिता।
कथं क्रव्यादसिंहानां शब्दं श्रोष्यत्यशोभनम् ।। 2.61.6 ।।
महेन्द्रध्वजसङ्काश: क्वनु शेते महाभुज:।
भुजं परिघसङ्काशमुपधाय महाबल: ।। 2.61.7 ।।
पद्मवर्णं सुकेशान्तं पद्मनिश्वासमुत्तमम्।
कदा द्रक्ष्यामि रामस्य वदनं पुष्करेक्षणम् ।। 2.61.8 ।।
वज्रसारमयं नूनं हृदयं मे न संशय:।
अपश्यन्त्या न तं यद्वै फलतीदं सहस्रधा ।। 2.61.9 ।।
यत्त्वयाऽकरुणं कर्म व्यपोह्य मम बान्धवा:। 
निरस्ता: परिधावन्ति सुखार्हा: कृपणा वने ।। 2.61.10 ।।
यदि पञ्चदशे वर्षे राघव: पुनरेष्यति।
जह्याद्राज्यञ्च कोशञ्च भरतेनोपभुज्यते ।। 2.61.11 ।।
भोजयन्ति किल श्राद्धे केचित् स्वानेव बान्धवान्।
तत: पश्चात्समीक्षन्ते कृतकार्या द्विजर्षभान् ।। 2.61.12 ।।
तत्र ये गुणवन्तश्च विद्वांसश्च द्विजातय:।
न पश्चात्तेऽभिमन्यन्ते सुधामपि सुरोपमा: ।। 2.61.13 ।।
ब्राह्मणेष्वपि तृप्तेषु पश्चाद्भोक्तुं द्विजर्षभा:।
नाभ्युपैतुमलं प्राज्ञा: शृङ्गच्छेदमिवर्षभा: ।। 2.61.14 ।।
एवं कनीयसा भ्रात्रा भुक्तं राज्यं विशाम्पते।
भ्राता ज्येष्ठो वरिष्ठश्च किमर्थं नावमंस्यते ।। 2.61.15 ।।
न परेणाहृतं भक्ष्यं व्याघ्र: खादितुमिच्छति।
एवमेव नरव्याघ्र: परलीढं न मन्यते ।। 2.61.16 ।।
हविराज्यं पुरोडाश: कुशा यूपाश्च खादिरा:।
नैतानि यातयामानि कुर्वन्ति पुनरध्वरे ।। 2.61.17 ।।
तथा ह्यात्तमिदं राज्यं हृतसारां सुरामिव।
नाभिमन्तुमलं रामो नष्टसोममिवाध्वरम् ।। 2.61.18 ।।
नैवंविधमसत्कारं राघवो मर्षयिष्यति।
बलवानिव शार्दूलो वालधेरवमर्शनम् ।। 2.61.19 ।।
नैतस्य सहिता लोका भयं कुर्युर्महामृधे।
अधर्मं त्विह धर्मात्मा लोकं धर्मेण योजयेत् ।। 2.61.20 ।।
नन्वसौ काञ्चनैर्बाणैर्महावीर्यो महाभुज:।
युगान्त इव भूतानि सागरानपि निर्दहेत् ।। 2.61.21 ।।
स तादृश: सिंहबलो वृषभाक्षो नरर्षभ:।
स्वयमेव हत: पित्रा जलजेनात्मजो यथा ।। 2.61.22 ।।
द्विजातिचरितो धर्म: शास्त्रदृष्ट: सनातन:।
यदि ते धर्मनिरते त्वया पुत्रे विवासिते ।। 2.61.23 ।।
गतिरेका पतिर्नार्या द्वितीया गतिरात्मज:।
तृतीया ज्ञातयो राजंश्चतुर्थी नेह विद्यते ।। 2.61.24 ।।
तत्र त्वं चैव मे नास्ति रामश्च वनमाश्रित:।
न वनं गन्तुमिच्छामि सर्वथा निहता त्वया ।। 2.61.25 ।।
हतं त्वया राज्यमिदं सराष्ट्रंहतस्तथात्मा सह मन्त्रिमिश्च।
हता सपुत्रास्मि हताश्च पौरा: सुतश्च भार्या च तव प्रहृष्टौ ।। 2.61.26 ।।
इमां गिरं दारुणशब्दसंश्रितां निशम्य राजापि मुमोह दु:खित:।
तत: स शोकं प्रविवेश पार्थिव: स्वदुष्कृतं चापि पुनस्तदा स्मरन् ।। 2.61.27 ।।
	इत्यार्षे श्रीमद्रामायणे वाल्मीकीये0 श्रीमदयोध्याकाण्डे एकषष्टितम: सर्ग: ।। 61 ।।
एवं तु क्रुद्धया राजा राममात्रा सशोकया।
श्रावित: परुषं वाक्यं चिन्तयामास दु:खित: ।। 2.62.1 ।।
चिन्तयित्वा स च नृपो मुमोह व्याकुलेन्द्रिय:।
अथ दीर्घेण कालेन संज्ञामाप परन्तप: ।। 2.62.2 ।।
करोमीति चिन्तयामासेत्यर्थ: ।। 2.62.1-2 ।।
स संज्ञामुपलभ्यैव दीर्घमुष्णञ्च निश्वसन्।
कौसल्यां पार्श्वतो दृष्ट्वा पुनश्चिन्तामुपागमत् ।। 2.62.3 ।।
तस्य चिन्तयमानस्य प्रत्यभात् कर्म दुष्कृतम्।
यदनेन कृतं पूर्वमज्ञानाच्छब्दवेधिना ।। 2.62.4 ।।
अमनास्तेन शोकेन रामशोकेन च प्रभु:।
द्वाभ्यामपि महाराज: शोकाभ्यामन्वतप्यत ।। 2.62.5 ।।
दह्यमान: स शोकाभ्यां कौसल्यामाह भूपति:।
वेपमानोऽञ्जलिं कृत्वा प्रसादार्थमवाङ्मुख: ।। 2.62.6 ।।
प्रसादये त्वां कौसल्ये रचितोऽयं मयाञ्जलि:।
वत्सला चानृशंसा च त्वं हि नित्यं परेष्वपि ।। 2.62.7 ।।
भर्त्ता तु खलु नारीणां गुणवान्निर्गुणोपि वा।
धर्मं विमृशमानानां प्रत्यक्षं देवि दैवतम् ।। 2.62.8 ।।
सा त्वं धर्मपरा नित्यं दृष्टलोकपरावरा।
नार्हसे विप्रियं वक्तुं दु:खितापि सुदु:खितम् ।। 2.62.9 ।।
तद्वाक्यं करुणं राज्ञ: श्रुत्वा दीनस्य भाषितम्।
कौसल्या व्यसृजद्बाष्पं प्रणालीव नवोदकम् ।। 2.62.10 ।।
सा मूर्ध्नि बध्वा रुदती राज्ञ: पद्ममिवाञ्जलिम्।
सम्भ्रमादब्रवीत् त्रस्ता त्वरमाणाक्षरं वच: ।। 2.62.11 ।।
प्रसीद शिरसा याचे भूमौ निपतितास्मि ते।
याचितास्मि हता देव हन्तव्याहं नहि त्वया ।। 2.62.12 ।।
नैषा हि सा स्त्री भवति श्लाघनीयेन धीमता।
उभयोर्लोकयोर्वीर पत्या या सम्प्रसाद्यते ।। 2.62.13 ।।
ऐहिकामुष्मिकसुखभागिनी न भवतीत्यर्थ: ।। 2.62.13 ।।
जानामि धर्मं धर्मज्ञ त्वां जाने सत्यवादिनम्।
पुत्रशोकार्तया तत्तु मया किमपि भाषितम् ।। 2.62.14 ।।
शोको नाशयते धैर्यं शोको नाशयते श्रुतम्।
शोको नाशयते सर्वं नास्ति शोकसमो रिपु: ।। 2.62.15 ।।
शक्य आपतित: सोढुं प्रहारो रिपुहस्तत:।
सोढुमापतित: शोक: सुसूक्ष्मोपि न शक्यते ।। 2.62.16 ।।
वनवासाय रामस्य पञ्चरात्रोऽद्य गण्यते।
य: शोकहतहर्षाया: पञ्चवर्षोपमो मम ।। 2.62.17 ।।
तं हि चिन्तयमानाया: शोकोऽयं हृदि वर्द्धते।
नदीनामिव वेगेन समुद्रसलिलं महत् ।। 2.62.18 ।।
एवं हि कथयन्त्यास्तु कौसल्याया: शुभं वच:।
मन्दरश्मिरभूत् सूर्यो रजनी चाभ्यवर्तत ।। 2.62.19 ।।
तथा प्रसादितो वाक्यैर्देव्या कौसल्यया नृप:।
शोकेन च समाक्रान्तो निद्राया वशमेयिवान् ।। 2.62.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्विषष्टितम: सर्ग: ।। 62 ।।
प्रतिबुद्धो मुहूर्तेन शोकोपहतचेतन:।
अथ राजा दशरथ: स चिन्तामभ्यपद्यत ।। 2.63.1 ।।
रामलक्ष्मणयोश्चैव विवासाद्वासवोपमम्।
आविवेशोपसर्गस्तं तम: सूर्यमिवासुरम् ।। 2.63.2 ।।
सभार्ये निर्गते रामे कौसल्यां कोसलेश्वर:।
विवक्षुरसितापाङ्गां स्मृत्वा दुष्कृतमात्मन: ।। 2.63.3 ।।
स राजा रजनीं षष्ठीं रामे प्रव्राजिते वनम्।
अर्धरात्रे दशरथ: संस्मरन् दुष्कृतं कृतम् ।। 2.63.4 ।।
स राजा पुत्रशोकार्त: स्मृत्वा दुष्कृतमात्मन:।
कौसल्यां पुत्रशोकार्तामिदं वचनमब्रवीत् ।। 2.63.5 ।।
यदाचरति कल्याणि शुभं वा यदि वाऽशुभम्।
तदेव लभते भद्रे कर्ता कर्मजमात्मन: ।। 2.63.6 ।।
गुरुलाघवमर्थानामारम्भे कर्मणां फलम्।
दोषं वा यो न जानाति स बाल इति होच्यते ।। 2.63.7 ।।
कश्चिदाम्रवणं छित्त्वा पलाशांश्च निषिञ्चति।
पुष्पं दृष्ट्वा फले गृध्नु: स शोचति फलागमे ।। 2.63.8 ।।
अविज्ञाय फलं यो हि कर्मत्वेवानुधावति।
स शोचेत् फलवेलायां यथा किंशुकसेचक: ।। 2.63.9 ।।
सोऽहमाम्रवणं छित्त्वा पलाशांश्च न्यषेचयम्।
रामं फलागमे त्यक्त्वा पश्चाच्छोचामि दुर्मति: ।। 2.63.10 ।।
लब्धशब्देन कौसल्ये कुमारेण धनुष्मता।
कुमार: शब्दवेधीति मया पापमिदं कृतम् ।। 2.63.11 ।।
तदिदं मेऽनुसंप्राप्तं देवि दु:खं स्वयंकृतम्।
सम्मोहादिह बालेन यथा स्याद्भक्षितं विषम् ।। 2.63.12 ।।
यथान्य: पुरुष: कश्चित् पलाशैर्मोहितो भवेत्।
एवं ममाप्याविज्ञातं शब्दवेध्यमयं फलम् ।। 2.63.13 ।।
देव्यनूढा त्वमभवो युवराजो भवाम्यहम्।
तत: प्रावृडनुप्राप्ता मदकामविवर्धनी ।। 2.63.14 ।।
उपास्य हि रसान् भौमांस्तप्त्वा च जगदंशुभि:।
परेताचरितां भीमां रविराविशते दिशम् ।। 2.63.15 ।।
उष्णमन्तर्दधे सद्य: स्निग्धा ददृशिरे घना:। 
ततो जहृषिरे सर्वे भेकसारङ्गबर्हिण: ।। 2.63.16 ।।
क्लिन्नपक्षोत्तरा: स्नाता: कृच्छ्रादिव पतत्ित्रण:।
वृष्टिवातावधूताग्रान् पादपानभिपेदिरे ।। 2.63.17 ।।
पतितेनाम्भसा च्छन्न: पतमानेन चासकृत्।
आबभौ मत्तसारङ्गस्तोयराशिरिवाचल: ।। 2.63.18 ।।
पाण्डुरारुणवर्णानि स्रोतांसि विमलान्यपि।
सुस्रुवुर्गिरिधातुभ्य: सभस्मानि भुजङ्गवत् ।। 2.63.19 ।।
तस्मिन्नतिसुखे काले धनुष्मानिषुमान् रथी।
व्यायामकृतसङ्कल्प: सरयूमन्वगां नदीम् ।। 2.63.20 ।।
निपाने महिषं रात्रौ गजं वाभ्यागतं नदीम्।
अन्यं वा श्वापदं कञ्चिज्जिघांसुरजितेन्द्रिय: ।। 2.63.21 ।।
अथान्धकारे त्वश्रौषं जले कुम्भस्य पूर्यत:।
अचक्षुर्विषये घोषं वारणस्येव नर्दत: ।। 2.63.22 ।।
ततोऽहं शरमुद्धृत्य दीप्तमाशीविषोपमम्।
शब्दं प्रति गजप्रेप्सुरभिलक्ष्य त्वपातयम् ।। 2.63.23 ।।
अमुञ्चं निशितं बाणमहमाशीविषोपमम्।
तत्र वागुषसि व्यक्ता प्रादुरासीद्वनौकस:।
हाहेति पततस्तोये बाणाभिहतमर्मण: ।। 2.63.24 ।।
व्यक्ता वाक् प्रादुरासीदिति सम्बन्ध: ।। 2.63.24 ।।
तस्मिन्निपतिते बाणे वागभूत्तत्र मानुषी।
कथमस्मद्विधे शस्त्रं निपते त्तु तपस्विनि ।। 2.63.25 ।
प्रविविक्तां नदीं रात्रावुदाहारोऽहमागत:।
इषुणाभिहत: केन कस्य वा किं कृतं मया ।। 2.63.26 ।।
ऋषेर्हि न्यस्तदण्डस्य वने वन्येन जीवत:।
कथं नु शस्त्रेण वधो मद्विधस्य विधीयते ।। 2.63.27 ।।
जटाभारधरस्यैव वल्कलाजिनवासस:।
को वधेन ममार्थी स्यात् किं वास्यापकृतं मया ।। 2.63.28 ।।
एवं निष्फलमारब्धं केवलानर्थसंहितम्। 
न कश्चित् साधु मन्येत यथैव गुरुतल्पगम् ।। 2.63.29 ।।
नाहं तथानुशोचामि जीवितक्षयमात्मन:।
मातरं पितरं चोभावनुशोचामि मद्वधे ।। 2.63.30 ।।
तदेतन्मिथुनं वृद्धं चिरकालभृतं मया।
मयि पञ्चत्वमापन्ने कां वृत्तिं वर्तयिष्यति ।। 2.63.31 ।।
वृद्धौ च मातापितरावहं चैकेषुणा हत:।
केन स्म निहता: सर्वे सुबालेनाकृतात्मना ।। 2.63.32 ।।
तां गिरं करुणां श्रुत्वा मम धर्मानुकांक्षिण:।
कराभ्यां सशरं चापं व्यथितस्यापद्भुवि ।। 2.63.33 ।।
श्रुत्वा करुणाजनकं वच: श्रुत्वा, स्थितस्येति शेष: ।। 2.63.33 ।।
तस्याहं करुणं श्रुत्वा निशि लालपतो बहु।
सम्भ्रान्त: शोकवेगेन भृशमासं विचेतन: ।। 2.63.34 ।।
तं देशमहमागम्य दीनसत्त्व: सुदुर्मना:।
अपश्यमिषुणा तीरे सरय्वास्तापसं हतम् ।। 2.63.35 ।।
अवकीर्णजटाभारं प्रविद्धकलशोदकम्।
पांसुशोणितदिग्धाङ्गं शयानं शल्यपीडितम् ।। 2.63.36 ।।
स मामुद्वीक्ष्य नेत्राभ्यां त्रस्तमस्वस्थचेतसम्।
इत्युवाच तत: क्रूरं दिधक्षन्निव तेजसा ।। 2.63.37 ।।
किं तवापकृतं राजन् वने निवसता मया।
जिहीर्षुरम्भो गुर्वर्थं यदहं ताडितस्त्वया ।। 2.63.38 ।।
एकेन खलु बाणेन मर्मण्यभिहते मयि।
द्वावन्धौ निहतौ वृद्धौ माता जनयिता च मे ।। 2.63.39 ।।
तौ कथं दुर्बलावन्धौ मत्प्रतीक्षौ पिपासितौ।
चिरमाशाकृतां तृष्णां कष्टां सन्धारयिष्यत: ।। 2.63.40 ।।
न नूनं तपसो वास्ति फलयोग: श्रुतस्य वा।
पिता यन्मां न जानाति शयानं पतितं भुवि ।। 2.63.41 ।।
जान्ननपि च किं कुर्यादशक्तिरपरिक्रम:।
भिद्यमानमिवाशक्तस्त्रातुमन्यो नगो नगम् ।। 2.63.42 ।।
पितुस्त्वमेव मे गत्वा शीघ्रमाचक्ष्व राघव।
न त्वामनुदहेत् क्रुद्धो वनं वह्निरिवैधित: ।। 2.63.43 ।।
इयमेकपदी राजन् यतो मे पितुराश्रम:।
तं प्रसादय गत्वा त्वं न त्वां स कुपित: शपेत् ।। 2.63.44 ।।
विशल्यं कुरु मां राजन् मर्म मे निशित: शर:।
रुणद्धि मृदु सोत्सेधं तीरमम्बुरयो यथा ।। 2.63.45 ।।
सशल्य: क्लिश्यते प्राणैर्विशल्यो विनशिष्यति।
इति मामविशच्चिन्ता तस्य शल्यापकर्षणे ।। 2.63.46 ।।
दु:खितस्य च दीनस्य मम शोकातुरस्य च।
लक्षयामास हृदये चिन्तां मुनिसुतस्तदा ।। 2.63.47 ।।
ताम्यमान: स मां कृच्छ्रादुवाच परमार्तवत्।
सीदमानो विवृत्ताङ्गो वेष्टमानो गत: क्षयम् ।। 2.63.48 ।।
संस्तभ्य शोकं धैर्येण स्थिरचित्तो भवाम्यहम्।
ब्रह्महत्याकृतं पापं हृदयादपनीयताम् ।। 2.63.49 ।।
न द्विजातिरहं राजन् माभूत्ते मनसो व्यथा।
शूद्रायामस्मि वैश्येन जातो जनपदाधिप ।। 2.63.50 ।।
इतीव वदत: कृच्छ्राद्बाणाभिहतमर्मण:।
विघूर्णतो विचेष्टस्य वेपमानस्य भूतले ।। 2.63.51 ।।
तस्य त्वानम्यमानस्य तं बाणमहमुद्धरम्।
स मामुद्वीक्ष्य सन्त्रस्तो जहौ प्राणांस्तपोधन: ।। 2.63.52 ।।
जलार्द्रगात्रं तु विलप्य कृच्छ्रान्मर्मव्रणं सन्ततमुच्छ्वसन्तम्। 
तत: सरय्वां तमहं शयानं समीक्ष्य भद्रेऽस्मि भृशं विषण्ण: ।। 2.63.53 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रिषष्टितम: सर्ग: ।। 63 ।।
वधमप्रतिरूपं तु महर्षेस्तस्य राघव:।
विलपन्नेव धर्मात्मा कौसल्यां पुनरब्रवीत् ।। 2.64.1 ।।
तदज्ञानान्महत्पापं कृत्वाहं सङ्कुलेन्द्रिय:।
एकस्त्वचिन्तयं बुद्ध्या कथं नु सुकृतं भवेत् ।। 2.64.2 ।।
ततस्तं घटमादाय पूर्णं परमवारिणा।
आश्रमं तमहं प्राप्य यथाख्यातपथं गत: ।। 2.64.3 ।।
तत्राहं दुर्बलावन्धौ वृद्धावपरिणायकौ।
अपश्यं तस्य पितरौ लूनपक्षाविव द्विजौ ।। 2.64.4 ।।
तन्निमित्ताभिरासीनौ कथाभिरपरिक्रमौ।
तामाशां मत्कृते हीनावुदासीनावनाथवत् ।। 2.64.5 ।।
शोकोपहतचित्तश्च भयसन्त्रस्तचेतन:।
तच्चाश्रमपदं गत्वा भूय: शोकमहं गत: ।। 2.64.6 ।।
पदशब्दं तु मे श्रुत्वा मुनिर्वाक्यमभाषत।
किं चिरायसि मे पुत्र पानीयं क्षिप्रमानय ।। 2.64.7 ।।
यन्निमित्तमिदं तात सलिले क्रीडितं त्वया।
उत्कण्ठिता ते मातेयं प्रविश क्षिप्रमाश्रमम् ।। 2.64.8 ।।
यद्व्यलीकं कृतं पुत्र मात्रा ते यदि वा मया।
न तन्मनसि कर्तव्यं त्वया तात तपस्विना ।। 2.64.9 ।।
त्वं गतिस्त्वगतीनां च चक्षुस्त्वं हीनचक्षुषाम्।
समासक्तास्त्वयि प्राणा: किं त्वं नो नाभिभाषसे ।। 2.64.10 ।।
मुनिमव्यक्तया वाचा तमहं सज्जमानया।
हीनव्यञ्जनया प्रेक्ष्य भीतोभीत इवाब्रवम् ।। 2.64.11 ।।
मनस: कर्मचेष्टाभिरभिसंस्तभ्य वाग्बलम्।
आचचक्षे त्वहं तस्मै पुत्रव्यसनजं भयम् ।। 2.64.12 ।।
क्षत्ित्रयोऽहं दशरथो नाहं पुत्त्रो महात्मन:।
सज्जनावमतं दु:खमिदं प्राप्तं स्वकर्मजम् ।। 2.64.13 ।।
भगवंश्चापहस्तोऽहं सरयूतीरमागत:।
जिघांसु: श्वापदं कञ्चिन्निपाने चागतं गजम् ।। 2.64.14 ।।
तत्र श्रुतो मया शब्दो जले कुम्भस्य पूर्यत:।
द्विपोऽयमिति मत्वाऽयं बाणेनाभिहतो मया ।। 2.64.15 ।।
गत्वा नद्यास्ततस्तीरमपश्यमिषुणा हृदि।
विनिर्भिन्नं गतप्राणं शयानं भुवि तापसम् ।। 2.64.16 ।।
भगवन् शब्दमालक्ष्य मया गजजिघांसुना।
विसृष्टोऽम्भसि नाराचस्ततस्ते निहत: सुत: ।। 2.64.17 ।।
ततस्तस्यैव वचनादुपेत्य परितप्यत:।
स मया सहसा बाण उद्धृतो मर्मतस्तदा ।। 2.64.18 ।।
स चोद्धृतेन बाणेन तत्रैव स्वर्गमास्थित:।
भवन्तौ पितरौ शोचन्नन्धाविति विलप्य च ।। 2.64.19 ।।
अज्ञानाद्भवत: पुत्र: सहसाभिहतो मया।
शेषमेवङ्गते यत्स्यात्तत्प्रसीदतु मे मुनि: ।। 2.64.20 ।।
शापोवाऽनुग्रहो वा य: कर्तव्यस्तं करोत्वित्यर्थ: ।। 2.64.20 ।।
स तच्छ्रुत्वा वच: क्रूरं मयोक्तमघशंसिना।
नाशकत्तीव्रमायासमकर्तुं भगवानृषि: ।। 2.64.21 ।।
स बाष्पपूर्ण वदनो निश्वसन् शोककर्शित:।
मामुवाच महातेजा: कृताञ्जलिमुपस्थितम् ।। 2.64.22 ।।
यद्येतदशुभं कर्म न त्वं मे कथये: स्वयम्।
फलेन्मूर्द्धा स्म ते राजन् सद्य: शतसहस्रधा ।। 2.64.23 ।।
क्षत्ित्रयेण वधो राजन् वानप्रस्थे विशेषत:। 
ज्ञानपूर्वं कृत: स्थानाच्च्यावयेदपि वज्रिणम् ।। 2.64.24 ।।
ज्ञानकृतस्तु विशेषतश्च्यावयेत्। अविलम्बो विशेष: ।। 2.64.24 ।।
सप्तधा तु फलेन्मूर्द्धा मुनौ तपसि तिष्ठति।
ज्ञानाद्विसृजत: शस्त्रं तादृशे ब्रह्मवादिनि ।। 2.64.25 ।।
अज्ञानाद्धि कृतं यस्मादिदं तेनैव जीवसि।
अपि ह्यद्य कुलं न स्यादिक्ष्वाकूणां कुतो भवान् ।। 2.64.26 ।।
कुलं न स्यात् भवान् कुत: स्यात् जीवेत्, इति मामुवाचेत्यन्वय: ।। 2.64.26 ।।
नय नौ नृपतं देशमिति मां चाभ्यभाषत।
अद्य तं द्रष्टुमिच्छाव: पुत्रं पश्चिमदर्शनम् ।। 2.64.27 ।।
रुधिरेणावसिक्ताङ्गं प्रकीर्णाजिनवाससम्।
शयानं भुवि निस्संज्ञं धर्मराजवशङ्गतम् ।। 2.64.28 ।।
अथाहमेकस्तं देशं नीत्वा तौ भृशदु:खितौ।
अस्पर्शयमहं पुत्रं तु मुनिं सह भार्यया ।। 2.64.29 ।।
तौ पुत्रमात्मन: स्पृष्ट्वा तमासाद्य तपस्विनौ।
निपेततु: शरीरेऽस्य पिता चास्येदमब्रवीत् ।। 2.64.30 ।।
नाभिवादयसे माऽद्य न च मामभिभाषसे।
किं नु शेषे च भूमौ त्वं वत्स किं कुपितो ह्यसि ।। 2.64.31 ।।
न त्वहं ते प्रिय: पुत्र मातरं पश्य धार्मिक।
किन्नु नालिङ्गसे पुत्र सुकुमार वचो वद ।। 2.64.32 ।।
कस्य वाऽपररात्रेऽहं श्रोष्यामि हृदयङ्गमम्।
अधीयानस्य मधुरं शास्त्रं वान्यद्विशेषत: ।। 2.64.33 ।।
को मां सन्ध्यामुपास्यैव स्नात्वा हुतहुताशन:।
श्लाघयिष्यत्युपासीन: पुत्रशोकभयार्दितम् ।। 2.64.34 ।। 
कन्दमूलफलं हृत्वा को मां प्रियमिवातिथिम्।
भोजयिष्यत्यकर्मण्यमप्रग्रहमनायकम् ।। 2.64.35 ।।
इमामन्धां च वृद्धां च मातरं ते तपस्विनीम्।
कथं वत्स भरिष्यामि कृपणां पुत्रगर्धिनीम् ।। 2.64.36 ।।
तिष्ठ मां मागम: पुत्र यमस्य सदनं प्रति।
श्वो मया सह गन्तासि जनन्या च समेधित: ।। 2.64.37 ।।
उभावपि च शोकार्तावनाथौ कृपणो वने।
क्षिप्रमेव गमिष्यावस्त्वयाऽहीनौ यमक्षयम् ।। 2.64.38 ।।
ततो वैवस्वतं दृष्ट्वा तं प्रवक्ष्यामि भारतीम्।
क्षमतां धर्मराजो मे बिभृयात्पितरावयम् ।। 2.64.39 ।।
दातुमर्हति धर्मात्मा लोकपालो महायशा:।
ईदृशस्य ममाक्षय्यामेकामभयदक्षिणाम् ।। 2.64.40 ।।
अपापोऽसि यदा पुत्र निहत: पापकर्मणा।
तेन सत्येन गच्छाशु ये लोका: शस्त्रयोधिनाम् ।। 2.64.41 ।।
यान्ति शूरा गतिं यां च सङ्ग्रामेष्वनिवर्तिन:।
हतास्त्वभिमुखा: पुत्र गतिं तां परमां व्रज ।। 2.64.42 ।।
यां गतिं सगर: शैब्यो दिलीपो जनमेजय:।
नहुषो धुन्धुमारश्च प्राप्तास्तां गच्छ पुत्रक ।। 2.64.43 ।।
या गति: सर्वसाधूनां स्वाध्यायात्तपसा च या।
या भूमिदस्याहिताग्नेरेकपत्नीव्रतस्य च ।। 2.64.44 ।।
गोसहस्रप्रदातॄणां या या गुरुभृतामपि।
देहन्यासकृतां या च तां गतिं गच्छ पुत्रक ।। 2.64.45 ।।
न हि त्वस्मिन् कुले जातो गच्छत्यकुशलां गतिम्।
स तु यास्यति येन त्वं निहतो मम बान्धव: ।। 2.64.46 ।।
एवं स कृपणं तत्र पर्यदेवयतासकृत्।
ततोऽस्मै कर्तुमुदकं प्रवृत्त: सह भार्यया ।। 2.64.47 ।।
स तु दिव्येन रूपेण मुनिपुत्र: स्वकर्मभि:।
स्वर्गमध्यारुहत् क्षिप्रं शक्रेण सह धर्मवित् ।। 2.64.48 ।।
आबभाषे च तौ वृद्धौ सह शक्रेण तापस:।
आश्वास्य च मुहूर्तं तु पितरौ वाक्यमब्रवीत् ।। 2.64.49 ।।
स्थानमस्मि महत्प्राप्तो भवतो: परिचारणात्।
भवन्तावपि च क्षिप्रं मम मूलमुपैष्यत: ।। 2.64.50 ।।
एवमुक्त्वा तु दिव्येन विमानेन वपुष्मता।
आरुरोह दिवं क्षिप्रं मुनिपुत्रो जितेन्द्रिय: ।। 2.64.51 ।।
स कृत्वा तूदकं तूर्णं तापस: सह भार्यया।
मामुवाच महातेजा: कृताञ्जलिमुपस्थितम् ।। 2.64.52 ।।
अद्यैव जहि मां राजन् मरणे नास्ति मे व्यथा।
यच्छरेणैकपुत्रं मां त्वमकार्षीरपुत्रकम् ।। 2.64.53 ।।
त्वया तु यदविज्ञानान्निहतो मे सुत: शुचि:।
तेन त्वामभिशप्स्यामि सुदु:खमतिदारुणम् ।। 2.64.54 ।।
पुत्रव्यसनजं दु:खं यदेतन्मम साम्प्रतम्।
एवं त्वं पुत्रशोकेन राजन् कालं करिष्यसि ।। 2.64.55 ।।
अज्ञानात्तु हतो यस्मात् क्षत्ित्रयेण त्वया मुनि:।
तस्मात्त्वां नाविशत्याशु ब्रह्महत्या नराधिप ।। 2.64.56 ।।
त्वामप्ये तादृशो भाव: क्षिप्रमेव गमिष्यति।
जीवितान्तकरो घोरो दातारमिव दक्षिणा ।। 2.64.57 ।।
एवं शापं मयि न्यस्य विलप्य करुणं बहु।
चितामारोप्य देहं तन्मिथुनं स्वर्गमभ्ययात् ।। 2.64.58 ।।
तदेतच्चिन्तयानेन स्मृतं पापं मया स्वयम्।
तदा बाल्यात् कृतं देवि शब्दवेध्यनुकर्षिणा ।। 2.64.59 ।।
तस्यायं कर्मणो देवि विपाक: समुपस्थित:।
अपथ्यै: सह सम्भुक्तो व्याधिमन्नरसो यथा ।। 2.64.60 ।।
तस्मान्मामागतं भद्रे तस्योदारस्य तद्वच:।
*यदहं पुत्रशोकेन सन्त्यक्ष्याम्यद्य जीवितम् ।। 2.64.61 ।।
चक्षुर्भ्यां त्वां न पश्यामि कौसल्ये साधु मा स्पृश।
इत्युक्त्वा स रुदंस्त्रस्तो भार्यामाह च भूमिप: ।। 2.64.62 ।।
एतन्मे सदृशं देवि यन्मया राघवे कृतम्।
सदृशं तत्तु तस्यैव यदनेन कृतं मयि ।। 2.64.63 ।।
सदृशं तत्तु तस्यैव यदनेन कृतं मयि। इति क्रम: ।। 2.64.63 ।।
दुर्वृत्तमपि क: पुत्रं त्यजेद्भुवि विचक्षण:।
कश्च प्रव्राज्यमानो वा नासूयेत्पितरं सुत: ।। 2.64.64 ।।
यदि मां संस्पृशेद्राम: सकृदद्य लभेत वा।
यमक्षयमनुप्राप्ता द्रक्ष्यन्ति नहि मानवा: ।। 2.64.65 ।।
चक्षुषा त्वां न पश्यामि स्मृतिर्मम विलुप्यते।
दूता वैवस्वतस्यैते कौसल्ये त्वरयन्ति माम् ।। 2.64.66 ।।
अतस्तु किं दु:खतरं यदहं जीवितक्षये।
नहि पश्यामि धर्मज्ञं रामं सत्यपराक्रमम् ।। 2.64.67 ।।
तस्यादर्शनज: शोक: सुतस्याप्रतिकर्मण:।
उच्छोषयति मे प्राणान् वारिस्तोकमिवातप: ।। 2.64.68 ।।
न ते मनुष्यादेवास्ते ये चारुशुभकुण्डलम्।
मुखं द्रक्ष्यन्ति रामस्य वर्षे पञ्चदशे पुन: ।। 2.64.69 ।।
पद्मपत्रेक्षणं सुभ्रु सुदंष्ट्रं चारुनासिकम्।
धन्या द्रक्ष्यन्ति रामस्य ताराधिपनिभं मुखम् ।। 2.64.70 ।।
सदृशं शारदस्येन्दो: फुल्लस्य कमलस्य च।
सुगन्धि मम नाथस्य धन्या द्रक्ष्यन्ति तन्मुखम् ।। 2.64.71 ।।
निवृत्तवनवासं तमयोध्यां पुनरागतम्।
द्रक्ष्यन्ति सुखिनो रामं शुक्रं मार्गगतं यथा ।। 2.64.72 ।।
कौसल्ये चित्तमोहेन हृदयं सीदतीव मे।
वेदये न च संयुक्तान् शब्दस्पर्शरसानहम् ।। 2.64.73 ।।
चित्तनाशाद्विपद्यन्ते सर्वाण्येवेन्द्रियाणि मे।
क्षीणस्नेहस्य दीपस्य संसक्ता रश्मयो यथा ।। 2.64.74 ।।
अयमात्मभव: शोको मामनाथमचेतनम्।
संसादयति वेगेन यथा कूलं नदीरय: ।। 2.64.75 ।।
हा राघव महाबाहो हा ममायासनाशन।
हा पितृप्रिय मे नाथ हाद्य क्वासि गत: सुत ।। 2.64.76 ।।
हा कौसल्ये नशिष्यामि हा सुमित्रे तपस्विनि।
हा नृशंसे ममामित्रे कैकेयि कुलपांसनि ।। 2.64.77 ।।
इति रामस्य मातुश्च सुमित्रायाश्च सन्निधौ।
राजा दशरथ: शोचञ्जीवितान्मुपागमत् ।। 2.64.78 ।।
यदा तु दीनं कथयन्नराधिप: प्रियस्य पुत्रस्य विवासनातुर:।
गतेऽर्धरात्रे भृशदु:खपीडितस्तदा जहौ प्राणमुदारदर्शन: ।। 2.64.79 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतु:षष्टितम: सर्ग: ।। 64 ।।
अथ रात्र्यां व्यतीतायां प्रातरेवापरेऽहनि। 
वन्दिन: पर्युपातिष्ठंस्तत्पार्थिवनिवेशनम् ।। 2.65.1 ।।
सूता: परमसंस्कारामङ्गलाश्चोत्तमश्रुता:।
गायका: स्तुतिशीलाश्च निगदन्त: पृथक् पृथक् ।। 2.65.2 ।।
राजानं स्तुवतां तेषामुदात्ताभिहिताशिषाम्।
प्रासादाभोगविस्तीर्ण: स्तुतिशब्दो ह्यवर्तत ।। 2.65.3 ।।
ततस्तु स्तुवतां तेषां सूतानां पाणिवादका:।
अपदानान्युदाहृत्य पाणिवादानवादयन् ।। 2.65.4 ।।
तेन शब्देन विहगा: प्रतिबुद्धा विसस्वनु:।
शाखास्था: पञ्जरस्थाश्च ये राजकुलगोचरा: ।। 2.65.5 ।।
व्याहृता: पुण्यशब्दाश्च वीणानां चापि निस्वना:।
आशीर्गेयं च गाथानां पूरयामास वेश्म तत् ।। 2.65.6 ।।
तत: शुचिसमाचारा: पर्युपस्थानकोविदा:।
स्त्रीवर्षधरभूयिष्ठा उपतस्थुर्यथापुरम् ।। 2.65.7 ।।
हरिचन्दनसंपृक्तमुदकं काञ्चनैर्घटै:।
आनिन्यु: स्नानशिक्षाज्ञा यथाकालं यथाविधि ।। 2.65.8 ।।
मङ्गलालम्भनीयानि प्राशनीयान्युपस्करान्।
उपनिन्युस्तथाप्यन्या: कुमारीबहुला: स्त्रिय: ।। 2.65.9 ।।
सर्वलक्षणसम्पन्नं सर्वं विधिवदर्चितम्।
सर्वं सुगुणलक्ष्मीवत्तद्बभूवाभिहारिकम् ।। 2.65.10 ।।
तत्तु सूर्योदयं यावत्सर्वं परिसमुत्सुकम्।
तस्थावनुपसम्प्राप्तं किंस्विदित्युपशङ्कितम् ।। 2.65.11 ।।
अथा या: कोसलेन्द्रस्य शयनं प्रत्यनन्तरा:।
ता: स्त्रियस्तु समागम्य भर्तारं प्रत्यबोधयन् ।। 2.65.12 ।।
तथाप्युचितवृत्तास्ता विनयेन नयेन च।
न ह्यस्य शयनं स्पृष्ट्वा किञ्चिदप्युपलेभिरे ।। 2.65.13 ।।
ता: स्त्रिय: स्वप्नशीलज्ञाश्चेष्टासञ्चलनादिषु।
ता वेपथुपरीताश्च राज्ञ: प्राणेषु शङ्किता:।
प्रतिस्रोतस्तृणाग्राणां सदृशं संचकाशिरे ।। 2.65.14 ।।
अथ संवेपमानानां स्त्रीणां दृष्ट्वा च पार्थिवम्।
यत्तदाशङ्कितं पापं तस्य जज्ञे विनिश्चय: ।। 2.65.15 ।।
कौसल्या च सुमित्रा च पुत्रशोकपराजिते।
प्रसुप्ते न प्रबुध्येते यथाकालसमन्विते ।। 2.65.16 ।।
निष्प्रभा च विवर्णा च सन्ना शोकेन सन्नता।
न व्यराजत कौसल्या तारेव तिमिरावृता ।। 2.65.17 ।।
कौसल्यानन्तरं राज्ञ: सुमित्रा तदनन्तरम्।
न स्म विभ्राजते देवी शोकाश्रुलुलितानना ।। 2.65.18 ।।
ते च दृष्ट्वा तथा सुप्ते उभे देव्यौ च तु नृपम्।
सुप्तमेवोद्गतप्राणमन्त:पुरमदृश्यत ।। 2.65.19 ।।
तत: प्रचुक्रुशुर्दीना: सस्वरं ता वराङ्गना:। 
करेणव इवारण्ये स्थानप्रच्युतयूथपा: ।। 2.65.20 ।।
तासामाक्रन्दशब्देन सहसोद्गतचेतने।
कौसल्या च सुमित्रा च त्यक्तनिद्रे बभूवतु: ।। 2.65.21 ।।
कौसल्या च सुमित्रा च दृष्ट्वा स्पृष्ट्वा च पार्थिवम्।
हा नाथेति परिक्रुश्य पेततुर्धरणीतले ।। 2.65.22 ।।
सा कोसलेन्द्रदुहिता वेष्टमाना महीतले।
न बभ्राज रजोध्वस्ता तारेव गगनाच्च्युता ।। 2.65.23 ।।
नृपे शान्तगुणे जाते कौसल्यां पतितां भुवि।
अपश्यंस्ता: स्त्रिय: सर्वा हतां नागवधूमिव ।। 2.65.24 ।।
तत: सर्वा नरेन्द्रस्य कैकेयीप्रमुखा: स्त्रिय:।
रुदन्त्य: शोकसन्तप्ता निपेतुर्गतचेतना: ।। 2.65.25 ।।
ताभि: स बलवान्नाद: क्रोशन्तीभिरनुद्रुत:।
येन स्थिरीकृतं भूयस्तद्गृहं समनादयत् ।। 2.65.26 ।।
तत्समुत्त्रस्तसम्भ्रान्तं पर्युत्सुकजनाकुलम्।
सर्वतस्तुमुलाक्रन्दं परितापार्तबान्धवम् ।। 2.65.27 ।।
सद्योप निपतितानन्दं दीनविक्लवदर्शनम्।
बभूव नरदेवस्य सद्म दिष्टान्तमीयुष: ।। 2.65.28 ।।
अतीतमाज्ञाय तु पार्थिवर्षभं यशस्विनं सम्परिवार्यपत्नयः।
भृशं रुदन्त्य: करुणं सुदु:खिता: प्रगृह्य बाहू व्यलपन्ननाथवत् ।। 2.65.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चषष्टितम: सर्ग: ।। 65 ।।
















