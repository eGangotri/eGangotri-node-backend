2.1.0.0
कृष्ण यजुर्ब्राह्मणे द्वितीयाष्टके प्रथमप्रपाठकप्रारम्भः । हरिः ओम् ।।
2.1.1.1
अङ्गिरसो वै सत्त्रमासत । तेषां पृश़्ञिर्घर्मधुगासीत् । सर्जीषेणाजीवत् । तेऽब्रुवन्न् । कस्मै नु सत्रमास्महे । येऽस्या ओषधीर्न जनयाम इति । ते दिवो वृष्टिमसृजन्त । यावन्तस्स्तोका अवापद्यन्त । तावतीरोषधयोऽजायन्त । ता जाता पितरो विषेणालिम्पन्न् ।। 1 ।।
2.1.1.2
तासाञ्जग्ध्वा रुप्यन्त्यैत् । तेऽब्रुवन्न् । क इदमित्थमकरिति । वयं भागधेयमिच्छमाना इति पितरोऽब्रुवन्न् ।किव्वोँ भागधेयमिति । अग्निहोत्र एव नोऽप्यस्त्वित्यब्रुवन्न् । तेभ्य एतद्भागधेयं प्रायच्छन्न् । यद्धुत्वा निमार्ष्टि । ततो वै त ओषधीरस्वदयन्न् । य एवव्वेँद ।। 2 ।।
2.1.1.3
स्वदन्तेऽस्मा ओषधयः । ते वथ्समुपावासृजन्न् । इदन्नो हव्यं प्रदापयेति । सोऽब्रवीद्वरं वृणै । दश मा रात्रीर्जातन्न दोहन्न् । आसङ्गवं मात्रा सह चराणीति । तस्माद्वथ्सञ्जातन्दश रात्रीर्न दुहन्ति । आसङ्गवं मात्रा सह चरति । वारेवृत ह्यस्य । तस्माद्वथ्स ससृष्टधय रुद्रो घातुकः । अति हि सन्धान्धयति ।। 3 ।।
2.1.1.0
अलिम्पन्वेद घातुक एकञ्च ।। 1 ।।
2.1.2.1
प्रजापतिरग्निमसृजत । तं प्रजा अन्वसृज्यन्त । तमभाग उपास्त । सोऽस्य प्रजाभिरपाक्रामत् ।तमवरुरुथ्समानोऽन्वैत् । तमवरुधन्नाशक्नोत् । स तपोऽतप्यत । सोऽग्निरुपारमतातापि वै स्य प्रजापतिरिति ।स रराटादुदमृष्ट ।। 4 ।।
2.1.2.2
तद्घृतमभवत् । तस्माद्यस्य दख्षिणत केशा उन्मृष्टाः । ताञ्ज्येष्ठलख्ष्मी प्राजापत्येत्याहुः । यद्रराटादुदमृष्ट । तस्माद्रराटे केशा न सन्ति । तदग्नौ प्रागृह्णात् । तद्व्यचिकिथ्सत् । जुहवानी ३ मा हौषा ३ मिति । तद्विचिकिथ्सायै जन्म । य एवव्विँद्वान् विचिकिथ्सति ।। 5 ।।
2.1.2.3
वसीय एव चेतयते । तव्वाँगभ्यवदज्जुहुधीति । सोऽब्रवीत् । कस्त्वमसीति । स्वैव ते वागित्यब्रवीत् ।सोऽजुहोथ्स्वाहेति । तथ्स्वाहाकारस्य जन्म । य एवस्वाहाकारस्य जन्म वेद । करोति स्वाहाकारेण वीर्यम् ।यस्यैवँव्विदुषस्स्वाहाकारेण जुह्वति ।। 6 ।।
2.1.2.4
भोगायैवास्य हुतं भवति । तस्या आहुत्यै पुरुषमसृजत । द्वितीयमजुहोत् । सोऽश्वमसृजत । तृतीयमजुहोत् । स गामसृजत । चतुर्थमजुहोत् । सोऽविमसृजत । पञ्चममजुहोत् । सोऽजामसृजत ।। 7 ।।
2.1.2.5
सोऽग्निरबिभेत् । आहुतीभिर्वै माऽऽप्नोतीति । स प्रजापतिं पुन प्राविशत् । तं प्रजापतिरब्रवीत् ।जायस्वेति । सोऽब्रवीत् । किं भागधेयमभि जनिष्य इति । तुभ्यमेवेद हूयाता इत्यब्रवीत् ।स एतद्भागधेयमभ्यजायत । यदग्निहोत्रम् ।। 8 ।।
2.1.2.6
तस्मादग्निहोत्रमुच्यते । तद्धूयमानमादित्योऽब्रवीत् । मा हौषीः । उभयोर्वै नावेतदिति । सोऽग्निरब्रवीत् । कथन्नौ होष्यन्तीति । सायमेव तुभ्यञ्जुहुवन्न् । प्रातर्मह्यमित्यब्रवीत् । तस्मादग्नये साय हूयते । सूर्याय प्रातः ।। 9 ।।
2.1.2.7
आग्नेयी वै रात्रिः । ऐन्द्रमहः । यदनुदिते सूर्ये प्रातर्जुहुयात् । उभयमेवाग्नेय स्यात् । उदिते सूर्ये प्रातर्जुहोति । तथाग्नये साय हूयते । सूर्याय प्रातः । रात्रिव्वाँ अनु प्रजा प्र जायन्ते । अह्ना प्रति तिष्ठन्ति । यथ्सायञ्जुहोति ।। 10 ।।
2.1.2.8
प्रैव तेन जायते । उदिते सूर्ये प्रातर्जुहोति । प्रत्येव तेन तिष्ठति । प्रजापतिरकामयत प्रजायेयेति ।स एतदग्निहोत्रं मिथुनमपश्यत् । तदुदिते सूर्येऽजुहोत् । यजुषाऽन्यत् । तूष्णीमन्यत् ।ततो वै स प्राजायत । यस्यैवव्विँदुष उदिते सूर्येऽग्निहोत्रञ्जुह्वति ।। 11 ।।
2.1.2.9
प्रैव जायते । अथो यथा दिवा प्रजानन्नेति । तादृगेव तत् । अथो खल्वाहुः । यस्य वै द्वौ पुण्यौ गृहे वसतः । यस्तयोरन्य राधयत्यन्यन्न । उभौ वाव स तावृच्छतीति । अग्निव्वाँवादित्यस्सायं प्र विशति । तस्मादग्निर्दूरान्नक्तन्ददृशे । उभे हि तेजसी सं पद्येते ।। 12 ।।
2.1.2.10
उद्यन्तव्वाँवादित्यमग्निरनु समारोहति । तस्माद्धूम एवाग्नेर्दिवा ददृशे । यदग्नये सायञ्जुहुयात् । आ सूर्याय वृश्च्येत । यथ्सूर्याय प्रातर्जुहुयात् । आऽग्नये वृश्च्येत । देवताभ्यस्समदन्दध्यात् । अग्निर्ज्योतिर्ज्योतिस्सूर्यस्स्वा-हेत्येव साय होतव्यम् । सूर्यो ज्योतिर्ज्योतिरग्निस्स्वाहेति प्रातः । तथोभाभ्या साय हूयते ।। 13 ।।
2.1.2.11
उभाभ्यां प्रातः । न देवताभ्यस्समदन्दधाति । अग्निर्ज्योतिरित्याह । अग्निर्वै रेतोधाः । प्रजा ज्योतिरित्याह । प्रजा एवास्मै प्र जनयति । सूर्यो ज्योतिरित्याह । प्रजास्वेव प्रजातासु रेतो दधाति । ज्योतिरग्निस्स्वाहेत्याह । प्रजा एव प्रजाता अस्यां प्रतिष्ठापयति ।। 14 ।।
2.1.2.12
तूष्णीमुत्तरामाहुतिञ्जुहोति । मिथुनत्वाय प्रजात्यै । यदुदिते सूर्ये प्रातर्जुहुयात् । यथाऽतिथये प्रद्रुताय शून्यायावसथायाहार्य हरन्ति । तादृगेव तत् । क्वाह ततस्तद्भवतीत्याहुः । यथ्स न वेद । यस्मै तद्धरन्तीति । तस्माद्यदौषसञ्जुहोति । तदेव संप्रति । अथो यथा प्रार्थमौषसं परिवेवेष्टि । तादृगेव तत् ।। 15 ।।
2.1.2.0
अमृष्ट विचिकिथ्सति जुह्वत्यजामसृजताग्निहोत्र सूर्याय प्रातर्जुहोति जुह्वति संपद्येते हूयते स्थापयति संप्रति द्वे च ।। 2 ।।
2.1.3.1
रुद्रो वा एषः । यदग्निः । पत्नी स्थाली । यन्मध्येऽग्नेरधिश्रयेत् । रुद्राय पत्नीमपि दध्यात् । प्रमायुका स्यात् । उदीचोऽङ्गारान्निरूह्याधि श्रयति । पत्नियै गोपीथाय । व्यन्तान्करोति । तथा पत्न्यप्रमायुका भवति ।। 16 ।।
2.1.3.2
घर्मो वा एषोऽशान्तः । अहरह प्र वृज्यते । यदग्निहोत्रम् । प्रतिषिञ्चेत्पशुकामस्य । शान्तमिव हि पशव्यम् । न प्रतिषिञ्चेद्ब्रह्मवर्चसकामस्य । समिद्धमिव हि ब्रह्मवर्चसम् । अथो खलु । प्रतिषिच्यमेव । यत्प्रतिषिञ्चति ।। 17 ।।
2.1.3.3
तत्पशव्यम् । यज्जुहोति । तद्ब्रह्मवर्चसि । उभयमेवाकः । प्रच्युतव्वाँ एतदस्माल्लोकात् । अगतन्देवलोकम् । यच्छृत हविरनभिघारितम् । अभि द्योतयति । अभ्येवैनद्घारयति । अथो देवत्रैवैनद्गमयति ।। 18 ।।
2.1.3.4
पर्यग्नि करोति । रख्षसामपहत्यै । त्रि पर्यग्नि करोति । त्र्यावृद्धि यज्ञः । अथो मेध्यत्वाय ।यत्प्राचीनमुद्वासयेत् । यजमान शुचाऽर्पयेत् । यद्दख्षिणा । पितृदेवत्य स्यात् । यत्प्रत्यक् ।। 19 ।।
2.1.3.5
पत्नी शुचाऽर्पयेत् । उदीचीनमुद्वासयति । एषा वै देवमनुष्याणा शान्ता दिक् । तामेवैनदनूद्वासयति शान्त्यै । वर्त्म करोति । यज्ञस्य सन्तत्यै । निष्टपति । उपैव तथ्स्तृणाति । चतुरुन्नयति । चतुष्पाद पशवः ।। 20 ।।
2.1.3.6
पशूनेवावरुन्धे । सर्वान्पूर्णानुन्नयति । सर्वे हि पुण्या राद्धाः । अनूच उन्नयति ।प्रजाया अनूचीनत्वाय । अनूच्येवास्य प्रजाऽर्धुका भवति । संमृशति व्यावृत्त्यै ।नाहोष्यन्नुप सादयेत् । यदहोष्यन्नुपसादयेत् । यथाऽन्यस्मा उपनिधाय ।। 21 ।।
2.1.3.7
अन्यस्मै प्रयच्छति । तादृगेव तत् । आऽस्मै वृश्च्येत । यदेव गाऱ्हपत्येऽधि श्रयति । तेन गाऱ्हपत्यं प्रीणाति । अग्निरबिभेत् । आहुतयो माऽत्येष्यन्तीति । स एता समिधमपश्यत् । तामाऽधत्त । ततो वा अग्नावाहुतयोऽध्रियन्त ।। 22 ।।
2.1.3.8
यदेन समयच्छत् । तथ्समिधस्समित्त्वम् । समिधमा दधाति । समेवैनय्यँच्छति । आहुतीनान्धृत्यै । अथो अग्निहोत्रमेवेध्मवत्करोति । आहुतीनां प्रतिष्ठित्यै । ब्रह्मवादिनो वदन्ति । यदेका समिधमाधाय द्वे आहुती जुहोति । अथ कस्या समिधि द्वितीयामाहुतिञ्जुहोतीति ।। 23 ।।
2.1.3.9
यद्द्वे समिधावा दध्यात् । भ्रातृव्यमस्मै जनयेत् । एका समिधमाधाय । यजुषाऽन्यामाहुतिञ्जुहोति । उभे एव समिद्वती आहुती जुहोति । नास्मै भ्रातृव्यञ्जनयति । आदीप्तायाञ्जुहोति । समिद्धमिव हि ब्रह्मवर्चसम् । अथो यथाऽतिथिञ्ज्योतिष्कृत्वा परि वेवेष्टि । तादृगेव तत् । चतुरुन्नयति । द्विर्जुहोति । तस्माद्द्विपाच्चतुष्पादमत्ति । अथो द्विपद्येव चतुष्पद प्रति ष्ठापयति ।। 24 ।।
2.1.3.0
भवति प्रतिषिञ्चति गमयति प्रत्यक्पशव उपनिधायाध्रियन्तेति तच्चत्वारि च ।। 3 ।।
2.1.4.1
उत्तरावतीँव्वै देवा आहुतिमजुहवुः । अवाचीमसुराः । ततो देवा अभवन्न् । पराऽसुराः ।यङ्कामयेत वसीयान्थ्स्यादिति । कनीयस्तस्य पूर्व हुत्वा । उत्तरं भूयो जुहुयात् ।एषा वा उत्तरावत्याहुतिः । तान्देवा अजुहवुः । ततस्तेऽभवन्न् ।। 25 ।।
2.1.4.2
यस्यैवञ्जुह्वति । भवत्येव । यङ्कामयेत पापीयान्थ्स्यादिति । भूयस्तस्य पूर्व हुत्वा । उत्तरङ्कनीयो जुहुयात् । एषा वा अवाच्याहुतिः । तामसुरा अजुहवुः । ततस्ते पराऽभवन्न् । यस्यैवञ्जुह्वति । परैव भवति ।। 26 ।।
2.1.4.3
हुत्वोप सादयत्यजामित्वाय । अथो व्यावृत्त्यै । गाऱ्हपत्यं प्रतीख्षते । अननुध्यायिनमेवैनङ्करोति ।अग्निहोत्रस्य वै स्थाणुरस्ति । तय्यँ ऋच्छेत् । यज्ञस्थाणुमृच्छेत् । एष वा अग्निहोत्रस्य स्थाणुः ।यत्पूर्वाऽऽहुतिः । ताय्यँदुत्तरयाऽभि जुहुयात् ।। 27 ।।
2.1.4.4
यज्ञस्थाणुमृच्छेत् । अतिहाय पूर्वामाहुतिञ्जुहोति । यज्ञस्थाणुमेव परि वृणक्ति ।अथो भ्रातृव्यमेवाप्त्वाऽति क्रामति । अवाचीन सायमुपमार्ष्टि । रेत एव तद्दधाति ।ऊर्ध्वं प्रातः । प्र जनयत्येव तत् । ब्रह्मवादिनो वदन्ति । चतुरुन्नयति ।। 28 ।।
2.1.4.5
द्विर्जुहोति । अथ क्व द्वे आहुती भवत इति । अग्नौ वैश्वानर इति ब्रूयात् । एष वा अग्निर्वैश्वानरः ।यद्ब्राह्मणः । हुत्वा द्वि प्राश्ञाति । अग्नावेव वैश्वानरे द्वे आहुती जुहोति । द्विर्जुहोति । द्विर्निमार्ष्टि । द्वि प्राश्ञाति ।। 29 ।।
2.1.4.6
षट्थ्संपद्यन्ते । षड्वा ऋतवः । ऋतूनेव प्रीणाति । ब्रह्मवादिनो वदन्ति । किन्देवत्यमग्निहोत्रमिति ।वैश्वदेवमिति ब्रूयात् । यद्यजुषा जुहोति । तदैन्द्राग्नम् । यत्तूष्णीम् । तत्प्राजापत्यम् ।। 30 ।।
2.1.4.7
यन्निमार्ष्टि । तदोषधीनाम् । यद्द्वितीयम् । तत्पितृणाम् । यत्प्राश्ञाति । तद्गर्भाणाम् ।तस्माद्गर्भा अनश्ञन्तो वर्धन्ते । यदाचामति । तन्मनुष्याणाम् । उदङ्पर्यावृत्याचामति ।। 31 ।।
2.1.4.8
आत्मनो गोपीथाय । निर्णेनेक्ति शुद्ध्यै । निष्टपति स्वगाकृत्यै । उद्दिशति । सप्तर्षीनेव प्रीणाति ।दख्षिणा पर्यावर्तते । स्वमेव वीर्यमनु पर्यावर्तते । तस्माद्दख्षिणोऽर्ध आत्मनो वीर्यावत्तरः ।अथो आदित्यस्यैवावृतमनु पर्यावर्तते । हुत्वोप समिन्धे ।। 32 ।।
2.1.4.9
ब्रह्मवर्चसस्य समिद्ध्यै । न बर्हिरनु प्र हरेत् । असस्थितो वा एष यज्ञः । यदग्निहोत्रम् । यदनु प्रहरेत् । यज्ञव्विँच्छिन्द्यात् । तस्मान्नानु प्रहृत्यम् । यज्ञस्य सन्तत्यै । अपो नि नयति । अवभृथस्यैव रूपमकः ।। 33 ।।
2.1.4.0
अभवन्भवति जुहुयान्नयति मार्ष्टि द्विप्राश्ञाति प्राजापत्यमाचामतीन्धेऽकः ।। 4 ।।
2.1.5.1
ब्रह्मवादिनो वदन्ति । अग्निहोत्रप्रायणा यज्ञाः । किंप्रायणमग्निहोत्रमिति । वथ्सो वा अग्निहोत्रस्य प्रायणम् । अग्निहोत्रय्यँज्ञानाम् । तस्य पृथिवी सदः । अन्तरिक्षमाग्नीद्ध्रम् । द्यौऱ्हविर्धानम् । दिव्या आप प्रोख्षणयः । ओषधयो बर्हिः ।। 34 ।।
2.1.5.2
वनस्पतय इध्मः । दिश परिधयः । आदित्यो यूपः । यजमान पशुः । समुद्रोऽवभृथः ।सव्वँथ्सरस्स्वगाकारः । तस्मादाहिताग्नेस्सर्वमेव बऱ्हिष्यन्दत्तं भवति । यथ्सायञ्जुहोति । रात्रिमेव तेन दख्षिण्याङ्कुरुते । यत्प्रातः ।। 35 ।।
2.1.5.3
अहरेव तेन दख्षिण्यङ्कुरुते । यत्ततो ददाति । सा दख्षिणा । यावन्तो वै देवा अहुतमादन्न् ।ते पराऽभवन्न् । त एतदग्निहोत्र सर्वस्यैव समवदायाजुहवुः । तस्मादाहुः । अग्निहोत्रव्वैँ देवा गृहाणान्निष्कृतिमपश्यन्निति । यथ्सायञ्जुहोति । रात्रिया एव तद्धुताद्याय ।। 36 ।।
2.1.5.4
यजमानस्यापराभावाय । यत्प्रातः । अह्न एव तद्धुताद्याय । यजमानस्यापराभावाय । यत्ततोऽश़्ञाति । हुतमेव तत् । द्वयो पयसा जुहुयात्पशुकामस्य । एतद्वा अग्निहोत्रं मिथुनम् । य एवव्वेँद । प्र प्रजया पशुभिर्मिथुनैर्जायते ।। 37 ।।
2.1.5.5
इमामेव पूर्वया दुहे । अमूमुत्तरया । अधिश्रित्योत्तरमा नयति । योनावेव तद्रेतस्सिञ्चति प्रजनने ।आज्येन जुहुयात्तेजस्कामस्य । तेजो वा आज्यम् । तेजस्व्येव भवति । पयसा पशुकामस्य ।एतद्वै पशूना रूपम् । रूपेणैवास्मै पशूनवरुन्धे ।। 38 ।।
2.1.5.6
पशुमानेव भवति । दध्नेन्द्रियकामस्य । इन्द्रियव्वैँ दधि । इन्द्रियाव्येव भवति । यवाग्वा ग्रामकामस्यौषधा वै मनुष्याः । भागधेयेनैवास्मै सजातानव रुन्धे । ग्राम्येव भवति । अयज्ञो वा एषः । योऽसामा ।। 39 ।।
2.1.5.7
चतुरुन्नयति । चतुरख्षर रथन्तरम् । रथन्तरस्यैष वर्णः । उपरीव हरति । अन्तरिख्षव्वाँमदेव्यम् ।वामदेव्यस्यैष वर्णः । द्विर्जुहोति । द्व्यख्षरं बृहत् । बृहत एष वर्णः । अग्निहोत्रमेव तथ्सामन्वत्करोति ।। 40 ।।
2.1.5.8
यो वा अग्निहोत्रस्योपसदो वेद । उपैनमुपसदो नमन्ति । विन्दत उपसत्तारम् । उन्नीयोप सादयति । पृथिवीमेव प्रीणाति । होष्यन्नुपसादयति । अन्तरिख्षमेव प्रीणाति । हुत्वोप सादयति । दिवमेव प्रीणाति । एता वा अग्निहोत्रस्योपसदः ।। 41 ।।
2.1.5.9
य एवव्वेँद । उपैनमुपसदो नमन्ति । विन्दत उपसत्तारम् । यो वा अग्निहोत्रस्याश्रावितं प्रत्याश्रावितहोतारं ब्रह्माणव्वँषट्कारव्वेँद । तस्य त्वेव हुतम् । प्राणो वा अग्निहोत्रस्याश्रावितम् । अपान प्रत्याश्रावितम् ।मनो होता । चख्षुर्ब्रह्मा । निमेषो वषट्कारः ।। 42 ।।
2.1.5.10
य एवव्वेँद । तस्य त्वेव हुतम् । सायय्याँवानश्च वै देवा प्रातर्यावाणश्चाग्निहोत्रिणो गृहमागच्छन्ति ।तान् यन्न तर्पयेत् । प्रजयाऽस्य पशुभिर्वि तिष्ठेरन्न् । यत्तर्पयेत् । तृप्ता एनं प्रजया पशुभिस्तर्पयेयुः ।सजूर्देवैस्सायय्याँवभिरिति साय संमृशति । सजूर्देवै प्रातर्यावभिरिति प्रातः । ये चैव देवास्सायय्याँवानो ये च प्रातर्यावाणः ।। 43 ।।
2.1.5.11
तानेवोभया स्तर्पयति । त एनन्तृप्ता प्रजया पशुभिस्तर्पयन्ति । अरुणो ह स्माहौपवेशिः । अग्निहोत्र एवाह सायंप्रातर्वज्रं भ्रातृव्येभ्य प्र हरामि । तस्मान्मत्पापीयासो भ्रातृव्या इति । चतुरुन्नयति । द्विर्जुहोति ।समिथ्सप्तमी । सप्तपदा शक्वरी । शाक्वरो वज्रः । अग्निहोत्र एव तथ्सायंप्रातर्वज्रय्यँजमानो भ्रातृव्याय प्र हरति । भवत्यात्मना । पराऽस्य भ्रातृव्यो भवति ।। 44 ।।
2.1.5.0
बर्हि प्रातऱ्हुताद्याय जायते रुन्धेऽसामा करोत्येता वा अग्निहोत्रस्योपसदो वषट्कारश्च प्रातर्यावाणो वज्रस्त्रीणि च ।। 5 ।।
2.1.6.1
प्रजापतिरकामयतात्मन्वन्मे जायेतेति । सोऽजुहोत् । तस्मात्मन्वदजायत । अग्निर्वायुरादित्यः । तेऽब्रुवन्न् । प्रजापतिरहौषीदात्मन्वन्मे जायेतेति । तस्य वयमजनिष्महि । जायतान्न आत्मन्वदिति तेऽजुहवुः । प्राणानामग्निः । तनुवै वायुः ।। 45 ।।
2.1.6.2
चख्षुष आदित्यः । तेषा हुतादजायत गौरेव । तस्यै पयसि व्यायच्छन्त । मम हुतादजनि ममेति ।ते प्रजापतिं प्रश्ञमायन्न् । स आदित्योऽग्निमब्रवीत् । यतरो नौ जयात् । तन्नौ सहासदिति ।कस्यै कोऽहौषीदिति प्रजापतिरब्रवीत्कस्यै क इति । प्राणानामहमित्यग्निः ।। 46 ।।
2.1.6.3
तनुवा अहमिति वायुः । चख्षुषोऽहमित्यादित्यः । य एव प्राणानामहौषीत् । तस्य हुतादजनीति ।अग्नेऱ्हुतादजनीति । तदग्निहोत्रस्याग्निहोत्रत्वम् । गौर्वा अग्निहोत्रम् । य एवव्वेँद गौरग्निहोत्रमिति ।प्राणापानाभ्यामेवाग्नि समर्धयति । अव्यर्धुक प्राणापानाभ्यां भवति ।। 47 ।।
2.1.6.4
य एवव्वेँद । तौ वायुरब्रवीत् । अनु मा भजतमिति । यदेव गाऱ्हपत्येऽधिश्रित्याहवनीयमभ्युद्द्रवान् ।तेन त्वां प्रीणानित्यब्रूताम् । तस्माद्यद्गाऱ्हपत्येऽधिश्रित्याहवनीयमभ्युद्द्रवति । वायुमेव तेन प्रीणाति । प्रजापतिर्देवतास्सृजमानः । अग्निमेव देवतानां प्रथममसृजत । सोऽन्यदालम्भ्यमवित्वा ।। 48 ।।
2.1.6.5
प्रजापतिमभि पर्यावर्तत । स मृत्योरबिभेत् । सोऽमुमादित्यमात्मनो निरमिमीत । त हुत्वा पराङ्पर्यावर्तत । ततो वै स मृत्युमपाजयत् । अप मृत्युञ्जयति । य एवव्वेँद । तस्माद्यस्यैवव्विँदुषः । उतैकाहमुत द्व्यहन्न जुह्वति । हुतमेवास्य भवति । असौ ह्यादित्योऽग्निहोत्रम् ।। 49 ।।
2.1.6.0
तनुवै वायुरग्निर्भवत्यवित्वा भवत्येकञ्च ।। 6 ।।
2.1.7.1
रौद्रङ्गवि । वायव्यमुपसृष्टम् । आश्विनन्दुह्यमानम् । सौम्यन्दुग्धम् । वारुणमधि श्रितम् ।वैश्वदेवा भिन्दवः । पौष्णमुदन्तम् । सारस्वतव्विँष्यन्दमानम् । मैत्र शरः ।धातुरुद्वासितम् । बृहस्पतेरुन्नीतम् । सवितु प्र क्रान्तम् । द्यावापृथिव्य ह्रियमाणम् ।ऐन्द्राग्नमुपसन्नम् । अग्ने पूर्वाऽऽहुतिः । प्रजापतेरुत्तरा । ऐन्द्र हुतम् ।। 50 ।।
2.1.7.0
उद्वासित सप्त च ।। 7 ।।
2.1.8.1
दख्षिणत उप सृजति । पितृलोकमेव तेन जयति । प्राचीमा वर्तयति । देवलोकमेव तेन जयति ।उदीचीमावृत्य दोग्धि । मनुष्यलोकमेव तेन जयति । पूर्वौ दुह्याज्ज्येष्ठस्य ज्यैष्ठिनेयस्य ।यो वा गतश्रीस्स्यात् । अपरौ दुह्यात्कनिष्ठस्य कानिष्ठिनेयस्य । यो वा बुभूषेत् ।। 51 ।।
2.1.8.2
न सं मृशति । पापवस्यसस्य व्यावृत्त्यै । वायव्यव्वाँ एतदुपसृष्टम् । आश्विनन्दुह्यमानम् । मैत्रन्दुग्धम् । अर्यम्ण उद्वास्यमानम् । त्वाष्ट्रमुन्नीयमानम् । बृहस्पतेरुन्नीतम् । सवितु प्रक्रान्तम् । द्यावापृथिव्य ह्रियमाणम् ।। 52 ।।
2.1.8.3
ऐन्द्राग्नमुप सादितम् । सर्वाभ्यो वा एष देवताभ्यो जुहोति । योऽग्निहोत्रञ्जुहोति । यथा खलु वै धेनुन्तीर्थे तर्पयति । एवमग्निहोत्री यजमानन्तर्पयति । तृप्यति प्रजया पशुभिः । प्र सुवर्गल्लोँकञ्जानाति । पश्यति पुत्रम् । पश्यति पौत्त्रम् । प्र प्रजया पशुभिर्मिथुनैर्जायते । यस्यैवव्विँदुषोऽग्निहोत्रञ्जुह्वति । य उ चैनदेवव्वेँद ।। 53 ।।
2.1.8.0
बुभूषेद्ध्रियमाणञ्जायते द्वे च ।। 8 ।।
2.1.9.1
त्रयो वै प्रैयमेधा आसन्न् । तेषान्त्रिरेकोऽग्निहोत्रमजुहोत् । द्विरेकः । सकृदेकः ।तेषाय्यँस्त्रिरजुहोत् । स ऋचाऽजुहोत् । यो द्विः । स यजुषा । यस्सकृत् । स तूष्णीम् ।। 54 ।।
2.1.9.2
यश्च यजुषाऽजुहोद्यश्च तूष्णीम् । तावुभावार्ध्नुताम् । तस्माद्यजुषाऽऽहुति पूर्वा होतव्या । तूष्णीमुत्तरा ।उभे एवर्धी अवरुन्धे । अग्निर्ज्योतिर्ज्योतिरग्निस्स्वाहेति सायञ्जुहोति । रेत एव तद्दधाति । सूर्यो ज्योतिर्ज्योति-स्सूर्यस्स्वाहेति प्रातः । रेत एव हितं प्र जनयति । रेतो वा एतस्य हितन्न प्र जायते ।। 55 ।।
2.1.9.3
यस्याग्निहोत्रमहुत सूर्योऽभ्युदेति । यद्यन्ते स्यात् । उन्नीय प्राङुदाद्रवेत् । स उपसाद्यातमितोरासीत । स यदा ताम्येत् । अथ भूस्स्वाहेति जुहुयात् । प्रजापतिर्वै भूतः । तमेवोपासरत् । स एवैनन्तत उन्नयति । नार्तिमार्च्छति यजमानः ।। 56 ।।
2.1.9.0
तूष्णीञ्जायते यजमानः ।। 9 ।।
2.1.10.1
यदग्निमुद्धरति । वसवस्तर्ह्यग्निः । तस्मिन् यस्य तथाविधे जुह्वति । वसुष्वेवास्याग्निहोत्र हुतं भवति ।निहितो धूपायञ्छेते । रुद्रास्तर्ह्यग्निः । तस्मिन् यस्य तथाविधे जुह्वति । रुद्रेष्वेवास्याग्निहोत्र हुतं भवति ।प्रथममिध्ममर्चिरा लभते । आदित्यास्तर्ह्यग्निः ।। 57 ।।
2.1.10.2
तस्मिन् यस्य तथाविधे जुह्वति । आदित्येष्वेवास्याग्निहोत्र हुतं भवति । सर्व एव सर्वश इध्म आदीप्तो भवति । विश्वे देवास्तर्ह्यग्निः । तस्मिन् यस्य तथाविधे जुह्वति । विश्वेष्वेवास्य देवेष्वग्निहोत्र हुतं भवति । नितरामर्चिरुपावैति लोहिनीकेव भवति । इन्द्रस्तर्ह्यग्निः । तस्मिन् यस्य तथाविधे जुह्वति । इन्द्र एवास्याग्निहोत्र हुतं भवति ।। 58 ।।
2.1.10.3
अङ्गारा भवन्ति । तेभ्योऽङ्गारेभ्योऽर्चिरुदेति । प्रजापतिस्तर्ह्यग्निः । तस्मिन् यस्य तथाविधे जुह्वति ।प्रजापतावेवास्याग्निहोत्र हुतं भवति । शरोऽङ्गारा अध्यूहन्ते । ब्रह्म तर्ह्यग्निः । तस्मिन् यस्य तथाविधे जुह्वति । ब्रह्मन्नेवास्याग्निहोत्र हुतं भवति । वसुषु रुद्रेष्वादित्येषु विश्वेषु देवेषु । इन्द्रे प्रजापतौ ब्रह्मन्न् । अपरिवर्गमेवास्यैतासु देवतासु हुतं भवति । यस्यैवव्विँदुषोऽग्निहोत्रञ्जुह्वति । य उ चैनदेवव्वेँद ।। 59 ।।
2.1.10.0
आदित्यास्तर्ह्यग्निरिन्द्र एवास्याग्निहोत्र हुतं भवति देवेषु चत्वारि च ।। 10 ।। (यदग्निन्निहित प्रथम सर्व एव नितरामङ्गाराश्शरोऽङ्गारा ब्रह्म वसुष्वष्टौ ।। )
2.1.11.1
ऋतन्त्वा सत्येन परिषिञ्चामीति सायं परिषिञ्चति । सत्यन्त्वर्तेन परिषिञ्चामीति प्रातः । अग्निर्वा ऋतम् । असावादित्यस्सत्यम् । अग्निमेव तदादित्येन सायं परिषिञ्चति । अग्निनाऽऽदित्यं प्रातस्सः । यावदहोरात्रे भवतः । तावदस्य लोकस्य । नार्तिर्न रिष्टिः । नान्तो न पर्यन्तोऽस्ति । यस्यैवव्विँदुषोऽग्निहोत्रञ्जुह्वति । य उचैनदेवव्वेँद ।। 60 ।।
2.1.11.0
अस्ति द्वे च ।। 11 ।।
2.1.0.0
अङ्गिरस प्रजापतिरग्नि रुद्र उत्तरावतीं ब्रह्मवादिनोऽग्निहोत्रप्रायणा यज्ञा प्रजापतिरकामयतात्मन्वद्रौद्रङ्गवि दख्षिणतस्त्रयो वै यदग्निमृतन्त्वा सत्येनैकादश ।। 11 ।। अङ्गिरस प्रैव तेन पशूनेव यन्निमार्ष्टि यो वा अग्निहोत्रस्योपसदो दक्षिणतष्षष्टिः ।। 60 ।।अङ्गिरसो य उचैनदेवँव्वेद ।। हरिः ओम् ।। श्रीकृष्णार्पणमस्तु ।। । कृष्णयजुर्ब्राह्मणे द्वितीयाष्टके प्रथमप्रपाठकस्समाप्तः ।।