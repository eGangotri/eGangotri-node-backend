श्रीमते रामानुजाय नमः । 
श्रीमन्निगमान्तमहादेशिकविरचिता श्रिभाष्यव्याख्या
तत्त्वटीका ।
श्रीमान्वेङ्कटनाथार्यः कवितार्किककेसरी ।
वेदान्ताचार्यवर्यो मे संनिधत्तां सदा हृदि ।।
स जयति यतिहाजमुनिः करुणाजलधिः क्षमापरिष्कारः । 
करिशैलकृष्णमेघः काङिक्षतर्षी यदप्रितैस्तोयैः ।। 1 ।।
स्वतः सिद्धं शुद्धस्फटिकमणिभूभृत्प्रतिभटं
सुधासध्रीचीभिर्द्युतिभिरवदातत्रिभुवनम् ।
अनन्तैस्रय्यन्तैरनुविहितहेषाहलहलं
हताशेषावद्यं हयवदनमीडीमहि महः ।। 2 ।।
प्रणम्य वरदाचार्यवादिहंसाम्बुदावपि ।
त्रय्यन्तसूत्रभाष्यार्थतत्त्वटीका विधीयते ।। 3 ।।
असावनतिसंक्षेपादतिविस्तरवर्जनात् ।
सर्वन्यायानुकूलत्वाद्गृह्यतां सारवेदिभिः ।। 4 ।।
शातितः शतदूषण्यां शंकरादिमुधाग्रहः ।
शारीरकशरीरं तु व्यक्तमत्र प्रदर्श्यते ।। 5 ।।
विश्वामित्रकुलीनेन वेदान्ताचार्यसूरिणा ।
शश्वद्विधीयते विश्ववैतण्डिकविधूननम् ।। 6 ।।
निखिलनिगमश्रेणीचूडापरिष्कृतिरूपिणी
निपुणमनसामाशासौधस्थलीषु निबध्यते ।
यतिपतिभुवो भाष्यस्यासौ यथाश्रुतचिन्तित-
प्रवचनविधावष्टाविंशे जयध्वजपट्टिका ।। 7 ।।
तत्र तावत् -
अखिलेत्यादिभाष्यस्य दशार्थानभिदध्महे ।
विषयादित्रिकस्योक्तिः प्रथमं प्रतिपाद्यते ।। 8 ।।
तस्यार्थस्य च सौत्रत्वात्तद्विस्तारात्मकं पुनः ।
अनवद्यमिदं पद्यं भाष्यलक्षणलक्षितम् ।। 9 ।।
	यद्यपि अथोतो ब्रह्मजिज्ञासा इति सूत्रं ब्रह्म जिज्ञासोस्तद्विचारस्य कर्तव्यत्वे प्रवृत्तम्, तथापि शारीरकविषयादिष्वप्यर्थतो वर्तते ; यथा धर्मजिज्ञासासूत्रम् । 
आसूश्च -
अथोतो धर्मजिज्ञासासूत्रमाद्यमिदं कृतम् ।
धर्माख्यं विषयं वक्तुं मीमांसायाः प्रयोजनम् ।। इति ।
एवमत्रापि -
ब्रह्मेति तावद्विषयं प्राप्यत्वेन प्रयोजनम् ।
जिज्ञासाकर्मभावेन संबन्धमपि चाब्रवीत् ।। 10 ।।
	निरतिशयबृहत्त्वं हि ब्रह्मशब्दार्थः ; बृहतिधातोः बृहेरम् च इति मनिन्प्रत्यये अमागमे च ब्रह्मेति व्युत्पत्तेः ब्रह्मपरिबृढं सर्वतः इति यास्कोक्तेश्च । यत्तु आथर्वणिकी निरूक्तिः बृंहणत्वमप्याह - बृहति बृंहयति तस्मादुच्यते परं ब्रह्म इति, पौराणिकी च प्रसिद्धिः, बृहणत्वस्य बृहणत्वाञ्च तद्ब्रह्मेत्यभिधीयते इति ; तद्गोबलीवर्दन्यायादिति न विरोधः ; बृंहणत्वस्य बृहत्त्वविशेषत्वाञ्च । तदयमर्थः - स्वतो बृहत् बृंहणत्वेनापि बृहदिति प्रयुक्तपदान्तरपौनरुक्त्यपरिहाराय सामान्यशब्दसङ्कोचो गोबलीवर्दन्याय इति लक्षणानुसारेण बृहच्छब्दो बृंहणत्वात्मकबृहत्त्वादन्यत्र वर्तते ; यथा विष्णुनामा स वेदेषु वेदान्तेषु च गीयते इति । तेनानवधिकातिशयबृहत्त्वमेव ब्रह्मशब्दार्थ इत्येके । अपरे तु बृहत्त्ववत् बृंहणत्वमप्यनवधिकतिशयं ब्रह्रशब्दार्थः, बृहति बृंहयति बृहत्त्वाद्बृंहणत्वाञ्च इति पृथगभिधानस्वारस्यात् समुञ्चयोपादानस्वारस्योञ्चेत्याचक्षेते । वयं तु ब्रूमः - उभयत्रापि विरोधाभावादुभयथाप्याचक्ष्मह इति । अयमत्र संग्रहः --
बृहत्त्वं ब्रह्मशब्दार्थो बृंहणत्वं तु तद्भिदा ।
यद्वार्थो ब्रह्मशब्दस्य बृंहणत्वं बृहत्त्ववत् ।। 11 ।।
	अथवा बृहत्त्वबृंहणत्वसमुञ्चयो वा । एतत्सर्वमभिप्रेत्योक्तं जन्माद्यधिकरणभाष्ये उपलक्ष्यं ह्यनवधिकातिशयबृहत् बृंहणं च, बृहतेर्धातोस्तदर्थत्वात् इति । अनयोश्च सर्वातिशायित्वमपरिच्छेदात् यास्कनिरुक्तिसामर्थ्याञ्च सिध्यति ।
अनुपाधिकनिर्देशे ह्यसङ्कोचो मनीषिभिः ।
सिद्धे शब्दार्थसंबन्ध इति न्यायेन कथ्यते ।। 12 ।।
	ईदृशं ब्रह्म अस्य शास्रस्य प्रधानविषयः ; प्राप्यतया परमं च प्रयोजनम् ; निरुक्तिद्वयार्थस्य द्विकाभ्यां विवरणात् ।
प्राप्यत्वं ब्रह्मणः सिध्येद्बृंहणत्वस्य कीर्तनात् ।
स्वप्राप्तेः साधनत्वं हि बृंहणत्वमिहोच्यते ।। 13 ।।
	न च बृहतिधातौ बृंहयतीत्यभिधानस्य विरोध इति वाच्यम्, बृह बृहि वृद्धौ इति धातुद्वयसिद्धत्वान्निरुक्तिद्वयवाक्यस्य ।
अर्थमात्रे च तात्पर्यादन्यधातोश्च सेग्रहः ।
तस्य धातोरिदित्त्वाञ्च नुमागमसमन्वयः ।। 14 ।।
प्रयोजनं चात्रावश्यं वक्तव्यम् । तदप्याहुः -
सर्वस्यैव हि शास्रस्य कर्मणो वापि कस्यचित् ।
यावत्प्रयोजनं नोक्तं तावत्तत्केन गृह्यते ।। इति ।
मीमांसाख्या तु विद्येयं बहुविद्यान्तराश्रया ।
न शुश्रूषयितुं शक्या प्रागनुक्तवा प्रयोजनम् ।। इति च ।
	संबन्धस्तु विषयभूतेन ब्रह्मणा निर्णायकत्वादिः, प्रयोजनभूतेन प्रापकत्वादिः, जीज्ञासापदविवक्षितविचारसाध्यवितीप्तितन्मूलविनतितत्साध्यरक्षारूपैस्तु प्रयोजनैः यथार्हं साक्षात्परम्परया वा हेतुत्वबोधकत्वे ।
शास्रारम्भेषु सर्वत्र संबन्धः कथ्यते बुधैः ।
असंबद्धप्रलापत्वे न प्रवर्तेत बुद्धिमान् ।। 15 ।।
	तदेवं सौत्रमेव विषयादित्रिकं श्रोतृबुद्धिसमाधानार्थमुपादित्सार्थं च विशेषतः ख्यापयन् प्रारिप्सितप्रबन्धस्याविघ्नेन परिपूर्त्यर्थं प्रचयार्थं च शङ्कितप्रत्यूहशान्त्यै शिष्टाचारादिसिद्धमिष्टदेवभक्त्याशीरूपं मङ्गलं स्वात्मनानुष्ठितमपि शिष्यशिक्षार्थं स्वकृतानुकीर्तनेन तेषां महिष्ठमङ्गलार्थं चादौ निबध्नाति भगवान् भाष्यकारः - अखिलेति । 
गुरोराचारमाश्रित्य वर्तन्ते मङ्गलार्थिनः ।
यान्यस्माकमिति श्रुत्या तदेतदभिधीयते ।। 16 ।।
	नमस्क्रियावस्तुनिर्देशावप्यर्थसिद्धौ, सर्वोत्तुङ्गमङ्गलतमतत्त्वोक्तेः । उक्तं च 
नीचोञ्चयोः स्वभावोऽयं नन्तृनन्तव्यतात्मकः इति । अत्र सप्तम्यन्तैः सिद्धविषयप्रयोजनोक्तिः । श्रुतिशिरसि इति अवान्तरविषयसंग्रहः ।
यथा हि वेदवाक्यस्य विषयो ब्रह्म कथ्यते ।
तथैव सूत्रवाक्यस्य त्रय्यन्तः परिकीर्त्यते ।। 17 ।।
	विदीप्तिविनतरक्षाशब्दैः साध्यप्रयोजनत्रयकीर्तनम् । विशिष्टा अत्र दीप्तिः विदीप्तिः ; विर्णयः । स तु विचारतः । यथाहुः -
धर्मे प्रमीयमाणे तु वेदेन करणात्मना ।
इतिकर्तव्यताभागं मीमांसा पूरयिष्यति ।। इति ।
	उक्तं च न्यायसुदर्शने -
ज्ञायमाने तु वेदान्तैः करणैः परमात्मनि ।
इमामुत्तरमीमांसामितिकर्तव्यतां विदुः ।। इति ।
	वेदस्य निरपेक्षत्वलक्षणप्रामाण्ये सत्यपि प्रतिपत्तृमतिमान्द्यपराधनिमित्तसंशयविपर्ययापलोदनमनया क्रियते इति च ।
प्रयोजनोक्तिराप्तत्वनिश्चये निश्चयं दिशेत् ।
तत्सन्देहेऽप्युपादित्सां सिद्धां संधुक्षयेदसौ ।। 18 ।।
	तत्र सामान्यतः प्रयोजनवत्त्वनिश्चयेऽपि स्वापेक्षितप्रयोजनकथनमवश्यकर्तव्यमेव । तदिह संबन्थोऽपि सूचित एव, संबन्धाश्रयभूतशास्रप्रयोजनादीनामुपादाननान्तरीयकत्वात्संबन्धावगमस्य ।
विचारत्वं विचार्यत्वं निर्धार्यत्वं तथेतरत् ।
प्राप्यत्वं प्रापकत्वं च संबन्ध इति कथ्यते ।। 19 ।।
	तत्र तत्त्वत्रयमर्थपञ्चकमित्यादिकमध्यात्मविद्भिरत्यादरेण परिगृहीतमर्थजातं स्वयमेव सूरिभिः संप्रत्याय्यमिति न विविच्य लिख्यते ।
विषयादिप्रधानत्वमाद्यपद्ये समीरितम् ।
अधुना मङ्गलाचारप्राधान्यमनुवर्ण्यते ।। 20 ।।
	स च मङ्गलाचारः केषुचित् ग्रन्थेष्वदृष्टोऽपि निमित्तफलाभ्यामुन्नेयः। आहुश्च -
प्रारिप्सितं निमित्तं स्यादविघ्नेन समापनम् ।
प्रचयश्च फलं तस्मान्मङ्गलाचार इष्यते ।। इति ।
	अविघ्नसमाप्त्यादिसंवलितस्य प्रबन्धारम्भस्य तत्राधिकारिविशेषणत्वमित्यर्थः । उक्तं च विवरणकारैः - संवलितमत्र विशेषणम्, जातेष्टिवत् ; यथा जातेष्टौ पुत्रजन्मनो निमित्तत्वेऽप्या
र्थवादिकानां पुत्रगतपूतत्वादीनां फलत्वकल्पनम् । न च गौरवम्, फलस्य विशेषणत्वे प्रवृत्तिसौकर्यात् । फलमात्रे तु गर्हानुपपत्तिः । न हि काम्याकरणे गर्हा इति । अथवा शबरशंकरग्रन्थयोरनीश्चरप्रतिपादकत्वात् ईश्वरनमस्कारादिमङ्गलं न कृतमिति व्याचक्षते । न च पक्षिलादयः परमास्तिका निमित्ते सत्यपि मङ्गलं नाचरन्तीति व्याकुर्वते । केचितु ईश्वरवाचकस्य प्रमाणशब्दस्य प्रथमोपादानात् कृतमङ्गलाचार एव पक्षिलमुनिरिति व्याचख्युः । अननुष्ठितमङ्गलत्वे वा कथं फलसिद्धिः ? अनुष्ठितमङ्गलानां तु फलव्यभिचारः कर्मकर्तृसाधनवैगुण्यमवलम्बते । नन्वारब्धसमाप्तिकामो मङ्गलमाचरेदिति विध्यभावादकर्तव्यत्वं मङ्गलाचारस्य । अयं खल्वनधिगतवेदानामश्रुतमीमांसानामालापः, अविगीतशिष्टाचारस्यैव मूलप्रमाणकल्पकत्वात् । तत एव चोदनालक्षणत्वसिद्धिः । न च मङ्गलाचाराभावेऽपि फलं दृष्टमिति वाच्यम्, संसारस्यानिदंप्रथमतया तस्यापि भवान्तरीयसुकृतविशेषनिबन्धनत्वात् । न च किमनेन मङ्गलाचारेण ? तदेव फलं प्रददातीति वाच्यम् ; तत्सद्भावे निश्चयाभावात् निमित्तानुबन्धिनो नैमित्तिकस्य शिष्टाटचारप्राप्तत्वेनावश्यकत्वाञ्च । 	
किंचिदारभमाणस्य बुद्धिस्थं पूरणादिकम् ।
त्यक्त्वान्यफलक्लृप्तिस्तु नीतिमद्भ्यो न रोचते ।। 21 ।।
भक्तिराशास्यमानापि पूरणप्रचयाचिह ।
नोपरुध्य प्रवर्तेेत सा च तौ च तदाशिषा ।। 22 ।।
भक्तिर्हि मङ्गलतमा दद्बोधादेश्च कारणम् ।
तस्मात्सर्वप्रधानत्वाद्भक्तेराशासनं वरम् ।। 13 ।।
अथवा भक्तिभेदत्वान्नमस्कारार्चनादिकम् ।
सर्वमेव हि मङ्गल्यमाशास्यमिह मन्महे ।। 14 ।।
	स्यादेतत् । अस्तु तावन्मङ्गलाचारः ; मङ्गलनिबन्धस्तु तत्तद्भाष्येष्वदर्शनादयुक्त इति चेन्न, उपयोगात् अनिषेधात् ।
शिष्याणां शिक्षणं तावत्तेषां स्वकृतकीर्तनात् ।
महिष्ठमङ्गलावाप्तिस्तत्फलं प्रागुदीरितम् ।। 15 ।।
	द्रमिडभाष्यादिषु नमः प्रवरगुणैकास्पदाय स्थिरत्रसकुलबीजकुम्भभूताय भुवनकोशस्य गोप्त्रे ब्रह्रणे, नमो जैमिनये वेदरहस्यसंपुटनिगूढविष्फारयित्रे न्यायप्रज्वलितचेतसे, नमोऽस्त्वाचार्येभ्यः इत्यादिभ्यस्तद्दृष्टेश्चावश्यकर्तव्य एवायमाचारः । ईश्वरापह्नेतॄणामाचारो 
नास्थेय इति प्रागेवोक्तम् । स्मृत्याचारविरोधे तु स्मृतिरेव बलीयसी इति न्यायाञ्च सिद्धमेतत् । स्मर्यते च तत्र मङ्गलाचारः -
मङ्गलाचारयुक्तानां नित्यं च प्रयतात्मनाम् ।
जपतां जुह्नतां चैव विनिपातो न विद्यते ।। इत्यादिभिः ।।
करणत्रयसारूप्यात्कथ्यते मङ्गलक्रिया ।
तस्माद्ग्रन्थनिवेशोऽपि मङ्गलस्य प्रमाणवान् ।। 26 ।।
पूर्वे पुलस्त्यमुख्याश्च क्रियासमभिहारतः ।
कार्यरम्भेषु सर्वेषु मङ्गलाशासनं विदुः ।। 27 ।।
	मङ्गलाचारः पुराणासम्भे दृष्टश्च प्रणिपत्याभिवाद्य च इति गुरुप्रणिपातादिरूपः । अत एव युष्मदस्मत् इत्यादौ कुग्रन्थत्वमाशङ्क्य प्रत्यक्तत्त्वानुसंधानेन मङ्गलत्वमाचख्युर्व्याख्यातारः । तञ्च मन्दम्, युष्मदर्थानुसंधानस्यैव तत्रापि प्रथम्यात्, मध्यलघुत्वेन वह्निदेवत्यस्य रगणस्य निवेशाञ्च ।
शन्नोमित्रादयो मन्त्राः शतं ते सूरिभिः स्मृताः ।
कर्मानुष्ठानकालेषु पठितव्या मनीषिभिः ।। 28 ।।
	एवमिह पद्यनिबन्धनचोद्यमपष्ठु । दृष्टं च केषुचित् प्रणम्य हेतुमीश्वरम् इत्यादि ।
अकारोपक्रमश्चास्मिन्मङ्गलत्वाभिसंधितः ।
निःशेषत्वं तु सुगमं निखिलेत्यपि भाषिते ।। 29 ।।
अन्यार्थोऽप्यत्र वर्णोऽयं विष्णुनामस्वभावतः ।
यदृच्छाशङ्खशब्दादिन्यायाद्भवति मङ्गलम् ।। 30 ।। 
आदौ च पाणिनीयादेस्तथान्यैनुवर्णितः ।
सूत्रे चाथादिरन्यार्थस्तदर्थोऽप्यन्वमन्यत ।। 31 ।।
नञोऽप्यत्र शुभत्वं स्याद्वैकल्यप्रतिषेधतः ।
निषेध्यभेदतो ह्यस्य शुभाशुभविकल्पना ।। 32 ।।
अपहन्तव्यदुःखोक्तिमप्यारम्भे शुफां विदुः ।
अपौष्कल्यनिषेधेऽस्मिन्नतः कैमुत्यमक्षतम् ।। 33 ।।
आदावखिलशब्देऽस्मिन्नगणत्वनिवेशनम् ।
आयुःपूर्तिनिदानत्वादविघ्नायैव कल्पते ।। 34 ।।
सर्वस्यापि गमस्यात्र नगणो हि विशिष्यते ।
तत्रादिमचतुष्पद्यामष्टार्थानपरान् विदुः ।। 35 ।।
विशिष्टमङ्गलाचारप्रक्रियानान्तरीयकान् ।
व्याख्यानमाद्यसूत्रस्य ब्रह्मलक्षणसंग्रहः ।। 36 ।।
चतुरध्याय्यनुक्रान्तिर्ध्येयसंशोधनं द्विधा ।
परपक्षप्रतिक्षेपः परारम्भनिवारणम् ।। 37 ।।
स्वेष्टारम्भविरुद्धानां निःशेषोद्धार इत्यपि ।
प्रकृतानुगुणानेकविवक्षा ह्याश्रिता बुधैः ।। 38 ।।
	प्राहुः किल वार्त्तिककाराः लोके इत्यादिभाष्यार्थविवरणे -
लोक इत्यादिभाष्यस्य षडर्थान् संप्रचक्षते ।
सर्वव्याख्यामुपालम्भं प्रत्याख्यानं तथा परे ।।
परिसंख्यास्तुती केचिदथशब्दस्य दूषणम् । इति ।
	लोके येष्वर्थेषु प्रसिद्धानि पदानि तानि सति संभवे तदर्थान्येव सूत्रेष्ववगन्तव्यानि ; नाध्याहारादिभिरेषां परिकल्पनीयोऽर्थः परिभाषितव्यो वा इति भाष्यम् । आपादचूडं सम्यग्व्यानप्रक्रियायाः संग्रहेणोपवर्णनात् सर्वव्याख्या ; भवदासादिव्याख्यायामुक्तप्रकारवैपरीत्यख्यापनादुपालम्भः । सूत्रस्य स्वरसार्थप्रतिपादनस्वाभाव्येन व्याख्यानानपेक्षत्वकथनेन सूत्रं न व्याख्यायते, सूत्रैः श्रुतिरेव व्याख्यायति इति सूत्रव्याख्यानप्रतिक्षेपात्प्रत्याख्यानम् । श्रुतिसूत्रविसंवादे सूत्रस्य स्वारसिकार्थप्रहाणेनाध्याहारादिभिः कथंचिन्नेयत्वेन यथा श्रुतपरिग्रहस्यापास्तत्वात्परिसंख्या । जैमिनिसूत्राणां स्वरसार्थप्रतिपादकत्वस्वाभाव्येनोपवर्णनात्सूत्रकारस्तुतिः । अतशब्दस्य प्रसिद्धार्थप्रतिपादकत्वावश्यंभावित्वेऽपि वृत्तादर्शनादिभिरानन्तर्यार्थत्वं न विद्यत इति पूर्वपक्षिणाक्षिप्यत इत्यथशब्ददूषणम् । इति भाष्यार्थविभागः ।
एकस्मिन्नेव भाष्ये तैः षडर्था यद्वदीरिताः ।
तद्वदेव दशाप्यर्थानत्राप्याचक्ष्महे वयम् ।। 39 ।।
सर्वव्याख्यादिकं तावदर्थषट््कं निदर्शनम् ।
तथा पक्षिलभाष्यादौ तत्तदर्थाः प्रदर्शिताः ।। 40 ।।
संजिघृक्षितनानार्थैः सूत्रकारादिभिस्तथा ।
तन्त्रावृत्त्यनुनिष्पाद्याः कल्पितास्तद्वदेव नः ।। 41 ।।
	दृश्यते हि दर्शनस्पर्शनाभ्यामेकार्थग्रहणात् इत्येकस्मिन्नेव सूत्रे प्रत्यभिज्ञाप्रामाण्य
मात्मनित्यत्वमिन्द्रियनानात्वं विषयस्थैर्यं गुणगुणिभेद इत्याद्यर्थजातम् ।
	तदिह सूत्रार्थोक्तौ ब्रह्मशब्देन व्याख्येयसंग्रहः । तन्निरुक्ती पादाभ्यां दर्शिते।श्रीनिसत्वं तदुपपादकं लिङ्गम् । अथेत्युक्तमानन्तर्यं श्रुतिशिरसीति व्याख्येयक्रमान्मुख्यक्रमतः स्थाप्यते । अतःशब्दोक्तो विशिष्टारम्भहेतुर्विदीप्त इत्यनेनोद्गृहीतः । ममेत्यर्थसिद्धजिज्ञासाधिकार्युदाहृतिः । शिष्टेन सर्वोत्कृष्टवस्तुगोचरतया स्वयं च स्वादुतया आशीर्विषयोपायविशेषेक्त्या तद्विषयब्रह्मविचारस्य सन्प्रत्ययसूचितरागप्राप्त्युत्तम्भनादर्धादनारभ्यत्वभ्रमापोहः ।
सूत्रार्थयोर्द्वयोरार्थः फलतः प्रतिपादितः ।
अत्र शाब्दस्तु सूत्रार्थस्तस्मान्न पुनरुक्तता ।। 42 ।।
द्वितीयसूत्रभावस्थकृत्स्नलक्षणसंग्रहे ।
ब्रह्मेति लक्ष्यं शिष्टैस्तु तल्लक्षमसमाहृतिः ।। 43 ।।
नोद्देशमात्रात्प्रमितिः परीक्षा लक्षणाश्रया ।
प्रधान्याल्लक्षणस्यात्र प्रतिपत्तिर्हि युज्यते ।। 44 ।।
	अत्र हि सर्वकार्यस्रष्टृत्वादीनि मुमुक्षूपास्यत्वमोक्षप्रदत्वत्रय्यन्तप्रधानवेद्यत्वश्रीनिवाससत्वपरमप्राप्यत्वानि च गृह्यन्ते, यैर्योगायोगाभ्यामपवर्गपरिपन्थ्यभक्त्युन्मूलनपारावर्यविवेकः ।
असाधारणधर्मो हि लक्षणत्वेन लक्ष्यते ।
बहुत्वं तस्य धर्मस्य बुद्धेरुन्मेषकारणम् ।। 45 ।।
न लक्षणानां भिन्नत्वे लक्ष्यभेदः प्रसज्यते ।
विरुद्धलक्षणानां हि भेदकत्वं विदुर्बुधाः ।। 46 ।।
	चतुरध्याय्यर्थसंग्रहस्तु - परस्मिन् ब्रह्मणि इति काण्डान्तरवेद्यव्यावृत्तप्रधानार्थोक्तिः । पादाभ्यां सिद्धविषयरूपः साध्यविषयरूपश्च द्विकद्वयार्थः संगृह्यते । श्रुतिशिरसि विदीप्ते इत्यनेन प्रमाणविशेषायोगतदन्ययोगव्यवच्छेदेनोपोद्धातरूपचतुःसूत्र्यर्थोद्ग्रहः, श्रुतिशिरस्येव विदीप्त इति सावधारणनिर्देशस्य विवक्षितत्वात् ।
अयोगः श्रुतिभिर्योगोऽप्यन्यमानेन वार्यते ।
सूत्रैश्चतुर्भिः किं नोऽत्र वक्तव्यमवधारणम् ।। 47 ।।
	एकदेशिनस्तु आद्यसूत्रार्थोक्तिरिति व्याचख्युः ।
	ननु कथमन्यप्रमाणव्यवच्छेदः ? स्मृत्यादिभिरपि तत्सिद्धेः ; मैवम् - तेषां तन्मू
लतयैव प्रामाण्यस्य न्यायसिद्धत्वात् । एतेन स्मृतिविरोधात् श्रुतिबाधशङ्का निरस्ता । श्रुतेः स्मृतिद्वारत्वमपि साधनवद्बाधनेऽपि समानम् । तत्र श्रुतिमूलत्वे वा स्मृतिरेव शरणम् । तदुक्तम् - विरोधे त्वनपेक्षं स्यादसति ह्यनुमानम् ; वक्ष्यति च स्मृत्यनवकाशदोषप्रसङ्ग इति चेन्न, अन्यस्मृत्यनवकाशदोषप्रसङ्गात् इति । श्रीनिवासभक्तिरूपपदाभ्यां प्राप्यप्रापकयाथार्थ्यनिष्कर्षः । परत्वं चोक्तप्रकारेण चदुर्धा चतुर्लक्षणीवेद्यम् । मम इत्युपायाधिकार्युदाहृतिरिति ।
	अत्र भुवनमात्रोक्तौ सकलेति विशेषणोपादानेऽपि वा प्रायिकत्वं शङ्क्येत । अतोऽत्र अखिलेति निःशेषत्वोक्तेश्चतुर्मुखादिभ्यो व्यावृत्तिरिति ।
व्यतिरेकमुखेणोक्तावर्थदार्ढ्यं प्रतीयते ।
तस्मादिष्टर्थसिद्धिः स्यादनिष्टविनिवारणम् ।। 48 ।।
	न हि चतुर्मुखादीनामखिलकारणत्वम् । न हि ते स्वेषां स्वपूर्वोत्तरेषामण्डान्तरस्थानां शुद्धसृष्ट्यादेर्वा हेतवः ; व्यष्टिसृष्ट्यादौ च नियताधिकाराः परप्रयोज्याश्च । कार्यसमुदायविशेषरूढोऽप्यत्र भुवनशब्द उपलक्षमात् भवतीति वा कार्यमात्रपरः, प्रकरणानुक्रान्तयोगस्य रूढितो बलीयस्त्वात् । जन्मादिषु बहुब्रीहिः तद्गुणसंविज्ञानः, सर्वोदीनि सर्वनामानि इतिवत् ।
द्रव्यस्य नित्यसिद्धस्य यथादृष्ट्यवधारणे ।
जन्मस्थित्याद्यवस्थाः स्युः सामग्रीभेदशक्तितः ।। 49 ।।
आकाशत्वादिधर्माणामागन्तुत्वविवक्षया ।
तत्तद्द्रव्यस्य नित्यत्वे.़प्युत्पत्त्यादिरपि श्रुतः ।। 50 ।।
यथा पाकेन रूपाद्याः परेषां नित्यवस्तुषु ।
तथा नस्रिगुणद्रव्ये परसंकल्पतो दशाः ।। 51 ।।
	जन्माद्यवस्थाश्च नित्यनैमित्तिकादिभेदात् बहुधोक्ताः । प्रगसिद्धस्यात्मलाभ उत्पत्तिः जन्म । उत्पत्तिलब्धाकृतेरर्थस्याप्रणाशसामग्र्याः स्थितिः स्थेमा । ननु कथं स्थेमशब्दः ? कथं च स्थित्यर्थः ? न ह्यसौ स्थानादिवत्तिष्ठतेर्निष्पन्नः ; न च पृथ्वादिभ्य इमनिज्वा इत्यस्य विषयः । यद्यपि प्रियस्थिर इत्यादिना स्थिरशब्दस्य स्थादेशः, तत्र च तुरिष्ठेमेयस्सु इति प्रत्ययत्रयं प्रकृतम् ; तथाप्यत्र प्रियोरुगुरुबहुलदीर्घाणामेवादेशेष्विमनिच् भवति, नान्येषाम्, पृथ्वादिष्वपाठात् . न चासौ आकृतिगणः । अतः कथमयं प्रयोगः ? अत्र ब्रूमः -
प्रयोगतः स्थितिः स्थेमा प्रत्ययाद्यूहशासनात् ।
अखण्डितो वा शब्दोऽयमधातूद्भवपक्षतः ।। 52 ।।
	अस्ति हि न्यायतात्पर्यटीकायां तत्प्रयोगः - स्थेमा च भावानामुपपादयिष्यते इत्यादि । तात्पर्यपरिशुद्धौ च संशयपरीक्षायां बौद्धादेर्निश्रितक्षणिकत्वादेरपि झटिति विघटितसाधनस्य प्रतिवादिसाधनात् परितो निरस्तविभ्रमाशङ्कात् संशयं विनैव स्थेमादिनिर्णचोत्पत्तः इति । निस्स्थेमानो दशाननकीर्तयः इत्यादयश्च महाकविप्रयोगाः । तदत्र प्रसिद्धबहुविद्वत्प्रयोगभूयस्तया साधुत्वं सिद्धम् । शक्या च व्युत्पत्तिः ; यथाक्तम् -
नाम च धातुजमाह निरुक्ते व्याकरणे शकटस्य च तोकम् ।
यन्न पदार्थविशेषसमुत्थं प्रत्ययतः प्रकृतेश्च तदूह्यम् ।।
	मा भूद्वा प्रकृत्यादिविभागः, मतभेदेन अखण्डितप्रातिपदिकभाषणात् । नाम च  इत्यादिना तत्सूच्यते ।
ईदृशानां प्रयोगाणामबहिष्कारसिद्धये ।
बहुधा बहुलादीनामष्टाध्याय्यामुपक्रमः ।। 53 ।।
नानाव्याकरणाभिज्ञबहुविद्वत्परिग्रहे ।
शब्दासाधुत्वमाहुर्ये शाब्दिकांस्तान्न मन्महे ।। 54 ।।
विशिष्टोक्त्यनुसारेण व्युत्पत्तिः स्मर्यते बुधैः ।
अविगीतप्रयोगेषु विगानं नैव सांप्रतम् ।। 55 ।।
	भङ्गशब्दो नात्यन्तिकलयग्राही, रक्षाशब्देन तदुक्तेः, प्रयोजनस्यापि विष्यवत्पृथग्वक्तव्यत्वाञ्च । अतः जगज्जन्मस्थितिध्वंसमहानन्दैकहेतवे इत्यादिष्विव ब्राह्मणपरिव्राण्नीत्यात्र पृथगुक्तिः । विनतेत्यादौ इन्द्रादिशरीरकतया वन्धरूपकाम्यफलप्रदत्वमात्रं वदतामपि स्थेमशब्दे च संकोचः स्यादेव । अत एव अत्रादिशब्दसमानाधिकरणजन्माद्यन्यपदार्थविशेषतयापि न मोक्षसंग्रह उचित इत्याहुराचार्याः, विशेषस्फौट्याभावात् । अत्रैव पुराणार्थोक्तौ जगदुत्पत्तिस्थितिसंहारान्तःप्रवेशनियमनीदिलीलम् इति स्वोक्ते सति परोक्तस्य विप्रकृष्टस्वोक्तस्य स्वप्रबन्धान्तरोक्तस्य वानुरोधायोगात् जन्मादित्रयोपयुक्ततमतत्सहार्मातानुप्रवेशादीनामपि तैः संग्रहणोचित्यात् तेषामार्थत्वादति शाब्दत्वस्य परत्वाञ्च । अस्वाधीनसहकारिनैरपेक्ष्यं चोनेन भगवतः सिध्यति ।
स्वकार्यस्थस्य जन्मादेः स्वलीलात्वोक्तिसक्तितः ।
स्यामित्याद्युक्तरीत्यैवोपादानत्वं च सूचितम् ।। 56 ।।
नृत्यन्तं पश्यतां नृत्तं न लीला किंतु दद्दृशिः ।
देहद्वारात्र तन्निष्ठं लीला जन्मादिकं भवेत् ।। 57 ।।
अवस्थान्तरयोगित्वमुपादानत्वमूचिरे ।
आगन्तुकापृथक््सिद्धधर्मोऽवस्थेति कीर्त्यते ।। 58 ।।
अचिज्जीवस्वधीद्वारा स्वरूपेण च सर्वगे ।
अवस्थाः सन्त्यदोषास्ते निर्विकारोक्तिरन्यतः ।। 59 ।।
एतदर्थं चात्रान्तःप्रवेशाद्युक्तिः । ततोऽन्यस्य तच्छरीरत्वन्यक्तेः प्रधानाधिक्षेत्रज्ञशरीरकः स एव जन्मादिलील इत्युक्तं भवति ।
सर्गादिकं ततोऽस्यैव भूतस्थमुपकारकम् ।
इति चैतदभिप्रायमाहुस्रय्यन्तपारगाः ।। 60 ।।
	न चात्र विवक्षितनिष्कर्षभुवनशब्दवृत्तिविरोधः, स्वतन्त्रभूतचेष्टालीलः इत्यादिवदुपपत्तेः । भुवनानि विष्णुः इत्यादिवदनिष्कर्षेण विशेष्यपर्यन्तत्वेऽप्यविरोधः । तथा च विवरणम् - भुवनशब्दः सजीवात्मकाचिदभिप्रायः, कारणवाक्येषु तथैव कारणत्वप्रतीतेः । ब्रह्म तु पृथङ् निर्दिश्यते । यद्वा विशिष्टं ब्रह्मशब्दार्थस्तत एव इति । ये चान्येऽप्यर्थाः तात्पर्यतूलिकोक्ताः - कार्यत्वाज्जन्मादिषु लीलाशब्दोपचारः । जन्मादिकार्यत्वाज्जन्मादिभूता लीला यस्येति वा, भुवनजन्मादिषु लीला यस्येति व्यधिकरणबहुव्रीहिर्वा । जन्मस्थेमङ्गानामादिभूता लीला यस्येति तत्पुरुषगर्भबहुव्रीहिर्वा इति, ते तु प्रधानार्थे प्रोक्तेऽप्यविरुद्धतया वैभवादुक्ताः । 
एवं जन्मादिशब्देन तद्धेतुरुलक्ष्यते ।
यद्वा जन्मादिका लीला यस्येत्यर्थद्वयं मतम् ।। 31 ।।
किंचिदिष्टमनुद्दिश्य न प्रवर्तेत चेतनः ।
तञ्चाप्तार्थस्य नेत्येतल्लीलोक्त्यात्र निवार्यते ।। 32 ।।
यद्यदिष्टं तदा तस्य सिद्धिरस्याप्तकामता ।
नातः क्षेप्यो यथालोकं साध्यलीलान्वितः श्रुतः : ।। 33 ।।
यत्पूर्णमद इत्यादि तदप्युक्तं न बाधते ।
प्रत्युतानुगुणं तस्य स्वतोऽन्येन च पूरितितः ।। 34 ।।
	अस्यापि प्रयोजनान्तरनिरपेक्षस्वच्छन्दव्यापारव्यक्त्यै बालः क्रीडनकैरिव इति 
दृष्टान्तः । तदभिप्रायं सूत्रम् - लोकवत्तु लीला इत्यादि । हेतुत्वोक्त्यापि समन्वयलक्षणार्थः सिध्येत् । लीलाशब्दस्तु स्थालीपुलाकन्यायादविरोधलक्षणार्थोपलक्षणः । अनेन स्वबुद्धिपूर्वकस्वप्रीत्यर्थव्यापारवाचिना कर्तृत्वं चोपादानत्वाविरुद्धं व्यञ्जितम् । सूक्ष्मप्रकृतिविशिष्टतयोपादानं संकल्पतः कर्ता च स्यात् . एवं सहकारिकलापान्तर्यामितया सहकारित्वमपीति निर्वाह्यम् । विकाराश्रयत्वव्यतिरिक्ताकारेण कार्योपयुक्तं हि निमित्तम् ; न तूपादानादन्यदेव । उभयाभिप्रायेण हि कारणवाक्येष्वेकाद्वितीयशब्दौ । सोऽभिध्याय इत्यादिभिश्चैतदुपबृंहितम् । विनदादि व्रातान्तं साधनलक्षणार्थपरम् । ततोऽत्र नतिर्मानसी यथाविधि प्रह्वता गुणोपसंहारपादोक्ततत्तद्विद्यारूपा । विशब्दस्तु नानार्थः । तद्वन्तो विनताः । पूर्वपादद्वयसिद्धवैराग्यादिवैशिष्ट्यपरो वा विशब्दः । विनतानां वैविध्यं विद्याङ्गपादोक्ताश्रमादिभेदात् । तदुपर्यपि इत्याद्युक्तदेवादिभेदोऽप्यत्र द्रष्टव्यः । भूतशब्दस्तापत्रहतेः तन्निवृत्त्युपायपाटवस्य च हेतुना देहविशेषेण योगमभिप्रयन्नर्थित्वादिकं व्यनक्ति । धात्वंशश्च सन्तमेनं ततो विदुः इत्याद्युक्तां शुद्धधीवैशिष्ट्यरूपां सत्तामाचष्टे ; अत्र ब्रह्म समश्नुते इत्यधीतां ब्रह्मनिर्वेशात्मिकां वा । भूतसंबन्धी व्रातोऽत्र तानि तदीयानि च, षष्ठ्या संबन्धसामान्योक्ते; ; अन्यथा व्रातशब्दनैरपेक्ष्यात् ; न ह्यत्र सत्रवत्संहतानामेव प्रवृत्तिः फलावाप्तिर्वा । साकेतनिवासिवत्फललाभस्तु न सार्वत्रिकः । तदत्र नास्यावरपुरुषाः क्षीयन्ते नास्याब्रह्मवित्कुले भवति पशुर्मनुष्यः पक्षी वा इत्यादि विरव्याप्यम् । राजपरिषदित्यादौ हि राजा चान्ये च विवक्ष्यन्ते । विविधशब्देन पशुपुत्रान्नाद्यस्वर्गस्वाराज्यादितत्तत्फलकामकर्तृवैविध्यं, व्रातोक्त्या तत्तदुपायनिष्ठव्यक्तिभूयस्त्वं विवक्षितमिति केचिते । अयं च वैभववाद इत्यनुमन्यामहे । आहुश्च -
सर्वव्याख्याविकल्पानां द्वयमिष्टं प्रयोजनम् ।
पूर्वत्रापरितोषो वा विषयव्याप्तिरेव वा ।। इति ।
फलाध्यायक्रमेणात्र परप्राप्तिविरोधिनाम् ।
शमनं निग्रहादीनां रक्षाशब्देन गृह्यते ।। 65 ।।
प्रत्यूहात्यन्तभङ्गे तु स्वतः प्राप्तं सुखादिकम् ।
यावत्स्वरूपं तत्प्राप्तं तत्संसिद्धिरिहार्थतः ।। 66 ।।
यद्वाभीष्टार्थदानं च रक्षेति परिगृह्यते ।
तदलाभनिमित्ताद्धि विषादात्त्त्रायते यतः ।। 67 ।।
प्रयासानतिरेकेण फलाधिकृतिनीतितः ।
चतुर्विधानां भक्तानां रक्षोक्तिश्च न दुष्यति ।। 68 ।।
	आनन्दयितृत्वश्रुतिसूत्रे चात्र भाव्ये । एकशब्द इह प्रधानार्थः ; अप्यहं जीवितं जह्याम् इत्यादिषु तद्विरोधे तद्विपरीताभीष्टतमकृत्स्नत्यागोक्तेः । अनन्येषु प्रमाद्यत्स्वपि निरयादिप्रापकनिग्रहनिवृत्त्यर्थो वा, तेषां यमविषयगमनिदिषेधात् ; दृश्यते हि - न खलु भागवता यमविषयं गच्छन्ति इति ; इहैवैषां केचिदुपप्लवा भवन्ति इति शिक्षामात्राम्नानाञ्च । दीक्षा दृढसंकल्पः ; न त्यजेतम् एतद््व्रतं मम इत्याद्युक्तेः । दीक्षोक्त्या स्वार्थत्वं सूचितम् ; राजार्थं खलु रथतुरगगजादिसंरक्षणम् । रक्षायामेका दीक्षा यस्येति व्यधिकरणबहुर्वीहिः ; रक्षायां वा दीक्षाकार्यत्वात्तदुपचारः ; रक्षायामेकदीक्ष इति वा योज्यम् ।
दृष्टमन्यपराधे हि दण्डनं खण्डनादिकम् ।
राजपुत्रापरधे हि दण्डनं लघु दृश्यते ।। 69 ।।
	फलसाधनतया चोदितस्याप्यार्थं फलप्रदप्राधायिनाम् ।
राजानः फलदा राजपरिचर्याविधायिनाम् ।
फलप्रदस्य प्राधान्यं फलात्तदवगम्यते ।। 70 ।।
	विनतरक्षोक्त्या तत्सहगीतदुष्कृन्निग्रहव्यञ्जनान्निवर्त्यो बन्धहेतुः कर्मादिः रव्यापितः ; अत एव वैषम्यनैर्घृण्यपरिहारश्च । श्रुतिशब्दो निरपेक्षसंप्रतिपत्तिन्यायान्नित्यं श्रूयमाणे वेदे रूढः ; सिद्धे शब्दार्थसंबन्धे इत्यादौ चैवं प्राहुरित्युक्तम् । तेन वक्तृदोषाभावसिद्धिः । साधितं च सर्वाद्यपादे वेदानां प्रामाण्यं कारणदोषबाधकप्रत्यययोरभावेन ; कर्तृश्च तेषामनुमातुमशक्यत्वात्, कल्पादिष्वपि यथापूर्वं प्रादुष्करणात्। काठकादिसमाख्यानां कर्तृविशेषोपस्थापकत्वाभावाञ्च । शिरः  ब्रह्मप्रधानतयोत्तमो भागः । दीप्तिः स्फूर्तिः ; सा पुनराद्याधिकरणोक्तसिद्धार्थव्युत्पत्तेः । विशब्दोक्तं वैसिष्ट्यं त्वन्यदेवतोक्तिराहित्यम् । तदेवाग्निः इत्यादिनाग्न्यादिशब्दानां शरीरिणि पर्यवसानम्, जन्मादिसमन्वयसूत्रोक्तकारणत्वस्वतःपुरुषार्थत्वाभ्यां व्यावृत्तिश्चात्र विवक्ष्यते । मानविशेषोक्त्या शेषनिषेधन्यायेन तृतीयसूत्रार्थः सिध्यति । एवमिह न्यायसुदर्शनं संग्रहः -
व्युत्पत्त्यभावः प्रतिपत्तिदौस्थ्यमन्येन सिद्धत्वमथाफलत्वम् ।
एतानि वै सूत्रचतुष्टयेनानारम्भमूलानि निराकृतानि ।। इति ।
	न्यायसंग्रहे च तथैव सेनश्वराचार्याः -
व्युत्पत्त्यभावात्प्रतिपत्तिदौस्थ्यादन्येन सिद्धेरफलत्वतश्च ।
अमात्वमाशङ्क्य निराचकार न्यायैश्चतुर्भिः प्रतिपाद्य तत्तत् ।। इति ।
	एतेन को धर्मः इत्यादिवत् किं ब्रह्म इत्यादिविचारपर्यन्तफलरूपप्रमितिवैशिष्ट्यमुक्तम् ।
	ननु यदि ब्रह्मशब्दोऽत्र समान्यवाची तदा श्रीनिवासशब्देन विशेष्येत । नैवमसौ, तस्मादन्यत्र औपचारिकः इत्यत्रैव स्थापनात् ; जन्मादिसूत्रे निरतिशयबृहद्बृंहणं च ब्रह्म इति निर्वचनोक्तेः ;कारणत्वाधिकरणे च - ब्रह्मशब्दस्य परमात्मासाधारणत्वेऽपि प्रत्यगात्मन्यपि कदाचिदुपचरितप्रयोगदर्शनात् इत्यादि ; वियदधिकरणे च सूत्रम् - स्या़ञ्चैकस्य ब्रह्मशब्दवत् इति ; तत्र च भाष्यम् - यथा ब्रह्मशब्दः तस्मादेतद्ब्रह्म नाम रूपमन्नं च जायते इत्यत्र प्रधाने गौणतया प्रयुक्तस्तस्मिन्नेव प्रकरणे तपसा चीयते ब्रह्म ततोऽन्नमभिजायते इत्यत्र चैवं भाष्यम् - ब्रह्मशब्दस्य परस्मिन्नेव ब्रह्मणि मुख्यत्वात् इति . नापि परशब्दवदौपचारिकप्रयोगव्यवच्छेदार्थोऽत्र विशेषकः श्रीनिवासशब्दः, परस्मिन्नित्यनेनैव पर्याप्तेः . नाप्येकत्र रूढत्वेऽप्यप्रसिद्धतया पर्यायेण बोधनम्, तदयोगात् ; न ह्यत्र कोकिलः पिकः इतिवदन्वयः, असामर्थ्यात् वाक्यभेदाञ्च ; न च तद्युक्तम्, संभवत्येकवाक्यत्वे वाक्यभेदस्तु नेष्यते इति न्यायात् । श्रीनिवास इति नाम, अन्यस्तु त्यक्तरूढिर्योगतो विशेषक इति चायुक्तम् ; अिलेत्यादिना गतार्थत्वात् । अथ च सामान्यवाची ब्रह्मशब्दः क्वचिद्भाति - समन्वयसूत्रे तावत्सद्ब्रह्मादिशब्दानामुत्तरोत्तरविशेषकत्वाभिप्रायेण समभिव्याहारः । आकाशाधिकरणेऽपि - सदादिशब्दाः साधारणाकाराः इत्युक्तम् । आरम्भणाधिकरणेऽपि - सद्ब्रह्मादिशब्दास्तुल्यप्रकरणस्थास्तत्तुल्यप्रकरणस्तेन नारायणशब्देन विशेषितास्तमेव गमयन्ति इति । पाशुपताधिकरणेऽपि - सृष्टिवाक्योदितं स्रष्टारं नारायणमेव समानप्रकरणस्थाः सदेव सोम्येदमग्र आसीत् इत्यादिसद्ब्रह्मादिशब्दाः प्रतिपादयन्ति इति । अतः कथमेतत् ? इत्थम् - प्रत्ययितग्रन्थस्थे परस्परविरोधे तात्पर्यतस्तावद्विरोधो निवार्यः । या ब्रह्मशब्दस्य परमात्मन्येव रूढिरादावेव स्थापिता सैव सर्वत्रेष्टा । साधारण्यानूक्तिस्तु बहुश्रुत्यादिप्रयोगदृष्ट्या कुदृष्टिवादिविप्रतिपत्त्या चात्मादिशब्दवज्जातिशब्दत्वं योगमात्रनेकरूढिं वा पश्यतामाभिमानिकं साधारण्यमन्वारुह्य तदिष्टान्यार्थत्वशङ्कानिरासाय स्यात् । तथाच - ब्रह्मणि इति सामान्यशब्दः श्रिनिवासे इति विशेषशब्दः इति व्याख्यानेष्वप्येवं गतिः । तथात्र साधारण्यान्वारोहेण श्रीनिवास इति विशेषनिष्कर्षः स्यात् । यद्वा - ब्रह्मशब्दस्यैकरूढिमनुरुध्यैव तदेव श्रीनिवासशब्देन विशे
ष्यते ; या सर्वैराश्रीयते सा च तदाश्रयेति । अत एवात्र छागपशुन्यायोऽभिप्रेतः । अन्यथा चतुर्मुखादित्वमप्याशङ्क्येत । अत एव ह्नीश्च ते लक्ष्मीश्च पत्न्यौ इति परतत्त्वासाधारणपुरुषशब्दार्थोऽपि श्रियः पतित्वेन विशेष्यते । तेन कारणत्वादिभिरिव परस्मिन् ब्रह्मशब्दरूढिः स्थापिता स्यात् । प्रसिद्धतमनामान्तरवाच्यत्वलक्षान्वयः श्रीनिवा सशब्दार्थे ब्रह्मणि इति । श्रीनिवासस्य वा परत्वसिद्ध्यै प्रकृताकारबृहत्त्वनिमित्तब्रह्मशब्दवाच्यत्वं विशेषणीकार्यमिति । सत्यत्वादिस्वरूपनिरूपकधर्मपञ्चकनिरूपितमपि परं ब्रह्म श्रीनिवासत्वेन विशेषितमेव ब्रह्मविद्यावेद्यमित्युक्तं भवति । श्रीसंश्रयणं नित्यं स्वरूपवन्मूर्त्याऽपि श्रीवत्सवक्षा नित्यश्रीः इत्यभिधानात् । अत्र शान्तानन्त इत्यादिकमनुसंधेयम् । एतेन पर्यङ्गविद्यादिप्रसिद्धविभूत्यन्तरवत्त्वं च भवत्वित्याशिषा प्राप्यान्तरेभ्यः स्वादुतमोऽयमुपाय इति व्यज्यते । तथोक्तम् - 
क्व नाकपृष्ठगमनं पुनरावृत्तिलक्षणम् ।
क्व जपो वासुदेवेति मुक्तिबीजमनुत्तमम् ।। इति ।
	मम ; सोऽहं भगवः शोचामि इत्याद्युक्तावस्थस्येति भावः । परस्मिन् ; सर्वनियन्तृत्वनिरुपाधिकानन्दयितृत्वाभ्यां सा काष्ठा सा परा गतिः इत्याम्नातवशी कार्यत्वप्राप्यत्वकाष्ठाभूते । प्राप्यत्वोक्त्या रसूँह्येवायम् इत्यादिसिद्धमुक्तावस्थाशोधनं च । सृष्ट्याद्युपयुक्तसार्वज्ञ्यादिकृत्स्नोत्कर्षपरमसीमत्वं वा परत्वम् । एवं परत्वसौलभ्याभ्यामभिगम्यं सिद्धप्राप्यादिरूपं भजनीयं विशोधितम् ।
परत्वं मुलभत्वेन रहितं नोपकारकम् ।
सुलभत्वं तथा तेन रहितं नोपकारकम् ।। 71 ।।
	साध्योपायशोधने तु, 
भक्तेः पूजादिमात्रत्वं धियश्चिन्तादिरूपताम् ।
व्यवच्छेत्तुमिह न्यस्तं शेमुष्यादि पदद्वयम् ।। 72 ।।
	वेदनादिशब्दानां पश्वादिनीत्या वक्ष्यमाणाया विशेषविश्रान्तेः संग्रहोऽयम् - शैमुषीतिः ; शमाद्यङ्गिकां बुद्धिं दर्शयति । महनीयविषयप्रीतिर्भक्तिः । प्रीतिश्च धीविशेषः यादृश्या धिया सा साध्या परेष्टा, तादृश्या एव तत्त्वं युक्तम् ; तदुक्तं भक्तिमेवाधिकृत्य वेदार्थसंग्रहे - येन च विषयविशेषेण विशेषितं ज्ञानं सुखस्य जनकमित्यभिमतं तद्विषयं ज्ञानमेव सुखम् ; तदतिरेकि पदार्थान्तरं नोपलभ्यते ; तेनैव सुखित्वव्यवहारोपपत्तेश्च इति । स्नेहपूर्वमनु
ध्यानं भक्तिरित्यभिधीयते इति च ।
आपादचूडं शास्त्रार्थ इत्थमत्रानुवर्णितः ।
प्रसिद्धिरवधित्साया यथास्थानं भविष्यति ।। 73 ।।
	एवं शास्त्रार्थोऽनुक्रान्तः । विशेषतश्वोभयलिङ्गपादगत्या ध्येयं शोध्यते - पूर्वद्विकसिद्धेऽपि ब्रह्मतत्त्वे पुनस्तत्प्रभावविशेषस्थापनातिशयात्पादो विद्यानानात्वोक्तेश्च ; तदिहाखिलेत्यादिना स्वाप्नप्रपञ्चादेरपि जन्मादिहेतुत्वेन परत्वादिशयोक्त्या संध्याद्यधिकरणचतुष्टयाभिप्रेतं क्षेत्रिणां स्वप्नसुषुप्त्यादेः कारणं परस्याकुण्ठितविचित्रशक्तित्वं व्यञ्जितम् । विदीप्ते श्रीनिवासे इति पदाभ्यां मिथोऽनुपमर्दिव्यावृत्तिविधिरूपविशेषणवर्गोपलक्षणात् न स्थानतोऽपि परस्य इत्युक्तपरशब्दौपादानाञ्चोभयलिङ्गधिक्रियार्थं उदाहृतः । चिदचिदनुप्रवेसादिसंग्रहात् लीलशब्दसामर्थ्याञ्चांशतोऽपि स्वस्य स्वयमेवाज्ञत्वापादनशङ्काप्रतिक्षेपादहिकुण्डलाधिकरणोक्तं स्मारितम् । परिस्मिन्निति कारणस्यैवात्र परत्वोक्त्या परमतः इत्यधिकरणार्थोऽपि रव्यापितः । विनतेत्यादिना फलमतः इत्युक्तं दर्शितम् । शेषेषार्थसिद्धोपासिसिषासूचनमिति ।
	प्रकारान्तरेणापि ध्येयमिह शोध्यते -
पूर्वं द्विलिङगपादस्य प्रक्रिया परिशोधिता ।
नारायणानुवाकादिनिर्णीतार्थस्त्विहोच्यते ।। 74 ।।
	अत्र ह्यखिलेत्यादिना सर्वकारणत्वं, विनतेत्यादिना मोक्षार्थसर्वविद्यावेद्यत्वं, श्रुतिशिरसि विदीप्त इत्यनेन सर्वोपनिषदेकप्रतिपाद्यत्वं च परस्य ब्रह्मण उक्त्वा तस्य श्रीनिवासत्वं च वदतोऽयं भावः - कारणं तु ध्येयः इत्यादिषु सर्वकारणमेव मुमुक्षोर्ध्येयं श्रुतम् । तदेव सद्वब्रह्मादिशब्दैरुक्तम् । ते च न भिन्नविषयाः, सर्वत्र जगत्कारणस्यैकत्वोत्तया विकत्पसमुञ्चयायोगात्, कृत््स्नवेदप्रामाण्ये विश्चिते सर्वेषामन्यमस्य त्यागायोगाञ्च ; अन्यथा विवधघटन्यायेनेतरप्रहायोगाञ्च । अत एखविषयत्वे सिद्धे ब्रह्मेशानादिनिषेधयुक्तभूयिष्ठाबाधितार्थसात्त्विकबहूपबृंहणानुगुणमहोपनिषत्पठितानन्यसाधारणरूढ्यास्पदनारायणशब्दोक्तः श्रीपतिरेव सदादिशब्दार्थः । कारणविषयपरविद्योपास्यनिर्धारणं च नारायणानुवाकविषयलिङ्गभूयस्त्वाधिकरणसिद्धम् । सर्वेषां च कारणवाक्यानां सर्ववेदपठितपुंसूक्तैकार्थ्यं युक्तम् । तत्प्रतिपाद्यञ्च श्रीपतिरित्युत्तरानुवाकसिद्धम् । कारणविषयहिरण्यगर्भशब्दस्य अद्भ्यः संभूतो हिरण्यगर्भ हत्यष्टौ इति श्रुत्यैव श्रीपतिविषयत्वं दर्शितम् । एवं पुसूक्तशब्दार्थप्रत्यभिज्ञया श्वेताश्वतरोपनिषदादयोऽपि व्याख्याताः । अतः सर्वे वेदा यत्रैकं भवन्ति वेदैश्च सर्वैरहमेव वैद्यः इत्या
दिसिद्धमिह स्थापितम् । अत एव पुरुषनारायणोत्तरनारायणानुवाकानामैककण्ठ्येन श्रीनिवासे ब्रह्मणि इति श्रनिवास एव ब्रह्मशब्दार्थः ।
परपक्षनिरासश्च कृतः शास्रैकदेशतः ।
व्यज्यतेऽस्मिन्पदैस्तैस्तैः पद्ये शास्रार्थसंग्रहे ।। 75 ।।
व्यनक्त्यखिलशब्दोऽत्र चिदचिद्भेदसत्यताम् ।
एकस्मिन्नपि तद्व्यक्तिर्भागभेदव्यपेक्षया ।। 76 ।।
अर्थेन्द्रियगतैस्तद्वदुभयानुभयाश्रितैः ।
विना दोषैरिहाध्यक्षं बाध्यमिच्छन्स्वधीहः ।। 77 ।।
भेदसत्यत्वपक्षस्य भेदमिथ्यात्वपक्षतः ।
विभागो यिदि मिथ्या स्याद्व्याहतिः सर्वतोमुखी ।। 78 ।।
अनन्यपरवाक्योक्तविभूतिगुणविग्रहानि ।
अबाधित्वैन नेतव्या नेति नेत्यादयः प्रभौ ।। 79 ।।
श्रुतिस्तु नित्यनिर्दोषा स्वतःप्रामाण्यशालिनी ।
अलौकिकेऽर्थे न क्षेप्या स्वेष्टदूराद्भुतोक्तिवत् ।। 80 ।।
मिथोंऽशानां सशेषैश्च शेषस्यैक्यं निगृह्णती ।
अखिलोक्तिरनेकान्तवादानपि विलुम्पति ।। 81 ।।
विश्वमेतदनेकान्तं वदतो विहतित्यजः ।
न साध्यदूष्यसिद्धान्तरागद्वेषादिसंभवः ।। 82 ।।
नञ्प्रयोगश्च सार्थोऽसौ यथाव्युत्पत्ति बोधकः ।
अभावस्यानुपाख्यत्वं हन्ति निर्बाधबोधतः ।। 83 ।।
भानान्तरमभावोऽसौ पदार्थान्तरमेव वा ।
द्विधापि निःस्वभावत्वं तत्स्वभावे कथं भवेत् ।। 84 ।।
चतुर्विधाणुमनसामाकाशादेश्च नित्यताम् ।
अस्यत्यखिलजन्मोक्त्या नित्यमन्युत्तु शास्रतः  ।। 85 ।।
सज्जायेतेति कण्ठोक्तकार्यसत्त्वापलापिनः ।
सत्तार्थधातुनिष्पन्नभुवलोक्त्या निराकृताः ।। 86 ।।
सदसक्तोटिनिर्मुक्तकल्पना हि निरर्थिका ।
सदसद्रूपपक्षोक्तविरोधस्याविशेषतः ।। 87 ।।
भावाभावविकल्पे तु कोठ्यन्तरमसंभवि ।
व्यक्त्यध्यासविसृष्ट्यादि विकारेषु विवक्षताम् ।। 88 ।।
जन्मव्याहरणाद्बाधः कृतः श्रुत्यादिदर्शितात् ।
अभिव्यक्तेरनादित्वे कारकाणामनर्थता ।। 89 ।।
तदागन्तुकतामिच्छन् किं नान्यत्रैवमिच्छति ।
विसृष्टिः क्वचिदिष्टैव विकासोऽपि दशान्तरम् ।। 90 ।।
विकासतद्वतोरैक्ये व्याघातः सांख्यपक्षवत् ।
एक एव निमित्तं चोपादानं चेति सूचनात् ।। 91 ।।
योगवैशेषिकाद्युक्तं युक्याभासमभाषत ।
कर्ता स्वपरसंयोगे समवायी च विश्वकृत् ।। 92 ।।
न च कम्प्रेषु संयोगं नित्यं भौतेषु भावयेत् ।
जनयन्स्वसुखादीनि दृष्टो जीवोऽपि तत्र च ।। 93 ।।
कर्तृत्वसमवायित्वे काणादैरपि दुस्त्यजे ।
बहु स्यामिति मन्तुश्च विकारः परिकल्पितः ।
शरीरद्वारतः सृष्टेः सूचनात्प्रत्यरुथ्यत ।। 94 ।।
क्रमाज्जन्मादि सर्वेषामेकतस्तदितीरणात् ।
क्षणभङ्ग प्रवाहेशपक्षश्चात्र पराकृतः ।। 95 ।।
स्थिरापेक्षा ह्यनुमितिः स्थिराभावं न साधयेत् ।
न च प्रत्यक्षमक्षोभ्यप्रत्यक्षान्तरबाधतः ।। 96 ।।
सर्गप्रलयवादानामान्यपर्यान्मृषार्थता ।
अर्धलोकायतारूढैरुक्ताप्यत्र बहिष्कृता ।। 97 ।।
अनुप्रवेशादि वदन्निराचक्रे यथाश्रुति ।
सामानाधिकरण्यस्य बाधैक्यादिप्रयुक्तताम् ।। 98 ।।
विशिष्टविषयानेकसामानाधिकरण्यतः ।
विर्भेदैकार्थतां तस्य वदन्त इह वारिताः ।। 99 ।।
चार्वाकादिमतं चात्र हेत्वाद्युक्त्या निवर्तितम् ।
निरानन्दोक्तिपक्षश्च सलीलत्वेन खण्डितः ।। 100 ।।
बहुश्रुत्यादिसिद्धत्वाद्बाधलेशविमुक्त्या ।
लीलोक्त्यैवैक्यपक्षेषु स्रष्टृत्वायोग उच्यते ।। 101 ।।
संपल्पाध्यसनं तापन्न विकल्पं सहेदिह ।
अचेतनतया नित्यमविद्यावृत्तिमात्रयोः ।। 102 ।।
संकल्पाध्यसनं तावन्न विकल्पं सहेदिह ।
अचेतनतया नित्यमविद्यावृत्तिमात्रयोः ।। 103 ।।
त्र्यंशसद्ब्रह्मवादे च सुषुप्तस्येशितुस्तदा ।
अचिज्जीवसमानस्य न लीलोद्यमसंभवः ।। 104 ।।
नित्यसर्वज्ञताश्रुत्या सुषुप्तिश्चास्य बाधिता ।
कालाधीनप्रबोधादेरनैश्वस्यं च दुस्त्यजम् ।। 105 ।।
सुषुप्तिश्च प्रबोधश्च प्राक्संकल्पादिति त्वसत् ।
अनन्तानुभवानन्दजिहासामुपपत्तितः ।। 106 ।।
नाचित्संकल्पयेन्नापि जीवोऽसिद्धेन्द्रियादिकः ।
ईश्वरः शान्तनिर्दोऽपि कुर्यान्नानर्थमात्मनः ।। 107 ।।
नित्यप्रबुद्ध ईशांशोऽप्यतो नेदृग्विहारवान् ।
भोक्तॄणां स्वात्मतादात्म्यं न वेत्ति न हि सर्ववित् ।। 108 ।।
विनतादिपदैसत्र जीवानामितरेतरम् ।
इशित्रा च स्वरूपैक्यं तत्तन्मानैः परास्यते ।। 109 ।।
असर्वज्ञोऽहमित्यात्मा येनाध्यक्षेण गृह्यते ।
सर्वज्ञैक्यमतिस्तस्य न तच्छक्त्यापि संभवेत् ।। 110 ।।
नानात्मनो व्यवस्थात इत्यन्यैरपि सूत्रितम् ।
विरुद्धधर्मसंसर्गं व्यनक्ति विविधोक्तितः ।। 111 ।।
वर्णाद्यैर्नन्तुवैविध्यादलेपकमतं हतम् ।
यावज्जीवं मुमुक्षोश्च तद्धर्मो निश्चलीकृतः ।। 112 ।।
अत्याश्रमिभ्य इत्येतत्प्रशस्ताश्रमयोगतः ।
अलेपश्च श्रुतः पापैः प्रमादात्तैरिति स्थितिः ।। 113 ।।
तदुपर्यादिसूत्रोक्ता सर्वदेवैकसेव्यता ।
व्यञ्जिता विविधोक्त्यैव तत्तत्पारम्यमुत्तये ।। 114 ।।
व्रातशब्दैन जीवानामानन्त्यमपि सूचयन् ।
इतः प्राक्सर्वमुक्तिः स्यादिति चोद्यमवारयत् ।। 115 ।।
आत्मानन्त्यादमुक्तानां मुक्तानामप्यनन्तता ।
आनन्त्यतारतम्येन सद्द्रव्यादिनयाद्भवेत् ।। 116 ।।
एको जीव इतः पूर्वममुक्तो हेत्वनागमात् ।
इति पश्यन्ननेकेषु तथात्वं किं न पश्यति ।। 117 ।।
मुक्तेर्नतिभवत्वोक्त्या नित्यमुक्तिर्निराकृता ।
स्वरूपस्य न मुक्तित्वं सिद्धसाध्यविरोधतः ।। 118 ।।
क्रियातच्छक्त्यपूर्वाद्यैः स्वर्गादीति परोदितम् ।
नन्तृरक्षणदीक्षोक्त्या निरस्तं निगमाप्तया ।। 119 ।।
विध्यपेक्षे तु वैधार्थद्वारे श्रुत्यैव दर्शिते ।
श्रुतहानादिरन्याय्यो रात्रिसत्रादिनीतितः ।। 120 ।।
नतिरक्षादिजीवेशव्यापारप्रतिपादनात् ।
साक्षिमात्रत्वमनयोस्तत्तदुक्तमपास्यत ।। 121 ।।
वेदानित्यत्ववादश्च वेदोज्झितपथस्तथा ।
अनुमेयेसपक्षश्च श्रुत्याद्युक्त्या निरारितः ।। 122 ।।
ईशितुः सगुणत्वेन भङ्गुरत्वादि साधयन् ।
धर्मिग्राहकवेदान्तविदीप्तिध्वस्तदृषिटिकः ।। 123 ।।
अवेद्यत्वमवाच्यत्वमपि प्रोक्तं कुदृष्टिभिः ।
निगमान्तविदीप्तत्वनिर्देशेन निवर्तितम् ।। 124 ।।
उपासनाद्यनर्हं यत्तद्ब्रह्म श्रुतमित्युशन् ।
परस्य विद्युपास्यादिविषयत्वोक्तितो हतः ।। 125 ।।
न विभ्वस्तीति वदतां तत्तन्मानैः प्रणुत्तये ।
बृहत्त्वमपरिच्छेद्यं ब्रह्मशब्देन दर्शितम् ।। 126 ।।
भागभेदाद्ययोगेन विभुतत्त्वस्य निह्नवे ।
अणुष्वपि स दुर्वारः सर्वासत्त्वे स्ववाग्घतिः ।। 127 ।।
व्यतिरेकग्रहायोगाद्विभु कारणमुञ्झतः ।
अबाध्यश्रुतिसिद्ध्यैव तत्सिद्धिं समदर्शयत् ।। 128 ।।
कारणत्वादिधर्माणां प्रतियोगिमतामपि ।
अकाल्पनिकतां प्राह तथा तन्मानबोधनात् ।। 129 ।।
स्वेष्टस्वपरनिर्वाहन्यायात्संबन्ध आश्रितः ।
नानवस्थितये नातिप्रसक्त्यै चेति भाव्यताम् ।। 130 ।।
श्रीनिवासपदेनात्र निर्विशङ्कार्थवाचिना ।
त्रिमूर्तिसाम्यतादात्म्यव्यक्त्यन्तरजुषः क्षताः ।। 132 ।।
अन्योक्तिः परविद्यासु निरुक्त्यादेः पराश्रया ।
तल्लिङ्गानन्यथासिद्धौ तद्विशिष्टावलम्बिनी ।। 132 ।।
बाह्यैः कुदृष्टिभिश्चोक्तास्त्रिमूर्त्युत्तीर्णक्लृप्तयः ।
ब्रह्मणः श्रीनिवासस्य परत्वोक्त्या पराहताः ।। 133 ।।
आप्नोति परमित्येतत्सूचयन् परशब्दतः ।
स्वात्मप्राप्त्यादिमात्रस्य निराचक्रेऽपरर्गताम् ।। 134 ।।
परानुभूतेर्नाभावो न च ह्रासो निरंहसः ।
अनिःशेषितकर्मा तु मुक्त इत्युपचर्यताम् ।। 135 ।।
परत्वमनवच्छिन्नं मुक्तादिभ्योऽपि हि श्रुतम् ।
ततः सर्वगुणात्यन्तसाम्यवादोऽप्यपोदितः ।। 136 ।।
एकीभावश्रुतिश्चत्र प्रकारैक्यविवक्षया ।
शुद्धाशुद्धाम्बुयोगे हि तादृक्त्वं श्रुतिदर्शितम् ।। 137 ।।
त्रय्यन्तदीप्ततामुक्त्वा भक्तेराशासनात्पुनः ।
शब्दतोऽध्यक्षसंवित्तेरसंभव उदाहृतः ।। 138 ।।
आत्मनोऽनहमर्थत्वं वदतामपनुत्तये ।
ममेतीरितमात्मानमहमर्थं न्यदर्शयत् ।। 139 ।।
शेमुष्यादिपदाभ्यां तु कर्मधीतद्विकल्पयोः ।
वाक्यार्थैक्यमतेश्चात्रानुपायत्वं प्रदर्शितम् ।। 140 ।।
बोद्धृबुद्धिभिदामत्र ममकारेण दर्शयन् ।
विषयग्राहिणी बुद्धिरात्मेति मतमच्छिनत् ।। 141 ।।
मम स्वरूपमितिवद्भेदोक्तिरुपचारतः ।
इत्यसद् ब्धविरहादन्यथातिप्रसङ्गतः ।। 142 ।।
बाधः स्वारसिको नास्ति संविदां बोद्धृबोध्ययोः ।
कुतर्कैर्यदि शेमुष्या प्रतिबन्दीमसूचयत् ।। 143 ।।
विषयेणाश्रयेणापि स्वधर्मेणापि शेमुषीम् ।
विशिंषंस्तन्निराकर्तॄन्निरास्थदिति मन्महे ।। 144 ।।
एवं तु जीवपरयोः स्वरूपैक्याभिमानिनाम् ।
अत्र शारीरकारम्भस्त्रयाणामुपरुध्यते ।। 145 ।।
मिथ्याभूतस्य बन्धस्य तत्त्वबुद्ध्यैव बाधनात् ।
तत्प्रधानमिदं शास्त्रमारभ्यमिति दुर्भणम् ।। 146 ।।
प्रमितस्यास्य सत्यस्य परभक्त्या विनाशनम् ।
प्रतिपादयतानेन परारम्भो निवारितः ।। 147 ।।
न जीज्ञासेत धीरत्र ज्ञातृत्वादिप्रहाणतः ।
ज्ञातृभूतोऽहमर्थश्चेन्नारभेत स्वनाशनम् ।। 148 ।।
स्वदुःखशान्तये कश्चित्स्वनाशं मूढ इच्छति ।
न तथात्र गतक्लेशस्वात्मस्थितिसमर्थनात् ।। 149 ।।
इत्थं ब्रह्मप्रतिच्छन्दजीवपक्षेऽपि दूषणम् ।
ईश्वरोऽपि न जिज्ञासुः सार्वज्ञ्याध्याससंमतेः ।। 150 ।।
भावाभावात्मकाशेषविशेषोज्झितवर्ष्मणः ।
जिज्ञासाकर्मताप्यत्र विशिष्टोक्त्यैव बाधिता ।। 151 ।।
विषयत्वप्रहाणाञ्च जिज्ञास्यत्वं विहन्यते ।
न ह्यत्रोपहिते चिन्ता न च सा भ्रान्तिशान्तिकृत् ।। 152 ।।
अवेद्ये हि न जिज्ञासा सा चेत्कथमवेद्यता ।
न च कोटिद्वयोन्मुक्तं किंचित्स्याद्व्याहतत्वतः ।। 153 ।।
ज्ञेयत्वे चात्मता न स्याद्धटादिवदिति त्वसत् ।
सह दृष्टेर्द्वयोर्वह्नेर्वस्तुत्वोष्णत्वयोरिव ।। 154 ।।
कर्मकर्तृविरोधश्च स्वदृष्टौ भङ्गगुम्भितः ।
न हि दृष्टे विरुद्धत्वं च दृष्टिः शक्यनिह्न वा ।। 155 ।।
अवेद्यमिति वेद्यत्वे वेद्यत्वं स्वीकृतं भवेत् ।
अवेद्यमित्यवेद्यत्वे वेद्यत्वमनपोदितम् ।। 156 ।।
अवेद्यमित्यवाच्यत्वे वाच्यत्वेऽपि च वस्तुनः ।
वाच्यतैव भवेत्तस्य वाच्यावाच्यवचोऽन्वयात् ।। 157 ।।
प्रोवाचावचनेत्याद्या उक्त्याश्च परात्मनः ।
अपरिच्छेद्यतार्थाः स्युर्न चेत्स्वोक्त्यादिभिः क्षतिः ।। 158 ।। 
ज्ञानत्वाज्ज्ञेयता नास्ति ज्ञातृताप्यात्मनस्त्विति ।
दृष्टश्रुतिविनिर्घूतं ज्ञानत्वं तु स्वभासनात् ।। 159 ।।
किंच श्रुतिशिरस्येव विदीप्तिं वदता विभोः ।
परेषां व्यज्यतेऽर्थेषु त्रय्यन्तनिरपेक्षता ।। 160 ।।
स्वप्रकाशा मतिर्धीत्वाद्दृश्यत्वाद्विमतं मृषा ।
इत्याद्यैरेव सिद्धेऽर्थे कृतं त्रय्यन्तचिन्तया ।। 161 ।।
सगुणोपासनादीनां सिद्ध्यै तञ्चिन्तनं यदि ।
तञ्चेदद्वैतधीसिद्ध्यै तद्दृथा तद्विरोधतः ।। 162 ।।
फलान्तरार्थं तञ्चिन्ता यदीष्यते तथा सति ।
मोक्षप्रधानशास्त्रत्वं गतं शारीरकस्य ते ।। 163 ।।
श्रुतिवाक्यप्रसूता धीर्बाधिका नानुमानिकी ।
इति वक्तुं न ते शक्यमदृष्टस्यानपेक्षणात् ।। 164 ।।
अनुमानाञ्च वाक्याञ्च रज्जुसर्पादिविभ्रमे ।
अविशेषेण बाधो हि दृष्टस्तद्वदिहास्तु ते ।। 165 ।।
प्रत्यक्षं शब्दजन्यं च दुःसाधं निष्फलं च ते ।
परोक्षादपि शब्दार्थात् क्वचिद् बाधस्य संमतेः ।। 166 ।।
न चानुमानाशक्तस्य वाक्यमित्यपि युज्यते ।
सर्वमानान्तरानर्हे शास्त्रमानत्वसाधनात् ।। 167 ।।
अनेकनियमोपेतवाक्यचिन्ताविधेर्वरम् ।
लोकदृष्ट्यनुसारेण श्रुतादेश्च क्षमानुमा ।। 168 ।।
ज्ञातेदृशानुमानानां भ्रान्तिर्न भ्रश्यतीति चेत् ।
ज्ञाततादृशवाक्यानां समं तत्संभ्रमादृते ।। 169 ।।
द्वैताद्वैतमतेऽप्येवमारम्भोऽनुपपत्तिमान् ।
न हि सर्वविदश्चिन्त्यं जीवस्य न तदैक्यतः ।। 170 ।।
उपाधितः स्वतो वात्र भेदे सत्यपि किं भवेत् ।
रामादिभेदाद्वैषम्यं सर्वज्ञैक्यसमत्वतः ।। 171 ।।
सर्वेषु चावतारेषु नित्यं सर्वार्थवेदिनः ।
सुषुप्तिभ्रमदुःखाद्यं प्राहुः शैलूषनीतितः ।। 172 ।।
इच्छया संसृतिश्चापि न शक्यमिति भाषितुम् ।
परेच्छा तव जीवेच्छा तन्मूलश्च भवो यतः ।। 173 ।।
ज्ञातस्वजीवतादात्म्यः शक्तश्चेत्प्रसहेद्भवम् ।
अशक्तो यदि मोक्षार्थं जिज्ञासेत कथं परम् ।। 174 ।।
अतो जीवेशयोर्भेदमभेदस्पर्शवर्जितम् ।
बभाषे नन्तृनन्तव्यरक्ष्यरक्षकतादिभिः ।। 175 ।।
इत्थं निवारितो भेदाभेदवादविधायिनोः ।
द्वयोरपि च शास्त्रस्य प्रारम्भः प्रातिकूल्यतः ।। 176 ।।
स्वमते तु स्वरक्षार्थविशिष्टविषयोत्थितेः ।
निःशेषमिह निर्धूताः शास्त्रानीरम्भहेतवः ।। 177 ।।
ज्ञातमज्ञातमपि वा न जिज्ञास्यमिति त्वसत् ।
विदिताविदिताकारभेदेनैवोपवर्णनात् ।। 178 ।।
सिद्धं धर्मिणमुद्दिश्य साध्यधर्मविधानतः ।
इत्थमेवानुमानेऽपि वादिनोऽप्यनुमेनिरे ।। 179 ।।
व्युत्पत्तिद्वारसिद्धेऽपि तद्विशेषेऽपि शास्त्रतः ।
अलौकिकेऽर्थे समभिव्याहारात्सा हि संमता ।। 180 ।।
	नेदं शास्त्रं निर्विषयम्, श्रोतव्यो मन्तव्यः इति श्रुत्युनूदितविषयोक्तेः । नाप्यसौ भ्रान्त्या 
मानान्तरेण वा सिद्धः, विर्बाधे श्रुतिशिरस्येव विदीप्तत्वात् । न च निरूपितः, पूर्वकाण्डयोरान्यपर्यात् ; शास्त्रान्तरे तु प्रसङ्गाभावाद्विरुद्धोक्तेश्च । न च ध्वाङ्क्षदन्तसंख्यावदनिरूप्यः, स्वगृहविनिक्षिप्तबृहन्निधिसाम्यात् तदधीनबृंहणत्वरूपरक्षोक्तेश्च । न च मुक्तिः सिद्धा, प्रत्यक्षादिविरोधात् । नाप्यन्येन साध्या, देहादिसृष्ट्या बन्धकस्यैव पुरुषस्य स्वनन्तृमुक्तिहेतुत्वात् । नाप्यन्येन निरोध्या, एतस्य स्वायत्ताखिलसत्ताकतया निःसमाभ्यधिकत्वात् । न ततोऽपि सा दुष्प्रापा, तस्य तदेकदीक्षितत्वात् । न स्वर्गादिवत्पुनरावृत्त्यादिभिर्दुरन्ता, निग्रहादेर्निःशेषनिवृत्तत्वात् । न च समव्यत्ययफला, सुखोपायेन निरवधिकसुखलब्धेः । नाप्यत्राधिकार्यभावः, यथाश्रुति विनतविविधभूत इति सामान्यतः मम इति विशेषतश्च व्यञ्जनादिति ।
प्रतितन्त्रविहीनत्वादनारभ्यत्वमित्यपि ।
असाधारणरूपेण भाषणेन निराकृतम् ।। 181 ।।
	श्रूयते हि सर्वशरीरत्वं सर्वान्त्यामित्वमित्याद्यर्थजातमत्रैव । अथवा,
सर्वानिष्टमिहानुक्तं तावतापि किमागतम् ।
तस्मात्प्रामाणिकं चिन्त्यं परेष्टमथवान्यथा ।। 182 ।।
आभिमानिकमानैश्च सिद्धान्ताः स्थापिताः परैः ।
साधारण्यं क्व वा न स्याद्वैपुल्याद्देशकालयोः ।। 183 ।।
प्रतिपदमिह युक्तिं भाष्यकाराशयस्थां
	कथयितुमुत मन्तुं कः प्रभुस्तां प्रभूताम् ।
तदपि कतिचिदस्मद्दर्शितं किंचिदेत-
	च्छ्रुतफलमवयन्तः स्वादयिष्यन्ति सन्तः ।। 184 ।।
	अत्रैवं परगुरुस्तुत्यादिविशिष्टमङ्गलान्तर्णीतपरमविषयाद्युक्त्यास्य शास्त्रस्यानीरभ्यत्वमप्यपास्तम् ।
	पाराशर्यवचस्सुधामुपनिषद्दुग्धाब्धिमध्योद्धृतां
	  संसारग्निविदीपनव्यपगतप्राणात्मसञ्जीवनीम् ।
	पूर्वाचार्यसुरक्षितां बहुमतिव्याघातदूरस्थिता
	मानीतां तु निजाक्षरैः सुमनसो भौमाः पिबन्त्वन्वहम् ।।
	अथ नमस्कृत्य हृषीकेशम् नमो भगवते तस्मै व्यासाय इत्याद्याचारक्रमेणावरगुरु
कीर्तनादिरूपमङ्गलगर्भावान्तरविषयाद्युक्त्या विधित्सितस्य स्वप्रबन्धस्यानारयभ्तां निरस्यति - पाराशर्य इत्यादिना व्याख्यास्यन्ते इत्यन्तेन ।
कुहकोक्तं भ्रमोक्तं वा निष्फलं निष्परिग्रहम् ।
स्पष्टं दुर्निर्वहं बोद्धृहीनमन्योज्ज्वलं न हि ।। 185 ।।
	यद्येतच्छास्त्रं लोकायतादिवत्प्रतारकप्रोक्तं भ्रान्तिमूलं निष्प्रयोजनमपरिगृहीतं स्पष्टार्थं विवक्षिते नेतुमशक्यमनधिकारिकमन्यतश्चरितार्थं वा स्यात्, न तर्हि व्याख्येयमिति शङ्कात्र क्षिप्यते । परान् बाह्यकुदृष्टीन् प्रमाणतर्कशरैराश्रृणातीति पराशरः ; तस्यापत्यं पराशर्यः ; न तादृशापत्यमतादृक्स्यादिति व्यक्त्यै पाराशर्योक्तिः । श्रुतिश्च - स होवाच व्यासः पाराशर्यः इति । अत्र स्वगुणः पितृगुणेन रव्याप्यते । नात्र सूत्रकृद्बादरायणनामान्य इति मन्तव्यम् ;
द्वीपे बदरिकामिश्रे बादरायणमच्युतम् ।
पराशरात्सत्यवती पुत्रं लेभे परंतपम् ।।
	इत्यादिप्रसिद्धेः । तस्य च ब्रह्मसूत्रकृत्त्वं च स्कान्दोक्तम् -
अवतीर्णो महायोगी सत्यवत्यां पराशरात् ।
उत्सन्नान्भगवान्वेदानुज्जहार हरिः स्वयम् ।।
चतुर्धा व्यभजत्तांश्च चतुर्विंशतिधा पुनः ।
शतधा चैकधा चैव तथैव च सहस्रधा ।।
कृष्णो द्वादशधा चैव पुनस्तस्यार्थवित्तये ।
चकार ब्रह्मसूत्राणि येणां सूत्रत्वमञ्जसा ।। इति ।
	ब्रह्मसूत्रपदैश्चैव इति भाविदर्शिभगवद्वाक्यं सूत्रपश्चाद्भावि वा स्वयमेव भारते न्यबध्नात् । सूत्रविषयतया च तद्वाक्यरूपा प्रक्तनी भाविनी वा कृतिरुदह्नियत इति न पौर्वापर्यविरोथः ।
अथ वानादिसिद्धत्वात्स्मृतिसूत्रप्रवाहयोः ।
परस्परगृहीतिस्तु न विरोधाय कल्पते ।। 186 ।।
	आह च परभाष्यव्याख्याता -
ब्रह्मसूत्रकृते वेदव्यासायापरवेधसे ।
ज्ञानशक्त्यवताराय नमो भगवतो हरेः ।। इति ।
	सुधाशब्देनास्यार्थस्य भोग्यत्वं दर्शयतीति विवरणम् । अत्र च - वचसः सुधेति 
विग्रहे सुधाशब्दस्य गौणी वृत्तिः । रूपकप्रकरणानुरूप्येण वा वचःशब्दलक्षितस्तदर्थः सुधात्वेन रूप्यते । यद्वा - सूत्रमेव वा सुधेति रूपितम् । उपनिषद्विमर्शोत्थन्यायरूपार्थद्वारा तूद्धृतत्वाद्युक्तिः । ननु श्लेषोपस्कृतनिजाक्षरानीतत्वादिसामान्यप्रयोगे कथमिह उपमितम् इत्यादिना समासः ? इत्थम् - समाससूच्यं स्वादुत्वसामान्यमिहाप्रयुक्तम् ; तदन्यस्य प्रयोगेऽपि न दोषः ; भाष्याब्धिः क्वातिगम्भीरः इत्यादिवत् । वैधर्म्यरूपत्वं वा विशेषणेष्विह सर्वेषु योज्यम् । सुधा हि अमृताक्षरोपचरितैरन्यस्य छन्दसोऽक्षरैरानीता ; इयं तु स्वाक्षैररेव । सुधा किल केवलदुग्घाब्धिमध्योद्धृता, इयं तु उपनिपद््दुग्वाब्धिमध्योद्धृता । इत्थं शेषमपि योज्यम् ।
साधर्म्यात्स्वादुतासिद्धिस्तथा स्वादुतमत्वधीः ।
वैधर्म्यादिति वैषम्यं भाव्यमत्र मनीषिभिः ।। 187 ।।
यद् विवक्षितसामान्यं तत्प्रयोगो निषिध्यते ।
उक्तिस्तदन्यसामान्यविषया न विरुध्यते ।। 188 ।।
विवक्षितं तु सामान्यं स्वादुत्वादिकमिष्यते ।
तत्पुनर्नोच्यते साक्षात्समासस्तेन सिध्यति ।। 189 ।।
अविवक्षितसामान्यप्रयोगः काव्यशास्त्रयोः ।
दृश्यते बहुशस्तस्मान्न समासोऽत्र दुष्यति ।। 190 ।।
	ओषधीभ्यो चथामृतम् इतिवच्छिरःशब्दाभिप्रायव्यक्त्यर्थ उपनिषच्छब्दः । उप निषीदति अव्यवधानेन नित्यं समन्वेतीत्यनन्यपरांशोक्तिः ; तथा च वाक्यम् - उपनिषण्णत्वाद्वा उपनिषत् इति । तत्र द्रमिडभाष्यम् - गहने हीयं विद्या संनिविष्टा इति । तस्य च वामनटीका - गहने ब्रह्मणि उपनिषण्णा इति । भाष्यस्य सूत्राणि, तेषामुपनिषदः, तासां ब्रह्येति विषयक्रमः । प्रयोजनानि च यथार्हाणि । आरण्यकं च वेदेभ्यः इति श्रुतिधेनुसारभूतस्वादुतमरसतया आनन्त्यगाम्भीर्यादिभिश्च दुग्धाब्धित्वोक्तिः । मध्यस्याशेषपर्यन्तासत्तिसाम्यात्तदक्त्या सर्वश्रुत्यानुगुण्यव्यक्तिः । उद्धृतत्वोक्त्यार्थस्याकल्पितत्वमामूलं ग्रहणं च रव्याप्यम् । संसारेत्यादिकमपेक्षिततमावान्तरप्रयोजनकथनम्, अस्ति ब्रह्येति चेद्वेद इत्यादिश्रुतेः ; वाक्यार्थनिर्धारणे च सूत्राणां विश्रमात् । अचिद्भिरेकीकृत्य जन्मादिप्रवाहप्राप्तुः ससारः । यद्वा संसरत्यनेनेति संसारः कर्म ; स तु स्वर्गादेरपि तापत्रयमयत्वादग्नितयोक्तः । दीपनं क्लेशकर्मादिज्वालोद्गतिः ; सा चापवर्गप्रतिकूलतया स्वसंसृष्टनाशकावस्था । तद्वैविध्यमवि
द्यादिभेदात्प़्चधा त्रिधा द्विधेत्यादि तत्र तत्र कथ्यते । अत्र शारीरादिविविधदुःखावहतया च वैशिष्ट्यं विशब्दार्थः । अत्र प्राणः प्राणिनां प्राणनहेतुः परमात्मा,
न प्राणेन नापानेन मर्त्यो जीवति कश्चन ।
इतरेण तु जीवन्ति यस्मिन्नेतावुपाश्रितौ ।।
	प्राणस्य प्राणम्, प्राणमेवाभिसंविशन्ति इत्यादिश्रुतेः । प्राणस्तु प्रणवे जीवे जीविते परमात्मनि इति च पठ्यते । अपगतः अतिदूरस्थः शास्रेषु दर्शयत्स्वपि गूटयुक्त्यादिभिरद्य यावत् असद्ब्रह्म इति वेद्यतां प्राप्तः । विशब्दः श्रवणाद्यन्यतमेनाप्यनाघ्रातत्वपरः । विशेषतो वापगतः, स्वयमवतीर्य स्वात्मानं दर्शयत्यपि व्यावृत्ततया दुर्दर्शः । अत्र प्राणो ज्ञानम् इति न्यायसुदर्शनम् । आत्मनां तद्गुणसारतया तदंशोक्तिः । तदा व्यपगतिरतिसंकोचः । व्यपगतप्राणानां संजीवनं नाम बाह्यकुदृष्ट्यनपहार्यप्राणस्थापनम् ; तन्मुखेन रक्षोक्तिसंक्षिप्तपरमप्रयोजनविवरणं वैतत् । तदा तूपसर्गेण स्वात्मप्रापणादिमात्रव्युदासः । पूर्वाचार्याः बौद्धजैनगन्धिभ्योऽन्ये । औपदेशिकी रक्षा तदैव तत्रैव ; ग्रान्थिकी तु कालन्तराद्यनुच्छेदात् सुरक्षोक्ता ।
रक्षितत्वं तु रामार्यैस्त्रय्यन्तार्थे हि सूचितम् ।
आत्मसिद्ध्यादिभिः प्रोक्तं यामुनार्यनिबन्धनैः ।। 191 ।।
	सुधासुरक्षितशब्दोभ्यां वक्तृस्तुतिरार्थी । सुधा तु सुरगुरुचक्रयन्त्रादिभिर्दृढगुप्ता । सुरक्षितत्वेऽपि त्यक्तसंप्रदायैः कुदृग्भिः क्षोभितत्वमाह - बहु इति । बह्व्यः मिथो विरुद्धाः बहूनां वा मतयः, ताभिर्व्याघातः विविधा अभिव्याप्ता पीडा ; स्वारसिकधीविरोध इत्यर्थः । तेन दूरस्थितां बोद्धॄणां रजस्तमस्तारतम्यादबोधासमग्रबोधान्यथाबोधार्हामित्यर्थः ।
अबोधश्चायथाबोधस्तत्त्वबोधविरोधिनौ ।
अनिश्यितावबोधेऽपि तथाबोधकता स्थिता ।। 192 ।।
सद्भिर्यदि विगीयेत न संगृह्ये पश्चिमैः ।
न तन्मतानुसारश्च सत्यः स्याद्व्याजिहीर्षतः ।। 193 ।।
कुदृष्टिभिश्च बाह्यैश्च यदि वाभ्युपगम्यते ।
कः स्वपक्षतया रक्ष्यः परपक्षश्च को भवेत् ।। 194 ।।
तदत्र चतुरध्याय्यां साधनाक्षेपभागयोः ।
निदानमभिसंधाय निर्दिष्टं भेदतो द्वयम् ।। 195 ।।
	सुधा तु विरुद्धमतिदैत्यादिव्याघातभयात् दूरस्थिता । यद्वा कद्रूविजितायाः सुपर्ण्यास्तथा बहुमतिव्याघातदशायामात्मनिष्क्रयणार्थमाहर्तव्यतया दूरे तृतीयस्यां दिवि स्थिता । स्वव्याख्यानस्याप्यन्यैर्व्याघातादसासर्थ्यपरिहार इत्यत्राह - आनीताम् बुद्ध्यासन्ने स्वार्थे स्थापिताम् । एतेन व्याख्यातद्वतोः संबन्धः शोधितः । परेष्टव्यावहारिकसाधकव्यावृत्त्यै तद्व्यनक्ति - निजाक्षरैरिति । वचःप्रस्तावात्तदक्षराणि निजाक्षराणि, सूत्राक्षराणीति वक्ष्यमाणत्वात् । यथा विवरणम् - सूत्राक्षराणि यमर्थं  स्वरसतो बोधयन्ति स एव सांप्रदायिकः ; वक्तुः स्वसमीहितार्थवाचकशब्दप्रयोगव्युत्पत्तेः स्वरसतः परप्रत्यायनार्थत्वाच्छब्दप्रयोगस्य इति । बहूनां व्याख्यानानां मिथो व्याघाते व्याख्येयस्वारस्यं संप्रदायव्यवस्थापकमिति भावः । सुधा तु सोसाख्या सौपर्णाख्यानप्रसिद्धैर्गायत्र्यवयवैरमृताक्षरैः सहानीति । मदुक्तिभिरिति वार्थः । तन्त्रतः सुधासमाधिसिद्ध्यै तथानुक्तिः । सुधायाः सुमनसो देवा भोक्तारः । यद्वा गायत्त्त्र्यभिमानिसुपर्णानीतायाः सोमलतारूपेण परिणताया एकाहाद्युपयुक्ताया भौमाः सुमनसः प्रतिसमयं भोक्तारः । वचोरूपायास्तु ब्राह्मणा विविदिषन्ति इतिवत् चोदनानर्हव्यावृत्ताः सारासारविवेकज्ञाः इत्यादिना स्वेनैवान्यत्रोक्ताः । एतेन ब्रह्मविद्यासंप्रदानमपि शिक्ष्यते । श्रुतं ह्येतच्छान्दोग्ये - इदं वाव तज्ज्येष्ठाय पुत्राय पिता ब्रह्म प्रब्रूयात्प्रणाय्याय वान्तेवासिने नान्यस्मै कस्मैचन यद्यप्यस्मा इमामद्भिः परिगृहीतां धनस्य पूर्णो दद्यादेतदेव ततो भूयः इति । प्रणाय्यः प्रश्रितत्वानसूयुत्वऋजुत्वादिभिर्योग्यः । न हि भौमाः सुमनस इति भूसुरमात्रोक्तिर्युक्ता, अधीतवेदवर्णत्रयार्हत्वान्मीमांसायाः । स्वतो विदुषां स्वर्गादिभुवां प्रायो न सूत्रव्याख्यानापेक्षा ; सत्यमपि तस्यां विशालधीयोग्यैर्वृत्त्यदिभिस्ते चरितार्थाः ; अतो न वृथात्र भौमत्वोक्तिः । पिबन्तु ; अयत्नं सुखमनुभवन्तु । यत्नो हि सुधाया मन्थनतस्तदानयनतश्च । अन्वहम् ; अतिगम्भीरत्वादत्यन्तहृद्यत्वाञ्च ।
सुधेयं सूत्रकारेण हरिणेव समुद्धृता ।
आनीता भाष्यकारेण द्विजेन्द्रेणेति चाशयः ।। 196 ।। 
	भावद्बोधायनकृतां विस्तीर्णां ब्रह्मसूत्रवृत्तिं पूर्वाचार्याः संचिक्षिपुः ; तन्मतानुसारेण सूत्राक्षराणि व्याख्यास्यन्ते ।
	तथापि किमहर्दीपवदनुपकारकृतकरनिर्माणगौरवेण, अनुच्छिन्नाः शुद्धाः प्राजीनव्याख्याः प्रवर्त्यन्तां तत्राह - भगवद् इति । उत्पतिं प्रलयं चैव इत्याद्युक्ताध्यात्मबोधातिशयपरोऽत्र भावच्छब्दः ; तेन शबरशङ्करादिव्यावृत्तिः । विस्तीर्णत्वोक्तिरद्यतनैः दुस्तरत्वमभि
प्रैति । अत्र पूर्वाचार्या ब्रह्मनन्द्यादयः । तन्निबन्धनानामतिसंक्षेपाद्गहनत्वं सूचयति - संचिक्षिपुः इति । सूत्रस्थापितार्थपरैः ग्रन्थैरित्याशयः । परोक्तेरनाप्तसंप्रदायत्वं व्यञ्जयितुमाह - तन्मतानुसारेण इति । अल्पाक्षरमनल्पार्थम् , लघूनि सूचितार्थानि स्वल्पाक्षरपदानि च । इति सूत्राणां बह्वर्थसूचकाल्पाक्षरतया व्याख्यापेक्षत्वायाह - सूत्राक्षराणीति । प्रकृतिप्रत्ययोरक्लेशमभिप्रेत्याक्षरशब्दः । तेन सूत्राणि यथासंभवं द्रष्ट्व्यानीति परोक्तिरनास्थेया । उक्तं च भास्करैः - सूत्राभिप्रायसंवृत्या स्वाभिप्रायनिवेशनात् । व्याख्यातं यैरिदं सूत्रं व्याख्येयं तन्निवृत्तये ।। इति । अक्षरार्थमात्रं ब्रूमः, सूच्यं तु विश्शेषदुर्वचम् । अक्षरशख्त्यतिरिक्तः स्फोटो न कल्प्यः इत्यपि व्यङ्ग्यम् । व्याख्यास्यन्त इत्यत्रोपसर्गाभ्यां धातुना चाद्यतनबुद्ध्यनुगुणमनतिसंकोचविस्तरत्वं स्पष्टोक्तिश्च व्यज्यते । यद्वा वैशिष्ट्यं प्राबल्यं च निपातद्वयार्थः । पदच्छेदः पदार्थोक्तिः इत्यादि च भाव्यम् । अखिलेत्यादेरेतदन्तस्य सूत्रार्थो वर्ण्यते यत्र इत्याद्युक्तं भाष्यलक्षणं तदर्थसंग्रहात्तादर्थ्याञ्च सिद्धम् ।
अथातो ब्रह्मजिज्ञासा ।
	अत्रायमथशब्द आनन्तर्ये भवति । अतश्शब्दो वृत्तस्य हेतुभावे ।
	व्याख्यापेक्षत्वव्यक्त्यै सूत्रमुद्गृह्णाति - अथ इति । नन्वत्र अथातः इति पिण्डितं रूपमत्युत्पत्तेः पृथगर्थसंभवादंशान्तरनैरर्थक्याञ्च न युक्तम् / क्लिष्टगतिस्तु न गतिसद्भावे । अथशब्दस्यानन्तर्ये प्रसिद्धिः प्रकृष्टापि सोपयोगासाधारणवृत्तविशेषादृष्ट्यापोदिता । अत एव न प्रकृतादर्थान्तपरत्वं, कल्पद्वयादृष्टेश्च । प्रश्नस्त्वनर्थकोऽनुत्तरश्च । कार्त्स्न्यमनपेक्षितवचनम् ; एकदेशचिन्ता हि न शङ्कारूढा । तस्मादारम्भार्थकत्वं स्यात् । आरभते ह्यत्र सूत्रकारः । मङ्गलार्थकत्वं वा स्मर्यते हि - ओंकारश्चाथशब्दश्च द्वावेतौ ब्रह्मणः पुरा । कण्ठं भित्त्वा विनिर्यातौ तस्मान्प्राङ्गलिकावपभौ ।। इति ।
	तत्राह - अत्र इति । भवतिना अथशब्दस्य स्वारस्यानूक्तिः । अत्रायंपदाभ्यामपवादापोहः । अत्र वेदोत्तरांशविचार्यत्वार्थे सूत्रे । तेन यतः कुतश्चिद्वा भागान्तरसाधारणाद्वा कुतश्चिदानन्तर्योक्तेरानर्थक्यात् कर्मविचाररूपं वृत्तं विविनक्ति । अयम् - अथातो धर्मजिज्ञासा अथातः क्रत्वर्थपुरुषार्थजिज्ञासा इत्यादिष्विवातश्शब्दोपेतः । एतच्छब्दो हि प्रस्तुते स्वरसः ; विभक्तिश्चासौ हेतुत्वे । एवं सामान्यतः अत इत्यभिहिते ब्रह्मजिज्ञासया विशेषत आक्षिप्ते वृत्ते सत्यानन्तर्यस्वारस्यं नापोद्यते । अथातः इति समुदितप्रयोगनिरपेक्षसामर्थ्यव्यक्त्यर्थः अत्रायंशब्द इति केचित् । अत्रेत्यादिनैवार्थान्तराणामिहानन्वयः सूच्यते । तथाहि - 
मङ्गलार्थत्वं तावत्प्रतिक्षिपामः । तत् किमस्याविवक्षितार्थस्य सन्निधिमात्रेण, तद्वाचकतया वा ? नाद्यः - अबोधकस्य वाक्ये निबन्धायोगात् श्रुतिप्रयोजनमात्रस्य मङ्गलस्य पदान्तरार्थेऽनन्वयाश्च, विवक्षितार्थान्तरस्यापि सन्निध्युपजीवनोपपत्तेश्च । न द्वितीयः - द्योतकमात्रत्वात् अथ शब्दानुशासनम् इत्यादावर्थं वदद्भिरप्यधिकृतमित्यादिपदमध्याहारेणोक्तम् ; न त्वथशब्दवाच्यत्वमभिसन्धाय ; वाच्यत्वऽप्यत्र मङ्गलस्य वक्तव्या सङ्गतिः । मङ्गलाक्तेः प्रकृतौपयिकमङ्गलत्वेऽप्यनुनिष्पत्त्यैव तत्सिद्धिर्युक्तम् ।
मृदङ्गध्वनिनीतिं तु वक्ति माङ्गलिकस्मृतिः ।
प्रयोक्तुश्श्रोतुरप्येतौ मङ्गलप्रापकाविति ।। 197 ।।
	अन्यथा ब्रह्मशब्देनान्यपरत्वं, भिन्नत्वं वाक्यस्य, भवत्वित्यध्याहारश्च स्युः । अकृतकसर्वोत्तुङ्गमङ्गलतमतत्त्ववाचकत्वाद्ब्रह्मशब्दस्य । न चात्र हेतोस्साध्यस्य वा मङ्गलत्वमनूद्यते, विधीयते वा, नैरर्थक्यात् ; न ह्यत्र तद्विरुद्धत्वाशङ्का, अनिषेधात् । न्यायसूत्राणि संशयनिरासार्थानि ।
	ननु मङ्गलत्वं विचारस्य ख्याप्यताम्, अत एव तद्विधिरिति तत्मार्थता । तदापि मन्दम्, अत इति हेतुनैव नैराकाङ्क्ष्यात्, अधिकोक्तेरनुपयोगाञ्च । आरम्भार्थत्वमप्ययुक्तम्, नीरभ्यत इति शङ्कानुत्थानात् साध्यतया बुद्धस्यारम्भस्य कथनानर्थक्याञ्च ; न च जिज्ञासाया आरम्भयोग्यत्वमथशब्दो वक्ति, द्योतयति वा, अव्युत्पत्तेः आरब्धुमिति क्रियान्तरार्थक्रियानुपस्थानात् । अन्यथा समुञ्चयादिद्योतकेष्वपि समुच्चेतुमित्यादिविवक्षया योग्यपदान्वयप्रसङ्गात् । आरब्धव्येत्येव च पदमध्याहार्यम् ; तदा किं तदर्थेनाथशब्देन ? न चात्राध्याहारार्थद्योतनम्, साक्ङ्क्ष्तयैव तत्सिद्धेः प्रसिद्धप्रहाणेन क्लिष्टग्रहणायोगाञ्च । योगशब्दानुशासनयोरानन्तर्यमगत्या त्यक्तम् । अत्र तु न शास्त्ररम्भार्थतापि । अन्यो हि विचारः, अन्यदनुशासनम् । न च तस्यात्रोपादानम् । ननु ज्ञाप्यतया ब्रह्माधिक्रियताम् ; मैवम् - उपसर्जनश्रवणविलम्बात् व्याख्यानानुशासनशब्दाभावादेव जिज्ञासाशब्दस्य मीमांसापर्यायत्वाभावेन ज्ञाप्यतानुपस्थापनाञ्च । अत एव विचारः कर्तव्यत्वेन बोध्यतयाधिक्रियत इत्यपि न वाच्यम्, विचारारम्भणीयत्वस्थापनेनैव सिद्धे पदान्तरवैयर्थ्यात् अपेक्षिते सत्यनपेक्षितायोगात् उभयोक्त्या गौरवाञ्च । तस्मात्स्वारसिकमनपोदितमानन्तर्यमेवात्र स्थापितम् । अतश्शब्दस्य प्रकृतिर्धीस्थे वर्तिष्यमाणेऽपि स्यात् ; प्रत्ययश्च सार्वविभक्तिकः । अतोऽथ मौनम् इत्यादिष्वन्यार्थः । पञ्चम्यर्थोऽप्यनेकः । अतो नार्थविशेषसिद्धिरित्याह - अतश्शब्द इति । इहाप्यत्रा
यंभवतीनामनुषङ्गः, स्वारस्यात्, उत्तरपदसमभिव्याहारश्च प्राग्वत् । विचारितकर्मणां ब्रह्मविचारहेतुतया वक्ष्यमाणहेतुरनुपलम्भनिरस्तः । ब्रह्मविचारापेक्षया वर्तिष्यमाणस्य तु न तद्धेतुत्वम् । प्रयोजनमपि न स्वरूपेण हेतुः, मिथस्संश्रयात् । तदिच्छा तु वृत्तैव । प्रत्ययस्य च विभक्त्यन्तरार्थकत्वमपादानत्वादि च प्रकृतानुपयुक्तम् । अयमिति पदस्य स्वरूपमात्रमनुषज्यते । तेनाथशब्दयुक्तत्वमिह विवक्षितम् । न चैवं मिथस्संश्रयः ; शब्दस्वारस्ययोः स्वतस्सिद्धतया स्वरूपसिद्धो मिथोऽनपेक्षणात्, सहकारित्वमात्रस्यैव मिथोऽपेक्ष्यत्वाञ्च । अयमिति पदं वा नामुषञ्जनीयम् ।
	नन्वथातःपदयोरन्यतरेणालम् ; सूत्रं ह्येतत् ; मैवम् - प्रयोजनाधिक्यात् ; कर्मविचारव्यवधायकशास्त्रान्तरनैरपेक्ष्यद्योतनार्थत्वादथशब्दस्य । ब्रह्मविचार्यत्वहेतोरनन्यलभ्यप्रयोजनवत्त्वेनापातधीस्थस्य विशेषणविशेष्यांशासिद्धिव्युदासार्थत्वादतश्शब्दस्य । ब्रह्मविचार्यत्वहेतोरनन्यलभ्यप्रयोजनवत्त्वेनापादधीस्थस्य विशेषणविशेष्यांशासिद्धिव्युदासार्थत्वादतश्शब्दस्य ।
आनन्तर्येऽप्यहेतुत्वं हेतुत्वेऽपि विलम्बनम् ।
दृष्टिमिष्टं च तत्सार्थं द्वयं काण्डान्तरे यथा ।। 198 ।।
एकं जिहासतस्त्वत्र द्वितीयं हेयमापतेत् । 
स्वाधिकारं स्वहेतुं च विचारः स्वयमाक्षिपेत् ।। 199 ।।
तस्मादारम्भसूत्रेऽस्मिन् धर्मचिन्तादिसूत्रवत् ।
प्रायुङ्क्त प्रातिलोभ्येन प्रतिज्ञादित्रिकं पृथक् ।। 200 ।।
	अधीतसाङ्गसशिरस्कवेदस्य अधिगताल्पास्थिफलकेवलकर्मज्ञानतया संजातमोक्षाभिलाषस्य अनन्तस्थिरफलब्रह्मजिज्ञासा ह्यनन्तरभाविनी ।
	अत्र कीदृघ्वृत्तम्, यन्नियमेनापेक्ष्यम् ; कीदृक्च वर्तिष्यमाणम्, येन वृत्तविशेषाक्षेपः ; तयोश्च पौर्वापर्येऽपि कथं कार्यकारणमावः, तत्सिद्धौ च तृणारणिमणिन्यायः स्यात् । तयोरल्पास्थिरफलानन्तस्थिरफलशब्दाभ्यां संजातेत्यादिना च हेतुहेतुमद्भावव्यञ्जनम् । स्थितास्थिरशब्दाविह नाशराहित्यद्वत्त्वपरौ । कर्मज्ञानमीह निर्णयरूपम् । तस्याधिगतिः प्राप्तिः ; परीक्ष्य लोकानित्यादिभिरल्पास्थिरफलतयावगमो वा । अनुष्ठानद्वारा कर्मज्ञानस्य फलसम्बन्धः । अल्पास्थिरफलत्वं कर्मविशेषणं वा । मोक्षविश्रान्तविद्याङ्गकर्मव्यावृत्त्यै केवलशब्दः । अनन्तस्थिरफलशब्दः कर्मधारयवृत्त्या ब्रह्मविशेषणम् । बहुर्वीहितया वा 
परंपरया मोक्षहेतुभूतां जिज्ञासां विशिनष्टि । समित्युपसर्गेण हेतुनिरपेक्षमानन्तर्यं च सूच्यते । सांख्यादिशीलनजन्या दुःखदृष्टिमात्रजन्या वा मुमुक्षा हि समीजीं ब्रह्मचिन्तां न सूते । कर्ममात्रेऽनन्तफलदुराशायां निरस्तायां निवृत्ततत्प्रतिबन्धतया व्युत्पत्तिभूयस्त्वोपनिपतितधीवृद्ध्या च तीत्रतमे मोक्षाभिलाषे सामग्रीदशापन्ने ब्रह्मविचारविलम्बो च स्यादित्याशयः ।
विघ्नान्तरविहीने तु स्यादानन्तर्यमत्र नः ।
अतो नातिप्रसक्तिः स्यात्तथान्यैरपि सम्मतेः ।। 201 ।।
	अधीतेत्यादिना मुमुक्षोत्तम्भकमतान्तरशीलनानवसरज्ञापनम् । जिज्ञासोत्पादकफलापातधीवृद्ध्यै वेदमात्रनियतव्युत्पत्तिविशेषसिद्ध्यै वा निष्कारणः षडङ्गो वेदोऽध्येयः इत्यादिसिद्धसाङ्गत्वोक्तिः । अङ्गग्रहणं विचारप्रयोजकस्य प्रयोजनालोचनस्य सिद्ध्यर्थम् इति तूलिका । फलाधिक्याद्विशेषं गृह्णता सशिरस्कशब्देनाध्ययनविधौ स्वाध्यायशब्दस्य नियतक्रमभागद्वयविषयत्म्, तद्विचारार्थायास्त्रिकाण्ड्या ऐकशास्त्र्यम्, क्रमश्च सूच्यते । न ह््यध्ययनविध्यनालीढंशिरः, येन  न विचार्यं स्यादिति भावः । वेदशब्द इह पुरुषार्थतदुपायादिबोधनार्हत्वं व्यनक्ति । तत एव विचारेच्छाजनकापातधीसिद्धिः । षष्ट्यन्तपदाभ्यामधिकरिनिष्कर्षः ।
	यदुक्तं कैश्चित् कर्मसूत्रव्याख्यारम्भे - * प्रसिद्धोऽप्यथशब्दादेः किं पदार्थोऽत्र वर्णितः । प्रदर्शनार्थमित्येके केचिन्नानार्थवादिनः ।। समुदायादवच्छिद्य भवदासेन कल्पितात् । शक्तितोऽवयवस्यैव वर्णयन्त्यष्टमादिवत् इति । तदीह नातीव पेशलम् ; प्रसिद्ध्यपवादशङ्कायां पदद्वयव्याख्यानस्यावतारितत्वात् ।।
	ब्रह्मणो जिज्ञासा ब्रह्मजिज्ञासा । ब्रह्मण इति कर्मणि षष्ठी, कर्तृकर्मणोः कृतीति विशेषविधानात् । यद्यपि संबन्धसामान्यपरिग्रहेऽपि जिज्ञासायाः कर्मापेक्षत्वेन कर्मार्थत्वसिद्धिः ; तथाप्याक्षेपतः प्राप्तादाभिधानिकस्यैव ग्राह्यत्वात्कर्मणि षष्ठी गृह्यते ।।
	तृतीयपदेऽपि वृत्तेरनेकधा सम्भवे विशेषव्यक्त्यै विगृह्णाति - ब्रह्मणो जिज्ञासा इति । अत्र हि व्यासस्तावत् न घटते, जिज्ञासानन्वयात् ; अत एव न कर्मधारयः, सामानाधिकरण्यार्हत्वेऽपि विशेषणविशेष्यव्यत्यासा, विवक्षितानुपयोगाञ्च । द्वितीया तु कृद्योगापोदिता । ब्रह्मणस्सर्वहेतुतया तृतीयासमाससंभवेऽपि विषयाद्युक्तिर्वृत्तविशेणाक्षेपश्च न स्यात् । तादर्थ्ये चदुर्थ्यास्त्विह समासः प्रतिषिद्धः,  तादर्थ्यसमासे प्रकृतिविकृतिग्रहणं कर्तव्यम् इति 
काल्यायनोक्तेः । आहुश्च -  प्रकृत्या विकृतिर्यस्माञ्चतुर्थ्यन्ता समस्यते । तदार्थ्ये यूपदार्वादौ तेनास्मिन्न समासता ।। इति । तथा न संप्रदानत्वमपि, ब्रह्मणः संप्रदानत्वाभावात् । सप्तमीसमासेऽपि विषयत्वमात्रं सिध्येदिति भावः । तदिह समासग्राह्यभावतः । विभक्त्यर्थस्य सान्निध्याद्व्याख्यातुमिह युज्यते ।। इति ।
	अपादानादिः पञ्चम्यर्थो वाक्यानन्बितः, अध्याहारसापेक्षश्च । प्राधान्येन कर्तृत्वानुपपत्तिः तद्विजिज्ञासस्व इत्यादिकमनुसरता ब्रह्मण इत्यनेनैव सूचिता । न हि मुख्यं ब्रह्म स्वमन्वद्वा जिज्ञासेत, स्वतस्सर्वदर्शित्वात् । उक्तं च न्यायतत्त्वे - यो वेत्ति युगपत् सर्वं प्रत्यक्षेण सदा स्वतः । इति । किंचिञ्ज्ञस्तु कर्ता न वक्तव्यः, अधीतवेदस्य तदर्थं निर्णिनीषोरादितः प्रभृत्यनुवृत्तेः । कर्मत्वोक्तावीप्सिततमतया प्राधान्येन विषयत्वं प्रयोजनत्वं च सिध्येत् । अतः सदपि स्वस्वामिभावादि अत्र न वक्तव्यमिति भावः । तथाऽप्यस्तु सामान्यतः प्राप्ता शौषिकी षष्ठी ; विशेषस्त्वौचित्यलब्धेरवाच्य इत्यत्राह - कर्तृकर्मणोः इति । संबन्धविशेषेऽपि षष्ठीविधौ सिद्धे, साकाङ्क्षसूत्रोक्तात् निराकाङ्क्षासूत्रोक्तं युक्तम् । तत्र विशेषयोर्विधिसाम्येऽपि कर्तुः सकर्मकाकर्मकसाधारण्यात्, इह च कर्त्रर्थत्वायोगात् असाधारणाकाङ्क्षिततमकर्मोपस्थापनमुचितमिति भावः ।
	ननु किम् अर्थलभ्ये शब्दव्यापारेण ? न चैवं प्रतिपदानुशासनवैयर्थ्यम्, तस्य कर्मादिविवक्षायामपि द्वितीयानिषेधेन षष्ठीसाधुत्वे तात्पस्यात् । अतो विशेषविधिर्न शैषिकषष्ठीमपवदेत्, तद्ग्रहे च व्यवहितसंबन्धस्यापि तदन्तःस्थितेर्ब्रह्मानुबन्धिनामुपायादीनामपि जिज्ञासासंबन्धात् तत्कर्मत्वस्य चार्थसिद्धेः कृत्स्नशारीरकार्थविचार्यत्वसूचनमधिकं प्रयोजनमित्यत्राह - यद्यपीति । परिग्रहः - परितो ग्रहः, सानुबन्धग्रहणम् । उत्तरग्रन्थे तु गृह्यते इत्युक्त्या अनुबन्धिसंबन्धस्याशाब्दत्वमात्रमभिप्रेतम् । कर्मापेक्षत्वेन - सकर्मकतया प्रथमं कर्माकाङ्क्षाजननस्वाभाव्यात् । कर्मार्थत्वसिद्धिर्नाम कर्तृत्वव्युदासेन षष्ठ्याः कर्मारव्यविशेषेऽर्थतः पर्यवसानम् । परप्रत्यायनार्थे प्रयोगे विलम्बितधीहेतुर्न ग्राह्य इत्यभिप्रायेणाह - तथापीति । न ह्यत्र अर्थलभ्ये शक्तिक्लृप्तिः, किं तु आक्षेप्याद्वरं क्लृप्तशक्तिकशब्दोक्तमित्युच्यते । ननु आक्षेपतः - इत्युक्तमयुक्तम् ; आकृत्यधिकरणनीत्या सामान्यशक्तेः विशेषपर्यन्तत्वस्य वक्ष्यमाणत्वात् । मैवम् - सा हि विशेषमात्रमुपादत्ते, न कर्मत्वादिकम् ; न हि गोशब्दशक्तिर्विशेषतः खण्डत्वादि गृह्णति । न चात्र आभिधानिकग्रहे (ऽपि) अनुबन्धित्याग इति भ्रमितव्यम् ; सामान्यतो धीस्थानुबन्धिविषय्वात् सर्वत्र जिज्ञासायाः । एवमपि आक्षेपः 
स्वीकृत इति चेत्, सत्यम् - अन्यतरकर्भत्वस्यापि शाब्दत्वमुभयकर्मत्वाक्षेपात् वरम्, किमुत प्रधानांशकर्मत्वस्याक्षेपात् । एवकारः शीघ्रधीहेतोर्बलीयस्त्वं व्यनक्ति । कथं ब्रह्मणः कर्मत्वं शाब्दम्, धातोः कर्मणः समानकर्तृकादिच्छायां वा इति ज्ञानस्यैव कर्मत्वात् ; मैवम् - सन्नन्तत्वेऽपि प्रकृत्यनुसारेण सकर्मकत्वाकर्मकत्वविभागः । अत एव हि प्रकृत्यर्थकर्मापेक्षया कर्तृकर्मणोः इत्यनुशिष्टिः ; धर्मो जिज्ञासितव्यः इत्यादौ च धर्मादेरभिहितकर्मत्वम् ।
	ननु तथापि नाभिधानिकत्वम्, उपपदविभक्तेरर्थाभावात् ; प्रयोगमात्रात् तस्याः सार्थत्वे गाव्यादावपि प्रसक्तेः । न च तत्र शक्तिरस्ति ।
न शब्दशक्तिर्गाव्यादौ गोपदं स्मार्यते ततः । 
बुद्धिस्थेनैव तेनाथ गोजातिः प्रतिबुध्यते ।। 202 ।।
	आप्तप्रयोगस्तु अनर्थकत्वेऽपि साधुत्वात् स्यात्, अन्यत्रापि तथादृष्टेः, सम्मतेश्च । अनुशिष्टिश्च तावद्विशेषव्यकत्यर्था । तत्तदर्थधियस्त्वन्यथा सिद्धेः, अन्यलभ्ये शक्तेरकल्प्यत्वात्, गत्यन्तराञ्च बहुशक्तिकल्पनायोगात्, न शक्तिरौपयिकी ; तन्न - यथा कर्तृकरणयोः इत्यादिवशात् कारकविभक्तिः सार्था अनेकार्था च, तथा कर्तृकर्मणोः कृति इत्यादिबलात् । तथाऽपि न शक्तिभङ्गः । पदान्तरसंनिधिरत्र शक्तिं व्यनक्ति, न त्वाधत्ते ; यथा नानार्थगवादिशब्देषु । यद्वा अत्र अनाभिधानिकत्वेऽपि विशेषानुशासनानुमतवृत्तिविशेषवद्विभक्तिसिद्धस्य शाब्दसमत्वं व्यञ्जयितुम् आभिधानिकत्वोक्तिः । कर्मत्वस्य सूत्राभिधानसिद्धत्वमाभिधानिकशब्देन प्रतीयते ; उपपदस्वरूपविमर्शस्य पदबोध्यविमर्शात् अविलम्बितत्वा़ञ्च ।
	ननु न विग्रहवदिह समस्ते विभक्तिरस्ति, येनाभिदध्याल्लक्षयेद्वा । न चाप्रयुक्तापि स्मुताभिधत्ताम्, प्रयोगस्यापि तद्धीमात्रार्थत्वादिति वाच्यम् ; समासतोऽर्थबुद्धौ विभक्तिस्मरणनियमे मानाभावात्, सर्वत्र च लक्षणाद्युच्छेदप्रसङ्गात् । षष्ठ्या चाभिधानमिति तद्भिदा । तदेवमभिधायकाभावे कर्मत्वस्य कथमाभिधानिकत्वं तत्समत्वं वा ? 
मैवं संबन्धसामान्ये कर्मत्वे वा समीहिते । 
विभक्तिलोपात्सोढव्या प्रकृत्यैव हि लक्षणा ।। 203 ।।
	अथासुशासनाधीससिरूढलक्षणाया अभिधानसमत्वाच्छाब्दत्वमिति मतम्, कर्मार्थत्वेऽपि समम् । एवं तु केचित् - व्यासे समासे च सविभक्तिकाविभक्तिकशब्दयोः दधिदध्य््शब्दन्यायेन सैव शक्तिः ; अतो लुप्तविभक्तिकयापि प्रकृत्या संबन्धो न लक्ष्यः, वाच्यसंब
न्धिनि वस्त्वन्तरे वृत्तिर्हि लक्षणा, न च संबन्धस्संबन्धी । कर्मत्वादिश्च संबन्धरूपः । एवं स्वपरनिर्वाहकतया संबन्धफलसिद्धावपि तथा विवेकरहितानामप्यत्र प्रकृत्या विभक्त्यर्थधीर्दृष्टा ; सन्नपि चाजानतः संबन्धो न लक्षणाहेतुः, अतिप्रसङ्गात् । अतः प्रयोगस्यानन्यथासिद्धेरन्यथासिद्धिशङ्कायाश्चानुशासनेनोपरोधाद्विभक्त्यर्थः समासेऽप्यभिधेयः । एवं विभक्तिव्यतिरिक्तलोपेष्वपि नीतिः । ननु निषादस्थपतिशब्दे विभक्त्यर्थलक्षणादोषापनुत्त्यै षष्ठीसमासस्त्यज्यते ; तत्कथमाभिधानिकत्वम् । तन्मुख्यत्वे तु क्लृप्तकल्प्यविरोधे क्लृप्तस्यैव ग्राह्यत्वान्नान्यत्राधिकारक्लृप्तिः ; मैवम् - सामानाधिकरण्यस्य प्राग्वैयधिकरण्यतः । अविलम्बितधीयोगात् प्राबल्यं प्रतिपादितम् ।। इति न्यायेन शैघ्र्याच्छाब्दव्यवहारः । अथानुशासनस्वारस्यादर्थः ; तर्हि यथानिर्णये तु नादरः, अर्थाविरोधादिति । उपपदविभक्तावुक्तमिदं समासेऽपि भाव्यम् ।
सोऽयं वैभववादो वा परमार्थोक्तिरेव वा ।
आभिधानिकतोक्तिस्तु युक्ता धीशैघ्र्यबोधनात् ।। 204 ।।
	न च प्रतिपदविधाना च षष्ठी न समस्यते इति कर्मणि षष्ठ्याः समासनिषेधः शङ्कनीयः, कृदयोगा च षष्ठी समस्यते इति प्रतिप्रसवसद्भावात् ।
	एवं कर्मणि षष्ठ्यामनौचित्यं निरस्तम् । तत्र समासनिषेधशङ्कामपि निरस्यति -  न च इति । कर्मणि षष्ठ्या इत्यनेन साधारणः प्रतिपदविधानीशब्दस्सङ्कोचार्ह इति सूच्यते । ज्ञोऽविदर्थस्य करणे इत्यनुशिष्टायामेव समासापवादः ; अवेदनार्थस्य जानातेः जागतेः कृद्येगः क्वचित्सन्नपि तत्र करणषष्ठ्या अनपेक्ष्यः ;  सर्पिषो जानीते इत्युदाहरणात् । निषेधस्य सङ्कोचमाह - कृद्योगा इति प्रतिप्रसवोऽपवादनिरासः, तस्य सद्भावात् । न केवलं प्रयोगदृष्ट्येति भावः । एवमैकपद्यहेतुस्समासः प्रथमं व्याख्यातः ।
	ब्रह्मशब्देन च स्वभावतो निरस्तनिषिलदोषोऽनवाधिकातिशयासंख्येयकल्याणगुणगणः पुरुषोत्तमोऽभिधीयते ।
	तत्राद्यप्रकृत्यंशस्य यौगिकार्थनिमित्तत्वश्रुतेः अन्यत्रापि यथादृष्टि मुख्यत्वशङ्काम्, निर्विशेषचिन्मात्रभोक्तृभोग्यनियन्तृसमष्टितदंशिसन्मात्रादिपरेष्टार्थम्, स्वेष्टे चोपचारवृत्तिं क्षिपन् सर्वतः परिबृढत्वाय बृहत्त्वबृंहणत्वे चानवच्छिन्ने विवृणोति - ब्रह्मशब्देन च इति । चस्त्वर्थः शङ्कानिरासे । स्वभावतः इत्यादिना परकल्पितैः सदोषत्वनिर्गुणत्वावाच्यत्वावैद्यत्वैरजिज्ञास्यत्वप्रसङ्गोऽपास्तः । निरस्तनिषिलदोषत्वं च बृंहणत्वोपयुक्तो बृहत्त्वविशेषः । 
गुणादिविधिनिषेधयोरुत्सर्गापवादादिनीतिविषयत्वं विशेषणद्वयेन व्यञ्जितम् ।
विशेषविधिबाधेन तदन्यार्थत्वकल्पनात् ।
सामान्यवृत्तिसङ्कोचं वरं नीतिविदो विदुः ।। 205 ।।
	परपक्षे तु मिथ्यात्वसत्यत्वविवादेऽपि निरस्यत्वेनाभिमतानां दोषाणामारोपतः उपाध्यवच्छेदतः स्वाभाविकांशतो वा परब्रह्माश्रयत्वात् तत एव सार्वज्ञ्यादिभङ्गाञ्च जिज्ञास्यत्वायोगः श्रुत्यादिकोपश्च स्यादिति भावः । स्वरूपतो नामान्तरभजनार्हावस्थावन्तोऽचित्पदार्थाः ; तदभावेऽपि क्लेशादिमन्तो बद्धाः ; कतिपयक्लेशादिरहिता मुमुक्षवः ; तदत्यन्तोच्छेदवन्तो मुक्ताः ; तदत्यन्ताभाववत्त्वेऽपि पराधीनतथात्वा नित्याश्च बुद्ध्यवतारक्रमेण निरस्तनिखिलदोष इत्यादिमुखेन प्रथमे विशेषणे व्यवच्छेद्याः । तत्र स्वभावत इति पदेनानादित्वविवक्षायां मुक्ताः, अनन्याधीनत्वविवक्षायां नित्याश्च व्यावर्त्यन्ते । द्वितीयेऽपि ते सर्वे । अन्यासंभाव्यगुणविधेः नित्या एव वा । तेषां ज्ञानादेर्ब्रह्मसाम्येऽपि हि पराधीनत्वं सिद्धम्, शक्तिस्तु ततो न्यूना । वक्ष्यति च सत्यादिवाक्ये अनन्तपदव्याख्याने - सातिशयस्वरूपगुणा नित्या व्यावृत्ताः इति । न हि ते विश्वव्यापिनः ; नापि सर्वशरीरिणः । अतिशयशब्देन धातूक्ता बृद्धिरतिशायनमिति व्यञ्जितम् । अनवधिकविशेषणेन शतगुणितोत्तरक्रमप्रदर्शितनिरतिशयदशाशिरस्कत्वोक्तिः, ईश्वरस्य ज्ञानानन्दादिगुणयोगः कादाचित्कः, तच्छक्तिस्तु नित्या इति पक्षः स्वभावत इति पदानुषङ्गात् प्रतिक्षिप्तः । ज्ञानाद्येकैकगुणविततिरूपावान्तरगुणवर्गख्यापनाय गणशब्दः । उक्तं च षाङ््गुण्यविवेके - तवानन्तगुणस्यापि षडेव प्रथमे गुणाः । यैस्त्वयेव जगत्कुक्षावन्येऽप्यन्तर्निवेशिताः ।। इति ।
	अनवधिकातिशयशब्दोऽत्र गणं विशिंषन् प्रत्येकमतिशयपरश्रुत्या विदुषी परिषद् इति न्यायाञ्चार्थतो गुणान् विशिनष्टि । अन्यथान्यपदार्थासिद्धिः । सत्यां गतौ व्यधिकरणबहुव्रीह्ययोगः । शैलजन्मा इत्यादिषु आगत्यातत्स्वीकारः । एतत्सूत्रसंवादिनाया  परीक्ष्य इथ्यादिश्रुत्या ब्रह्मपुरुषशब्दोक्तजिज्ञास्यनिष्कर्षम् सर्वोपनिषदां पुंसूक्तैकार्थ्यम्, ईश्वरस्याध्यस्तब्रह्मांशत्वासम्भवम्, ईदृशस्य गीतानिरूक्त्या प्रकृत्यादेर्देवतान्तरेभ्योऽपि विशेषव्यक्तिं चाभिप्रेत्याह - पुरुषोत्तम इति । अवधारणमिह ग्राह्यम् ।
	यद्यप्यत्र समानाधिकरणसमासे पौर्वापर्यव्यत्ययः ; निर्धारणे तु षष्ठ्या न समासः । तथापि द्वाविमौ पुरुषौ इत्यारभ्य उत्तमः पुरुषस्त्वन्यः इत्यधमप्रतियोगित्वोक्त्या संबन्धिशब्द
तया समासः स्यात् । अक्षरादपि चोत्तमः इत्यनेन पञ्चमीसमासो वा सूच्यते । योगविभागस्तु यथाप्रयोगमिष्टः । अत एव सप्तमी निर्धारणेऽपि समस्यते । नकोत्तमादिशब्दाश्चैवं शाब्दैः निर्व्यूढाः । रूढ्या तु कामं पुरुषोत्तमोऽस्तु इति वदन् श्रुत्यादिबाध्यः, अतोऽस्मि लोके वेदे च प्रथितः पुरुषोत्तमः इति सर्वविदुक्तेः । अभिधीयते - मुख्यवृत्त्या विषयीक्रियते । एतेन तदेकानाम्नो ब्रह्मशब्दस्य तत्रैव लक्षणामिच्छन्तो निरस्ताः, रूढिविषये क्वचिल्लक्षणां वदन्तश्च निरस्ताः ।
	सर्वत्र बृहत्त्वगुणयोगेन हि ब्रह्मशब्दः । बृहत्त्वं च स्वरुपेण गुणैश्च यत्रानवधिकातिशयं सोऽस्य मुख्योऽर्थः । स च सर्वेश्वर एव । अतो ब्रह्मशब्दस्तत्रैव मुख्यवृत्तः । तस्मादन्यत्र तद्गुणलेशयोगादौपचारिकः, अनेकार्थकल्पनायोगात् भावच्छब्दवत् ।
	ननु गवादिशब्दवज्जातिद्वारा, पाचकादिवत् क्रियाद्वारा, डित्थादिवद्यदृच्छया वान्यत्रापि मुख्यता स्यादित्यत्राह - सर्वत्र इति । प्रकृत्यादिष्विव ब्रह्मशब्दस्थलेष्वित्यर्थः । तेषु मिथो विषमेषु तदन्यव्यावृत्ता जातिः क्रिया वा न दृष्टा । बृंहणत्वं तु बृहत्त्वापेक्षम् ; अतस्तन्निमित्तत्वे गौरवम् । बृहत्त्वं च किञ्चितत्र तत्र प्रकृतं विवक्षितं च । ब्रह्मशब्दवृत्तिद्वारा तन्निरुपाधिकवृद्धिरूपधात्वर्थप्रसिद्धिश्च नोपेक्ष्या ; अतस्सम्भवद्गत्यन्तरे न यदृच्छापीति भावः । हिः प्रसिद्धौ हेतौ वा । तर्हि बृहच्छब्दवदसौ बृहत्त्वमात्रनिमित्तः स्यात्, नेत्याह - बृहत्त्वम् इति । सर्वतः बृहत्त्वमसङ्कोचात् स्वरूपतो गुणतश्चेत्युच्यते । तेन परिच्छिन्नस्वरुपाणां गुणबृहत्त्वरहितस्य गुणादेश्च व्यवच्छेदः । अस्येत्यनेन बृहच्छब्दाद्व्यावृत्तिर्दर्शिता । न ह्यसौ इत इदं ब्रह्म इत्यवधिनिर्देशं तरप्तमप्प्रयोगं सहते । सर्वं खल्विदं ब्रह्म सर्वं प्रोक्तं त्रिविधं ब्रह्ममेतत् । त्रयं यदा विन्दते ब्रह्ममेतत् इत्यादिष्वन्येषां तच्छरीरतया देवोऽहमित्यादिवत् सामानाधिकरण्यम् ; न तु तत्तद्वस्तुषु ब्रह्मशब्दप्रयोगः । त्रैविध्योक्तिश्च प्रेरितृत्ववैशिष्ट्यं भोक्तृभोग्यवैशिष्ट्यं चापेक्ष्य । नारायण परं ब्रह्मेत्यत्र परमिति विशेषणं त्वौपचारिकव्यावृत्त्यर्थम् ; अतो बृहत्त्वमात्रं नास्य निमित्तमिति भावः । प्रयोगनियत्या तत्र तत्र काष्ठाप्राप्तबृहत्त्वं स्यादित्यत्राह - स च इति । अपरिच्छिन्नबृहतत्वाश्रय इति यावत् । सर्वेश्वर इति समाधिकदरिद्रत्वादि8ुत्व्यञजनी समाख्या, अजस्सर्वेश्वर इति तन्नामपाठात् । एकस्यैव सर्वनियमनादिरूपं निरतिशयबृहत्त्वं शास्त्रोक्तम् ; तदन्येषां तु तादधीन्यात्तत्त्वं तादक्त्वमपि 
नास्तीत्यवधारणाभिप्रायः । अन्यत्र निमित्तासम्भवान्नैमित्तिकासम्भवस्य फलितत्वमाह - अत इत । अतं तत्तद्वाचकत्वाभावे सम्बन्धगुणयोगयोश्च सर्वत्र सम्भवे क्वचित्प्रकृत्यादिषु नियतप्रयोग इत्याह - तस्मात् इति । अयं भावः - न ह्यत्र सम्बन्धमात्राल्लक्षणा ; न च किञ्चित्साम्याद्गौणी वृत्तिः ; किं तु तद्गुणोनिरतिशयबृहत्त्वम्, तल्लेशोऽपि लोकोत्तरबृहत्त्वम्, तन्निबन्धनोपचारनियमान्नातिप्रसङ्गः । प्रयुञ्जते च यथेष्टं स्तुतिनिन्दाभिप्रायेण मुख्यासन्ने तद्गुणप्रकर्षयोगिनि च चच्छब्दं नामतयेति । ननु मुख्ये लभ्ये नोपचारः । न चावयशक्तित्वाद्ब्रह्मशब्दस्यैकत्राप्यन्या शक्तिर्न कल्प्या, किमुतानेकत्रेति वाच्यम् ; तादृशस्यापि प्रयोगनियत्यै रूढेः कल्प्यत्वात् । पङ्कचादिषु पद्मत्वादिवच्चैकं नियामकं न दृष्टम् । अतो यावत्प्रयोगं शक्तिर्भेद्येत्यत्राह - अनेक इति । क्लृप्तशक्तेश्शब्दस्य प्रयोगविमर्शे हि प्रथमं मुख्यानुसारः । शक्तिपरीक्षायां त्वेकविषये शक्त्या प्रयोगान्तरान्यथासिद्धौ न शक्त्यन्तरं कल्प्यम्, गौरवात् । अन्यथोपचार एव लुप्येत । अस्ति चासाविति गौणमुष्याधिकरणे स्थापितम् । क्वचित्तु अगत्या अनेकशक्तिक्लृप्तिरित्याशयः । 
नैघण्टुकैस्त्वनादृत्य शब्दनिष्कर्षणं गिराम् ।
प्रयोगप्रौढिशिक्षार्थं पठ्यतेऽनेकनामता ।। 203 ।।
	यदत्र नियामकतयोक्तं लोकोत्तरबृहत्त्वं, तेनैवैतेन निमित्तेनान्येष्वपि मुख्यत्वं स्यात्, अन्यथा विपरिवर्तः किं न स्यादित्यत्र दत्तोतरत्वमभिप्रयम्, प्रत्यक्षेऽपि विसंवादो येषां कस्स्वयमुत्तरम् । तेभ्यो दद्यादिति ज्ञात्वा वृद्धानां मतमब्रवीत् । इति न्यायात् पुराणोक्तीः निदर्शयति - भगवच्छब्दवत् इति । तत्र शुद्धे महाविभूत्याख्ये इत्यादिना, अन्यत्र ह्युपचारतः इत्यन्तेन भगवच्छब्दस्य यौगिकार्थपौष्कल्यवत्येव मुख्यत्वमुक्तम् ।
	पुराणान्तरेऽपि - भगवानिति शब्दोऽयं तथा पुरुष इत्यपि । निरुपाधी च वर्तेते वामुदेवे सनातने ।। इति ।।
	दार्ष्टान्तिकमपि गारुडे स्थापितम् -  वेदे भूरिप्रयोगाच्च गुणयोगाच्च शार्ङ्गिणि । तस्मिन्नेव ब्रह्मशब्दो मुख्यवृत्तो महामुने इत्यारभ्य, यस्मिन्प्रयुज्यमानं तु गुणयोगस्सुपुष्कलः । तत्रैव मुख्यवृत्तोऽयमन्यत्र ह्युपचारतः  ।। इिति ।।
	तापत्रयातुरैरमृतत्वाय स एव जिज्ञास्यः । अतस्सर्वेश्वर एव जिज्ञासाकर्मभूत ब्रह्म । ज्ञातुमिच्छा जिज्ञासा । इच्छाया इष्यमाणप्रधानत्वादिष्यमाणं ज्ञानमिह विधीयते ।
	अस्त्वेकत्रैवास्य शक्तिः ; अस्मिन् सूत्रे भेदकाभावादमुख्यत्वं किं न स्यादित्यत्र, 
नास्ति भेषजमन्यत्र नारायणरसायनात्, वासुदेवं परित्यज्य योऽन्यं देवमुपासते । तृषितो जाह्नवीतीरे कृपं रवनति दुर्मतिः ।। इत्यादिप्रमाणगत्या प्रत्याह - ताप इति । न ह्यत्र मुख्यस्य बाधः, भगवतः स्वतन्त्रस्वामित्वात् । अस्वतन्त्रस्यान्यस्य चायम् अर्थः सिद्धः, जुष्टं यदा पश्यत्यन्यमीशमित्यादिभिस्सोपंबृहणैः परोपास्तेरेव तापत्रयनिवर्तकत्वोक्तेः । स एव मन्तव्योऽन्वेष्टव्य इति विचार्यत्वेन श्रुत इति भावः । अनेकार्थत्वेऽपि ब्रह्मशब्दस्यास्मिन् प्रयोगे असावेवार्थ इत्याह इति विवरणं त्वन्वारोहेऽपि विशेषदाढर्यपरम् । जातिगुणादिनिमित्तत्वबहुरूढत्वपक्षेष्वपि हि समभिव्याहृतपदान्तरोदेरर्थविशेषस्सिध्येत् । यद्वा मुख्यामुख्ययोस्तन्त्रेणानेकार्थत्वानूक्तिः । अमृतशब्देनैवकारेण च तमेवं विद्वानमृत इति, तमेवं विदित्वा इति च वाक्यद्वयसूचनात् द्वयोरविरोधः रव्यापितः । ननु प्रत्यगात्मन्यपि सोऽन्वेष्टव्य इत्यादिदर्शनात्, नात्मा श्रुतेः इत्यादौ तस्यापि निरूपयिष्यमाणत्वाच्च स एवेत्यवधारणमिहाशक्यम् । तदिदं निगमनमुखेन व्युदस्यति - अत इति । शब्दशक्त्या प्रस्तुतार्थस्वाभाव्याञ्चेत्यर्थः ।। तदुभयं सर्वेश्वर इत्यादिपदद्वया भिप्रेतम् । जिज्ञासाकर्मभूतं जिज्ञासया प्राप्तुमिष्टतममित्यर्थः । प्रधानतया ह्यत्र जिज्ञास्यः परः । तद्भक्त्यारोहायाहंग्रहोपास्तौ विशेषणतया बोद्धुं च स्वात्मापि चिन्त्यः । प्रजापतिवाक्यादिषु च प्रत्यगात्मज्ञानं प्रकृतपरविद्यार्थतयैवोच्यत इति वक्ष्यते ।
	सन् इहानिच्छार्थः इच्छार्थो वा ? नाद्यः - गुप्तिजिकिद्भ्यस्सन् इत्यादावपाठात् । न द्वितीयः - विचारे विवक्षिते तदिच्छाभिधानविरोधात् सूत्रलक्षणविरोधात् उपचारायोगाच्च इत्यत्राद्यमनभ्युपगत्यान्त्यं समर्थयितुं विगृह्णति - ज्ञातुमिति । ननु प्रत्ययार्थप्रधाने जिज्ञासापदे ज्ञानस्य निमग्नत्वान्न विधेयत्वम्, इच्छा तु न पुरुषतन्त्रा, न च सा स्वज्ञानजन्या, विषयानुकूल्यधीनिघ्नतया तदभावे तदनुपपत्तेरप्रतीयमाणत्वाच्चेत्यत्राह - इच्छाया इति । स्वविषयसिद्ध्यर्थतया इच्छारूपक्रिमायाः प्रोक्षणादेरिव स्वकर्मप्रधानत्वं सिद्धम् । धातोः कर्मणः इत्यत्र च धात्वर्थस्य प्राधान्यमार्थं ग्राह्यम् । अप्राप्तमेव विधेयम् । अत इच्छावाचिना तत्संबन्धिविवक्षात्र न युक्तेति भावः । तर्हि ज्ञानमात्रं वाच्यम्, किमजागलस्तनकल्पेन प्रत्ययेनेत्यत्र अधिकमधिकमर्थं सूचयतीति नीत्या प्रत्युक्तिः - इष्यमाणमिति । सन्दिग्धसप्रयोजनविषयतया रागप्राप्तं विचाररूपं ज्ञानं नोपासनादिवद्वैधमिति सूचनात्सार्थकः सन् इत्याशयः । ज्ञान शब्दश्चात्रौचित्यात् उक्तविशेषपरः । रागविषयफलरूपज्ञानमुखेन विचाराक्षेपक्लृप्तिस्तु न युक्ता, धीविलम्बात्, 
विवक्षितस्य च साक्षाद्वक्तुं शक्यत्वात् ।
	इह मीमांसाख्यशास्त्रोत्तरभागारम्भे । एवमेव हि अथातो धर्मजिज्ञासा इत्यादिष्वपीति भावः । ननु रागप्राप्ते विचारे कथं विधीयते इत्युक्तिः, नाप्यत्र गुर्वभिगमनादिनियमांशापेक्षया विध्युक्तिः ; न्यायायुपयोगात्, तादृशनियमनिषेधेन पूर्वपक्षानुत्थानाञ्च । मैवम् - रागप्राप्तस्याप्यनारभ्यत्वभ्रमे तन्निषेधपरत्वादत्र विधिशब्दस्य, 
जातापि हि विचारेच्छा पूर्वपक्षोक्तयुक्तितः ।
सीदन्त्युत्तभ्यते युक्त्या सिद्धे व्युत्पत्तिपूर्वया ।। 207 ।।





 




	















 




