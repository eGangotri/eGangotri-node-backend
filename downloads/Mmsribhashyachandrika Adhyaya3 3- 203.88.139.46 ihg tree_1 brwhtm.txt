अथ तृतीयाध्याये तृतीयः पादः ।।
(3.3.1) सर्ववेदान्तप्रत्ययाधिकरणम्
<3.3.1>
अथोक्तार्थानुवादेन पादसंगतिमाह - उक्तमित्यादि।इदानीं ब्रह्मोपासनानामिति।
अयमाशयः । पर ब्रह्मणःउभयलिंगत्वानन्तविभूतिमत्वसर्वपरत्वमहोदारत्वादिकथनानन्तरं
उक्तवैभव श्रवणात् तत्प्राप्तीच्छया, अतिभयंकरनरकयातनाभ्यः धूमादिमार्गगमनावर्तनादेश्च
बिभ्यतः पुंसः संञ्जातभगवदुपासनाभिलाषस्य निष्पन्नतत्त्व बोधस्य,
स खल्वेवं वर्तयन् यावदायुषं ब्रह्मलोकमभिसंपद्यते, इति मुक्त्यर्थं
भगवदुपासनस्य यावज्जीवानुवर्त्यत्वं बोधयता वेदान्तविहितोपासनानां
न समुच्चयः परंतु विकल्प एव, तत्रापि नानाशाखाविहितोपासनाना मेकविद्यात्वे
तत्र तत्रोक्तानां गुणाना मन्यत्रापि उपयोगार्थं स्वीकारः भिन्नत्वेच
तत्र तत्रैव तेषां तेषां गुणानामुपयोगः इति च कथयता सूत्रकृता तदर्थं
विद्यानां परस्परभेदाभेदचिन्तन मस्मिन् पादे क्रियते इति
गुणोपसंहारः - अन्यत्रोक्तगुणानामुपयोगार्थ मन्यत्र स्वीकारः । गुणविकल्पः
तत्तदुक्तगुणानां तत्र तत्रैवस्वीकारः ।विद्याभेदाभेदचिन्तेति।
ननु भेदाभेदयोर्द्वयोरर्थयोः एकस्मिन् पादे चिन्तनमयुक्तम् तयोः
परस्परविरुद्धत्वात् ।अविरुद्धत्वेप्यर्थद्वयचिन्तन प्रयुक्त पादभेदकल्पनस्यैव
युक्तत्वात् । यद्येकस्यैव विचार्यत्वमिष्यते तर्ह्यन्यचिन्तनस्य
पादासांगत्य प्रसंगः इति चेदुच्यते वेद्यानुरूप विद्यानियमनमेवात्र
पादे क्रियते - वेद्यं च रूपं, ब्रह्मगुणः स च भिन्नश्चेत् विद्ययोर्भेदः
अभिन्नश्चेत्तयोरभेद इत्येवं वेद्यानु रूपविद्यानियमनस्यैकस्यात्र करणान्न
कश्चिद्दोषः इति । उक्तं च वेद्यावच्छिन्नविद्यानियमकृदयमित्यैदमर्थ्यं
समर्थ्यमिति ।
केचित्तु विद्यैक्यप्रतिपादनमेव प्रधानतयाऽस्मिन्पादे क्रियते, क्वचिद्भेदप्रदर्शनंतु
अपवादादित्याहुः तन्न मनोरमम् ।उक्तानुगत धर्मकथनेन अभेदचिन्ताया
इव भेदचिन्ताया अपि क्रोडीकारेण पादानुगतार्थस्यैकस्योपपपत्तौ क्लिष्टकल्पनस्यानुचितत्वात् 
विना विशेषं भेदाभेदचिन्ता प्रस्तूयते इति भाष्यकृद्भिर्भाषणाच्च 
ननु वेद्यभूतगुण भेदात् विद्याभेदे तत्फलस्यापि भेदस्स्यात् यथा
क्रतुन्यायात्, यथा क्रतुरस्मिन्लोके पुरुषो भवति तथेतः प्रेत्यभवति,
तं यथा यथोपासते तथैव भवति इतिहि श्रूयते । अतः विशेषविधौ शेषनिषेधस्य
न्याय्यत्वेन उपास्यगुणव्यतिरिक्त गुणविशिष्ट भगवत्प्राप्तेरर्थात्
निषेधात् उपासकानां तत्तद्विद्या प्रतिपन्नगुणमात्रविशिष्ट भगवत्प्राप्तिरेव
स्यात् इतिचेन्न, यथा क्रतुन्यायेन, कृत्स्नस्याप्युपास्याकारस्य
प्राप्तिमात्राभिधानात् ।
अधिकाकार संबन्धस्य निषेध्यत्वा संभवात् ।नहि विशेषविधौ शेषनिषेधन्यायस्यात्र
प्रवृत्तिः । विधायकप्रमाणान्तराभावस्थले एव तत्प्रवृत्तेः । अत्र
च निरन्जनः परमं साम्यमुपैति इत्यादिभिः कर्मोपाधिनिर्मुक्तानां
सर्वेषामविशेषेण परमसाम्य बोधनेनाधिकाकार संबन्धस्य विधानात् ।
अतः वचनविरोधेन नोक्त न्यायप्रवृत्तिः । नहि वचनविरोधे न्यायः प्रभवतीति
न्यायात् । एतत्सर्वमभिप्रेत्य - "उपासितगुणादेर्या प्राप्तावप्यबहिष्क्रिया ।
सा तत्क्रतुनयग्राह्या नाकारान्तरवर्जन"मित्याचार्यपादैरुक्तम् ।
यद्यपि पूर्वकाण्डे एव शाखान्तराधिकरणे "शाखान्तरे कर्मभेदः'
इति पूर्वपक्षं प्रापय्य "एकं वा संयोगरूपचोदनाख्याविशेषा"दिति
सिद्धान्तः कृतः इति पूर्वोत्तरमीमांसयोरैकशास्त्र्यं वदतामस्माकं पुनः न
भेदाभेदचिन्ताकरणमावश्यकम्,
अथापि, कर्मण्युक्तस्य शाखान्तरन्यायस्य विद्यास्वपि प्रवृत्तिरस्तीति
सूचनाय प्रथमं श्रुत्याऽक्षिप्य पुनः तादृशन्याय समर्थनव्याजेनात्र
समाधिरुच्यते इति न पौनरुक्त्यम्। एतदाशयेनैव - तदेवं शाखान्तराधिकरणन्यायसिद्धं
विद्यैक्यं स्थिरीकृत्य इत्युत्तरत्र भाषिष्यते ।
अथ प्रथमाधिकरणचिन्तामाह - प्रथममित्यादि । वैश्वानरविद्यादिकायाः इति । तद्गुण
संविज्ञानो बहुव्रीहिः । अनेकशाखासु श्रूयमाणायाः = छान्दोग्यवाजसनेयकान्त
र्गताग्निरहस्यादौ चैकसंज्ञात्वेनैक
फलकत्वेन च श्रूयमाणाया इत्यर्थः । संप्रति पूर्वपक्षमाह - अविशेषपुनः
श्रवणस्येति । अयं भावः - भेदकप्रमाणानि शब्दान्तराभ्यास संख्या गुण
प्रकरणान्तरनामधेयाख्यानि षट् । तत्र शब्दान्तरमपर्यायशब्दः ।
यजति जुहोति ददाति इत्यादिरूपः । अभ्यासः पुनः पुनः पाठलक्षणाविशेष
पुनः श्रवणम् । यथा समिधो यजति इडो यजति, तनूनपातं यजतीति । दध्ना
जुहोति पयसा जुहोतीत्यत्र जुहोति पदस्य पुनः श्रवणे
ऽपि तत्र विधिशक्तेः दधिपयोरूपविशेषणे संक्रान्त्या विधेस्सार्थक्यमिति
न केवल पुनः श्रवणस्य कर्म भेदकत्वं, अतः अविशेषपुनः श्रवणस्यैव,
कर्मभेदकत्वम् । तिस्र आहुतीर्जुहोतीत्येतत् संख्यायाः उदाहरणम् ।
तप्ते पयसि दद्ध्यानयति, सा वैश्वदेव्यामिक्षा वाजिभ्यो वाजिनमित्यत्र
वाजिनादिर्गुणः ।
अग्निहोत्रप्रकरणे विहितस्य नित्याग्निहोत्रस्य कुण्डपायिनामयनप्रकरणे
विहितस्याग्निहोत्रस्य च प्रकरणभेदाद्भेदः । अथैष ज्योतिः अथैष विश्वज्योतिरथैष
सर्वज्योतिरित्यादौ नामधेयं भेदकम् । अत्रैकैकमपि भेदकम् । ऐक्यसाधकं
तु संयोगादिकं समुदितम् । इत्थं च छान्दोग्यश्रुतायाः अग्निरहस्य
श्रुतयाश्च वैश्वानरविद्यायाः ऐक्यं न संभवति अविशेषपुनःश्रवणस्य
प्रकरणान्तरस्य च भेदकाकारस्य सत्त्वात् । अतस्तयोर्भेद एवेति । ननु
एकस्यामेव शाखायां अविशेषपुनःश्रवणस्य प्रकरणान्तरस्य च भेदहेतुत्व
मिष्टमित्यत्राह - शाखान्तरे चेति ।
अस्तु शाखा एका वा भिन्ना वा, भेदकाकारसत्त्वे भेदोऽवश्यमेषितव्य
एव, अन्यथा एकस्यामपि शाखायां तयोर्भेदकत्वं न स्यादिति भावः । ननु
तत्तच्छाखाध्येतृपुरुषप्रतिपत्त्यर्थत्वेनाविशेषपुनःश्रवणरूपाभ्यासः
प्रकरणभेदश्च सार्थकः उपपद्यते अतश्च चोदनाद्यविशेषादैक्यं दुरपह्नवम् ।
इदमेव हि समाधानं शाखान्तराधिकरणेऽप्युक्तमित्यत्र चोदनाद्यविशेषस्य
व्यभिचरितत्वेनैक्यासाधकत्वं मनसि निधाय तद्व्यभिचारं भङ्ग्यन्तरेण
प्रदर्शयति - अत एवेति । शिरोव्रतं नाम शिरस्यङ्गारपात्रधारणरूपो व्रतविशेषः ।
अयमाशयः - अथर्वशाखायां शाखान्तरे चाक्षरविद्या विहिता, तत्राथर्व
शाखाविहितायाः "तेषामेवेत्यादिना शिरोव्रतनामकं किंचिदंगे विधीयते ।
तत्र यद्युभयशाखापठिताक्षरविद्ययोः चोदनाद्यविशेषात् ऐक्यमिष्येत,
तर्हि तद्विद्यांगभूतस्य शिरोव्रतस्य केषांचिदेवेति स्वरसावधारणेन
नियमकथनमसंगतं स्यात् । विद्यांगत्वेन सर्वेषां तद्व्रतस्यावश्यकत्वात् ।
अतश्शाखान्तरविहिताक्षरविद्यायां शिरोव्रतांगकत्वविरहात् तयोश्चोदनाद्यविशेषेपि
भेद एवेति नैक्यसाधकत्वं चोदनाद्यविशेषस्येति ।
एवं विद्यासु शाखान्तराधिकरणन्यायाप्रवृत्तिशंकायां तन्निरासनपरं
सिद्धान्तसूत्रमवतारयति - एवं प्राप्त इति । प्रत्ययशब्दः प्रतीयते
इति व्युत्पत्त्या प्रतीयमानोपासनपरः इत्याशयेनोपासनमित्युक्तम् ।
यद्वा प्रतीयते अनेनेति प्रत्ययः । प्रतिपादकः इत्यर्थः । सर्वो
वेदान्तः प्रतिपादकः यस्य उपासनस्य तत् । पूर्वकाण्डे "एकं वा संयोग"
इति क्लीबैकशब्दश्रवणात् तदनुसारेण एकमुपासनमित्युक्तम् । ब्रह्मकाण्डे
चोदनायाः कर्मकाण्डविलक्षणत्वमभिप्रेत्य चोदनास्वरूपमाह - चोदना तावदिति ।
धात्वर्थविशेषविधिः = उपासनवाचिधात्वर्थविधिरित्यर्थः ।
सूत्रस्थादिशब्दसंग्राह्यमाह - आदिशब्देनेति । यद्यपि कर्मकाण्डस्थ
सूत्रे ऐक्यसाधकतया संयोग एव प्रथमं निर्दिष्टः । अथापि चोदनायाः
प्राधान्यमभिप्रेत्य चोदनाशब्दः प्रथमं निर्दिष्टः । एतेन वाक्य
मात्राधीनस्य ब्रह्मज्ञानस्य विधेयत्वासंभवात् न तन्नयाप्रवृत्तिस्तत्र
इति भ्रमो व्युदस्तः । अथ समुदितानामेवैतेषामभेदकत्वमिति सूचयन्
तात्पर्यार्थमाह - एषामिति । अथ सर्ववेदान्त प्रत्ययमित्यस्य सर्वेषु वेदान्तेषु
प्रतीयमानं सर्वमप्युपासनमेकमित्यापाततःप्रतीयमानार्थे बाधं, आदिपदग्रहीतरूपाख्यालक्षणहेतोर
संभवं, विकल्पोऽविशिष्टफलत्वात् नानाशब्दादि भेदादित्यादि सूत्रं
च परामृश्य सूत्रं विशेषपरतया योजयति - तथाहीति ।
ननु वैश्वानरविद्यायाः सर्वेषु वेदान्तेषु कथं प्रतीयमानत्वं,
उच्यते, वेदान्ता हि यजुस्सामादिशाखाभेदेन भिन्नाः = इदमेव सर्वशब्दाभिप्रेतम् ।
तत्र च सर्वत्र वैश्वानरोपासनस्य श्रवणान्नानुपपत्तिरिति । एकत्र
विद्यादिति अपरत्रोपासीत इति पदभेदसत्वेपि वाच्यार्थस्योपासनस्यैकत्वात्
नैक्यहानिरिति सूचनाय विदिपर्यायस्योपासेरित्युक्तम् । कर्मणि द्रव्यदेवतयोः
रूपत्वेऽपि विद्यायां उपास्यैकनिरूपणीयायां वेद्यमेव रूपमित्याशयेन
वेद्यभूतवैश्वानरैक्या द्रूपमप्यविशिष्ट मित्युक्तम् ।।
<3.3.2>
एवं कर्मकाण्डस्थ सिद्धान्त साधक युक्तिप्रदर्शकं प्रथम सूत्रं व्याख्याय
तत्रत्य पूर्वपक्षशंकापरिहारपरं द्वितीयसूत्रमवतारयति - यत्तूक्तमिति ।
विधेयभेदात्=विधेय विशेषरूपोपासन भेदात् । प्रकरण भेदादिकमन्यथा
सिद्धमित्याशयेनाह - एकस्यामपीति। प्रकरण भेदसत्वे प्रतिपतृभेदेन
परिहारः कार्यः । अन्यथा प्रकरणभेदो नास्तीति भेदकाकारनिषेधेन ऐक्यं
वक्तव्यमित्याशयः । अथ प्रकरणभेदादीनां कुत्र भेदकत्वं कुत्र च
नेत्येतत् सूचितमपि विशदमुपपादयति - यत्र हीति। प्रतिपत्रृभेदाभावेपि - प्रकरणभेदादिसत्वे
अवश्यं विद्याभेद एव अन्यथा तयोर्वैयर्थ्यापातादित्याशयेन तत्रान्यथानुपपत्त्या
इत्युक्तम् । तत्प्रतिपत्त्यर्थतया = प्रतिपत्तृप्रतिपत्त्यर्थतयेत्यर्थः ।।
<3.3.3>
उत्तरसूत्र मवतारयति - यच्चोक्तमिति। उक्तमर्थमनूद्य दूषयति - नैतदस्तीति।
सूत्रफलितं दूषणहेतुमाह - शिरोव्रतस्य विद्यांगत्वाभावादिति। उक्तव्रतस्य
अक्षरविद्यांगत्वेहि केषांचित् तदप्राप्त्या चोदनाद्यविशेषेऽपिविद्यैक्याभावेन
तस्यासाधकत्वशंका । सचोपनिषदद्धययनांगभूतः । अतश्च चोदनाद्यविशेषस्योक्तमैक्यसाधकत्वं
नानुपपन्नमित्याशयः । तथात्व इति निमित्तसप्तमी । तदर्थः तथात्वसिध्यर्थमिति 
तद्विवरणं तज्जन्यसंस्कारभाक्त्वसिध्यर्थमिति । उक्तार्थे विवक्षितं
चशब्दसूचितं हेतुमाह - नैतदिति । अचीर्णव्रतः = अननुष्ठितव्रतः । अत्राधीयीत"
इति ह्युक्तं नतूपासीतेति ।
अतोऽध्ययनांगमेव तदित्याशयेनाह - तस्याध्ययन संयोगादिति। वेदव्रतेन=शिरोव्रतेनेत्यर्थः
तत्र शिरोव्रते वक्तव्यं सर्वमुक्त्वा व्रतान्तरे तदतिदेशाय तद्वाक्यस्य
प्रवृत्तत्वेन शिरोव्रतस्य वेदव्रतत्वेनाभिधानात् । ततश्चोक्तव्रतविशेषस्य
वेदव्रतत्वेन वेदाध्यय नांगत्वमेवेति । ननु वेदाध्ययनांगत्वेपि,
सर्व शाखिनां कुतो न प्राप्तिः । नचेष्टापत्तिः तेषामेवेत्यवधारणविरोधात,
मैवं, उक्तवाक्येन तदुपनिषदध्ययनमात्रांगत्वोपगमेनादोषात् । नन्वेवं
सति ब्रह्मविद्यामिति निर्देशः कथमित्यत्राह - तेषामिति। वदेत इत्यनन्तरम्
इत्यत्र ब्रह्मविद्यामित्यस्येति शेषः ।
सप्तसूर्यादयः इति । सप्त सूर्याः = आरोगो भ्राजः पटरः पतंगः स्वर्णरो
ज्योतिष्मान् विभासः इति । एवं उक्तसप्तसूर्यदेवताकं किंचित्
कर्म । शतोदनाख्यं च किंचित्कर्म, मध्ये च कानिचित्कर्माणि, एषां सवहोमः
इति नाम । तथा चैतेषां सवहोमानामाथर्वणिकैकाग्निसंबन्धात् यथा
तत्रैव नियतिः तथा शिरोव्रतस्यापि तेषामेवेत्याथर्वणिकाध्ययनसंयोगात्
तत्रैव नियतत्वमिति भावः ।।
<3.3.4>
अपेक्षितयोग्यपदाध्याहारेण सूत्रं योजयति - दर्शयति चेति । तदेव विवृणोति तथाहीति ।
प्रतिनिर्देशमुपजीव्येति । छान्दोग्यविहितदहरविद्यायां
अपहतपाप्मत्वादिगुणाष्टकविशिष्टपरमात्मनः उपासनं विहितं एतद्विशिष्टोपासन
विधानमुपजीव्यैव तैत्तिरीयकदहरविद्यायां तत्रापि दह्रमित्यादिना
सामान्यतः उपासनं विहितम् । ततश्च तैत्तिरीयके अपेक्षितार्थाकथनात्
छान्दोग्यार्थोपजीवनमस्तीत्यवगम्यते । ततश्च छान्दोग्यस्थदहरविद्योक्त
विशेषोपजीवनं शाखाद्वयोक्त दहरविद्ययोरैक्यमवगमयतीति, श्रुत्यैव
विद्यायां सर्ववेदान्त प्रत्ययन्यायस्य प्रवृत्तिरस्तीति बोध्यते इति भावः ।।
<3.3.5>
अस्तु विद्यैक्यं, ततः किमिति शंकापरिहारपरमुत्तरसूत्रमवतारयति - तदेवमिति ।
सूत्रार्थमाह - एवमिति । चोदनाद्यविशेषेणेत्यर्थः । गुणानां = अंगानाम्
उपसंहारः = उपयोगार्थं स्वीकारः । दृष्टान्तखण्डं व्याचष्टे - विधिशेषवदिति ।
स्वशाखोक्तगुणः तस्यां विद्यायां तदुपकारकत्वात् तद्विद्यासंबन्धितया
यथा स्वीक्रियते तथैव शाखान्तराम्नातोऽपि तद्विद्योपकारकत्वाविशेषात्
तद्विद्यासंबन्धितया अंगीकार्य एवेत्यर्थः । अवधारणे इति, उपसंहारः
कर्तव्य एवेत्यन्वयः । ननु संयोगरूपचोदनाख्यानां समुदितानामैक्ये
विद्यैक्यं, ततो गुणोपसंहारः इति न युक्तम् अन्योन्याश्रयात्
विद्यायां रूपशब्देन वेद्यभूतगुणाः ह्युच्यन्ते । तथा च रूपैक्यात्
विद्यैक्यं विद्यैक्ये च रूपैक्यमिति । यद्वा चक्रकम्, रूपैक्यात्
विद्यैक्यं विद्यैक्यात् वेद्याकाररूपगुणोपसंहारः गुणोपसंहारात्
रुपैक्यमिति । इति चेदुच्यते, नात्र विद्यैक्यापादकमेव रूपमुपसंह्रियते,
येनैवं शंका स्यात्, परंतु केनचित् वेद्याकारभूतेन विद्यैक्ये सिद्धे
तद्व्यतिरिक्तमविरुद्धमप्रतिपन्नं च वेद्याकारभूतं रूपमुपसंह्रियते,
एवमेव हि कर्मस्वप्युपसंहारः । अतो न दोषः इति ।।
समाप्तं सर्ववेदान्तप्रत्ययाधिकरणम् ।।
(3.3.2) अन्यथात्वाधिकरणम्
<3.3.6>
संगतिमाह - एवमिति । एवं सामान्यतः शाखान्तराधिकरणन्यायस्योपासनशास्त्रे
प्रवृत्तिमुक्त्वा विशेषभूतायां वैश्वानरविद्यायां लक्षणसमन्वयं चोक्त्वा
तस्याः ऐक्यं चोपपाद्य गुणोपसंहारः उक्तः । अथोक्तरीत्या चोदनाद्यविशेषसत्त्वा
दन्यत्रापि विद्यैक्यं स्यादित्याक्षेपेणोत्तराधिकरणप्रवृत्तिरिति संगतिः ।
अथोद्गीथविद्ययोरैक्ये पूर्वपक्षमुपपादयितुं भूमिकामारचयति - अस्त्युद्गीथ
विद्येति । वाजिनां = शुक्लयजुर्वेदिनामित्यर्थः । द्वयाः = द्विविधाः ।
अत्ययाम = जयामेत्यर्थः । आसन्यं प्राणं = मुख्यप्राणमित्यर्थः । परास्येति ।
अस्य द्विषन् भ्रातृव्यः = शत्रुः पराभवतीत्यर्थः ।। संयेतिरे = युद्धं चक्रुः ।
आखणं = आखन्यत इत्याखणं मृत्पिण्ड इत्यर्थः । स चाश्मानं प्रेत्य
यथा विध्वंसते एवं स विध्वंसते इत्यर्थः । ननूदाहृतस्थलद्वयेपि
उद्गीथोपासनविधायकं वाक्यं न दृश्यते इति कथमत्र विद्यैक्यशंकायाः
एवावकाश इत्यत्राह - वेदनविषयेति । ननु फलसाधनत्व श्रवणादित्युक्तमयुक्तं
अश्रवणात्, नच शत्रुपराभवादि फलं श्रूयते इति वाच्यं, तस्यार्थवादोक्तत्वेन
तत्र तात्पर्याभावात् । अतः उद्गीथविद्यायाः क्रतुसाद्गुण्यफलकायाः
क्रत्वर्थभूतायाः स्वतन्त्रफलाभावेन न विधिकल्पनं युक्तमित्यत्राह - उद्गीथविद्यायाइति
क्रत्वर्थत्वेनेति । अयं चान्वारुह्यवादः तन्निर्धारणानियमाधिकरणे
यथाश्रयभावाधिकरणे चोद्गीथविद्यायाः क्रत्वर्थत्वप्रतिक्षेपात् ।।
प्रधानफलविरुद्धत्वे आर्थवादिकफलस्याग्राह्यत्वाय तदविरुद्धमित्युक्तम् ।।
देवताधिकरणे प्रतिपादितमिति । अयमाशयः - अर्थवादस्य स्तावकत्वेन रुचिजनकत्वा
भ्युपगमात् असता गुणेन रुचिजननासंभवाच्च तादृशार्थे तात्पर्यावश्यकत्वेन न
श्रुतशत्रुपराजयादि फले अर्थवादस्य तात्पर्यासंभव इति ।। तथाचात्र
शत्रुजयाद्यविरुद्धफलश्रवणात् मनो ब्रह्मेत्युपासीत इतिवत् उद्गीथं
प्राण इत्युपासीत इति प्राणदृष्ट्या उद्गीथोपासनविधिराश्रयणीयः इति ।
एवं विषयसंशोधनरूप भूमिकामारचय्याधिकृतिकृत्यमाह - तत्रेत्यादिना ।
अविशेषपुनःश्रवण प्रकरणान्तरयोस्सत्त्वेन कथं विद्यैक्यमित्याशयेन
पृच्छति - कुत इति । अनन्तरपूर्वाधिकरणोक्तैक्यसाधकचोदनाद्यविशेष
सत्त्वेन प्रकरणभेदादीनां प्रतिपत्त्यर्थेत्वेनोपपत्तेः विद्यैक्यमेवेत्याशयेन
समाधत्ते - उभयत्रेति । चोदनाद्यविशेषमेवोपपादयति - फलसंयोगस्तावदित्यादिना ।
सूत्रस्य पूर्वपक्षपरत्वमभिप्रयन्नवतारयति - तत्रेति । अन्यथात्वं = रूपान्यथात्वं,
रूपभेद इति यावत् । अथ विद्यैक्यतयाभिमते चोदनाद्यविशेषे रूपैक्यस्यापि
घटकत्वेन तदभाव लक्षणरूपभेदस्यैव सत्वात् नविद्यैक्यमित्यपेक्षितार्थ
संयोजनेन सूत्रखण्डं विवृणोति - यदुक्तमित्यादिना । अस्तु रूपभेदस्य
विद्यैक्यासाधकत्वं, अथापि रूपभेद एव कुतः इत्यत्राह - रूपन्यथात्वमिति ।
स्वरूपासिद्धिपरिहारकः सूत्रखण्डः इति भावः । अथ हेत्यादि । अयमर्थः - आसन्यं
प्राणं = मुख्यप्राणं, त्वं, नः - अस्मभ्यं, उद्गाय = तदुद्गानकर्ता
भव इत्यूचुः । तथेति देवैरुक्तमंगीकृत्य एषः=मुख्य प्राणः तेभ्यः=देवेभ्यः
उदगायत् = उद्गानं कृतवान्
देवाः उद्गातरि मुख्यप्राणदृष्टिमकुर्वन्निति यावत् । यद्यप्यत्र
वाक्ये प्राणे उद्गातृदृष्टिरिव प्रतीयते । अथापि प्राण उदगायत्
इत्युद्गान कर्तृत्वस्य अचेतने प्राणेऽसंभवात् उद्गातरि प्राणदृष्टिरित्याश्रयणीयम्
अतोऽत्र प्राणशब्दः अध्यस्त प्राणभावः उद्गातेत्यर्थः । नचाचेतने
चेतनधर्मोपचारोऽस्त्विति शंक्यम् । उद्गीथविद्याया एव प्रस्तुत्वात्
न प्राण विद्यायाः । अतः उपासनस्यात्रोद्गीथ विशेष्यकत्वे प्राण
प्रकारणकत्व मेवन्माय्यम् ।। न चचेतने उद्गातरि अचेतन प्राणदृष्टिः
कथम् । आदित्यादावुद्गीथ दृष्टदिव प्राणे उद्गातृदृष्टेरेव न्याय्यत्वात्
इति वाच्यम्
वैषम्यात् । प्राणे उद्गातृदृष्टेरेव न्याय्यत्वात् । आदित्यादेरिबोद्गातुः
फलसाधनत्वा भावात् । प्राणस्य वायुविशेषस्याभिमानिदेवतापरत्वात् 
असुरेति असुरपराभवमुक्त्वा य एवं वेदेव्यत्रैवं शब्दस्योक्तेः
कर्तर्येव प्राणदृष्ठिरित्यवगम्यत इत्यर्थः ।प्राण दृष्टिर्विहितेति।
उभयत्र एवंवेद एवंविदि, इति एवं शब्दस्वारस्यात् पूर्वत्र उद्गानकर्तरि
उत्तरत्रोद्गीथे च प्राणदृष्टिरिति निश्चीयत इति भावः । अस्तु वैरूण्येण
प्राणदृष्ठिविधानं किं ततः इत्यत्राह - अतः इति । ननु रूपभेदे सत्यपि
फलसंयोगचोदनाख्यानां भेदात् विद्यैक्यं स्यादित्यत्राह - रूपान्यथात्वेचेति
रूपभेदे सति शेषाभेदस्य नैक्यसाधकत्वम् समुदितस्यैवैक्यसाधकत्वात् 
भेदकशब्दान्तारादिष्वेकमेव भेदकं, अभेदकं तुसमुदितमेवेति भावः 
एवं पूर्व खण्डं व्याख्याय सिद्धान्तिकृतचोद्यपरिहारपरं मुत्तरखण्डं
पूर्वपक्षस्थापकं व्याचष्टे - तन्नेत्यादिना ।।
अविशेषात्=उभयत्रोपक्रमे उद्गीथ साधकपरपरिभवस्याविशिष्टत्वादित्यर्थः 
ततः किमित्यत्राह - अतः इति । अयं भावः उभयत्रोपक्रमे उद्गीथेनैव
परपरिभवः प्रतिज्ञातः । यदि तु वाजसनेयके प्राण उदगायत् इत्यनेनोद्गातरि
प्राणदृष्टेर्विहितत्वमिष्यते, तर्ह्युपक्रमविरोधः उद्गीथेनात्ययामेति
श्रवणात् । अतः उपक्रमानुरोधेनोपसंहारवाक्यस्यैव नेयत्वमित्युपक्रमाधिकरणन्याय
सिद्धत्वात् उपसंहारेपि उद्गीथे प्राणदृष्टिविधानमित्येवाभ्युपेत्यं,
दृश्यते च कर्मण्येव सौकर्यातिशयविवक्षया कर्तत्वोपचारः ओदनः पच्यत
इति । अन्यथोपक्रमगतोद्गीथ शब्दस्य कर्तरि लाक्षणिकत्वं स्यात्
तच्चानुपपन्नं, उपसंहारानुरोधेनोपक्रमान्यथानयनस्य विरुद्धत्वात् 
तस्मात् देवासुर संग्रामोपक्रमादि बहुसारुप्यात् वाजसनेयकेऽपि
"उद्गीथेनात्ययामेति उद्गीथेनोपक्रमात् "प्राण उद्गायत्' इत्युपसंहारस्य
कथंचिन्नेयत्वेनोभयत्र उद्गीथस्यैवोपास्यत्वात् चोदनाद्यविशेषाच्च
विद्यैक्यमिति पूर्वपक्षिहृदयमिति ।।
<3.3.7>
न वाशब्दस्वारस्यादुत्तरसूत्रस्य सिद्धान्तपरत्वमभिप्रयन्नाह - इति प्राप्ते
इति । प्रकरणभेदात् = विधेयार्थप्रतिपादकप्रदेशविशेषस्यभिन्नत्वादित्यर्थः ।
उक्तप्रकरणभेदमेवोपपादयति । ओमितीति । उद्गीथावयवभूतं प्रणवं प्रस्तुत्येति ।
सामावयवभूतो भक्तिविशेषः उद्गीथः । साम च प्रस्तावोद्गीथप्रतिहारोपद्रव
निधनाख्यपञ्चभागात्मकम् । तत्रोद्गीथाख्यः कश्चिद्भागः । तदवयवभूतं
प्रणवं प्रस्तुत्येत्यर्थः । ननु ओमित्येतदक्षरस्य प्रणवस्योद्गीथावयवरूपत्वेनोद्गीथ
शब्देन कथमभिधानमिति चेत्, स्वरविशेषसिध्यर्थं तथाभिधानमिति गृहाण ।
उपव्याख्यानं = आख्यायिका ।
उद्गीथावयवभूतप्रणवविषयमुपासनमिति । तथा छान्दोग्ये ओमित्येतदक्षरमिति
उद्गीथावयवभूत प्रणवोपासनस्य प्रस्तुतत्वात् "एतस्यवाअक्षरस्ये"ति
प्रणवरूपाक्षरस्य माहात्म्यबोधनाय प्रवृत्तत्वाच्च देवासुरादिसंग्रामादिपूर्वकं
"मुख्यः प्राणस्त मुद्गीथमुपासीत" इति प्रस्तुतोद्गीथावयभूते प्रणवे
प्राण दृष्ट्योपासनस्य विहितत्व मवगम्यते इति भावः । अस्तु छान्दोग्ये
एवमुपासनं, वाजसनेयकेपि तथैव किं नस्यादित्यत्राह - वाजिनस्त्विति।तादृशप्राचीन
प्रकरणा भावादिति। वाजसनेयके ओमित्येतदक्षरमुद्गीथमुपासीत इति वाक्याश्रवणेन
उद्गीथावयवभूत प्रणवस्याप्रस्तुतत्वादित्यर्थः
ननु देवासुरसंग्रमादि बहुसारुप्यात् चोदनाख्याफलसंयोगादिसारूप्याच्च
प्राचीकप्रकरणाभावेऽपि उद्गीथशब्द एवाद्गीथावयवपर किं न स्यादिति
शंका परिहाराय कृत्स्नमुद्घीथं प्रस्तुत्येति भाषितम् । उद्गीथ
शब्दोहि असंकुचित वृत्तित्वात् कृत्स्नोद्गीथपर एव उद्गीथवयपरतया
संकोचे तु नियामकं वक्तव्यम् । छान्दोग्ये तु तादृशप्रकरणमेव ।
अत्रतु तादृशं नियामकं नदृश्यते । नहि छान्दोग्ये तत्सद्भावमात्रेणाऽत्रापि
संकोचः युक्तः ।तथा सति सर्वविद्यानामप्यैक्य प्रसंगात् । नहि देवासुरसंग्रामादिसारुप्यात्तथाऽश्रयणं
युक्तम् । स्वरूपनिरूपकधर्माणां सर्वाविद्यानुयायित्वसाम्यात्
सर्वविद्यानामैक्यापत्तेः ।
अपिच देवसुर संग्रादिकथनं तन्माहात्म्यप्रदर्शनार्थम् । नहि कृत्स्नोद्गीथस्य
यन्माहारम्यं तत् उद्गीथावयवस्य न भवतीतिराजाज्ञा । आख्याचोदना
फलसंयोगाविशेषोऽपि न रूपैक्य साधकः । तथा सति त्रयाणा मेवैक्य
साधकत्व संभवात् ।अतः प्राण दृष्ट्योपासनस्य उद्गीथावयव कृत्स्नोद्गीथ
विषयत्वेभेदेन रूपभेदात् न सर्वथा विद्यैक्य संभव ।उपसंहरति - अतः
इति । अतः=उद्गीथावयभूतप्रणविषयोपासनस्य कृत्स्नोद्गीथविषयस्योपासनस्य
चाध्ययनादित्यर्थः ।विधेयभेदः=विधेययोः उद्गीथावयव भूत प्रणवोपासन
कृत्स्नोद्गीथोपासनयोः र्भेदः इत्यर्थः।विधेयभेदेच रूपभेदःइति
एवंविधेयभेदसत्वे तद्वेतु भूतरूपभेदस्याप्यावश्यकत्वात् रूप भेदः
फलितः इत्यर्थः ।
एव मुद्गीथोपासनस्य साकल्यासाकल्याभ्यांभेदमुक्त्वा सूत्रे वा इत्यधिकोक्तेः
हेत्वन्तरपरत्वमभिप्रयन्नाह - किं चेति।। यद्वा वाजिनां तादृशपाठाभावेपि
कृस्नोद्गीथस्यैव ग्राह्यत्वमित्यत्र प्रमाणाभावात् उद्गीथेति सामान्यशब्दस्य
विशेष पर्यवसान संभवाच्च न रूपभेदप्रयुक्तविद्याभेदः, शाखाद्वयस्यापि
प्रणवरूपोद्गीथविषयकत्वात् तैत्तिरीये विशोकपदमात्रश्रवणेपि तदतिरिक्त
सर्वगुणानामुपसंहार इव छान्दोग्येपि कृस्नोद्गीथविषयकत्व सिध्यावारूपभेदाभावात् 
नहि ओमित्येतदक्षरमिति अन्यं उद्गीथावयवं प्रतिरुणद्धि । अवधारणाश्रवणात्
कल्पनासंभवाच्च
तथा सति तैत्तिरीय दहरविद्यायाः अन्यत्वापातात् । अतः उभयत्रोपासनस्य
प्रणवघटितत्वेन तदन्यस्याविरुद्धत्वे न अमेदोपपत्तेःउपसंहार एव
न्याय्यः इत्यत्राहकिंचेति।अतश्च रूपभेदःइति । अन्यथात्वं शब्दादिति
सूत्रखण्डेन सिद्धान्ति छायया या शंका पूर्वपक्षिणा कृता, सा सिद्धान्तयुक्तिरेव,
साचाशक्यपरिहारेत्यभिप्रायः । अविशेषादित्यनेनोक्तं परिहारमनूद्य
दूषयति - नचेति। उपक्रमे उद्गीथसाधनकपरपरिभावस्याविशेषेणोभयत्र प्रतिज्ञातत्वात्
तदविरोधाय प्राण उदगायदित्युपसंहारेऽपि उद्गीथ एव कर्तृत्वेनोच्यते
इति हि पूर्वमुक्तम् । तत्रोपक्रमविरोधस्यैवाभावात् नौपचारिकत्वाश्रयणमपि
युक्तमित्याशयेनाविरोधं दर्शयति - उद्गातुरिति
इदमत्राकूतम् - तेभ्य एष प्राण उदगायदित्यत्रोपसंहारे उद्गीथकर्मकोपासनकर्तर्येव
प्राणदृष्ट्योपासनं विधीयते, अतः उपक्रमप्रक्रान्तोद्गीथो न परित्यक्तः 
उद्गीथेनात्ययामेख्युपक्रमावगतस्योद्गीथे परपरिभावारण्य फलहेतुत्वस्यापरित्यागात् 
नहि उद्गीथकर्मकोपासनकर्तरि प्राणदृष्टयोपासनस्य परपरिभावाख्यफलहेतुत्वे
तत्कर्त्रपेक्षितोद्गानकर्मभूतोद्गीथस्य तद्धेतुत्वमसंभवि ।। नन्वस्तु
उपसंहारेपि उद्गीथस्य फलहेतुत्वं अथापि उपक्रमानवगतस्याधिकस्यार्थस्य
तत्फलहेतुत्वाभ्युपगमाद्विरोधस्तदवस्थ इति चेन्न उपक्रमाधिकरणन्याय
स्वरूपमनभिजनतैवं शंकाकरणात्
उपक्रमाधिकरणेह्युपक्रमावगतस्योपसंहरेप्य परित्याज्यत्वमेवोक्तं
नतु उपक्रमावगतविशेषस्योपसंहारे ऽस्वीकार्यत्वमपि ।अतोऽत्रोपसंहारे
उपक्रमावगतस्य ततोऽधिकस्य चस्वीकारान्नोपक्रमाधिकरणसिद्धन्यायविरोधः 
अत उद्गीथेनात्ययाम इत्यत्रापि उद्गातृगीयमानोद्गीथेतात्पर्यमिति
न कश्चिद्दोषः इति ।परमात्मदृष्टिविधानसाम्येऽपीति । उद्गीथावयवभूते
प्रणवे परमात्मदृष्ट्योपासनं विधीयते, तत्र हिरण्मयत्वविशिष्टपरमात्मदृष्ट्योपासनमेकं
परोवरीयस्त्वादिगुणविशिष्ठाकाशशब्दवाच्य परमात्मदृष्ट्यो पासनमपरम् 
उभयत्रोपास्यस्य दृष्टिविशेषणब्रह्मणश्चैक्ये सत्यपि दृष्टिविशेषणीभूत
ब्रह्मणः परोवरीयस्त्व हिरण्मयत्वादि गुण भेदात्विद्याभेदः
एवं च दृष्टिविशेषण गतगुणभेदेनैव विद्याभेदे किं पुनः उपास्यभेदे
सति विद्या भेदस्येतिभावः ।
ननु उद्गीथावयभूते प्रणवे हिरण्मयत्वविशिष्टपुरुष दृष्टि विधानं
न संभवति । तथासत्यस्योपासनस्य प्रतीकोपासनरूपत्वेन ब्रह्मविद्यात्वासंभवात्
न चेष्टापत्तिः । अथ य एषोऽन्तरादित्ये हिरण्मयः पुरुषो दृश्यव इति
हिरण्मयत्वादिगुणविशिष्ट पुरुषोपासनरूपान्तरादित्यविद्यास्वरूपस्य
ब्रह्म विद्यात्वात् । न चान्तरादित्यविद्याप्युक्ता न ब्रह्मविद्येति
वक्तुं शक्यम् । उदेति ह वै सर्वेभ्यः पाप्मभ्य इति तत्र सर्वपाप
निवृत्तिरूप फलश्रवणात्, दृष्टि विद्यायाः अर्वाचीनफलजनकत्वेपि सर्वपापनिवृत्ति
फलजनकत्वा भावात् तस्य ब्रह्मविद्यामात्रसाधारणत्वात्
इति चेदुच्यते । उक्तान्तरादित्यविद्यातु ब्रह्मविद्यैव । प्रणवे
हिरण्मयत्वविशिष्टपुरुषदृष्ट्या उपासनं तु प्रतीकविद्येति विद्याद्वयप्रदर्शनात्त
तत्र हिरण्मयत्वविशिष्टपुरुषदृष्ट्या प्रणवोपासनं कर्तव्यमिति
विधानान्तरं हिरण्मयः पुरुषः कः इति शंकायां दृष्टिविशेषणीभूतहिरण्मयत्वविशिष्ट
स्वरूप प्रतिपत्यर्थं अन्तरादित्यविद्यायाः प्रस्तुतत्वात् । अतः
हिरण्मयत्वविशिष्ट पुरुषदृष्ट्या प्रणवोपासनमन्यत् हिरण्मयः पुरुषो
दृश्यते, तस्य यथा कप्यासं पुण्डरीकमेवमक्षिणी इत्यादि प्रतिपादितानन्तगुणविशिष्ट
ब्रह्मोपासनमन्यदिति न किंचित्संकटम्
एवं परोवरीयस्त्वादि गुणविशिष्टाकाशशब्द वाच्यपरामात्मदृष्ट्ययोपासनमन्यत् 
आकाशविद्या चान्येति ध्येयम् । ननु विधेयभेदे संज्ञैक्यमात्रमवलंभ्य
कथमियमाशंका, समुदितानामेवाभेदप्रयोजकत्वादिति चेत् - संज्ञाभेदस्य
भेदकत्वोक्तेः संज्ञैक्यमभेद प्रयोजकमिति विधेयभेदानंगीकारे तात्पर्यात् 
अन्यथा उद्गीथविद्येति संज्ञा स्यात् । अतः सर्वत्र उद्गीथस्य
कृत्स्नोद्गीथविषयत्वमेवेति पूर्वपक्षिहृदयम् ।। परोवरीयस्त्वम्
वरीयसां पराः परोवरीयान् । तस्य भावः । परश्शब्दः सान्तः ।।
<3.3.8>
उत्तरसूत्रार्थमाह - उद्गीथेति । संज्ञातः इति तसिलन्तम् । कुण्डपायिनामग्निहोत्रं
मास मात्र समाप्तिकं अन्यच्च नित्यमिति भेदः । एवमग्निहोत्र होमे
संज्ञैक्यस्य व्यभिचारं प्रदर्श्य उद्गीथविद्यास्वेवानेकासु संज्ञैक्यं
व्यभिचरितमित्याशयेनाह - यथा चेति । अत्र विद्यानां तन्नामत्वे प्रमाणं
तु अविच्छिन्नसंप्रदायक्रमः एव कर्मणि तु कर्मविधायकवाक्यमेव । "ज्योतिष्टोमेन
यजेत" "वाजपेयेन यजेत" इति हि तत्र तत्र वाक्यं श्रूयते इति बोध्यम् ।
एतेनोभयत्रोद्गीथस्यैव ब्रह्मदृष्ट्योपास्यत्वस्यसमानत्वात्संज्ञादीनामविशेषाच्चैक्य
सिद्धौ अनुक्तगुणानामुपसंहारसंभवात् कथं दृष्टान्तेनवा भेदसिद्धिः
सर्वत्र रूपाभेदोपपादनमनया रीत्याहि क्रियते इति शंका निरस्ता ।
आकाश अन्तरादित्यविद्ययोः भिन्नत्वात् तत्तद्विद्यावेद्यब्रह्मदृष्टेरपि
स्वरसत्तोभिन्नत्वात् । अत एवएवमुदाहरण प्रदर्शितम् । यत्तु दृष्टि
विशेषण विशेषणानां उपसंहारो न दृष्टः इति समाधानम् । तन्मन्दम्,
तथा सति तस्य भेदकत्वस्याप्यसंभवात् ।।
<3.3.9>
ननु छान्दोग्ये प्रकरणोपक्रमे प्रणवप्रस्तावेपि तत्प्रकरणस्य "देवासुराः"
इत्यतः पूर्वमेव समाप्तिरस्तु । ततश्च "तद्देवा उद्गीथमाजह्रुः
इत्यत्रोद्गीथशब्दस्य कृत्स्नोद्गीथविषत्वसिध्या न रूपभेदप्रसक्तिरिति
शंकायां उत्तरसूत्रं व्याचष्टे छान्दोग्ये इत्यादिना । ओमित्येतदक्षरमुद्गीथमुपासीत
इत्यनन्तरमपि, यदा वा ऋचमाप्नोति ओमित्येवातिस्वरति, असौ वा आदित्य
उद्गीथः एष प्रणवः ओमिति ह्येष स्वरन्नेति अथाध्यात्मं य एवायं
मुख्यः प्राणस्तमुद्गीथमुपासीत ओमिति ह्येष स्वरन्नेति इत्यादिना
उत्तरविद्यास्वपि उद्गीथांगभूतप्रणवस्यैवानुवृत्तिदर्शनात् तन्मध्यपतितायामस्यामपि
तस्यैवाध्यस्त प्राणभावस्योपास्यत्व निर्णय इति भावः ।
पटो दग्ध इति । पटैकदेशे दग्धेपि पटो दग्ध इति प्रयोगवत् समुदायोद्गीथशब्दस्य
तदवयवे प्रयोग इति भावः । उपसंहरति - अत इत्यादिना ।। नन्वध्यात्मशास्त्रे
मोक्षफलक ब्रह्मविद्याविचारस्यैव युक्तत्वात् अब्रह्मविद्यायाः
शत्रुपराजयादि क्षुद्रफलान्तरार्थायाः उद्गीथविद्यायाः अत्र संचिन्तमनुपपन्नमिति
चेत्, उच्यते उक्तविद्यायाः फलान्तरार्थत्वेपि ब्रह्मविद्यानुष्ठानोपयुक्त
तद्विरोधिनिराकरणसाधनत्वेन ब्रह्मविद्यासहकारित्वमिति ब्रह्मविद्यान्तर्गतत्वात्
तद्विचारस्योत्रोपपत्तिरिति । एवं - उद्गीथविद्यायाः यदेव विद्यया
करोति तदेव वीर्यवत्तरं भवतीति विद्यांग कर्मणां अप्रतिबद्ध फलत्वरूपवीर्यवत्तरत्वापादकत्वात्
विद्यांगकर्मणां प्रतिबन्धकाभावे एव सहसा ब्रह्मविद्योत्पादन समर्थत्वाच्च
ब्रह्मविद्योत्पत्ति प्रतिबन्धकनिराकरणार्थत्वमिति ब्रह्मविद्यायामेव
संगत्यतिशयः ।
तथा उद्गीथाद्युपासनस्य ब्रह्मदृष्टिरूपत्वात् द्रष्टव्यब्रह्मपरिज्ञानाभावे
च उद्गीथाद्युपासनकरणस्यैव दुःशकत्वात् द्रष्टव्य ब्रह्मविषयकविचारशास्त्रे एव
संगतिः । अतश्च द्रष्टव्यब्रह्मविषयक वैश्वानरविद्यायाः प्रथमं विचारवत्
द्रष्टव्य ब्रह्मविषयकोद्गीथ विद्यायाः अपि विचारः संगतः एव । वस्तुतस्तु -
संयोगरूपचोदनाख्याविशेषात् ब्रह्मविद्यायाः कुत्रचिदैक्यमित्युक्तौ
तदविशेषन्यायेनैव उद्गीथविद्यायामप्यैक्यशंकया तद्विचारः प्रस्तुतः ।
अत ऐवेक्यसाधक प्रमाणाभावात् ऐक्यं न स्यादित्याशयेन प्राणविद्यापि
विचार्यते ।
तस्मात् ऐक्यसाधकसंयोगविशेषस्य प्रस्तुतत्वात् अन्यत्रापि तन्न्याय
प्रवृत्तेः विचार्यत्वमिति ध्येयम् ।।
1) यद्यप्यब्रह्मविद्या परपरिभवनाद्यैहिकार्थप्रयुक्ता
न ग्राह्या मोक्षशास्त्रे तदपि समतया तत्परीक्षेति केचित् ।
विद्याकाम्याप्यनिष्टव्यपनयनमुखैः ब्रह्मविद्योपयुक्तैः
तत्तत्साध्यप्रभेदैः भवति समुचितालोचनेत्याहुरन्ये ।।
देवादिकर्तृकयागादिषु असुराः विघ्नं चक्रुः । तत्र विघ्नकरणस्या
निष्टव्यपनयनाय उद्गीथादिदृष्टिविधिः, एवं ब्रह्मविद्यारूपोपायानुष्ठाने
विघ्नकर्तारः बहवः । तत्प्रत्तिसमाधानायेदमिति ।
2) अज्ञातब्रह्मतत्त्वः कथमिव विमृशेत् कुत्रचित् ब्रह्मदृष्टिं
तस्मात्तत्तादृशीनां समुचितमयतेः अत्र मीमांसनं स्यात् ।
आदध्युः कर्मणां च स्वफलवितरणे वीर्यवत्वातिरेकं
ब्रह्मध्यानार्थ कर्मातिशयजननतः प्रस्तुतापेक्षितं तत् ।।
इत्यधिकरणसारावल्यामाक्षेपपूर्वकसमाधानमत्रोक्तम् ।। अन्यथात्वाधिकरणं समाप्तम् ।
(3.3.3) सर्वाभेदाधिकरणम्
<3.3.10>
ननूदाहृतोद्गीथविद्यायां रूपभेदेपि संयोगाद्यैक्यात् विद्यैक्यं
स्वीकर्तव्यम् । अत एव हि यो ह वै इत्याद्युक्त प्राणविद्यायां रूपभेदेपि
विद्यैक्यमिष्यते । अतो रूपभेदस्य न विद्यैक्यप्रतिभटत्वम् । अन्यथाऽनेकशाखा
श्रुतप्राणविद्याया अपि अभिमताभेदासिद्धेरित्याशंकयोत्तराधिकरणप्रवृत्तिरिति
संगतिः । यद्वा दृष्टिविशेषणतया पूर्वाधिकरणे प्राणस्य प्रस्तुतत्वात्
प्राणविषयस्वतन्त्रोपासनमत्र निरूप्यते इति संगतिः । अथवा, पूर्वत्रोद्गीथे
वागादिदृष्टौ शत्रुभिः परिभवः मुख्यप्राणदृष्टौ च शत्रुविध्वंसनं च
फलं पूर्वमुक्तम् ।
तच्च मुख्यप्राणस्य वागादिभिः श्रैष्ट्यादित्यर्थतः प्रदर्शयन्
प्रसंगात् प्राणोपासनभेदाभेदचिन्ता क्रियते इति संगतिः । प्रणविद्यायां
भेदाभेदचिन्तायाः उत्तरत्रकरणात् तस्याः अनेकशाखाम्नातत्वं प्रथमं
प्रीतजानीते - छान्दोग्ये इति । वाजसनेयकं=बृहदारण्यकम् ।अथ संयक्प्रतिपत्त्यर्थं
तद्वाक्यमुदाहरति - योहेति । पूर्वपक्षमुत्तरत्र विवक्षुः प्रथमं
विषयंशोघयति - तत्रेति । ज्यैष्ट्यं=प्रवृद्धत्वम् । वृद्धस्य चेति
सूत्रेण वृद्धशब्दस्य ज्याऽऽदेशेनैत द्रूपनिष्पत्तेः । श्रैष्ट्यं=प्रशस्यत्वम्प
प्रशस्यस्य श्रःइति प्रशस्यशब्दस्य श्रादेशेनैवंरूपात् 
अत्र वसिष्ठत्वादिकं तत्तदिन्द्रियगतततत्कार्यजननसामर्थ्यंरूपम्र
रूपभेदाद्विद्याभेदइति । अयं भावः - छान्दोग्यवाजसनेयकोक्तयोःप्राणविद्ययोःवसिष्ठत्वादिगुणविशिष्टमुख्यप्राणस्यो
पास्यतया रूपाभेदेन विद्यैक्यं युक्तम् ।कौषीतक्युक्त प्राणविद्यायां
तु वसिष्ठत्वादिगुणरहितज्यैष्ट्यश्रैष्ट्यगुण विशिष्ट प्राणोपासनमिति
रूपभेदात् ततो भेदः ।नचात्रापिवसिष्ठत्वादि गुणविशिष्टोपासनंयुज्यते
पाठाभावात् स्ववाक्यस्थज्यैष्ट्यादि गुणैरप्याकांक्षानिवृत्तेरिति ।।
तत्राप्यभेदादित्यन्तेन सूत्रस्याक्षरार्थः उक्तः । अथ तात्पर्यार्थमाह - तथा
हीति । व्यूदिरे = विवादमकुर्वन् । अयं च छान्दोग्यपाठः । विवदमान
इति वाजसनेयकपाठः । स्वश्रेयो विषये स्वस्य स्वस्यैव श्रेयः= उत्कर्षोऽस्तीति
विवादं कृतवन्तः इत्यर्थः । ज्यैष्ठ्यमुपपादितमिति । इदं श्रैष्ठ्यस्याप्युपलक्षणम्
यद्वा = ज्यैष्ठ्यं श्रैष्ठ्यमित्यर्थः । प्राणायत्तस्थितित्वेन
तदायत्त तत्तत्कार्यत्वेन च प्राणस्य श्रैष्ठ्यं प्रतिपाद्येति
पूर्व भाषणात् । वागादिभिरनूद्यते इति । अनेन प्राणज्यैष्ठ्याद्युपापादकप्राणाधीनकार्यत्व
तदधीनस्थितित्वोपपादनादेव प्राणस्य वसिष्ठत्वादिकं सिद्धमिति सूचितम्
अत एवोत्तरत्रापि प्राणाधीनत्वानुवादमात्रं तु न कृतमिति भाषिष्यते
वागादीनांवसिष्ठत्वादिगुणान्वितानां.........सिद्धत्वादिति च
ननु कौषीतिक्यां वसिष्ठत्वादीनां नैवोक्तिरिति कथं रूपाभेदः इत्यत्र,
छान्दोग्याद्युक्तं वसिष्ठत्वादि गुणवत्वमपि न साक्षात्प्राणस्य
असंभवात्, परंतु वागादिगत वसिष्ठत्वादिहेतुत्वमेव तत् । तच्च क्वचिदर्थसिद्धं
कण्ठोक्तम् । अन्यत्र तु अर्थसिद्धमात्रमेव । अतः अर्थसिद्धवसिष्टत्वाद्यपेक्षया
कण्ठोक्तमन्यादृशमिति । अत्र साक्षादुक्त्यभावेपि स्वतएवप्राप्तत्वान्नरूपभेदः
इत्याशयेन प्राणस्य वसिष्ठत्वादिगुणवत्वमुपपादयति - तदेव हीति
अनेन यदहं वसिष्टोऽस्मि । तद्वसिष्टोऽसीत्यादि श्रुत्यर्थः प्रदर्शतः 
अहं यत्कार्यकरणसमर्थोऽस्मि, तस्यत्वदधीनत्वात् तत्कार्यसामर्थ्यं
तवैवेत्यर्थः पर्यवसितः ।। अत्रवागाद्यपेक्षया प्राणस्य ज्यैष्ट्यं
तदधिकरणयावत्कालवृत्तित्वे सति तदनधिकरणकालवृत्तित्वरूपं कालतः
आधिक्यम् ।इदं च गोलकादिनिष्पत्त्यन्तरभाविन्याः चक्षुरादिवृद्धेः
प्रागेव गर्भस्थपुरुषे प्राणस्य वृद्धिलाभादुपपन्नम् । प्राणस्य वृत्त्या हि
गर्भस्य वृद्धिः । एवं प्राणस्य श्रैष्ठ्यञ्च शरीरस्य कार्यविधुरतारूपपापिष्ठत्व
प्रयोजकोत्क्रमणकर्तृत्वं "यस्मिन् उत्क्रान्ते इदं शरीरं पापिष्टमिव
दृश्यते स वै श्रेष्टः" इति तत्रैवोक्तेः
वाचो वसिष्ठत्वं सद्व्यवहारजननसमर्थत्वम् । चक्षुषः प्रतिष्ठात्वं
निम्नोन्नत स्थलदर्शनेन स्खलनं विनास्थिति हेतुत्वम् । श्रोत्रस्य
संपत्त्वं वेदान्तार्थ श्रवणेन तदर्थानुष्ठानद्वारा मुक्तिपर्यन्तसम्पद्धेतुत्वम् 
मनसः आयतनत्वं=भोगायतनत्वं सुखादि साक्षात्कारजनकत्वपर्यवसितम् 
प्राणस्य वसिष्टत्वादिकं वागादिगतोक्त कार्यहेतुत्वप्रयोजकत्वमिति
बोध्यम् ।। अधिकरणार्थमुपसंहरति - अतोऽत्रेति । अयमाशयः - ज्येष्ठत्व
श्रेष्ठत्व गुणकप्राणोपासकस्य तत्क्रतुन्यायात् ज्येष्ठत्वश्रेष्टत्वफल
प्राप्तिरिक्ता । ततः वसिष्ठत्वगुणकवागुपासकस्य वसिष्टत्व प्राप्तिः
प्रतिष्ठात्वगुणक चक्षुरुपासकस्य प्रतिष्टात्व प्राप्तिः । संपत्त्वगुणविशिष्ट
श्रोत्रोपासकस्य संपत्व प्राप्तिः । आयतन्त्व गुणविशिष्टमन उपासकस्यायतनत्व
प्राप्तिश्च । ततः प्राणस्य मुख्यस्य श्रेष्टत्वोपपादनाय आख्यायिका
प्रादर्शि । एकैकेन्द्रियापगमेपि अन्येन्द्रियकार्यदर्शनात् नेन्द्रियाणां
श्रेष्टता प्राणोत्क्रान्तिकाले एव सर्वेषां विशरणवार्यकारत्वं
प्रत्यपादि । सर्वेषामपि स्वस्यस्वस्य प्राणाधीनत्वाभावेपि स्थिति
प्रवृत्त्योः प्राणाधीनत्वात् मुख्यप्राणाधीनस्थितित्व तदधीनकार्यत्वाभ्यां
प्राणस्य श्रेष्ठ्यं समर्थितम्
छान्दोग्ये वाजसनेयके च । अतः उभय शाखागत प्राणविद्याया ऐक्यं संमतम् 
कौषीतिक्यां तु त्वं तत् वसिष्ठोसित्वं तत्प्रतिष्टासि, त्वं
तत् संपदसि, त्वं तत् आयतनमसि । इत्यनुक्तेः वसिष्टत्व प्रतिष्टात्व
संपत्व आयतनत्वरूप गुणविशिष्ट प्राणोपासनं न विहितम् । अन्यत्र
तदुक्तेः वसिष्टत्व प्रतिष्टात्व संपत्वाद्यतनत्वा गुणविशिष्टस्य
ज्येष्ठ्य श्रेष्ठ गुणविशिष्टस्य प्राणस्योपासनमिति पूर्वपक्षयाशयः
संयोगस्यचोदनादीनामविशेषे विद्यैक्यसिध्या अनुक्तगुणानामप्यन्यत्रोपसंहार
संभवेनानुपपत्यभावात् । नच स्वप्रकरणाम्नातगुर्णैरेव नैराकांक्ष्यम्
शाखान्तराम्नातगुणानां न प्रसक्तिरिति वाच्यम् । एवं सतिशाखान्तराधिकरणन्ययस्य
समूलमुच्छेद प्रसंगात् । नचाविरुद्धगुणानामुप संहाराय तन्न्यायप्रवृत्तिः
इति वाच्यम् ।प्रकरणान्तगतगुणविरोधस्यतावताप्यसंभवात् । नच त्वं
तत् वसिष्ठोसि इति वसिष्टत्वाद्युपपादनाभाव एव विरोधः इति वाच्यं
उपपादनाभावेप्यर्थ सिद्धत्वात् । नचवागादिगतवसिष्टत्वादीनामारोपःप्राणे
इति वाच्यम् । उत्कृष्टे प्राणे निकृष्टवागादिगत गुणारोपस्यासंभवात्
अतः प्राणस्य वसिष्टत्वादिकं वागादिगतसद्व्यवहृत्तृत्वादि रूपवसिष्ठत्वादिहेतुत्वम् 
तत्तु अर्थ सिद्धमेव ।
प्राणविद्यायाः अर्वाचीन फलकत्वात् मुक्तिफलक ब्रह्मविद्यायामेव,
अन्यत्रोक्तस्य गुणस्यान्यत्रोपसंहारोनात्रेति समाधानं तु न युक्तम् 
पूर्वकाण्डे कर्मणः मुक्तिफलकत्वाभावेन तन्त्यायस्य तत्राप्यप्रवृत्यापत्तेःप्रदर्शितत्वेनोक्तमुख्य
प्राणगतवसिष्ठत्वादीनां स्वतः प्राप्तेः रूपभेदाभावात् विद्यैक्यमित्याशयः।
। नन्वेवं विद्यैक्यस्थापनं निष्प्रयोजनम् । अन्यत्रानुक्तगुणोपसंहारार्थं
हि विद्ययोरैक्यं स्थाप्यते । कौषीति की प्राणविद्यायां च प्राणस्य
वसिष्ठत्वाद्यकथनेपि अन्यथानुपपत्र्यैव सिद्धत्वनोपसंहार्यत्वाभावात्
विद्यैक्यस्थापनस्य निष्प्रयोजनत्वात्
यदितु स्वत एव प्राप्तिर्नाभ्युपेयते तर्हि रूपभेदो दुरतिक्रमः
इतिविद्यैक्य स्थापनमनुपपन्नमेव भवेदिति चेन्न, यद्यप्युदाहृतप्राणविद्यानामैक्यमेव,
नात्र उपसंहारापेक्षापि ।अथापि कौषीतक्रीप्राण विद्यायां वसिष्टत्वादिगुणाकथनेन
वसिष्ठत्वादिगुणरहितप्राणोपासनमेव कर्तव्यमिति कस्यचिन्मन्दधिणः
शंकास्यात् । तस्य वसिष्टत्वादिस्वतस्सिद्धत्व निर्णयाभावात् ।
अतोऽत्र अनुक्तत्वेऽपि वसिष्टत्वादीनां स्वतः प्राप्तिरस्तीत्युपपादनमुखेन
विद्यैक्यस्थापनमिति सुतरां प्रयोजनवदेवेति ध्येयम् । समाप्तं सर्वाभेदाधिकरणम् ।।
(3.3.4) आनन्दाद्यधिकरणम्
<3.3.11>
ननु प्राणविद्यायाः प्रस्तुतत्वात् तदंगविषये
विचार्यमाणस्य सत्वेन तदुपेक्षयाऽन्यविचारायाधिकरणान्तरारंभः कथं
संगच्छते इत्यत्राह - प्राणेति । तद्विचारस्योत्तरत्र क्रियमाणत्वात् 
उ(?)पेक्षेति न न्यूनतेति भावः । तर्हि अत्रैव किमिति न निरूप्यते
संगतिसत्त्वात् इत्यत्र वक्ष्यमाणविचारे संगत्यतिशयं मन्वानः तदुपपादयति - यथेति ।
अनुक्तानामपि = वाक्यतः साक्षाद् प्रतिपन्नानामित्यर्थः । त्वं
तद्वसिष्ठोऽसीति वाक्यस्य कौषीतिकिप्राणविद्यायामभावादिति भावः ।।
इत्ययमर्थः प्रतिपाद्यते इति । सर्वब्रह्मविद्यायामपि स्वरूपानुबन्धिनां
स्वरूपनिरूपकगुणानामवश्यानुसन्धेयत्वस्यार्थस्यावश्यवक्तव्यत्वात्
अन्यत्रेदृशसंगत्यभावाच्च प्राणविद्याङ्ग विषयनिरूपणतः प्रागेव प्रतिपाद्यते
इति भावः । अथ संशयनिर्देशपुरस्सरं पूर्वपक्षमाह - अत्रेति । अत्र
= प्राणविद्याविचारे प्रवृत्ते इत्यर्थः । यद्वा ब्रह्मविद्याविचारशास्त्रेऽस्मिन्
पादे इत्यर्थः । स्वरूपगुणानां = स्वरूपनिरूपकगुणानामित्यर्थः । प्रकरण
श्रुतानामेवोपसंहार इति । अयं भावः । नाना शब्दादिभेदादिति सूत्रकार
एव ब्रह्मविद्यानां मिथो भेदः उत्तरत्र वक्ष्यति
स च भेदः उपास्यरूपभेद एव संभवति । यदि तु आनन्दत्वादिब्रह्मगुणानां
सर्वासु ब्रह्मविद्यासु उपासनायोपसंहारः इष्यते तर्ह्यविशेषेण
सर्वेषामपि ब्रह्मगुणानां सर्वास्वपि विद्यासूपसंहारः आपद्यते ।
यदितु सर्वेषामपि गुणानां तत्तद्विद्याप्रकरणेऽश्रुतत्वान्नोपसंहारः
इतीष्यते, किं तर्हि आनन्दत्वादिगुणानां तत्र तत्र ब्रह्मविद्या
प्रकरणपठितत्वमभिमन्यसे । अतस्तेषामपि सर्वब्रह्मविद्याप्रकरणापठितत्वात्
प्रकरणपाठमनुरुध्य क्वचिद्ब्रह्मविद्यायामुपास्यत्व संभवेपि न सर्वब्रह्मविद्यायामुपास्यत्वसंभवः।
नन्वस्तु प्रकरणापठितानां सर्वेषामपि गुणानां सर्वब्रह्मविद्यासूपसंहारः
इति चेन्न
तथा सति सर्वब्रह्मविद्याया अप्यैक्य प्रसंगात् । ब्रह्मगुणानामन्तत्वेनोपसंहर्तुमशक्यत्वाच्च
अतः उपसंहृत्यानुसंधातुं शक्यत्वाय केषांचिदेवोपसंहार्यतया, तत्र
किं विनिगमकमिति पर्यालोचने प्रकरणश्रुतत्वमेव विनिगमकमिति स्वीकार्यतया
प्रकरणाश्रुतानामन्यगुणानामिवानन्दत्वादीनामपि नोपसंहार्यत्वमिति
सिद्धमिति ।
राद्धान्तमाह - एवं प्राप्त इति । अभेदादिति वर्तत इति । सर्वाभेदादन्यत्रेमे
इति सूत्रे सर्वाभेदादिति समस्तपदात् अभेदादित्यंशस्य बुध्या निष्कृष्यानुवृत्तिः
क्रियते इति भावः । प्रधानस्येति व्याख्येयम् । गुणानां गुण्यपृथक्सिध्यतिशय
सूचनाय गुणिनः इति तद्व्याख्यानं कृतम् । अभेदात् = ऐक्यादित्यर्थः ।
ब्रह्मणस्सर्वविद्योपास्यत्वादित्यर्थः । नन्वस्तु ब्रह्मणस्सर्वविद्योपास्यत्वं,
तावता तद्गुणानामानन्दत्वादीनां सर्वत्रोपास्यत्वनियमे किं निबन्धनमुक्तमित्यत्र
सूत्रतात्पर्यार्थमाह - गुण्यपृथग्भावादिति । गुणानां प्रधानानुवर्तित्वात्
गुणित्वेन प्रधानस्य ब्रह्मणस्सर्वविद्योपास्यत्वेनैकत्वात् तद्गुणानामप्यानन्दत्वादीनां
सर्वविद्यास्वुपास्यत्वं सिद्धमितिभावः
अत्र सूत्रे आनन्दशब्दः भावप्रधाननिर्देशः आनन्दत्वपरः इदंचानान्दत्वं
स्वरूपगतं स्वरूपस्यैवानन्दरूपत्वात् । आनन्दत्वादयः इति निर्देशं
विना आनन्दादयः इति निर्देशस्तु आनन्दस्वरूपे गुणिनि आनन्दत्वस्यापृथग्भावातिशयद्योतनार्थः
एतदाशयेनैव गुणास्सत्य ज्ञानप्रभृतयः इति श्रीवत्साङ्कमिश्रैः
स्वकीय वरदराजस्तवे अनुगृहीतम् । एतन्मते आदिपदेन स्वरूपगतज्ञानत्वादिपरिग्रहः 
केचित्तु सूत्रस्थानन्दशब्दो न भावप्रधानः । किंतु सः धर्मानन्दाभिधायीति
वदन्ति । एतन्मते चादिपदात् धर्मभूतज्ञानादिपरिग्रहः । अन्ये तु आवृत्त्या
आनन्दशब्दः आनन्दत्वानन्दित्वोभयपरः इति वदन्ति
वस्तुतः प्रथमपक्षो ज्यायान् - सत्यत्वानन्तत्वामलत्वानां स्वरूपगतत्वेनौचित्यात्
स्वरूपगतज्ञानत्वानन्दत्वग्रहणस्यैव युक्तत्वादिति । यदपि - ज्ञानत्वं
ज्ञातृभावात्स्वरबहुलतया स्वप्रकाशत्वतश्चेत्युक्तं ज्ञानशब्दस्य
ज्ञानत्वज्ञानित्वोभयपरत्वं तदपि सत्यं ज्ञानमनन्तं ब्रह्मेत्यत्रोक्तज्ञानशब्दस्योभयार्थकत्वेऽपि
ब्रह्मण्यन्वयसौघट्यप्रदर्शनाभिप्रायकम् । न तु स्वरूपनिरूपकधर्मतया
आनन्दादयः प्रधानस्येति सूत्रोक्तेषु धर्मेषु धर्मभूतज्ञानस्य संग्रहार्थम् ।
"तदितरसमता यावता स्यान्न शंक्या तावद्धर्मानुवृत्तिः बहुभजनपदे ब्रह्मणि
स्थाप्यतेऽत्र" इत्युत्तरत्रैव विशिष्य एषामेव धर्माणां सर्वविद्यानुयायित्वमिति
स्थापनाच्च ।। अत एव इतरेत्वर्थसामान्यादिति सूत्रभाष्ये - ते च गुणाः
सत्यज्ञानानन्दामलत्वानन्तत्वानि इति भाषिष्यते । न चानन्तत्वमलत्वे
तिवदनिर्दिश्य ज्ञानानन्देति निर्देशेन ज्ञानित्वानन्दित्वे एव
तत्रापि विक्षिते स्यातामिति वाच्यम् तत्राप्यसत्यशब्दस्येव ज्ञानानन्दशब्दयोरपि
भावप्राधननिर्देशस्यैव स्वरसत्वात् आदौ भावप्रधाननिर्देशस्य अन्ते
स्फुटनिर्देशस्य च सत्त्वेन मध्यगतयोरनयोरपि तथात्वस्यैव युक्तत्वाच्च ।
न चागत्या सत्यशब्दस्य भाव प्राधाननिर्देश रूपत्वस्यावश्यकत्वेपि
ज्ञान - आनन्दशब्दयोस्तथात्वाभावेपि निर्वाह संभवात्तथा श्रयणम युक्तमिति
वाच्यम् । तथा सति सत्यं ज्ञान मनन्तं ब्रह्म आनन्दो ब्रह्मेत्यानन्दादिभिर्हि
स्वरूपतो विशेष्यते इति भाष्यग्रन्थास्वारस्य प्रसंगात् । तत्र
आनन्दत्वादिस्वरूपगतधर्माणामेव स्वरूप निरूपकत्वावगमात् । आनन्दो
ब्रह्मेतिहि श्रुतिः । नत्वानन्दि ब्रह्मेति । नच तद्गुणसारत्वात्तद्वयपदेशः
इति युक्तम् ।क्लिष्टकल्पनापत्तेः । अत एव हि निर्विशेषब्रह्मनिरकरणप्रकरणे
आनन्दो ब्रह्मेति श्रुतेः आनन्दस्वरूपपरत्वाभ्युपगेमेनैवार्थ गुणनिषेधो
भाष्यकृद्भिः पूर्वं परिहृतः । तस्मात् "आनन्दादयः प्रधानस्येत्यत्रानन्द
शब्दस्य भाव प्रधानत्वमभ्युपगम्यार्थवर्णनमेव ज्यायः इति ।।
<3.3.12>
उत्तरसूत्रमवतारयति - एवं तर्हीति । तस्य प्रियमेव शिरः इत्यादौ प्रियशिरस्त्वादिकं
ब्रह्मगुणत्वेनोच्यते इति शंकितुराशयः । अपेक्षितपदाध्याहारेण सूत्रार्थमाह - ब्रह्मेति
ब्रह्मस्वरूप गुणानां=ब्रह्मस्वरूपप्रतीत्यनु बन्धिधर्माणामित्यर्थः 
यद्वा ब्रह्मस्वरूपगतगुणानामित्यर्थः । कुतः अप्राप्तिरित्यत्र
ब्रह्मस्वरूपगुणानामित्यनेन विवक्षितं हेतुं व्यनक्ति - तेषामब्रह्मगुणत्वादिति 
ब्रह्मगुणत्वा भावादित्यर्थः । कुत इत्यत्राह - ब्रह्मण इति । ननु
किमत्र विनिगमकं तस्य प्रियमेव शिरः इत्यादौ तेषांआपततः ब्रह्मगुणत्वप्रतीतेः
तत्परित्यागे प्रमाणाभावाच्चेति शंकापरिहारकं खण्डान्तरं व्याचष्टे - अन्यथेति
उपचयापचयौ=प्रकोष्ठाङ्गुल्योरिव कालभेदानपेक्षपीनत्वकृशत्वे इत्यर्थः 
यदि ब्रह्मस्वरूपस्यैव शिरः पक्षाद्यवयवत्वं तर्हि प्रदेशभेदेन
स्थूलत्वकृशत्वादिक मापद्येत प्रकोष्ठाङ्गुल्याद्यवयवानां पीनत्वकृशत्वदर्शनादिति
भावः । इष्टापत्तौ बाधकमाह - तथा च सतीति । अस्थूलमनण्वह्र स्वमित्यादि
वाक्यमादि शब्दार्थः । अत्र चोपचयापचयशब्देन न कालभेदापेक्षवृद्धिहासरूपोचयापचयावुच्येते,
तथा सति ब्रह्मणः शिरः पक्षाद्यवयवभेदवत्वे उपचयापचययोरापादना संभवात् 
ब्रह्मणः स्वमते नित्यदिव्यमङ्गलविग्रहाभ्युपगमेन तस्य शिरः पक्षाद्यवयवसत्वेपि
उपचयापचयानंगीकारेण सावयवत्वस्योपचयापचयव्याप्यत्वासंभवात्
अतो यथोक्तरीत्यैवार्थोऽनुसन्धेयः इति ।।
<3.3.13>
उत्तरसूत्रं चोद्यमुखेनोत्थापयति - नन्वेवमेवेति । एवमेव=प्रियशिरस्त्वाद्यापादनरीत्यैवेत्यर्थः
अस्य प्रसज्येरन्नित्यनेन सबन्धः । अनेन वक्ष्यमाणापादनस्यावर्जनीयत्वमुक्तं
भवति । ननु तद्वदेवात्रापि ब्रह्मगुणत्वपरिहारो भवतीत्यत्राह - ब्रह्मसंबन्धिनामेवेति 
अयोगव्यवच्छेदपरः एवकारः । तथाचैश्वर्यादीनां वस्तुतो ब्रह्मगुणत्वात्
आनन्दादीनामिव प्रकरणाश्रुतत्वेपि गुण्यपृथक्भावात् सर्वासुविद्यास्वुपसंहारः
स्यादेवेति भावः । इष्टापत्तिं निषेधति - आनन्त्यादिति ।। प्रियशिरस्त्वाद्यप्राप्तेरुक्तत्वात्
अन्येषांकारुण्यादीनां अर्थसामान्यादित्यनेन निराकरिष्यमाणत्वाच्च
सूत्रस्थेतर शब्दः आनन्दादयःप्रधानस्येति सूत्रोक्तानन्दत्वादि
परः एवेत्याशयेन इतरे=आनन्दादयः इति भाषितम्
अर्थसामान्यादिति । अर्थः धर्मिस्वरूपं ब्रह्म ।तत्सदृशत्वादित्यर्थः 
आनन्दत्वादीनां ब्रह्मस्वरूपसमत्वंच ब्रह्मस्वरूपप्रतीतिकाले
नियमेन प्रतीयमानत्वादित्याशयेनाह - ये त्वर्थसमाना इति। अर्थ प्रतीत्यनुबन्धिन
इति । अर्थस्वरूपप्रतीति व्यापकप्रतीति विषयाः इत्यर्थः । यथा च
पृथुबुध्नोदराकाररूप संस्थानादेः घटाद्यर्थ स्वरूप प्रतीतौ नियमेन
विषयत्वमिति घटादिप्रतीति व्यापक प्रतीति विषयत्वं एवमानन्दत्वादीनां
ब्रह्मविषयक प्रतीतौ नियमेनविषयत्वमिति अर्थ स्वरूप प्रतीति व्यापकप्रतीति
विषयत्वम् । नहि शक्यतावच्छेदकमन्तरेण शक्यस्य भानं युक्तम्
यद्यपि बृहत्वबृंहणत्वेएव ब्रह्मपदशक्यतावच्छेदके । तथापि आनन्दत्वादीनां
तद्धटकत्वेन नियमेन ब्रह्मप्रतीतौ विषयत्वं संभवति ।ब्रह्मपदार्थमजानतः
ब्रह्मपदोच्चारणे किंचिद्व्यक्तिमात्र बोधनेऽपि न ब्रह्मस्वरूपविषयक
प्रतीतिः गवयपदार्थमजानतः गवयपदोच्चारणेऽपि किंचिद्व्यक्ति विषयकबोधनमिव 
अतो नानन्दत्वादिविषयक प्रतीतेताद्व्यापकत्वभंगः ।। यद्वा - इतरे=सत्यत्वादयो
गुणाः मोक्षजनकेषूपासनेषु सर्वेषु विषयितया संबन्ध्यन्ते मोक्षजनकताव्यापकविषयतानिरूपकाः
इति यावत् । अर्थ सामान्यात्=अर्थस्वरूपनिरूपणधर्मत्वात् । ब्रह्मविशेष्यकाचेतनत्वाद्यवच्छिन्न
भेद कूटविधेयकानुमिति जनकतावच्छेदकप्रकारताश्रयत्वादितिसूत्रार्थः
इत्यशयेनाह - येत्वर्थसमानाइति
अर्थस्वरूपनिरूपणधर्मत्वेन=ब्रह्मव्यावर्तकधर्मत्वेन ।अर्थप्रतीत्यनुबन्धिनः
ब्रह्मविशेष्यकाचेतनत्वाद्यवच्छिन्न भेदकूटविधेयकानुमितिजनकतावच्छेदक
प्रकारताश्रयाः ।ब्रह्मस्वरूपवत् सर्वत्रानुवर्तन्त इति। यथा ब्रह्मस्वरूपस्य
सर्वोपासनविषयत्वम् । अत एवहि अक्षरध्यधिकरणे अमलत्वस्यानन्दत्वादिवत्
ब्रह्मस्वरूपविशेष्यकाचेतनत्वाद्यवच्छिन्न भेदकूटविधेयकानुमित्यनूकूलत्व
रूपस्वरूपावगमोपायत्वाभावात् न सर्वविद्याविषयत्वमिति पूर्व पक्षः
शंक्यते । अतः उक्तार्थ प्रतीत्यनुबन्धित्वादेवानन्दत्वादीनां मोक्षजनकताव्यापकविषयतानिरूपकत्व
रूपं सर्वविद्याविषयत्वमिति न कश्चिद्विरोधः
ब्रह्मस्वरूपनिरूपक धर्मस्यजगत्कारणत्वरूपस्य ब्रह्मलक्षणत्वेनेतरव्यावर्तकत्वावश्यकत्वेपि
ब्रह्मोद्देश्यक ब्रह्मेतरत्वावच्छिन्न प्रतियोगिताक भेदविधेयकानुमिति
जनकत्वेऽपि ब्रह्मविशेष्यकाचेतनत्वाद्यवच्छिन्न भेदकूटविधेयकानुमिति
जनकत्वरूपार्थ प्रतीत्यनुबन्धित्वाभावान्न सर्वविद्योपास्यत्वमिति
विवेकः । सत्यादिलक्षणस्य जगत्कारणत्वरूपलक्षणस्य च भेदः उक्तरीत्यैवेति
जन्माद्यधिकरणभाष्यव्याख्यानेच दर्शितम् । अतो यत्र जगत्कारणत्वम्
श्रुतं तत्रैवोपसंहारो नान्यत्रेति सिद्धम् ।
नन्वेवं सति कारणं तु ध्येयः इति सर्वविद्यासु कारणत्वविशिष्टस्य
ध्येयत्वकथनम् कथं संगच्छते ।उच्यते, नात्र जगत्कारणत्वविशिष्टस्यैवोपास्यत्वमित्युच्यते
परंतु सर्वोपासनानां कारणवस्तुविषयकत्वमेव ।अतः क्वचित्कारणत्वोपलक्षितस्य
ब्रह्मणः क्वचित्कारणत्वविशिष्टस्यतस्योपासनमिति न विरोधः । अत
एव हि जगत्कारणत्वस्योपलक्षणत्वं विशेषणत्वमिति पक्षद्वयमभ्युपगतं
भाष्यकृद्भिः ।उपलक्षणत्वं च ज्ञाप्यप्रतीतिहेतुत्वे सति ज्ञाप्यानन्तर्गतत्वं,
यत्र न जगत्कारणत्वं श्रुतं तत्रोपास्यब्रह्मप्रतीति हेतुत्वमात्रमेव
न तूपास्यत्वमपीति युक्तमुपलक्षणत्वं
विशेषणत्वंच ज्ञाप्यप्रतीति हेतुत्वेसति ज्ञाप्यान्तर्गतत्वम् ।
यत्रच जगत्कारणत्वं श्रुतं तत्रोपास्यान्तर्भावाद्विशेषणत्वं च
युक्तम् । अत एवैकस्योपलक्षणत्वविशेषणत्वे अपि न विरुद्धे । अनेन
सूत्रस्थादिशब्दार्थोपि स्फुटीकृतः । विद्याभेदेन तदुपपत्तेः ।
तदुक्तं - यावल्लक्ष्यावबोधं यदवगतिरतो लक्षणात् तद्विशेष्यं यस्याबोधेऽपि
पश्चाद्यदवगतिरिदं स्यात् तु तेनोपलक्ष्यम् । तस्मात् द्वेधापि
भाष्येऽनुमतिरनुचितेत्याशयाज्ञस्य चोद्यं मोक्षार्थोपास्यभेदे
ह्युभयमपि समन्वेति विद्या विकल्पादिति । नन्वस्तु अर्थप्रतीत्यनुबन्धि
धर्माणामेव सर्वोपासनविषयत्वं, अथापि सर्वधर्माणामेवार्थ स्वरूप
प्रति पत्त्यनुबन्धित्वं कुतो न संभवतीत्यत्र केषां चिदेव तथात्वं
तथा श्रुत्युक्तेरिति समाधिं मनसिनिधाय तादृशधर्मान्दर्शयति - ते
चेति
सत्यत्व ज्ञानत्वानन्दत्वानन्तत्वामलत्वानि अर्थस्वरूपानुबन्धीनीत्यर्थः 
उक्तार्थे श्रुतिं प्रमाणयति - यतो वा इमानीति । जगत्कारणत्वस्य
कर्मकालादिविशिष्टब्रह्मलक्षणत्वमभिप्रेत्य जगत्कारणतयोपलक्षितमित्युक्तम् 
सत्यज्ञानादिलक्षणंतु ब्रह्मस्वरूपलक्षणमित्याशयः । एवं सत्यत्वादीनामर्थ
स्वरूप प्रतीत्यनुबन्धित्वमुपपाद्य सर्वविद्यानुवृत्तिमुपसंहरति - अत
इति। उपास्य ब्रह्म स्वरूपावगमायेति । उपास्यभूत ब्रह्मस्वरूपस्याचेतनादि
व्यावृत्तत्वेनावगत्यै इत्यर्थः । अथ सर्व गुणानां गुण्यपृथग्भावेपि
नानन्दत्वादीनामिव सर्वविद्यानुवृत्तिः अतएवनानन्त्यादुपसंसाराशक्तिश्चेत्याशयेनाह - ये
त्विति
यथा च पृथुबुध्नोदराकारादिना निरूपितस्वरूपस्य घटादेः नैल्याद्याकाराः
निरूपितस्वरूपगतगुणाः एव नतु स्वरूपनिरूपकाः । अतिप्रसंगात् । तथा
कारुण्यादीनामपि केवलं निरूपितस्वरूपगतत्वमेवेति भावः । उपसंहार्याः=स्वीकार्याः 
अनुसन्धेयाः इति यावत् ।।
केचितु सत्यं ज्ञानमनन्तं ब्रह्मेति श्रुत्युक्तानां सत्यत्व ज्ञानत्वानन्तत्वानामेव
त्रयाणां सर्वविद्यानुवृत्तत्वमित्यभिप्रयन्ति । नच "आनन्दादयः
प्रधानस्येति सूत्रविरोधः शङ्क्यः, अनुकूलत्व प्रकारक ज्ञानस्यैवानन्दत्वेन
तल्लक्षणघटकज्ञानस्यैवात्रानन्दपदेनोपादानसंभवात् । ज्ञानानन्दयोरुक्तरीत्या
ऐक्यप्रतिपत्यर्थमेव सूत्रे सत्यपदमुपेक्ष्यानन्द शब्द निर्देशः 
निर्गुण ब्रह्मनिरसन समये विज्ञानमानन्दं ब्रह्मेत्यत्र सह प्रयोगस्य,
ब्रह्मणो यज्ज्ञानरूपत्वं तदानन्दरूपात्वत्मकज्ञानरूपत्वमेव न तु
केवलज्ञानरूपत्वं नापि प्रति कूल ज्ञानरूपत्वमिति प्रयोजनस्य भाष्यकृतैव
वर्णनात् स्वरूपनिरूपकत्वेनोक्तज्ञानानन्दयोः ऐक्ये विरोधाभावाच्च
भाष्ये ज्ञानानन्देति पार्थक्येनोक्तिस्तु ज्ञानाभिन्नानन्दो ज्ञानान्दः
इत्येतत्परा । सत्यपदोपेक्षयाऽऽनन्दशब्दनिर्देशेन सूचित ज्ञानानन्दाभेदस्य
स्पष्टीकरणार्थं भाष्ये एवंविधनिर्देशोपपत्तेश्च । नन्वेवमपि उदाहृतभाष्ये
अमलत्वस्यापि निर्देशात्तस्य च स्वरूपावगमोपयत्वात् सूत्रकृतैव
तथात्वस्य वक्ष्यमाणत्वाच्च कथं त्रयाणामेव सर्वविद्यानुवृत्तिरिति
वाच्यम् ।सत्यत्वामलत्वयोरेक रूपत्वेन बाधकाभावात् । सत्यपदतात्पर्यविषयभूतस्यैवामलपदेन
संग्रहणमिति सूचनार्थतयापि पृथङ्निर्देशोपपत्तेः । निर्विकारत्वलक्षणामलत्वरूप
सत्यशब्दार्थस्य प्रतिषेधरूपत्वेन कथं स्वरूपावगमोपायत्व मित्याशंकया
अक्षरध्यधिकरणप्रवृत्त्युपपत्तेश्च
यद्यपि विकारसामान्याभावः सत्यत्वं, अक्षरत्वादिकं तु विशेषा भावः,
अथापि विकारविशेषाभाव कूटस्यैव विकारसामान्या भावरूपत्वमिति न दोषः 
तथा च सत्यत्वज्ञानत्वा नन्दत्वामलत्वानन्तत्वानां सर्वविद्यानुवृत्तत्वोक्तिः
उक्तत्रयाणां सर्वविद्यानुवृत्तत्वाभिप्रायैवेति न विरोध इति ।।
<3.3.14>
उत्तरसूत्रं चोद्यमुखेनावतारयति - यदीति । ननु निष्प्रयोजनमेव तथा
रूपणं क्रियते इति किं नस्यादित्यत्राह - अतथा भूतस्य हीति । उक्तव्याप्तौ
दृष्टान्तमाह - यथेति । अत्रापि किंचित्प्रयोजन संभवात् व्याप्त्यविघात
इति शंकां परिहरति - नचेहेति । पूर्वपक्षमुपसंहरतिइतीति। अत इत्यर्थःत
तत्राहेति। यद्यपि प्रियशिरस्त्वाद्यप्राप्तिरिति सूत्रानन्तरमेव
उक्त शंका निरासक सूत्राणां प्रवृत्तिर्युक्ता विषयैक्यात्, अथापि
अस्मिन् विषये बहुवक्तव्य सद्भावात्, प्रियशिरस्त्वादीनां रूपणमात्रान्तर्गत्वेन
ब्रह्मगुणत्व मेव नास्तीत्युक्तौ झटिति ब्रह्मगुणत्वेन प्रसिद्धानांकारुण्यादीनां
सर्वविद्यानुवृत्तिस्स्यादिति अधिकरणप्रधान शंकायाः स्वस्सतः प्रवृत्तेश्च
तच्छंकापरिहार परं इतरे त्वर्थसामान्यादिति सूत्रं मध्ये प्रवृत्तं
तच्छंकापरिहारेच कृते । तयैव परिहारगमनिकया प्रियशिरस्त्वादीनां
ब्रह्म गुणत्वेपि सर्वविद्याननुवृत्तत्वसिद्धिरपि इत्यधिकप्रयोजनसिद्धिश्च 
अनन्तरं च प्रियशिरस्त्वादीनां कथं रूपणमात्रान्तर्गतत्वंप्रयोजनाभावात्,
अतो ब्रह्मगुणत्वमेवस्वीकर्तव्यमिति अवान्तरशंकायाः मन्दधियः संभवेन
तत्परिहारार्थमुत्तरसूत्रप्रवृत्तिः ।
ननु तेषां ब्रह्मगुणत्वशंकनेन किं प्रयोजनं, तत्सिद्धावपि इतरे
त्वर्थसामान्यादिति सूत्रेणैव सर्वविद्यानुवृत्तत्वा लाभात् इति
चेत्सत्यम् । विषयशोधनार्थतयैवेवं प्रवृत्तेः । प्रियशिरस्त्वादिषु
शिरस्वादीनामप्राप्तत्वेपि आनन्दत्वव्याप्यप्रियत्वादीनामनुवृत्तत्वकथनेन
प्रयोजनाधिक्याच्च ।। प्रतिपत्तिसौकर्यायान्वय क्रमेणार्थं दर्शयति -
प्रयोजनेति । प्रयोजनाभावादित्युक्ते आध्यानार्थत्वरूप प्रयोजनस्य
वक्ष्यमाणत्वेन बाधस्स्यादित्यतः - अन्तरेति । स्याच्चिन्ता स्मृतिराध्यानमिति
नैघण्डुकवचनमभिसंन्धायाह - आध्यान मनुचिन्तनमिति
स्फुटप्रतिपत्त्यै उपासनमुच्यत इत्युक्तम् । ननु प्रियशिरस्त्वादि
रूपणस्योपासनार्थत्वे अब्रह्मगुणत्वेपि कथमुपासनाऽविषयत्वमित्यत्राशयं
व्यनक्ति - ब्रह्मविदाप्नोतीत्यादि। नोपासनार्थं तथा रूपणम् । किं
तूपासनोपयोगि शास्त्रजन्य ब्रह्मविषयकज्ञानसिध्यर्थमेवेति भावः 
प्रियत्वादीनां आनन्दत्वादिव्याप्यत्वमभिसन्धाय - आनन्दमयं ब्रह्म
प्रियमोदादि रूपेण विभज्येत्युक्तम् ।रूपयित्वोपदिश्यतेइति । अपरोक्षवस्तुनः
शिरः पक्षादिरूपणेनोपदेशे एव बुद्धावरोपणं भदेदिति भावः ।। ननु
सत्यं ज्ञानमनन्तं, ब्रह्मेत्यनेनैव इतरव्यावृत्ततयापि ब्रह्मस्वरूपप्रतिपत्ति
संभवे प्रियशिरस्त्वादिरूपणेन तत्स्वरूपप्रतिपत्तिकथनं विफलम्
एवं प्रियशिरस्त्वादीनामपि ब्रह्मस्वरूपप्रतिपत्ति हेतुत्वेऽपि
आनन्दत्वादीनामिवैषामपि स्वरूपनिरूपकधर्मत्वापातात् कथं सर्वविद्यानुयायित्वनिषेधः
कथं च रूपणत्वनिषेधः इत्यत्राह - यथाऽन्नमय इति । बुद्धावारोप्यन्ते
इत्यन्तेन प्रकरणस्य रूपणप्रकरणत्वमुक्तम् ।आनन्दमयोपीति। सत्यं
ज्ञानमित्यादिना ब्रह्मस्वरूपप्रतिपत्तावपि "अन्योऽन्तर आत्मा
आनन्दमय इत्युक्तानन्दमय ब्रह्मस्वरूप प्रतिपत्तये प्रियशिरस्त्वादि
रूपणमिति न वैफल्यशंकेति भावः । प्रियमोदादिभिरेकदेशैरिति । प्राणव्यानापानादीनां
प्राणमयाद्यवयवत्ववत् प्रियमोदादीनां आनन्दमयावयववत्वस्य प्रतीतेः
तेषां स्वरूपनिरूपक धर्मत्वेन सर्व विद्यानुयायित्वेपि प्रियशिरस्त्वादीनां
न तथात्व संभवतः
रूपण प्रकरणेन रूपणान्तर्गतत्व प्रतीत्या शिरस्त्वादीनां रूपणोपयोगिनां
ब्रह्मण्यवसंभवावगमेन स्वरूपनिरूपकधर्मत्वाभावात् । स्वरूपगतः स्वरूपनिरूपणोपयोगीच
धर्म एव हि स्वरूपनिरूपकधर्मः ।अतः शिरस्त्वादीनां परिकल्पनामात्रत्वात्
न स्वरूपनिरूपकधर्मत्वमिति भावः । उपसंहरति एवमित्यादिना ।।
<3.3.15>
उत्तरसूत्रार्थमाह - अन्योऽन्तर इति । नन्वस्तु आनन्दमयस्यात्मशब्देन
निर्देशः अथापि तस्य शिरः पक्षाद्यवयवत्वं कुतो न संभवतीत्यत्राह - आत्मनश्चेति 
आत्मनो निरयवत्वादिति भावः । अवान्तरसाध्ये हेतुपरमिदं सूत्रमिति
सूचयन्नुपसंहरति - तस्य सुखप्रतिपत्यर्थं रूपणमात्रमिति गम्यते इति
<3.3.16>
उत्तरसूत्रमाह - नन्विति । आत्मशब्दो न चेतनैकान्तः अनात्मस्वपि प्रयोगात् 
ततश्चात्मशब्दसत्वेपि आनन्दमय शब्देनाचेतन प्रतिपत्तौ बाधकाभावात्
तस्य च सावयवत्व संभवेन न शिरः पक्षादि परिकल्पनमितिपूर्वपक्षि
तात्पर्यम् । सूत्रार्थमाह - अन्योन्तरइति ।परमात्मन एवग्रहणंतद्वदिति 
उत्तरवाक्ये स ईक्षत इति चेतनैकान्तेक्षण धर्मोक्तेः तत्रात्मशब्देन
परमात्मनोग्रहणं युक्तं अत्र तु न तादृशं लिंगमुपलभ्यते इत्यत्र
सूत्रखण्डमाह - उत्तरादिति ।। ननु ईक्षत इत्यत्रेक्षणं गौणमेवास्तु
ततश्चात्म शब्दस्य न परमात्मविषयत्वमिति न दृष्टान्तसांगत्यम्
नच गौणश्चेन्नात्मशब्दादित्यनेनेक्षणस्य जगत्कारणे श्रुतस्य गौणत्वनिषेधेनात्रापि
जगत्कारणे श्रुतमीक्षणं न गौणं भवितुमर्हतीति वाच्यम् ।तथा सत्यन्योन्याश्रय
प्रसंगात् । तत्रात्म शब्देन हिगौणत्व मीक्षणस्य निराकृतम् । अत्रतु
"सईक्षत इति श्रवणात् आत्मशब्दस्य परमात्मविषयत्वमुच्यते इति चेदू
ब्रूमः नतत्र केवलात्मशब्दात् ईक्षणस्य गौणत्वं पराक्रियते परंतु
ऐतदात्म्यमिति चेतनाचेतन प्रपञ्चोदेशेनात्मत्वविधानात् तस्यच चेतने
एवोपपत्तेः नेक्षणस्य गौणत्वमिति । अतः जगत्कारणत्वेन श्रुते ईक्षणस्य
गौणत्वासंभवात् "स ईक्षत इत्यत्र मुख्येक्षणबलेन तत्रप्यात्मशब्दस्य
परविषयकत्वनिश्चयवत् सोऽकामयत इत्याप्युत्तरवाक्यबलेन "अन्योऽन्तर आत्मा
आनन्दमय इत्यत्राप्यात्मशब्दस्य परमात्मविषयकत्वं निश्चेतुं शक्यमिति ।।
<3.3.17>
शंकापरिहारपरमुत्तरसूत्रं व्याचष्टे - पूर्वत्रेति । उत्तरत्र श्रुतात्
सोऽकामयत इत्युत्तर वाक्यात् पूर्वं स्थितात्मशब्दस्यार्थवर्णनं
उपक्रमाधिकरणन्यायविरुद्धम् । उपक्रमेचात्मशब्दः अनात्मस्वेव प्रयुक्तइति
अत्रापि अनात्मपरत्वमेव युक्तं, ततश्चोपक्रमानु सारेणोत्तरवाक्यस्य
नेयत्वेऽपि उत्तरवाक्यात् उपक्रमवाक्यस्यनयनं न शोभनमिति शंकातात्पर्यम् 
अवधारणादित्येत द्विवृणोति - पूर्वत्रापीति। उपक्रमापेक्षयापि उपक्रमोपक्रमस्य
प्रबलत्वात् तत्रच तस्माद्वा एतस्मादात्मन इति सर्वजगत्कारणस्य
परमात्मनः प्रस्तुतत्वात् उपसंहारोपि तदनुसारेणैननेय न तु तद्वाधः
इति भावः
बुध्या अवधारितत्वात्=विषयीकृतत्वादित्यर्थः । ननु परमात्मनः पूर्वं
प्रस्तुतत्वे मध्ये प्राणमयादिष्वपि आत्मशब्दस्य परमात्मपरत्वं
स्यात् । न चेष्टापत्तिः प्राणमयादीनां, परमात्मत्वापातात् । यदिमध्ये
परमात्मप्रस्तावस्य विच्छेदः तर्हि आनन्दमयादिष्वपि परमात्मप्रस्तावविछेद
एव युक्तः ऐकरूप्यादित्यत्र प्राणमयादिष्वात्मशब्दस्य परमात्म परत्वमभ्युपगम्यैवानिष्टापादनमप्यर्थतो
निरस्यन्नाह - अन्नमयादन्तर इति । अयं भावः - अन्तः प्रविष्टश्शास्ता
जनानामिति श्रुतेः आत्मशब्दस्यान्तः प्रवेशपूर्वकनियमनकर्तृत्वमेवार्थः
सच नात्रापि परित्यक्तः
प्राणमयादिष्वपि स्थूलारून्धतीन्यायमभिसन्धाय परमात्मबुध्यैवात्मशब्दस्य
प्रयुक्तत्वात् । तत्र प्राणमयस्यान्नमयादन्तरत्वेन परमात्माबुद्धेः
संभवात् ततः तस्याप्यन्तरदर्शनेन तत्र परमात्म बुद्धिर्जाता, तदानीं
प्राणमये परमात्मबुद्धिश्च निवृत्ता। एवं तत्तदन्तरदर्शनेन तत्र
तत्र परमात्मबुद्धेः, तन्निवृत्तेश्च न तत्रात्मशब्दस्याचेतनविषयकत्वं,
आनन्दमये आत्मबुध्यनन्तरं, तस्याप्यन्तरादर्शनेन तस्यैव सर्वनियन्तृत्वोपपत्तेः
जगत्कारणत्वोप युक्तेक्षणस्योपपत्तेश्च नान्यत्र परमात्मबुद्धिर्जाता,
नापि तत्र सानिवृत्ता
अतः उपक्रमाबाधेनान्यत्रपरमात्मबुध्यनुदयेनचानन्दमये श्रुतस्यात्म
शब्दस्य स्वतः सिद्ध परमात्मपरत्वे बाधका भावात् परमात्मपर एवात्मशब्द
इति ।।
इत्थंचानन्दमयस्यात्मशब्देन निर्देशात् आत्मनश्च निरवयवत्वात् शिरः
पक्षादीनां परिकल्पनमात्ररूपत्वमेवेति अब्रह्मगुणानां तेषां न यावद्विद्यानुवृत्तिरिति
सिद्धमानन्दत्वादीनामेव सर्वविद्योपास्यत्वमिति ।अत्र सत्यत्वं
स्वरूपे स्वभावेच कदाचिदपि अन्यथाभावरूपविकारराहित्यम् । प्राणा
वाव सत्यं तेषामेवसत्यमिति श्रुतेः । ज्ञानत्वंच साक्षात् स्वयं
प्रकाशत्वम् । अनन्तत्वं=देशकालवस्तुकृतपरिच्छेदाभाववत्वम् ।अत्र
सर्वगतत्वस्यदेशापरिच्छेदान्तर्गतत्वात् सर्वात्मत्वस्य वस्त्वपरिच्छेदान्तर्गतत्वात्
न पृथगुक्तिः । आनन्दत्वं तु ज्ञानविशेषरूपमेव
यद्वा अनुकूलत्वरूपम् । नतु ज्ञानस्यावस्याविशेषः । धर्मज्ञानस्यैव
स्वरूपे परिणाम संभवः । न तु धर्मिज्ञाने । तथा सति सविकारत्वापत्तेःअ
अमलत्वंतु अक्षरध्यधिकरण प्रसिद्धं स्थूलत्वादिविकारविशेषाभवकूटमिति
बोध्यम् ।। समाप्तमानन्दाद्यधिकरणम् ।।
(3.3.5) कार्याख्यानाधिकरणम्
<3.3.18>
आनन्दाद्यधिकरणपूर्वाधिकरणेनास्य संगतिरित्याशयेनाह - पूर्वप्रस्तुतेतिव
विद्याशेषभूतं=विद्यांगभूतम् । प्रथमं विषयं शोधयति - छान्दोग्ये
इत्यादि । अशिष्यन्तः अशनं करिष्यन्तः ।लम्भुको ह वासो भवति । वस्त्रं
लब्धवान् भवतीत्यर्थः । अनमिति द्वितीयान्तं प्राणमित्यर्थः । किं
मे वासो भविष्यतीति । अत्रेदमवधेयम् । मुख्यप्राणस्य श्रेष्टत्वमुपपादितम् 
प्राणाधीनसत्ताकत्वादेव इन्द्रियाणामपि प्राणशब्देन व्यवहारः 
लौकिका वा आगमज्ञा वा वागांदीनि सर्वाण्यपीन्द्रियाणि न वागादि
शब्दैः व्यवहरन्ति । परं तु प्राणशब्देनैव
किमत्रकारणम् ? लेषां प्राणाधीनसत्ताकत्वात् यदधीना यदीय सत्ता
तत् तदित्येव भण्यते । इति न्यायात् ।
एवं च मुख्यप्राणस्य सर्वस्वामित्वात् स - वागादीन् प्रति । किं
मे अन्नं भविष्यति । किं मे वासो भविष्यतीति प्रपच्छ । अशनं आच्छादनं
च हि मुख्यमुपहरणीयं भृत्यैः प्रभवे । अतो बलिं उपहरत मे इत्यपृच्छत्
प्राणः वागादीन्प्रति ।प्राणोत्क्रमणकाले सर्वेषामपीन्द्रियाणां
शैथिल्यात् मोत्क्रमीः इति वागादिभिः प्रार्थितम् । अत एव मुख्य
प्राणः प्रभुत्वात्मह्यं अशनाच्छादनादिकं देयमिति किं मेऽन्नं,
किं मे वास इति पप्रच्छ ।। वागादिगतवसिष्ठत्वादीनां प्राणाधीनं वास्तविकम्अ
अतः अस्मादादिगतवसिष्टत्वादिकं त्वदधीनमिति वागादिभिः वक्तव्यम्
एवमनुक्त्वा अस्मदीयं वसिष्ठत्वादिकं तयैव इति प्रोक्तम् । अतः
प्राणः यजमानः किं मे अन्नं इत्यादि पृच्छति ।
अपि च वागादिव्यवहारः अशनयानादिव्यापारः इति द्विविधे व्यवहारादिकार्यस्य
वागादिगतत्वं अशनपानादि व्यापारस्य प्राणगतत्वं इत्येतन्नियतम् 
अत्र प्राणः वागादीन् प्रति - यथा व्यवहारो भवद्गतः । तथा अशनयानादिव्यापारोपि
भवद्गतः इति मनीषा भवतां इति जिज्ञासया एवं प्रश्ने - वागादिभि एवमुक्तम् - आ
श्वकीटादिभ्यःसर्व मन्नं तवैव । इति । अत एव प्राणस्य अनः इति नाम 
लोके प्राणिभि यत् किं चित् अद्यते तत्सर्वप्राणेनैवाद्यते ।
अदनादिविविध चेष्टायुक्तत्वात् प्राणस्य अन इति प्रत्यक्षं नाम 
प्रत्यक्षं अनः इति नाम परित्यज्य प्राण इति परोक्षेण नाम्ना
देवाः व्यवहरन्ति
परोक्षप्रियाः हि देवाः । अतश्च अदनचेष्टायाः अपि तदीयत्वात् सर्व
प्राणिजातेनाद्यमानं अन्न सर्वं तेनैवाद्यत इति प्राणस्यैव सर्वमप्यन्नम् 
तथा च सर्व प्राणिजातान्नं प्राणान्नमिति प्राणविद्यानिष्टस्य
चिन्तनं कार्यमिति फलितम् । अत्र प्राणः स्वयमशनपाने निर्वर्तयति 
अयं च वायु विशेषः । तस्मात् एतस्य सखा अग्निः । स्व सखेनोदर्येणाग्निना
सर्व परिपाच्य तत्तद्रसपरिणामं नाडीद्वारा तत्तदिन्द्रियस्थानं
नयति । परिपोषयति तत्तदिन्द्रियम् । ते न वागादेः वसिष्टत्वादिकं
निर्वहति ।। अत एवाशनकाले प्राणाय स्वाहा । इत्यादिकमधीयते 
प्राणापानसमायुक्तः पचामि इति च । अपि व्यक्तवाचः मनुष्यादयः 
एतेषां वागादिव्यवहारः संयगुपलभ्यते । तिरश्चां तु न तथा वाग्
व्यवहारिकं उपलभ्यते । प्राणकार्य मशनादिकं सर्वस्याप्यविशिष्टम् 
अतः इन्द्रियादिकं विनापि बह्वन्न भोजनं तवास्तीति वागादयः ऊचुः।
।
आच्छदनार्थं अपः वासस्त्वानुसन्धानं उपरि । अत्र संशयः - पूर्वपक्षमाह - आचमने
विधिप्रत्ययेति। ननु किं मे वासः आपो वासः इत्युपक्रमे प्राणवासस्त्वोक्तेः
अनग्नं कुरुते इति अनग्नकरणोक्तेश्च प्रयोजनान्तराभावात् प्राणवासस्त्वविधानमेव
युक्तं स्यादित्यत्राह - एतमेवेति ।विधिप्रत्यया भावादिति। उपक्रमोपसंहारपर्यालोचनया
विधिप्रत्ययाभावेऽपि विधिः कल्प्यः इति वक्तुं यद्यपि युक्तं अथापि
उपक्रमादि लिंगापेक्षया आचमनविधिश्रुतेः बलीयस्त्वमिति आचमनविधिरेवाश्रयणीयः 
न चोभयविधानसंभवः गौरवादिति भावः । उपक्रमादौ तथोक्तेः किं प्रयोजनमित्यत्राह - स्तुत्यर्थतयेति
नन्वशिष्यन्त आचामन्त्यशित्वाचाचामन्तीत्यत्र भोजनांगाचमनं हि कर्तव्यतया
प्रतीयते । इदं च स्मृत्याचार प्राप्तं, अतः प्राप्तस्य कथं विधान
संभवः इत्यत्राह - भोजनांगस्येति । यद्यपि सर्वेषामेव भोजनादौ अन्तेन्याचमनं
स्मृत्याचारप्राप्तमेवेति प्राणविद्यानिष्टस्य तत्प्राप्तिस्सिद्धैव,
अथापि - न विधानानुपपत्तिरिति भावः । तथा चाचमनप्राणवास्त्वयोर्द्वयोर्विधानेवाक्यभेदापत्तेः
एकस्यैव विधेयत्वे वक्तव्ये विधिकल्पनाप्रयुक्तगौरवाभावात् आप्राप्ताचमान्तरस्यैव
विधिः ।प्राणवासस्त्वादिकथनं तु कथंचित्स्तुति परतयैव नेयमिति पूर्वपक्षिहृदयम्
सिद्धान्तमाह - इतीति । इह=अस्मिन् दृष्टिविधि प्रकरणे । पूर्वत्र
हि किं मे अन्नं भविष्यति, आश्वभ्य आशकुनिभ्यः आकारपतङ्गेभ्यस्तत्तेऽन्नमिति
श्रूयते । तत्रच तत्तत्प्राण्यदनीये वस्तुनि प्राणाप्यायकभूते प्राणान्नत्वदृष्टिविधिसत्वात्
तत्साहचर्यादपि प्राणवासस्त्वदृष्टि विधिरेव युक्तः इत्याशयः ।
अपूर्वमिति व्याख्येयं=अप्राप्तमिति तद्व्याख्यानम् । कार्यारव्यानादित्यस्य
व्याख्यानं अप्राप्ताख्यानादिति । नन्वप्राप्ताख्यानात् अप्राप्तविधानमित्युक्तौ
न हेतु साध्ययोर्वैलक्षण्यं पश्यामः इत्यत्र हेत्वंशं निष्कर्षयति - अप्राप्ताख्याने
शब्दस्यार्थवत्वादित्यर्थः इति
आख्यानात् =आख्यातव्यत्वादिति तात्पर्यम् । भोजनांगाचमनस्य प्राप्तत्वेनात्र
तद्विधाने न प्रयोजनमिति अप्राप्तप्राणवासस्त्वदृष्टिविधानमेव युक्तमिति
भावः । नन्वस्तु प्राणवासस्त्वदृष्टेर प्राप्तत्वं, अथापि आचमने
विधिप्रत्यय श्रवणेनाचमनान्तरस्यैव विधेयत्वाभ्युपगमात् नार्थवत्वहानिरित्यत्राशयं
विवृणोति - एतदुक्तं भवतीति । अयं भावः उपक्रमोपसाहारपर्यालोचने प्राणवासस्त्वानुसंन्धानविधानस्यैव
युक्तत्वं प्रतीयते । आचमने विधिप्रत्ययश्रवणेपि तत् स्मृत्याचारप्राप्तमिति
न विधानार्हम् ।आचमनान्तर विधानंतु प्रयोजनाभावात् गौरवपराहतम्
एवंविदाचामेदिति एवंविच्छब्द स्वारस्यात् स्नात्वा भुञ्जीत इत्यत्र
स्नानस्येव एवंवेदनस्य विधाने एव तात्पर्यमित्यवसीयते च । अतः उपक्रमोपसंहारप्रतिपन्नस्य
प्राणवासस्त्वानुसंन्धानस्याप्राप्तत्वात् अप्रतिपन्नाप्राप्तार्थंरूपाचमानान्तर
लक्षणार्थान्तरस्य विधेयत्वकल्पनानुपपत्तेः । दृष्टिविधिप्रकरण
स्वारस्याच्चोपक्रमादितात्पर्यलिंगोपेत प्राणवासस्त्वानु सन्धानं
विधेयम् । न तु तात्पर्यलिंगविरुद्धंप्राप्तं अप्रतिपन्नमप्राप्तंवाऽऽचमनमिति
भावः । किं मेऽन्नं भविष्यति, किं मे वासः इति प्रश्नद्व्यं प्राणेन
पृष्टं
"यत् किं चित् आश्वभ्यः आ शकुनिभ्यः तत्तेऽन्नमिति प्रथमस्योत्तरम् 
सर्वान्नमपि प्राणस्यान्नमित्यनुसन्धानं कार्यम् । एवमनुसन्दधतो
न किंचिदप्यनन्तं भवतीति फलं च श्रुतम् । तत्रैवं विदि इत्यक्तत्वात्
सर्वान्नप्राणान्नत्वानुसन्धानं स्पष्टम् । एवमेव द्वितीय प्रश्नोत्तरेऽपि
प्राणवासस्त्वानु सन्धानं विवक्षितमिति वक्तव्यम् । किं मेऽन्नं
भविष्यति, किं मे वासः इति प्रश्नद्व्यं प्राणेन पृष्टम् । "यत्
किंचित् आश्वभ्यः आ शकुनिभ्यः तत्तेऽन्नमिति प्रथमस्योत्तरम् ।
सर्वान्नमपि प्राणस्यान्नमित्यनुसन्धानं कार्यम्
एवमनुसन्दधतो न किं चिदप्यनन्नं भवतीति फलंच श्रुतम् । तत्रैवं
विदि इत्यक्तत्वात् सर्वान्नप्राणान्नत्वानुसन्धानं स्पष्टम् ।
एवमेव द्वितीय प्रश्नोत्तरेऽपि प्राणवासस्त्वानु सन्धानं विवक्षितमिति
वक्तव्यम् ।। प्राणेनएकविद्यात्वेनाऽभिमत छान्दोग्योक्त प्राणविद्यायां
आचमनस्यैवानुक्तेरपि उक्तरीत्या प्राणवसस्त्वानुसन्धानमेव विधेयमिति
लभ्यत इत्यशयेनाह - अत एवेति । अद्भिः परिदधतीत्यनन्तरं "लम्भुक्तो
हवासो भवत्यनग्नोभवति," इति । उभयविधानं तु एकत्रैव विधिप्रत्यवश्रवणात्
अनुपपन्नं एकस्यैव विधि प्रत्ययस्य उभयविधानतात्पर्यकल्पनं गौरवपराहृतं
वाक्य भेदापत्तिश्च । अत एव हि विधिप्रत्ययद्वय श्रवणेपि द्रष्टव्यः
निदिध्या सितव्यः इत्यत्र एकार्थविधाने एव तात्पर्यमभ्युपगच्छामः 
स्मृत्याचारप्राप्ताचमनानुवादेनाचमनीयास्वप्सु प्राणवासस्त्वानु
संधानविधानेनैवोपपत्तौ आचमनान्तरविधाने कुतस्तात्पर्यम् । तेन प्राणवासस्त्वानुधानाधिकरणस्य
सिद्धत्वात् । आचमनान्तर प्राणवासस्त्वानुसन्धानु रूपोभयविधायक
श्रुत्यन्तरं च न पश्यामः । येनोभय विधानेऽत्रतात्पर्यमभ्युपगन्तुं
शक्यते ।। वासोलाभानग्नत्वप्राप्तिरूपफलं श्रूयते । इदं च फलं प्राणवासस्त्वानुसन्धान
पूर्वं सत्येव तत्क्रतुन्यायेन भवितुमर्हति
अतोपि पूर्ववाक्यस्य प्राणवासस्त्वानुसन्धानविधिपरत्वमावश्यकमिति
चाभिप्रायः ।
नन्वत्रैवं पूर्वपक्षसिद्धान्तवर्णनं न शोभनं, तथाहि - स्मृतेः श्रुतिमूलतयैवहि
प्रामाण्यं, नतु स्मृति प्राप्तार्थेश्रुतेरप्रामाण्यम् । नह्येकस्मिन्नर्थे
श्रुतेस्स्मृतेश्च सत्वे तदर्थस्य स्मृति प्राप्तत्वात् श्रुतेरप्रमाण्यमिति
प्रामाणिकसंमतम् ।तत्र स्मृतेरेवानुवादित्वाभ्युपगमात् । अन्यथा
वेदावगततत्तदर्थोपबृंहणस्मृतीनांतत्रतत्रजागरुकत्वेन तत्तच्छ्रुतेरेवाप्रामाण्यप्रसंगात् 
अतश्च अशिष्यन्तः आचामन्त्यशित्वाचाचामन्ति ।इत्युक्ताचामनस्य
भोजनांगस्यात्रैव विधानात् न प्राप्तार्थबोधकत्वं, स्मृतेस्त्वेतदनुवादित्वमेव
श्रुतिमूलतयैव भोजनांगाचमनविधिस्मृतेः प्रामाण्यात्, तथाचाप्राप्त
भोजनांगाचमनस्यैवात्रविधान संभवेन कथमनाचनान्तरविधनमिति पूर्वपक्षोदयः
कथं वा प्राप्तप्राणवासस्त्वानुसन्धानविधिरिति सिद्धान्तवर्णनं
चेति चेदुच्यते । स्वोपजीविस्मृति प्राप्तार्थे श्रुतेः प्रामाण्येन
विधायकत्वस्य स्वानुपजीविस्मृति प्राप्तार्थे श्रुतेर्विधायकत्वा
भावस्य चाभ्युपगमेन न विरोधः इति । तथाहि - यत्रैकस्मिन्नर्थे श्रुति
स्मृती, तत्र स्मृतेः श्रुत्युपब्रृंह्मणत्वेन स्मृत्युपीजवितया
श्रुतेः प्रामाण्यमेव । एतेनोपबृंहण स्मृतिमादाय श्रुतेरप्रामाण्यप्रसङ्गः
परिहृतः
यत्र च स्मृतेः श्रुतिमूलकत्वं नास्ति, तत्र स्मृतेः श्रुत्यनुपजीवित्वात्तादृशस्मृतिम्प
प्रति श्रुतेः न प्रामाण्यमिति न श्रुतेः तदर्थविधायकत्वं, एवं
च प्रकृते भोजनांगाचमनस्यकर्मसामान्याङ्गाचमनविधायकस्मृतिप्राप्तत्वेन
तादृशस्मृतेश्च भोजनमात्रांगाचमनतात्पर्ये श्रुतेरनुवादित्वमेव
स्यात् ।तथा चात्र विधिश्रवणादाचमनान्तरं विधीयते इति पूर्वपक्षः
तत्सिद्धान्तश्च संगच्छते । यदि तु भोजनमात्राङ्गाचमन विधायक स्मृति
प्राप्तत्वमुच्यते तर्हि मूलमूलिभावावश्यकत्वेनोक्तदोषः स्यात्
कर्मसामान्यांगाचमन विधायकस्मृतेः प्रामाण्यं तु श्रुत्यनुमानद्वारा
न त्वेतच्छुतिद्वारेति न स्मृतेरप्रामाण्यं
अभ्युपगतं च पूर्वतन्त्रे मृताग्निहोत्राधिकरणे श्रुतेः स्वानुपजीविस्मृति
प्राप्तार्थे अनुवादित्वमित्यलम् ।। समाप्तं कार्याख्यानाधिकरणम् ।।
(3.3.6) समानाधिकरणम्
<3.3.19>
अत्र - पूर्वाधिकरणं प्राणविद्याशेषत्वेन प्रसङ्गसंगत्या प्रवृत्तम् ।
तत्पूर्वाधिकरणे स्वरूपनिरूपकधर्माणां स्वरूपप्रतीत्यन्तर्भावेनोपसंहार्यत्व
मुक्तम् । अधुना सत्यसंकल्पत्वान्तर्भूतानां वशित्वादिगुणानां शण्डिल्यविद्यायामुपसंहारः
कर्तव्य इत्युच्यत इति संगतिः । अथ संशयादि प्रदर्शनाय विषयवाक्यमाह - वाजसनेयक
इति । वाजसनेयकं अग्निरहस्य बृहदारण्यकभेदेन द्विधा विभक्तम् ।
उभयत्रापि च शाण्डिल्यविद्या श्रूयते । तत्र विद्यैक्यमस्ति न वेति
संशय्य विद्यैक्यं स्थाप्यते । आकाशात्मानमित्यनन्तरं - कामरूपिणं
सत्यधृतिं सर्वगन्धं सर्वरसं सर्वादिशो
ऽनुप्रभूतं सर्वमिदमभ्यान्तमवाक्यनादरं यथा व्रीहिर्वा यवो वा इत्यादिकमनुसन्धेयम्
अविशेषेऽपीत्यपिना उक्तत्रयाणामभेदस्याप्रयोजकत्वमुक्तं भवति,
समुदितस्यैव प्रयोजकत्वात् । वाशित्वादीत्यत्रादिपदेन कामरूपित्वादिपरिग्रहः 
तथाचाग्नि रहस्याम्नात शाण्डिल्य विद्यायामश्रुतानां वशित्वाधिपतित्वादीनां
बृहदारण्यकोक्त शाण्डिल्यविद्यायां श्रवणात् अत्राश्रुतानां सत्यसंकल्पत्वकामरूपत्वादीनां
अग्निरहस्ये श्रवणाच्च रूपभेदेन न विद्यैक्यम् संभवः । नचाध्येतृभेदेन
पुनःश्रवणमित्युपपत्ति संभवः । अविशेष पुनः श्रवणस्य तथोपपतावपि
तत्तदनुक्तविशेषकथनेन विशेषपुनः श्रवणसत्वात् तथानुपपत्तेः
ननु तर्ह्यविशेषपुनः श्रवणरूपभेदकाभावात् कथं विद्याभेदशंकनं, तत्तदनुक्तगुणानां
विधानेन पुनः श्रवणोपपत्तेरिति चेन्न, प्रकरणान्तरस्य भेदकाकारस्य
सत्वात् । नच प्रकरणान्तरमप्यध्येतृभेदेन परिहार्यम् । दत्तोत्तरत्वात् 
अविशेष पुनः श्रुति सत्वेहि तथा परिहारसंभवः । विशेषपुनः श्रवणे
प्रतिपत्रैक्यस्यापि संभवात् । अतः भेदकप्रकरणान्तरसत्वात् उपास्य
रूपभेदसत्वाच्च विद्याभेद एवेति भावः ।
राद्धान्तमाह - इति प्राप्ते इति । अयं भावः मनोमयत्वादिकमुभयत्र
प्रतिपन्नम् । सत्यसंकल्पत्वं तु अग्निरहस्ये उक्तं बृहदारण्यकेचनोक्तम् 
अथापि व्यसन समसनन्यायतः शिष्याणांसौकर्यार्थं अग्निरहस्ये उक्तसत्यसंकल्पत्वमेव
सर्वस्य वशीत्यादिना विवृतम् । ततश्च वशित्वादेः सत्यसंकल्पत्वविवरणरूपत्वात्
बृहदारण्यकेऽपि सत्यसंकल्पत्वादिकमधीतप्रायमवेति न रूपैक्यहानिः 
एवमग्निरहस्यश्रुतकामरूपत्वादीनां बृहदारण्यक श्रुतवशित्ववितति
रूपतया वशित्वान्तर्भावात् अत्रापि कामरूपत्वादिकं प्रतिपन्नप्रायमेव 
ततश्चोभयत्र सत्यसंकल्पत्ववशित्वकामरूपत्वादीनां सत्वेन रूपाभेदान्न
विद्या भेदः
नचसत्यसंकल्पत्वान्तर्गतं सर्वस्याधिपतिरित्युक्तं शेषित्वमधिकमिति
न रूपैक्य संभवः इति वाच्यम् । सर्वस्याधिपतिः इत्युक्तासंकुचितैश्वर्यरूप
शेषित्वस्य सत्यसंकल्पान्तर्गतत्वेनाविरोधात् ।अप्रतिहतसंकल्पस्य
कदाचित् अपि नियमनसंकोचा संभवस्यावश्यकत्वात् । अतो न रूपभेदः ।
ननूक्तरीत्योय भत्र श्रुत शाण्डिल्य विद्ययोस्समानगुणकत्वे उभयत्रापि
एतदतिरिक्तस्याविरुद्धस्य च कस्यचिदपि गुणस्याविधानेन विद्यैक्यस्थापनेपि
गुणोपसंहारः एव न भवति इति वृथैव विद्यैक्यस्थापनम् । गुणोपसंहारार्थमेव
हि तत्स्थापनं? उच्यते । गुणानामभिन्नत्वमजानतो विद्याभेदशंकापरिहार्थत्वस्यापि
अधिकरणकृत्यत्वात् । अविशेष पुनःश्रवणस्याध्येतृभेदेन परिहारस्थलेपि हि
इयमेव रीतिः ।।
नचोक्तरीत्या वशित्वादीनां सत्यंसकल्पत्वान्तरर्भावे अविशेष पुनःश्रवणरूप
भेदकाकारसिध्या कथमैक्यसिद्धिरिति वाच्यम् । अध्येतृभेदेन
तत्परिहारसंभवात् । नचैकस्यामेव शाखायां कथमध्येतृभेद, इति वाच्यं,
शाखैक्येऽध्येतृभेदो न संभवतीत्यस्य साधारणत्वेन न्यायस्यापवादकाभावे
एव प्रवृत्तेः । वस्तुतस्त्वत्र प्रतिपत्तृभेदोपि नापेक्षितः ।
एकमेव प्रतिपत्तारं प्रति संग्रहेणोक्तमर्थं विशदीकर्तु विस्तरेस्य
पुनः प्रवृत्तिरित्युक्तत्वात् अतो न सर्वथा रूपभेदः नापि विद्यैक्यहानिः
वस्तुतस्तु - वशित्वं सर्वमस्यवशे तीष्टतीति व्युत्पत्त्या सर्वस्थिति
प्रयोजकसंकल्पनत्वरूपम्, सर्वेशानत्वंसर्वोत्पत्तिप्रयोजकसंकल्पवत्वं
सर्वप्रशासितृत्वंच सर्वचेष्टाप्रयोजकसंकल्पवत्वं इदं च बृहदारण्यके उक्तम् ।।
अग्निरहस्ये चोक्तत्रितयसंकल्पवत्वरूपं एकेन सत्यसंकल्पपदेनाभिहितम्
सर्वाधिपतित्वं च सर्वं स्वामितया प्राप्तवानित्यर्थकेन सर्वमिदमभ्यात्तः
इत्यनेनोक्तमिति न रूपभेदप्रसक्तिः । एवं च तदनिवर्त्य संशयनिवर्तकतावच्छेद
विषयताशून्यत्वरूप तदनतिरिक्त विषयकत्व लक्षण विद्यैक्य प्रयोजक
रूपैक्यस्य सत्वेन विद्यैक्यसिद्धिरिति ।।एवमत्र वाजसनेयके स्थलद्वयपठितशाण्डिल्यविद्ययोरैक्यस्थापनात्
छान्दोग्यपठित शाण्डिल्यविद्याया अपि उदाहृत विद्ययाऽभेदः सिद्ध
प्रायः। न्यायस्य समानत्वात् । एवं व्यायसिद्धि सौलभ्यमभिसन्धायैव
भाष्यकृद्भिः छान्दोग्यपठितशाण्डिल्यविद्याऽनुदाहृतेति ध्येयम् ।।
ननु छान्दोग्योदाहृत शाण्डिल्यविद्यायाः उदाहृतशाण्डिल्यविद्यायाश्च
कथमैक्यसिद्धिः तत्र ज्यायान्पृथिव्या इत्यादिना ज्यायस्त्वाद्यधिकगुणानामुक्तेः
अत्र चानुक्तेः । अत एव भाष्ये तदनुदाहरणं च । न च शाण्डिल्यविद्यायां
हृदयावच्छिन्न परमात्मनः उपास्यत्वात्तस्यच पृथिव्याद्यवधिकज्यायस्त्वासंभवात्
न ज्यायस्त्वादीनामुपास्यत्वमिति नोपास्यरूपभेदः इति वाच्यम् ।
उक्तज्यायस्त्वस्य हृदयावच्छिन्नत्वविशिष्टपरमात्मन्यसंभवेपि
स्वरूपे संभवात् तदनुसंन्धानोपपत्तेः । अत एव हि, आनन्दादयः प्रधानस्येत्यत्रा
परिच्छिन्नत्वरूपानन्तत्वस्य स्वरूपे संभवमभिप्रेत्य सर्वविद्यानुयायित्वोक्तिः
संगच्छते
अन्यथा विशिष्टे तदसंभवेन शाण्डिल्यविद्यादिषु उपसंहारासंभव प्रसंगेन
आनन्दादय इति सूत्रस्य दत्तजलाञ्जलिप्रसंगात् इतिचेत् तन्न, तथा
सति संभृत्यधिकरणविरोधापतेः । तत्रानारभ्याधीतस्य द्युव्याप्त्यादिगुणस्य
अल्पस्थानगोचरविद्यासु असंभवात् विद्याविशेषनियतत्वोक्तेः । उक्तरीत्या हृदयावच्छिन्नेऽसंभवेपि
स्वरूपे तादृश गुणस्य संभवेन सर्वविद्यानुयायित्वोपपत्तेः । न च ब्रह्मस्वरूपगतपरममहत्वस्य
निरवधिकत्वेन द्युलोकावधिकत्वासंभवात् स्वरूपे द्युलोकाववधिकमहत्वस्याभावेन
न द्युव्याप्तेः अल्पस्थानगोचर विद्यासु संभवः इति न विरोधः
मध्यमपरिमाणे एवान्यापेक्षयाल्पत्व रूपत्वस्येतरापेक्षया महत्वरूपत्वस्य
चोपपत्त्यर्थं सावधिकत्वकल्पनेनान्यत्रावधिकल्पनासंभवादिति वाच्यम् 
एवं सति पृथिव्याद्यवधिक ज्यायस्त्वस्यापि स्वरूपेऽसंभवात् शाण्डिल्यविद्योपास्यत्वाभावस्य
भवद्गीत्यैव सिद्धत्वेन रूपभेदाभावस्यावश्यकत्वात् । वस्तुतस्तु
ज्यायान् पृथिव्या इत्यादिना स्वतो महत्वरूपनन्तत्वस्यैव प्रतिपादनात् अनन्तत्वस्य
च सर्वविद्यानुयायित्वसिद्धेः एतच्छाण्डिल्यविद्यायामपि अनन्तत्वस्योपास्यत्वेन
न रूपभेदप्रसक्तिरिति । विवरिष्यते चायमर्थः संभूत्यधिकरणभाष्यव्याख्यानावसरे
इत्यलम् ।। समाप्तं समानाधिकरणम् ।।
(3.3.7) संबन्धाधिकरणम्
<3.3.20>
एवं शाण्डिल्यविद्यायां मनोमयत्वादिगुणत्वस्यैवोभयत्रोपास्यत्वेन
रूपभेदाभावात् विद्यैक्यमुक्तम् । अथ तर्हि बृहदारण्यकोक्तादित्यमण्डलाक्ष्यन्तर्वृत्ति
पुरुषविषयकविद्यायामपि व्याहृति शरीरक ब्रह्मणएवोपास्यत्वेन रूपभेदाभावात्
विद्यैक्यं स्यादित्याक्षेपेण संगतिः । अक्षिन् इति सप्तम्याः छान्दसोलोपः 
अक्षिणीत्यर्थः ।उपनिषदौ इत्यस्य रहस्यनामनी इतिन्याख्यानम् ।
संशयमनूद्य पूर्वपक्षमाह - ते किमिति ।व्याहृतिशरीरकस्य सत्यस्य परस्य
ब्रह्मणः अविशेषेणोभयत्रोपस्यत्वात् स्थानानियमः शंकनमकिंचित्करमित्याशयेन
अहरहमोर्नाम्नोरनियतत्व विचारः कृतः ।
अनियनेनेति । उक्तरीत्या विद्यैक्यस्य प्रतिष्ठितत्वात् उक्तनाम्नोर्विकल्पेन
एवोपसंहार इति भावः । पूर्वपक्षसूत्रत्वमभिप्रयन्नाह - तदिदमिति ।
यथा शाण्डिल्यविद्ययो रूभयोः मनोमयस्येकस्योपास्यत्वेन संबन्धात्
विद्यैक्यमिति गुणोप संहारः तथा आकारविशेषावच्छिन्नस्य वाचकं नामधेयं
एकस्यैव वासस्थानभेदेन भिन्नं न भवति । नहिदेवदत्तसंज्ञा गृहापवरकापणादिस्थानेषु
वसतः देवदत्तस्य भेदं जनयति । सर्वत्रवर्तमा नोपि देवदत्तएकएवःअ
अतो व्याहृति शरीरकब्रह्मणः अक्षिणि वा आदित्ये वा वर्तमानत्वेपि
एकत्वमेवेति उभयत्रोपास्य एक एव"
"भूरिति शिरः" भुव इति बाहू" सुवरिति प्रतिष्ठा (पादौ) इति व्याहृति
शरीरकत्वमुभयत्राविशिष्टम् ।
आप एवेदमग्न आसुः ता आपः सत्यमसृजन्त सत्यं ब्रह्म । ब्रह्म प्रजापतिः 
प्रजापतिः देवान् ते देवाः सत्यमेवोपासते । तदेतत् त्र्यक्षरं
सत्यमिति । स इत्येकमक्षरं तीत्येकमक्षरं यमित्येकमक्षरं प्रथमोत्तमे
अक्षरे सत्यम् । मध्यतोऽनृतं तदेतदनृतं उभयतः सत्येन परिगृहीतं
सत्यभूयमेव भवति नैवं विद्वांसम् अनृतं हिनस्ति । तद्यत्सत्यमसौ स
आदित्यः इत्युपनिषत्क्रमः भाष्ये । बृहदारण्यके श्रूयत इत्यत्र
श्रूयते इत्यधिकम् । एतत्पदं विनापि अन्वयस्योपपत्तेः । अन्यथा सत्यं
ब्रह्म इत्युपक्रम्य श्रूयते इत्यन्वयो वक्तव्यः ।
तत् यत्सत्यमसौ इति वाक्यमेवात्र विषयः । पूर्वं सत्यशब्दनिर्वचनं
कृतम् । तादृशार्थस्याक्षणापि ग्राह्यत्व मस्तीति सूचनाय पूर्ववाक्यानुवादः।।
एवं अन्यत्रापि=व्याहृतिविद्यायां व्याहृतिशरीरकस्य ब्रह्मणः आदित्येऽक्षिणिचोपास्यतयासंबन्धेन
विद्यैक्यात् अहः अहमिति नाम्नोः अनियमेनोपसंहारः इति सूत्रार्थः । उभयोरुभय
त्रोपसंहार इति उक्तरीत्या विद्यैक्येनोभयोरुभयत्रोपसंहारावश्यकतया विकल्पेनोप
संहारः स्यादिति भावः । अधिदैवतं = दैवते उपास्यं, अध्यात्मं = शरीरे उपास्यम्
इदं च भाष्यकारवाक्यम् । न तूपनिषदि । वस्तुतत्वकथनार्थमेवमुक्तिः
अत एव विचारस्यावकाशः ।।
<3.3.21>
सिद्धान्तसूत्रार्थमाह - न वैतदस्तीत्यादिना । विशेषादिति व्याख्येयम् ।
स्थान संबन्धित्वभेदेनेति ।व्याहृति शरीरकत्वस्येव आदित्यमण्डलदक्षिणाक्षिरूपस्थानयोरप्युपास्यकोट्यन्तर्भूतत्वेनोपास्य
रूपभेदात् न विद्यैक्यमिति भावः । आदित्यरूपस्थानविशिष्टोपासने
स्थानान्तरान्वयासंभवादपि नोपसंहार संभवः । नच विकल्पेनानुष्ठानं
तस्याष्टदोषदुष्टत्वात् । विद्यैक्ये सति हि अनुपपत्त्या विकल्पेन
वानुष्ठानमावश्यकम् । विद्यैक्यं च रूपभेदात्पराहृतम् च । शाण्डिल्यविद्यारूपदृष्टान्ते
वैषम्यं प्रदर्शयति - नैवमिति व्यवस्थिते इति । नाम्नीति शेषः ।।
<3.3.22>
उत्तरसूत्रार्थमाह - दर्शयति चेति । नन्वतिदेशस्य कथमनुपसंहार बोधकत्व
मित्यत्राह - स्वत इति । अनुपसंहारनिबन्धनत्वादिति भावः । अन्यथा विद्यैक्येनैवोप
संहारसंभवे अतिदेशो व्यर्थः स्यादित्याशयः । ननु स्वरूपनिरूपकधर्माणां
सत्यत्वादीनामपि सर्वत्र स्वतः एव प्राप्तेः क्वचित् विद्यासु तत्कीर्तनं
व्यर्थमेव स्यादिति वाच्यम् - तत्र सत्यत्वादीनां उपास्यत्वविधानानभ्युपगमेन
क्षतिविरहात् । तत्र तदुक्तिस्तु श्रोतुः इतरव्यावर्तकतया ब्रह्मज्ञान
संपत्त्यर्थमेवेति । अत्र विद्यायामतिदेशाभावेपि अन्यत्र विद्याभेदसाधकः
अतिदेशः प्रमाणीकृतः ।। समाप्तं संबन्धाधिकरणम् ।।
(3.3.8) संभृत्यधिकरणम्
<3.3.23>
पूर्वाधिकरणे नाम्नोः स्थानभेदात् व्यवस्थोक्ता । अत्रापि अनारभ्याधीतस्य
संभृत्यादिगुणस्य स्थानभेदेनैव व्यवस्थोच्यत इति संगतिः । विषयं दर्शयति -
तैत्तिरीयके इति । राणायनीयमिति सामशाखाविशेषः । तित्तिरिपक्षिणा प्रोक्ते
इत्यर्थः । खिलम् = विच्छिन्नपाठः । ब्रह्मेत्यादि । ब्रह्म = ब्रह्मणा ज्येष्ठा
= प्रशस्तानि । वीर्या = पराक्रमाः । संभृतानि अव्याहततया धृतानि । ज्येष्ठं
ब्रह्म अग्रे = पूर्वमेव, दिवं = आकाशं आततान = व्याप्नोत् । ब्रह्म भूतानां
प्रथमोत जज्ञे = प्रथममेव स्थितम् । तेन ब्रह्मणा कः कलहं कर्तुमर्हति ? न
कोऽपीत्यर्थः । उपासनविशेषमनारभ्य = उपासनविशेषप्रस्तावं विनेत्यर्थः । सर्वासु
विद्यासूपसंहारे प्राप्त इति । ननूक्तवाक्यं केवलब्रह्मस्वरूपोदशमात्रपरम्
नातः उपासन शेषत्वमिति न सर्वविद्योप संहारप्रसङ्ग इति चेत् न,
स्वरूपोपदेशपरत्वासंभवात् । नहि सर्वव्याप्तस्य ब्रह्मणः द्युव्याप्तिकथनं
उपासनार्थत्वमन्तरा निर्वहति । नचात्र सद्विद्यान्यायेन स्ववाक्ये
एवोपासन विधिकल्पनं युक्तम् अनारभ्याधीतस्य श्रुतोपासनशेषत्वेनैवोपपत्तौ
विध्यन्तर कल्पनायाः अप्रामाणिकत्वात् । नचोक्तगुणानां विद्याविशेषमनारभ्योक्तत्वेपि
पूर्वत्रवापरत्रवा स्वसन्निहितश्रुतविद्याशेषत्वमेव किं न स्यादिति वाच्यम्,
मानाभावात् न ह्यन्यत्रोपसंहारे सिद्धे तदन्यत्रानुपसंहारः इति
वक्तुं शक्यम् न्यायस्य समानत्वात् । विनिगमकाभावाच्च । नच सामीप्यं
नियामकं दूरस्थविद्यायामप्यनुसन्धातुं योग्यत्वात् । अत एव हि "यस्य
पर्णमयी जुहूर्भवतीत्यस्यानारभ्याघीतत्वेन होम सामान्ये जुह्वाः
पर्णमयत्वप्राप्तिःपूर्वतन्त्रेसिद्धन्तिता ।।तस्माद्विनिगमनाविरहेण
सर्वविद्यान्वयित्वमेवेतेषां युक्तमिति पूर्वपक्षिण आशयः ।।
सिद्धान्तमाह - संभृतीति । संभृतिश्च द्युव्याप्तिश्चेति विग्रहे
संभृदिद्युव्याप्ती, इति रूपम् । इदंच ईद्वदे द्विवच नमित्यनु शासनात्
प्रागृह्यसंसकम् । तथाच - "संभृति द्युव्याप्ती अपि" इत्यत्र "प्लुत
प्रगृह्या अचि नित्यं" इति - प्लुताः प्रगृह्याश्च अचि परे नित्यं
प्रकृत्या स्युः" इति विधानात् इको यणचि इत्यस्याप्रवृत्त्या संभृतिद्युव्याप्त्यपि
इति कथं निर्देशः इति शंकापरिहारायाह - समाहारद्वन्द्वत्वादेकवद्भावः इति
तथा चैकवचान्तत्वेनन संन्ध्यनुपपत्तिरिति भावः ।। सूत्रार्थमाह - सम्भृत्यादिकमिति 
एव इत्यनेन सूत्रस्थ चशब्दस्यावधारणार्थकत्वमुक्तं
स्थानभेदादिति अतः इत्यस्य व्याख्यानम् । फलितं व्यवच्छेद्यं दर्शयति
- नसर्वत्रेति । ननु पूर्वपक्षोक्त प्रधानहेतोः कः परिहारः उक्तः
इत्याशयेन पृच्छति - कथमिति । स्थानभेदादित्यनेनैवोक्तेः इत्याशयेनाह - स्वसामर्थ्यादिति।
तदेवोपपादयति - द्युव्याप्तिरिति। यत्र हृदयाद्यल्प प्रदेशावच्छिन्नतया
ब्रह्मोपासनं तत्र द्युपरिच्छिन्नतया ब्रह्मणः उपासनं न संभवति 
हृदयपरिच्छिन्नत्वद्युपरिच्छिन्नत्वयोः विरोधात् । अतस्तादृशविद्यासु
नोपसंहारसंभव इति भावः । नन्वस्तु द्युव्याप्तेस्सर्वत्रानुसन्धेयत्वे
बाधकं संभृत्यादौ किं बाधकमित्यत्राह - संभृत्यादयो
ऽपीति । सन्नियोगशिष्टानां सह वा प्रवृत्तिस्सह वा निवृत्तिरिति न्यायात् ।
एतन्न्याय सूचनायेवात्र संभृतिद्युव्याप्ति इत्येकवद्वावतया सूत्रकारो
निर्दिष्टवान् ।ननु यत्राल्पस्थानावच्छिन्नतया ब्रह्मण उपासनं तत्र
हृदयाद्यल्पप्रदेशावच्छिन्नत्वद्यु परिच्छिन्नत्वयोर्विरोधोत् द्युव्याप्त्यादे
र्नान्वयः इत्युक्ते, शाण्डिल्यविद्यायां "एषमेऽप्माऽन्तर्हृदये'
इति हृदयावच्छिन्नतया ब्रह्मणः उपासनं विधाय ज्यायान् पृथिव्याः
ज्यायानन्तरिक्षात् ज्यायात् दिवः ज्यायानेभ्यो लोकेभ्यः इत्यादिना
हृदयावच्छिन्नतयोपास्यस्य ब्रह्मणः पृथिव्याद्यवधिकज्यायस्त्वाद्युपास्य
गुणोक्तिः कथं संगच्छते, हृदयपरिच्छिन्नत्व पृथिव्यवधिकज्यायस्त्वाद्योःविरोधात्
इत्यत्राह - शाण्डिल्येत्यादि
यावान्वेत्यादिकं दहरविद्यामभिसन्धायोक्तम् । माहात्म्यप्रतिपादनपराः
इति । ब्रह्मणः सर्वविद्यान्वयित्वेनोक्तं यदनन्तत्वं तद्गूपमाहात्म्येमेवोक्त
वाक्यानि प्रतिपादयन्ति । नतु पृथिव्याद्यवधिकज्यायस्त्वादीनां
उपास्यत्वं अशक्योपसंहारत्वादिति भावः । इदमत्रतात्पर्यं उक्तशाण्डिल्यादिविद्यासु
द्युव्याध्यादेरिव पृथिव्यवधिकज्यायस्त्वादी नामपि नोपास्यत्वं,
तेषामुपास्यत्वानुक्तेः। तेषामुपास्यत्वोक्तौहि औपाधिकाल्पत्व महत्वयोरेकत्रान्वयविरोधेन
औपाधिकल्पत्ववतो ब्रह्मणः तस्मिन्नेव स्थाने औपाधिकमहत्ववत्तयाऽनुसन्धानासंभवात्
कथं तथा नुसन्धेयत्वोक्तिः इति शङ्क्येत
पृथिव्याद्यवधिकज्यायस्त्वाद्युक्तिप्रकारेण बह्ममाहात्म्यप्रतिपादनद्वारा
स्वाभाविकानन्तत्वस्यैव प्रतिपादनात् । हृदयरूपाल्पोपाधिश्रवणवत्
ज्यायस्त्वोपाध्यश्रवणात् । नच पृथिव्यादीनां तदुपाधित्वं ततोपि
ज्यायस्त्वश्रवणात् । अतस्ततोप्यधिकपरिमाणस्य तदुपाधिकत्वासंभवात्
स्वाभाविकमहत्वमेवात्र प्रतिपाद्यते इत्यभ्युपगन्तव्यम् । अभ्युपगतंच
तथैव भाष्य कृता । तथाहि सर्वत्रप्रसिध्यधिकरणे अर्भकौस्त्वादिति
सूत्रे श्रीभाष्यं व्योमवच्चायं व्यपदिश्यते - स्वाभाविकमहत्वं चात्रैव
व्यपदिश्यते - ज्यायान्पृथिव्याः - ज्यायानन्तरिक्षात् ज्यायान्दिवः
ज्यायानेभ्यो लोकेभ्यः इति
इति । नन्वस्तूक्तवाक्यस्य कथंचिदनन्तत्वरूप माहात्म्य प्रतिपादनपरत्वं
अथापि अनन्तत्वस्प तादृशविद्यासु कथमुपास्यत्वं परिच्छिन्नत्वा
परिच्छिन्नत्वयोर्विरोधादिति चेन्न, औपाधि काल्पत्वानुसन्धानेन
सहौपाधिकमहत्वानु सन्धानस्य विरोधेपि स्वाभाविकमहत्वरूपस्वतोऽनन्तत्वानु
सन्धानस्याविरोधात् । स्वतोऽपरिच्छिन्नं ब्रह्मास्मदनुग्रहायौपाधिकाल्पत्ववत्
स्थितमित्यनुसन्धानसंभवात् । औपाधिकमहत्वत् ब्रह्म औपाधिकाल्पत्ववत्
स्थितमित्युक्तौ हि विरोधः (स्फुटः) । अतस्तादृशविद्यास्वपि स्वाभाविकमहत्वानुसन्धानस्य
न कथंचिदपि विरोधः ।
अत एव हि आनन्दादयः प्रधानस्येत्यनेनानन्तत्वस्यसर्वविद्यानुयायित्वमुक्तम्
अत्र ज्यायान् पृथिव्याः इत्यादिना स्वाभाविकमहत्वोक्तावपि न
तस्योपास्यतया विधानम् ।स्वरूपनिरूपकधर्मत्वेन अन्यथानुपपत्त्या,
एव स्वतः प्राप्तेः । नहि स्वतः प्राप्तस्योपास्यत्वविधानमपेक्षितम्।
। अत एवहि संबन्धाधिकरणे दर्शयति च इति सूत्रव्याख्याने "स्वतोह्यप्राप्तावतिदेशेन
प्राप्त्यपेक्षा इति भाषितम् । तत्रातिदेशकथनं विधानस्याप्युपलक्षणम् 
तुल्यन्यायत्वात् ।यच्च - माहात्म्यप्रतिपादनपराः=स्वतोऽनन्तत्वरूप
माहात्म्य प्रतिपादनपराः इत्यर्थः न त्वेतद्विद्यायाः उपास्याकारपराः
इति केषांचिदाचार्याणां व्याख्यानं, तदपि नानन्दाद्यन्तर्भूत स्वाभाविकानन्तत्वस्यैतद्विद्यायामुपास्यत्वप्रतिक्षेपपरम्
किंतु स्वरूपनिरूपकधर्मत्वेन स्वतः प्राप्तस्योपायभूतानन्तत्वरूपाकारस्य
विधेयत्व प्रतिक्षेपपरमिति न विरोधः । अत एवोत्तरत्र तैरेवानन्तत्वस्य
शाण्डिल्यादिविद्यास्वप्युपास्यत्वं स्थापितमिति दिक् ।। समाप्तं संभृत्यधिकरणम् ।।
(3.3.9) पुरुषविद्याधिकरणम्
<3.3.24>
पूर्वाधिकरणे द्युव्याप्तिसन्निधिश्रुतस्य संमृत्यादिगुणस्य तत्समानदेशत्वमुक्तम् 
अथ ब्रह्मविद्यासन्निधिसमाम्नातायाः पुरुषविद्यायाः ब्रह्मविद्याशेषत्वं
प्रतिपाद्यते इति संगतिः । विषयं प्रदर्शयति - तैत्तिरीयक इति । संयोगरूपचोदनाख्यानां
समुदितानामेवाभेदसाधकत्वात् अत्रच तत्सर्वं समस्तीव्याशयेन प्रत्येकं
तत्प्रदर्शयति - पुरुषविद्येतीति । पुरुषावयवेषु=न्यासविद्यानिष्ठपुरुषस्य
शरीराद्यवयवेषु यज्ञावयवकल्पनं=यज्ञाङ्गत्वकल्पनम् । यन्मरणं तदवभृथः
इति मरणेऽवमृथत्वकल्पन साम्यस्यापीद मुपलक्षणम् । यद्यपि क्वचिदङ्गकल्पनायां
भेदोदृश्यते अथाप्यनुष्ठानविकल्पेन तदुपपद्यते इति पूर्वपक्ष्याशयः
फलसंयोगाश्रवणादिति विरोधि फलाश्रवणादित्यर्थः । यद्यपि तैत्तिरीयकश्रुतपुरुषविद्यायां
अन्ते ब्रह्मणो महिमान माप्नोति "इति ब्रह्मप्राप्तिफलं श्रुतमेव 
अथापि उक्त पुरुषविद्याया ब्रह्मविद्यानात्मकत्वेन ब्रह्मप्राप्तिफलकत्वासंभवात्
योग्यतावशेनैतत्स्थलात् उत्कृष्योक्तफलस्य पूर्वानुवाकश्रुतब्रह्मविद्यायां
निवेशनीयतया अर्थतो संयोगभेदजनक विरोधि फलाश्रवणेन उक्तविद्यायां
फलाकांक्षायां छान्दोग्य श्रुत पुरुषविद्याफलस्य षोडऽशाधिकशत वर्षजीवनस्यैव
फलत्वेनांगीकर्तव्यतया च न फल संयोग भेदः इति भावः । उपासनशास्त्रे - चोदनायाः
ऐक्यं स्वतस्सिद्धमित्युपेक्षितम् 
अत एव हि पूर्वतन्त्रे द्वादशाहीनस्येति वाक्यस्य सत्रप्रकरणेऽधीतस्यापि
तत्र संबद्धुमयोग्यत्वात् ततः उत्कृष्याहीनप्रकरणे संबन्धः स्वीकृतः।।
षोडशाधिकं वर्षशतं प्रजीवतीति श्रुत्यर्थः ।।
सिद्धान्तमाह - इति प्राप्ते इति । सूत्रस्थापिशब्दस्वारस्यमभिप्रेत्य - उभयत्राम्नातर्योविद्ययोःपुरुषविद्यात्वेऽपीत्युक्तम् 
अनेन तैत्तिरीय श्रुतायाः पुरुषविद्यात्वमेव नास्तीति कथमैक्यशंकेति
सूचितम् ।तथाहि - तत्र "ये अर्धमासाश्च मासाश्च ते चातुर्मास्यानि
य ऋतवस्ते पशुबन्धाः ये संवत्सराश्च परिवत्सराश्च तेऽहर्गणाः इत्यादौ
यज्ञानङ्गभूत चातुर्मास्यादीनामपि अंगत्वकल्पनात् पूर्वानुवाकान्तोपक्रान्तन्यासविद्यानिष्ठपुरुषसाध्यविद्यायाः
अंगसापेक्षविद्यान्तरापेक्षया अंगनैरपेक्ष्य सूचनद्वारोत्कर्ष प्रतिपादन
परैवेवेयं श्रुतिः नतु पुंविद्याख्यविद्याप्रतिपादिका इति भावः 
अस्तु वा कथंचित् श्रुतेरपर्यनुयोज्यस्वभावत्वात् तथाविधयज्ञान्तरसिध्या
पुरुषविद्याप्रतिपादकत्वं, अथापि न विद्यैक्यं रूपफलयोर्भिन्नत्वादित्याशयेनाह - विद्याभेदोऽस्त्येवेतिग
गुणानां अन्यत्रानाम्नानादिति। अनेन रूपभेदः प्रदर्शितः । अनाम्नानमेव
विवृणोति - तथा हीति । त्रेधा विभक्तमिति । तस्य यानि चतुर्विशति
वर्षाणि तत्प्रातः सवनं, अथ यानि - चतुश्चत्वादिंशद्वर्षाणि तन्माध्यन्दिनं
सवनं अथ यान्यष्टाचत्वारिशद्वर्षाणि तत्तृतीय सवनमिति त्रिधाविभक्तस्य
पुरुषायुष एव सवनत्वेन कल्पनं छान्दोग्ये श्रूयते । तैत्तिरीयेतु
सायंप्रातर्माध्यन्दिनानामेव सवनत्वेन कल्पनमिति स्फुटो रूपभेदःइति
भावः
अन्यथापि रूपभेदमाह - छान्दोग्य इति । स यदशिशिषति यत्पिपासति यन्न
रमते ता अस्यदीक्षा इत्यादिना अशिशिषादीनां दीक्षादित्वं छान्दोग्ये
कल्प्यते । तैत्तिरीयेतु यावद्ध्यिते सादीक्षा इति यावद्धरणस्यैव
दीक्षात्व कल्पनमिति भावः । एवमन्यत्रापिकल्पनाभेदमाह - यजमानेति 
नन्वस्तु परिकल्पनमन्यथा किं तत इत्यत्राह - अतो रूपमिति । न चात्र
कल्पनाभेदेपि विकल्पाश्रयणं युक्तं, तस्याष्टदोष दुष्टत्वात् तस्यागतिकस्थले
एव युक्तत्वाच्च, गतिश्च विद्याभेदेन निरुढा । वस्तुतः फलांशेपि
भिन्नत्वस्यवक्ष्यमाणतया न सुतरां विकल्पसंभवः । तुल्यफलयोरेव विकल्पस्वीकारात्अ
अथ फलसंयोगभेदमपि व्यनक्ति - तथेत्यादिना । तस्यैवं विदुषः इत्यतः
प्राक् ब्रह्मप्राप्ति फलक ब्रह्मविद्यायाः प्रकृतत्वात् तत्सन्निधिपठितस्यास्यतच्छेषत्वमेवेति
प्रस्तुतब्रह्मविद्यानिष्टस्य यज्ञत्वकल्पनरूपैवोदाहृतपुरुषविद्येति
स्वीकर्तव्यमिति भावः।।
ननूक्तपुरुषविद्यायाः ब्रह्मप्राप्तिफलकत्वाभावेन ब्रह्मणो महिमानमाप्नोतीत्युत्तरत्र
श्रुतस्य ब्रह्मप्राप्तिरूपफलस्यात्रायोग्यत्वात् उत्कृष्य पूर्वत्र
निवेशनीयतया, अस्याश्च फलांकांक्षायां छान्दोग्यश्रुत पुरुषविद्याफलस्यैव
संबन्धे न च कथं फलभेद इत्यत्राह - अतो ब्रह्मविद्यांगत्वादिति ।
सन्निधिपाठात् ब्रह्मविद्यांगत्वेसिद्धेअंगिफलस्यैवांगफलत्वात्
अत्रत्यपुरुषविद्यायाः ब्रह्मप्राप्तिफलकत्वावश्यंभावेन फलभेदः
सिद्ध एवेति भावः । अत्रापि ब्रह्मप्राप्तेः फलत्वे हेतुमाह - फलवदिति 
फलवदङ्गिनः सन्निधौ पठितस्य तदंगस्यान्यफलत्वा संभवादिति भावः
उक्तपुरुषविद्यायां ब्रह्मप्राप्तिफलश्रवणेपि न दोषः अविरुद्धत्वात् 
अथापि पौनरुक्यमिति चेत् सत्यं, अथापि न तद्दोषः । प्रयोजन भेदात् 
पूर्वत्र श्रुतं हि अधिकारिविशेषणम् । उत्तरत्र च पुरुषावयवेषु
अंगभूतयज्ञपरिकल्पनंकृत्वा एवं साङ्गमभिहित ब्रह्मविद्यायाः ब्रह्मप्राप्ति
फलमितिनिगमनं क्रियते इति । यद्वा - अंगभूतपुरुषविद्यायाः अंगिभूतब्रह्मविद्याफलभूत
ब्रह्मप्राप्तिजनकतया स्तुतिः क्रियते । अथवा पूर्वानुवाकोक्त ब्रह्म
प्राप्तेः दक्षिणोत्तरायणनिमित्तक सूर्य चन्द्र सायुज्यप्राप्ति
पूर्वकत्व लक्षण गुणविधानार्थं पुनः फलस्यकीर्तनम्
अतो न वैयर्थ्यमिति । अथ पलभेदोपपादनाय छान्दोग्य श्रुत पुरुषविद्यायाः
फलान्तरार्थत्वमाह - छान्दोग्य इति । उपसंहरति - अत इति । तस्यैवं विदुषोयज्ञस्येत्यत्र
न व्यधिकरणषष्ठी। परंतु सामानाधिकरण्ये षष्ठी ब्रह्मविदुषो यज्ञत्वकल्पनमिति
भाष्योक्तेः । नचैवं सति विदुषः आत्मनः यज्ञत्वं, यजमानत्वं च विरुद्धं
तयोरेकनिष्ठत्वासंभवादिति वाच्यम् । विद्वच्छब्देन कार्यकारण संघातविशिष्टस्य
आत्मशब्देन निष्कृष्टविशेष्यमात्रस्य च विवक्षणेन विरोधाभावात् 
अत्र च एवंविदुषो यज्ञस्यात्मा यजमानः इति निर्देशात् एवंवित्
यज्ञः तस्यात्मा यजमानः इत्यर्थः फलितः इति ध्येयम्
यद्यप्यत्र रूपादिभेदस्य स्फुटत्वात् ऐक्यसाधक प्रस्फुटहेत्वभावेनच
न भेदाभेद विचारः आवश्यकः । अथापि तस्यैवंविदूषः इत्युक्त पुरुषविद्यायाः
तत्पूर्व पठित "ब्रह्मणेत्वामहस ओमित्यात्मानं युञ्जीते" इति विहित
न्यासविद्याशेषत्व प्रतिपादनेन न्यासविद्याप्राधान्यकथनार्थमेव
विचारः कृतः इत्यूह्यम् । उदाहृत विद्यायां यज्ञानंगभूतानां यज्ञत्वकल्पने
प्रयोजनं तु न्यासविद्योत्कर्ष प्रतिपादनार्थमिति पूर्वमेक्तम् 
छान्दोग्योक्ता पुरुषविद्या । इयं षोडशाधिक शतरूप पूर्णायुः प्राप्तिकामनावताऽनुष्टे्या 
"पुरुषोवाव यज्ञः' इति स्वस्मिन् यज्ञत्वं कल्प्यं
चतुर्विंशति वर्षाणां प्रातस्सवनत्वं चतुश्चत्वारिंशद्वर्षाणां
माध्यन्दिनसवनत्वं अवशिष्ठानां अष्टाचत्वादिंशद्वषीणां सायं सवनत्वं
भावनीयम् । तदा तदा स्वप्राणाः वसुरुद्रादित्यरूपाः भाव्याः । "आत्मनः
बुभुक्षापिपासयोः दीक्षात्वं कल्प्यम् । स्वेनभक्ष्ये क्रियमाणस्य
भक्षणस्योपसत्त्वं हासादीनां स्तुतिशस्त्ररूपत्वं शास्त्रीयस्वकृतकर्मणां
दक्षिणात्वं मरणस्यावभृथत्वं इत्येव परिकल्प्योपासनकरणे व्याधिनिवृत्तिपूर्वक
पूर्णायुः प्राप्तिः । ऐतदेय महिदासः एवमनुष्टाय फलं प्राप । अन्त्यकाले
एतेन धृत्या मन्त्राः सन्ति
ब्रह्म अविनाशि, सर्वजगत्करणमित्येवं रूपाः । सकृत् विभातरूपं तद्ब्रह्म 
नित्यसूरिभिः अनुभाव्यम् । सूर्यमण्डलद्वारा गत्वा तत् प्राप्यते 
एवं मन्त्रोपासकस्य परब्रह्मप्राप्तिर्भवति ।इति ।।
तैत्तिरीयोक्ता पुरुषविद्या - पूर्वं आत्मसमर्पण रूपो यागः उक्तः ।
तस्य यागस्य कर्ताऽयं यजमानः । श्रद्धापत्नी ।शरीरं समित् । उरोवेदिः।
लोमानि दर्भाः । शिखा दर्भमुष्टिः । हृदयं यूपः । कामः आज्यम् ।
कोपः पशुः । तपोऽग्निः । शान्तिहेतुभूता बुद्धिः दक्षिणा । वाक्
होता । प्राणः उद्गाता । चक्षुः अध्वर्युः ।मनो ब्रह्मा । श्रोत्रं
अग्निः । प्राणधारणं दीक्षा । भक्षणपानादि सोमरसपानम् । भोगानुभवः
उपसदः । संचरण उपवेशनादि प्रवर्ग्यम् । मुखमाहवनीयम् । बुद्धिः
होमः । कालद्व्यभोजनं होमसमित् । प्रातर्मध्यंन्दिनसायंकालाः सवनाः
दिवा रात्रिश्च दर्शपूर्णमासौ । मासाः चातुर्मास्यम् । ऋतवः । पशुबन्धः
संवत्सरपरिवत्सराः अहर्गणाः सर्वदक्षिणाकमिदं सत्रम् । मरणं अवभृतमिति
अत्र विद्ययोः भेदाऽभेदविचारः । तैत्तिरीयोक्त पुरुष विद्यायाः
ततः पूर्वमुक्त ब्रह्मविद्यांगत्वं यदिस्वीक्रियते । तदा अंगत्वेन
तस्याः ब्रह्मप्राप्तिरूपवत्वं च्छान्दोग्योक्तपुरुष विद्यायाः
पूर्णवर्षाप्तिः फलमिति फलभेदात् विद्याभेदः यदिनांगत्वं तदा परब्रह्मप्राप्तिफलकत्वाभावात्
छान्दोग्योक्त पुरुष विद्याफलस्यायुः प्राप्ति रूस्यस्य स्वीकार्यत्वात्
विद्यैक्यमिति पूर्वपक्ष्याशयः ।
यद्यपि पुरुषावयवेषु यज्ञत्वकल्पनसाम्येऽपि कल्पनाप्रकाररे बहुवैषम्यमस्ति 
तैत्तिरीयके पूर्वानुवाकान्ते ब्रह्ममहिमावाप्ति रूपफलं श्रुतम्
तदेव तस्यैवं विदुषः इत्यनुवाकान्ते पुरुषविद्याफलत्वनापिश्रुतम् 
"पुरुषविद्या' इति नामैक्यं तु अप्रयोजकम् । संयोगरूपचोदनाख्यानां
मिलिनानामेवाभेद साधकत्वात् ।अन्यथा "उद्गीथविद्या' इति नामैक्यात्
सर्वासामप्यैक्य प्रसंगात् । अथापि - तैत्तिरीयश्रुतायाः पुरुषविद्यायाः
ब्रह्मावाप्तिफलकत्वं न संभवति । यतोः ब्रह्मावाप्तिः ब्रह्मैक
विद्याफला । न हि ब्रह्मोपासनादन्यस्य ब्रह्मावाप्तिफलकत्वमिष्यते
अतः उपसंहारे श्रुतापि ब्रह्मप्राप्तिः पूर्वप्रस्तुत ब्रह्म विद्यायामेव
संबध्यते
न च पुरुषविद्यायाः अस्याः पूर्वप्रस्तुत ब्रह्मविद्यांगत्वं वक्तुं
शक्यम् । प्रमाणाभावात् । नच फलवत्सन्निधौ अफलं तदंगमिति न्यायस्यात्रावतारः
संभवति । शाखान्तराम्नात पुरुषविद्यातः अस्या अपि फलत्वनिर्णयात् 
अफलत्वाभावात् । अतः छान्दोग्य श्रुत पुरुषविद्यायाइवास्या अपि
स्वतन्त्रत्वांगीकारस्यौवोचितत् । ब्रह्मप्राप्ति रूप फलकायाः ब्रह्मविद्यायाः
विद्यान्तरान पेक्षणाच्च । यज्ञावयवकल्पने ईषत् वैषम्यस्यात्यन्तबाधकत्वाभावात्प
पुरुषो वा य यज्ञः एवं विदुषो यज्ञ स्यात्मा । इति च वैषम्य साधकम् 
यज्ञ रूपात्मनः इत्यर्थविवक्षणात्
सति सामानाधिकरण्ये वैयधिकरण्यस्याश्रयणायोगात् । आत्मन एव यज्ञरूपत्वेन
कथं तस्यैव यजमानत्वं इति मावोचः । यज्ञस्य स्वरूपमिति विवक्षयोपपत्तेः ।।
अत्रायं समाधिः । पुरुषावयवेषु यज्ञावयवकल्पनसाम्येपि विरुद्धावयव
कल्पनात् विरुद्धगुणप्रतीतेः न विद्यैक्यम् ।फलभेदोपि । ओं इत्यामानं
युञ्जीत? इति ब्रह्मविद्यामुपदिश्य तदनन्तर श्रुतायामपि ब्रह्मप्राप्तिफलस्य
बोधनात् अस्यापि ब्रह्मप्राप्ति फलकत्वमेव । छान्दोग्य श्रुत पुरुषविद्याया
आयुः प्राप्तिफलकत्वमेवति फल भेदात् । नच पुरुषविद्यायाः कर्थ ब्रह्मप्राप्तिफलकत्वमिति
वाच्यम् । प्रधानफलस्यांगेपि कीर्तन संभवात् । सोमापौष्णं त्रैतमालभेत
पशुकामः इत्युक्तस्य प्रधानयागस्य यत् फलं तस्यैव अंगभूत यूपोदम्बर
तायामपि "उदुम्बरः, ऊर्क पशवः ऊर्जैवास्मै ऊर्जं पशूनाम्नोति कीर्तनदर्शनात्
उपकोसल विद्यायां अग्निविद्यायाः अंगत्वदर्शनाच्च अन्यविद्यांगकत्व
दर्शनाच्च । तस्यैवं विदुषःइति सर्वनाम्ना प्रस्तुत ब्रह्मविद्यावतः
पुरुषस्य प्रस्तुतत्वात् इयं ब्रह्मविद्यांगं इति निर्णयसंभवात् 
षष्ठ्याः सामानाधिकरण्येनार्थ कथने बाधकत्वात् । राहोः शिरः,
शिलापुत्रकस्य शरीरं इत्याद्यगति कस्थले एवाभेदार्थवर्णनस्य युक्तत्वाच्च ।
वस्तुतः इयं तैत्तिरीय श्रुता पुरुषविद्यापि न भवति । अत एव सूत्रकारः
अपिशब्दं प्रयुक्तवान् । अत्रेयं विषयशुद्धिः - तैत्तिरीये बहून्युपासनानि
प्रोक्तानि अन्ते न्यासविद्यापि । सत्यं तपःदमः शमः दानं धर्मः
प्रजननं, अग्नयः अग्निहोत्रं यज्ञः मानसं न्यासः । इति द्वादश तपांसि
प्रोक्तानि । तेषु न्यास एवोत्कृष्टः इति चोक्तम् । इदं च रहस्यंदेवानामपि
गुह्यम् । अयमेव भरन्यासः प्रपत्तिः शरणागतिः । अयमपि योग एव ।
परब्रह्मणि क्षेत्रज्ञः स्वात्मानं निवेदयति ।अयमेव न्यासः परं
ब्रह्म, संवत्सरः आदित्यः इति बहुधास्तुतः
आदित्यरूपी सूर्यः स्वकिरणैः वर्षमुत्पादयति । वृक्षलता अन्नप्राण
बल ततश्श्रद्धाज्ञान श्रवण चिन्तन ध्यान विनय संग स्मृति ध्यान
साक्षात्कारादीनुत्यादयाति ।संसारचक्रान्तर्गतानां सर्वेषां आदित्य
सहायेनैव ज्ञानभक्तिपूर्वकं न्यासाचरणेन भगवत्प्राप्तिर्भवति ।
इति च प्रतिपादितम् । अत्रादित्यत्वेनोक्तः परमात्मा पंचधारूपं
प्राप्नोति - परविभवादिना । प्रवृत्तिकाल नित्यमुक्त बद्धानामत्माइ
इत्याद्युक्त्वा - एवंन्यासकर्ताः पुनरपि न जायते । भगवन्तं प्राप्नोति 
एतद्देहावसाने एव मोक्ष प्रदत्वात् भक्तियोगापेक्षयापि उत्कृष्टतमो
न्यासः इति महान्तो वदन्ति
एवं भगवन्निकटे आत्मसमर्पणे अधिकं कर्तव्यं किमपि नास्ति । भक्तियोगकर्तुरिवांगतयायज्ञादिकरणमनपेक्षितम् 
अयमेवह्युत्तमो यागः । यागे देवतोद्देशेन द्रव्य समर्पणमिवात्रापि
परमात्मोद्देशेन स्वात्मसमर्पणं क्रियते । "हविर्गृहीत्वाऽत्मरूपं
वसुरण्येति मन्त्रतः । जुहुयात् प्रणवेनाग्नौ अच्युताख्ये सनातने
इत्यपि बोध्यम् । अस्य यागस्य कर्ताऽयं यजमानः - श्रद्धा पत्नी
इत्यादिकमुक्तम् । एवं प्रपन्नस्योत्तरायणे दक्षिणायने वा मरणे
च विशेषः प्रतिपादितः । अत्राधिकरणसारावलिः -
"स्पष्टे रूपादिभेदे दृढसमुपनतो नाममात्रादिसाम्यात्पुँविद्यापूर्वपक्षः
मृदुरिति विफलाऽधिक्रियैषेति चेन्न ।
अन्यैव न्यासविद्या प्रकरणपठिता तद्विधानप्रधानेत्यस्वातन्त्र्यादि
सिध्यै विभजनमनयोः इत्यतीवार्थवत्वात् ।।
अत्र विद्याद्वयं वेदितव्यं "ब्रह्मणे त्वा महस ओमित्यात्मानं युञ्जीत
इति पूर्वं विहिता न्यासविद्या अन्या । तस्यैवं विदुषो यज्ञस्यात्मा
"इत्युक्ता पुरुषविद्या तच्छेषभूता अन्या । अतोऽत्र न्यासविद्याप्राधान्यं
स्थितं वक्तुम् अधिकरणप्रवृत्तिः ।
ननु न्यासविद्यानिष्ठपुरुषे अनुवाकोक्तरीत्या यज्ञकल्पनं क्वचिदंशे
संगतम् । यागे अंशभूतानां वस्तूनां कल्पनमिव अनगंभूतानामपि कल्पनं
प्रतिपाद्यते । श्रद्धा पत्नी शरीरमिध्मम् इत्यादिकं सुसंगतम् ।
"ये अर्धमासाश्च मासाश्च ते चातुर्मास्यानि ये ऋतवः इत्यादिकं कल्प्यमानं
कथं संगतं भवेदिति चेदत्रापि सारावलिः -
"यद्येवं यज्ञदृष्टिः परविदि पुरुषे चोद्यते सानुबन्धे यज्ञस्यानंगभूतं
कथमिव विविधं कल्प्यते तत्र तत्र ।
तस्मात् प्रक्रान्तविद्यास्तुतिरियमुचितेत्याहुरेके, तथान्ये तिष्ठत्वेतत्
द्विधापि प्रकृतसुघटिता संप्रदायस्तु चिन्त्यः ।।"
अत्र परिहारद्वयमुक्तम् । प्रथमः - पुरुषे यज्ञदृष्टिः नाना कल्प्येत ।
पूर्वौक्तन्यासविद्यानिष्ठस्य माहात्म्यप्रदर्शनार्थं सकलमपि कर्मजातं
तस्य शरीरे एव वर्तते । भक्तिनिष्ठवत् यज्ञादिकर्मापेक्षा नैवेति
प्रशंसार्थमेव तथा कल्पनम् । न वस्तुतस्तत्कल्पनमिति । द्वितीयस्तु
श्रुतेरपर्यनुयोज्यस्वभावत्वात् तथाविधमपि यज्ञान्तरम् अस्तीति
प्रत्येतव्यम् । तथा चेयं न्यासविद्यांगभूतैव इति । पक्षद्वयेपि
भाष्यकारपरिकल्पिताधिकरणरचना सुघटितैव । प्रथमपक्षे स्तुतिरूपत्वात्
विद्यात्वमेव नास्तीति ऐक्यासिद्धिः । द्वितीयपक्षे रूपादिभेदादैक्यासिद्धिरिति ।
बृहदारण्यके 1 - 4 पुरुषात्मविद्या इति काचिदस्ति विलक्षणा । समाप्तं
पुरुषविद्याधिकरणम् ।।
(3.3.10) वेधाद्यधिकरणम्
<3.3.25>
पूर्वाधिकरणे ब्रह्मविद्यासन्निधिश्रुतपुरुषविद्यायाः ब्रह्मविद्यांगत्वं
स्थापितम् । अथ ब्रह्मविद्या सन्निधिश्रुतानांशंनोमित्र इत्यादिमन्त्राणां
सन्निधिपाठात् ब्रह्मविद्यांगत्वं स्यादिति शंकानिराकरणायोत्तराधिकरणप्रवृत्तिरिति
संगतिः ।प्रथमं विषयं दर्शयति - आथर्वणिका इत्यादिना । अथ संशयमाह - तत्रेति 
प्रवर्ग्यादीति च कर्माणीति । आदि शब्देन महाव्रतादिग्रहणम् ।
यद्यपि प्रवर्ग्यादिविषये न संशयसंभवः - अथापि आपात प्रतीत्या संशयः
स्वीकृतः ।। पूर्वपक्षयुक्तिमाह - सन्निधि समाम्नानादिति । ननु सन्निधिरूप
प्रकरणापेक्षयापि लिंगादीनां प्रबलत्वात् शुक्लं प्रविध्य हृदयं
प्रविध्येत्यादि मन्त्रार्थ पर्यालोचने चार्थसामर्थ्यरूपलिंगात्
अभिचारादियागांगत्वादिप्रतीतेः कथं विद्यांगत्वशंकेत्याशंक्य परिहरति - यद्यपीति
शुक्रं=शत्रु घातुविशेषम् । प्रविध्य नाशय ।अन्यत्र विनियोगाभावादिति।
अयं भावः - शंनोमित्रः, सहनाववतु इत्यादीनां उपनिषदारम्भे पठितानां
नान्यत्राङ्गत्वकल्पनं युक्तं, असंभवात् । अतोऽगत्या तेषां मन्त्राणां
ब्रह्मविद्यांगत्वमेवास्थेयम् । एवं शुक्रं प्रविध्येति मन्त्राणामर्थसामर्थ्यरूपलिंगात्
ब्रह्मविद्याशेषत्वाभावेपि शंनो मित्र इत्यादि मन्त्राणां ब्रह्मविद्यांगत्वं
स्वीकर्तव्यमेव, अव्यत्रविनियोगे प्रमाणाभावात् । ब्रह्मविद्यांगत्वेतु
सन्निधिरेव विनियोजकं प्रमाणम् । नचात्र सन्निधेरपि प्रबलं विनियोजकं
दृश्यते इति
विद्याधिकारः =विद्या प्रस्तावः इत्यर्थः । सर्वासुविद्यास्विति 
उक्तशंन इत्यादिमन्त्राणां सन्निधिबलेन ब्रह्मविद्याशेषत्व लाभात्
सर्वब्रह्मविद्या स्वविशेषेण संबन्धः आवश्यक इति भावः ।
शुक्रं प्रविध्य हृदयं प्रविध्य सर्वं प्रविध्य धमनीः प्रवृज्य
शिरोऽभिव्रज्य त्रिधा विवृक्ते इन्द्रो नै वृत्तं हत्त्वा महानभवत्
तन्महाव्रतस्य महाव्रतत्वं, इत्यादिमन्त्रार्थ पर्यालोचने न विद्यांगत्व
प्रतीतिः । शुक्रं प्रविध्यं इति वेधलिंगात् अभिचार प्रथन अथर्ववेद
पठितत्वादिभिः आभिचारिककर्मार्थाः। प्रवर्ग्याः - विनियोजकवाक्येन
ज्योतिष्टोमार्थाः । महाव्रतं - गवा मानयनार्थम् । शन्नो.....तेजस्विना
बधीतमस्तु इति लिंगात् अध्ययनार्थः । केवलं सन्निधिसमाम्नानमात्रमुपजीव्य
पूर्वपक्षः ।। इदं चान्यथासिद्धम् । दिवाकीर्त्यत्वारण्येऽनुवाक्यत्वाभ्याम् ।।
राद्धान्तमाह - एवमिति । वेधः = शत्रुहृदयादिभेदनम् । आदिशब्देन ऋतवदनादिग्रहणम्
वदिष्यामि, अवादिषं अधीतमस्तु इत्यादि लिंगबलात् शंन इत्यादीनामध्यनाङ्गत्वप्रतीत्या
न दुर्बलसन्निधेः ब्रह्मविद्यांगत्वप्रयोजकत्वमित्याशयेनाह - ऋतमवादिषमिति 
यद्यपि शुक्रं प्रविध्येत्यादीनां ब्रह्मविद्यांगत्वाभावः स्फुट
एवेति सूत्रे तत्साधनाय वेधपदोपादानमनपेक्षितमेव । अथापि दृष्टान्तार्थं
तदुक्तिरित्यभिप्रयन् सूत्रतात्पर्यमाह - एतदुक्तमिति । स्वाध्यायशेषत्वमिति
उभयत्रार्थ सामार्थ्यस्य तुल्यत्वादिति भावः । अन्यथा शुक्रं
प्रविध्येत्यादीनामपि ब्रह्मविद्याङ्गत्वमापद्येत, न चेष्टापत्तिः
परपीडाप्रार्थनारूपस्य तस्य वाक्यस्य ब्रह्मविद्याविरोधित्वात्
अतःसन्निधेः लिंगापेक्षया दुर्बलत्वात् न दुर्बलेन सन्निधिना ब्रह्मविद्यांगत्वं
युक्तमिति । नन्वेवं सति सन्निधिसमाम्नानं व्यर्थमेवप्रसज्यत इत्यत्राह - शुक्रं
प्रविध्येति ।। यद्यपिरहस्यत्वादपि भवति ।रहस्यत्वंच विद्यासंबन्धादेवेतिवक्तुं
शक्यम् । अथापि परपीडाप्रार्थानारूपस्यास्य वाक्यस्य ब्रह्मविद्यांगत्वासंभवात्,
एतदारण्यकं सर्वं नाव्रती श्रोतुमर्हतीति न्यायेन अनुपनीतस्याद्यश्रवणार्थतया
अदृष्टार्थतयाचारण्येऽनुवाक्यत्वोपपत्त्या अन्यथासिद्धेश्च न विद्यासंबन्धाधीनरहस्यत्व
निबन्धनमरण्येनुवाक्यत्वमिति भावः ।। समाप्तं वेधाद्यधिकरणम् ।।
(3.3.11) हान्यधिकरणम्
<3.3.26>
पूर्वाधिकरणे ब्रह्मविद्यासन्निधिपठितानां शुक्रं
प्रविध्येत्यादिमन्त्राणां ब्रह्मविद्यांगत्वानङ्गत्वविचारः कृतः
अधुनापि ब्रह्मविद्यासन्निधि समाम्नातानां हानोपायनतच्चिन्तनानां
ब्रह्मविद्याङ्गत्व विचारः क्रियते इति संगतिः । यद्वा शुक्रं प्रविध्येत्यादि
मन्त्राणां लिङ्गात् तत्तत्कर्मशेषत्वमुक्तम् । अथ उपायनस्य प्रहाणविषयत्वरूपार्थसामर्थ्य
लक्षणलिङ्गात् हानोपायनयोरुभयोरन्योन्यान्वयनियमेन सर्वत्रानुसन्धेयत्वं
प्रतिपाद्यतेइति संगतिः । विषयशोधनार्थमादावुपोद्धातमाह - छन्दोगा
इत्यादिना । रोमाणीत्येतत् रोमगतपांसुपरमिति संप्रदायः
वस्तुतो रोमपरत्वेऽपि नदोषः । विधूननकर्मभूतरोम्णामेवात्र दृष्टान्तत्वेन
ग्रहणात् । नच सर्वपापविनिर्मोकासिद्धिः ।सर्वेपाप्मानः प्रदूयन्ते
इत्यनेनैव तत्सिद्धेः । रोमगतपांसुपरत्वेपि सर्वपांसूनां नियमेन
पतनाप्रसिद्धेरपि उक्तदोषापातात् । अतः अश्वेन स्वशरीरविधूनने रोमपतनमेव
यद्यप्रसिद्धं, तर्हि पांसुपरत्वेनार्थो वर्णनीयः । प्रसिद्धं चेत्
न यथाश्रुतंपरित्याज्यम् । सांप्रदायिकानां पांसुपरतयार्थवर्णनं तु
प्रसिद्धिसौलभ्यमवलंब्येति मन्तव्यम् ।। कृत्यामिति द्वितीयान्तम् ।
उदाहृतश्रुतेः फलितमर्थमाह - एवं क्वचिदिति । हानिरित्यनेन विधूननशब्दार्थ
उक्तः । तत्प्राप्तिरित्यनेन उपयन्तीत्युक्तोपायनशब्दार्थः ।
प्रियाः ज्ञातयः इत्यनेन ज्ञातिष्वेव ये प्रियः ते इति नार्थः
अनुकूलानां सर्वेषामेव ज्ञात्यज्ञाति साधारण्येन पुण्यपापसंक्रमणस्यवक्तव्यत्वात् 
यथा दाय विभागप्राप्तिमतांज्ञातत्वमेवतथापुण्यापुण्यरूपदाय विभागस्य
भाक्त्वात् ज्ञातित्वमिति भावः ।।नन्वेवं प्रत्येकंश्रवणमस्तु किंतत
इत्यत्राह - तदुभयमिति ।एकैकविद्यायां प्रत्येकं श्रुतमपि तदुभयं
सर्वविद्यापोक्षित मित्यर्थः ।अन्यविद्यायामश्रूतत्वेपि तत्तद्विद्यापेक्षितमपीत्यर्थः 
कुतः इत्यत्राह - सर्वब्रह्मेति । अवश्यंभावित्वादिति ।ब्रह्मविद्याफलभूतब्रह्मप्राप्तेः
सर्वपुण्यपाप प्रहाणपूर्वकत्वेन, ब्रह्मप्राप्तिरूपफलस्याविशेषेण
सर्वब्रह्मविद्याजन्यत्वात् सर्वपुण्यपापप्रहाणं सर्वत्रापेक्षितमिति
भावः । ननु प्रहाणस्योक्तरीत्या सर्वब्रह्मविद्यापेक्षितत्वेपि
उपायनस्य कथमपेक्षितत्वमित्यत्राह - प्रहीणेति । उपयन्तीति श्रुति
स्मारणाय उपायनस्येति निर्देशः कृतः । प्रहीणविषयत्वात् = प्रहीणसंबन्धित्वात्
उपायनस्य = अन्यत्र प्रवेशस्य । अयं भावः । विदुषा त्यक्तयोः (प्रहीणयोः)
नियमेनान्यत्र संक्रमः आवश्यकः तज्जन्यफलभोगमन्तरेण तस्य नाशासंभवात्
अतः प्रहाणस्य सर्वविद्यापेक्षितत्वे तत एव तत्संक्रमरूपोपायनस्यापि
सर्वविद्यापेक्षितत्वं सिद्ध प्रायमिति । ननु हानोपायनयोः सर्वविद्यापेक्षितत्वमास्तां,
तेन तद्विचारस्य कथमत्र प्रसक्तिः अंगपादे एव संगतत्वात्, उपासनप्रतिपादकोयं
पादः इति शंकां परिहरन् शंकास्पदं विषयं दर्शयति - तच्चिन्तनंचेति 
यथा क्रतुन्यायात् "एतमितः प्रेत्यभिसंभवितास्मीत्यनुसन्धानस्य
श्रुतत्वाच्च तयोश्चिन्तनीयत्वमावश्यकमिति विद्यांगत्वसिद्धिरिति
भावः ।। सर्वविद्यांगं भवितुमर्हतीत्युक्तिः सिद्धान्त निरीक्षणेन ।।
अथ संशयादिकं दर्शयति - तत्रेदमित्यादिना । पृथगाम्नानसामर्थ्यं व्यतिरेकमुखेन
दर्शयति - समुच्चये हीति । अनर्थकं = व्यर्थमित्यर्थः ।
कौषीतिकिनामुपनिषदैव उभयचिन्तनस्य सर्वब्रह्मविद्यानिष्ठैः कर्तव्यतासिद्धेः पृथक्पृथक्चिन्तन
विधानं निष्प्रयोजनं स्यादिति भावः । अनेन सर्वशाखाप्रत्ययन्यायस्यात्रानवतारश्च
उक्तो भवति । अपि च विद्यैक्ये हि अत्रानुक्तस्यांगस्यान्यत्र अन्यतः
अनुसन्धानं, ब्रह्मविद्यानां च परस्परभेदात् न तन्न्यायावतारः । अवतरणेपि वा
कौषितिकिवाक्येनैवोभयं सिद्धमिति तत्र तत्र पृथगाम्नानमनर्थकमिति
च भावः । विशेषपुनः श्रवणात् तत्तच्छाखाध्येतृपुरुषभेदेनापि
न परिहारसंभवः इत्याह - नचेत्यादिना ।
ननु तत्तच्छुतिबलात् प्रत्येकोभयचिन्तनस्य तत्तद्विद्याविशेषमात्रनिष्टत्वं
कुतो न संभवतीयाशंक्य परिहरति - न च विद्याभेदेनेति । सर्वशेषभूतमिति 
ब्रह्मविद्यानिष्ठानां सर्वेषामपि पुण्यपापयोस्त्यागस्य त्यक्तयोस्तयोः
क्वचित्संक्रमस्य चावश्यकतया तत्क्रतुन्यायादिना फलभूत तच्चितनस्य
च कर्तव्यत्वात् तच्चिन्तनं सर्वब्रह्मविद्याशेष भूतमिति भावः ।
सर्व ब्रह्मविद्यास्वपि हान्युपायनोभयचिन्तनेषु स्वेच्छया यत्किमपि
चिन्तनं स्वीकृत्य विद्यानुष्ठानमिति विकल्प पक्षः । व्यवस्थापक्षस्तु
तत्प्रमाणानुसारेण तत्र तत्र तत्तचिन्तनमिति भिदा
प्रथमपक्षे नाकारान्तरवर्जनमिति रीत्योभयसिद्धिरिव द्वितीय पक्षेपि
संभवति तत्सिद्धिः। अथापि वास्तवार्थबोधनाय सिद्धान्तसूत्र प्रणयनम् 
पापानिबर्हणार्थप्रायश्चित्तस्थलेप्रायश्चित्तेन पापनाशः । न
तत्रोपायनम्।एवमेव ब्रह्मोपासनस्य प्रायश्चित्तरूपत्वेन हानिसत्वेपि
उपायनस्यानावश्यकतेति पूर्वपक्ष्याशयः ।
राद्धान्तमाह - अत्रेदमिति । प्रदर्शनार्थमिति । उपायनस्यापि प्रदर्शनार्थमित्यर्थः 
पर्यवसितमर्थमाह - केवलायामिति । केवलहानौ श्रूयमाणायामपि अन्यत्र
संक्रम रूपोपायनमप्युप संहर्तव्यम् । केवलोपायने श्रूयमाणेपि त्यागरूप
पुण्यपापहानिरप्युपसंहर्तव्येत्यर्थः । उपायनशब्दशेषत्वादित्यस्य
उपायनशब्दनिरूपितान्यनिष्ठशेषत्वादित्यर्थो वा, अन्यनिरूपितोपायनशब्दनिष्ठशेषत्वादित्यर्थोवा
पक्षद्वयेपि किमन्यदित्यत्र संभावितार्थकपदाध्याहारेण तदर्थमाह - उपासनशब्दस्येति
हानिवाक्यं प्रति उपायनवाक्यं शेषभूतमिति भावः । ब्रह्मविदुषः
पुण्यपापप्रहाणस्यावश्यापेक्षितत्वेन प्रधानत्वात् तद्बोधकवाक्यं
शेषिभूतं अन्यत्र संक्रमस्योपायनस्यप्रधानभूत प्रहाणोपयोगित्वेन
शेषत्वात् तत्प्रदिपादकं वाक्यं शेषभूतमेव भवितुमर्हति नातो वाक्यद्वयस्य
विपर्ययेण शेषशेषिभावः इत्यभिप्रयन् उपायनशब्दस्य हानिवाक्यशेषित्वमुपपादयति - उपायनवाक्यस्यहीति
विदुषा त्यक्तयोरित्यनेन पुण्यपापत्यागस्य प्राधान्यं दर्शितम् ।
प्रवेशस्थानवाचित्वादित्यनेनोपायनस्य प्रहाणोप योगित्वरूपं शेषत्वं
दर्शितम् ।।
उपासनस्य प्रायश्चित्तत्वरूपत्वेपि यथा उपायनं हानिसापेक्षं तथैव
हानिरपि उपायनसापेक्षैव यतः "विधूय पापं" इति पापविधूननमेवोक्तम् 
न तु नाशनम् विधूननं चापसारणम् । अनेनान्यत्र गमनं द्योतितम् 
अश्व इव रोमाणि चन्द्र इव राहोर्मुखात्प्रमुच्य इति दृष्टान्तद्वय
परिशीलनेऽपि पापनाशो नास्तीति सुगमम् । अतो हीयमानवस्तुप्राप्तिस्थलं
प्रदर्शनीयमिति उपयन्तीति श्रुत्यपेक्षाऽस्त्येव । त्यक्तपापानामन्यत्र
गतत्वात् न तेषां पुनरपि अस्मासु प्रसक्तिः इति मनोदार्ढ्यसंभवश्चोपपद्यते
अतः उपायनस्य हानि पूर्वकत्वापेक्षावत् हानेरपि उपायनसापेक्षता अवश्यंभाविनी
इति द्योतनाय, सूत्रे उपायने इति निर्देशं विहाय हानौ तु इति निर्देशः
कृतः ।। अतः "हानौ" इति प्रदर्शनार्थमिति भाषितम् ।। ननु यद्युपासनस्य
प्रायश्चित्तरूपता तर्हि पापनाशकत्वमेव वक्तव्यम् ।नतु केवलविधूनहेतुत्वं
प्रायश्चित्त स्वाभाव्यात् गोहत्ति ब्राह्मण हत्ति सुरापान प्रायश्चित्तं
कर्तुः तत्तत्पापमेव हि नाशयति ।नतु तत्तत्पापापगममपि करोति । न
वाऽन्यत्र तेषां प्रवेशः इति चेत् - मैवं तत्तत्प्रायश्चित्तानां
तथाविधजनकत्वं शास्त्रबलादिष्यते । विधूय इति श्रवणेनास्योपासनस्य
एतावत्मात्रजनकत्वमेव स्वभावः न तु नाशकत्वस्वभावः
अन्यत्र तु नाशकत्वं प्रमाणबलादिष्यते । यदि प्रायश्चित्तरूपतामात्रमवलंक्य
नाशकत्वमस्यापि वक्तव्यमिति निर्बन्धः अंगीक्रियेत, तर्हि गोहत्तिरूप
पापनिवर्तकत्वं ब्राह्मणहत्तिपापप्रायश्चित्त स्थापि स्यात् । न
चैतदिष्यते । प्रमाणानुसारात् । अतोऽत्रधूनुते इति, द्विषन्तः
पापकृत्यां इति च श्रवणात् न पापनाशकत्वं स्वीकर्तुं युक्तम् ।
अपि च प्रायश्चित्तानां पापनाशकत्वस्वाभाव्यात् उपासनस्यापि प्रायश्चित्तत्वाविशेषात्
पापनाशकत्वमेव स्यात् । न तु पुण्यनाशकत्वम् । कथमस्मिन्निदमुपपद्यते 
विलक्षणप्रायश्चित्तरूपत्वादित्येव वाच्यम्
पुण्यस्यापि पापरूपत्वान्न दोषः इति चेत् "द्विषन्तः पापकृत्यां
इत्यनेनपुण्यस्य विवक्षणावश्यकत्वात् "सुहृदः साधुकत्यां इत्यस्य
विलोप प्रसंगात् ।
उत्तरखण्डमवतारयति - प्रदेशान्तरेति । कालापिनः = कलापशाखाध्यायिनः
अत्रत्यकुशाशब्दः स्त्रीलिंगः । समिध इत्यर्थः । स्तोत्रीयासु ऋक्षु
गीयमानासु गणनार्थं उद्गातृक्लृप्ताः शलाकाः । दर्भादि वाचकत्वेऽन्यलिंगत्वमिति
ध्येयम् । सूत्रे विषयनिर्देशेपिदार्ष्टान्तिकस्वारस्यात् तत्प्रतिपादकवाक्यमेव
विवक्षितमित्याशयेन "इति वाक्य" मित्युक्तम् । सामान्येनेति ।वानस्पत्यशब्दस्य
वनस्पति संबन्धमात्रवाचित्वात्, वनस्पति विशेषापेक्षयां औदुम्बर्यः
कुशाः इत्यस्य उदुम्बररूपवनस्पतिविशेषबोधकत्वेन तच्छेषत्वमित्यर्थःअ
अविशेषेण देवासुराणां छन्दसां प्रसंगे इति
यद्यपि देवासुराणामित्यत्र देवशब्दस्य प्रथमनिर्देशात् निर्देश
क्रमेणैव छन्दसां क्रमोपि भवितुमर्हति, अथापि देवशब्दस्याल्पाच्तरत्वेनापि
पूर्वनिपातसंभवात् न क्रमबोधकत्वमिति ध्येयम् । षोडशिनः = षोडशिनाम्नः
क्रतोरित्यर्थः । स्तोत्रं = गानविशेषविशिष्टोच्चारणमित्यर्थः । शस्त्रमित्यस्य तु
केवलमेकस्वरोच्चारणमित्यर्थः । उपाकरोति = प्रस्तौतीत्यर्थः । अविशेषेण
प्राप्ते = कालविशेषमन्तरा प्राप्त इत्यर्थः । समयाविषिते इति । समया = अर्धमित्यर्थः
विषिते = उदिते इत्यर्थः । यद्वा समयाविषिते = अस्तमयपूर्वकालावच्छिन्ने
इत्यर्थः । विष = विप्रयोगे - अर्धविप्रयुक्ते
अर्ध प्रकाशिते इति वा अर्थः । अर्धोदिते, अर्धास्तमिते इत्यर्थद्वयमस्य
संभवति । अथापि - इह स्तोत्रोप करणकालः अर्धास्तमयकाल एवेति ध्येयम् 
अविशेषप्राप्तस्येति । उपगानस्येति शेषः । नाध्वर्युरित्यत्र
नञ् पर्युदासपरः । पूर्वत्र ऋत्विक्सामान्यकर्तृकतयोपगानं प्राप्तं,
इदं च वाक्यं तस्याध्वर्युव्यतिरिक्तऋत्विक्कर्तृकत्वं व्यवस्थापयतीति शेषभूतमिति
भावः । उपगानं = उद्गातृषु गायत्सु भो इति शब्दोच्चरणम् ।
एवं शेषशेषिभावानभ्युगमे दूषणमाह - एवं सामान्येनेति । न युज्यत इति ।
अष्टदोषदुष्टत्वादिति भावः । अथ तदुक्तमिति सूत्रखण्डं पूरयति - तदुक्तं
पूर्वस्मिन्निति । इदं च सूत्रं पर्युदासाधिकरणसूत्रम् । अयं भावः ।
यजतिषु यज्ञेषु येयजामहं करोति, इति अनारभ्याधीतं वाक्यं नानुयाजेषु
येयजामहं करोति । इति च वाक्यं श्रूयते । तत्र सामान्यतो यज्ञेषु
येयजामहस्य विधिः अनुयाजरूप विशेषे च निषेधः इति पूर्वपक्षपरिहारायैतत्सूत्रप्रवृत्तिःउ
उक्तरीत्या "यज्ञेषु येयजामहं करोति" इति शास्त्रे सामान्यतः अनुयाजमन्तर्भाव्य
येयजामहविधेः नानुयाजेषु इत्यत्र अनुयाजेषु तन्निषेधस्य चाभ्युपगमे
विहितस्य निषेधायोगात् अनुयाजेषु येयजामहस्य, "अतिरात्रे षोडशिनं
गृह्णाति नातिरात्रे षोडशिनं गृह्णातीति अतिरात्रे षोडशिग्रहणाग्रहणयोरिव
विकल्पस्स्यात्
तस्य चाष्टदोषदुष्टत्वात् तदाश्रयणमयुक्तम् । षोडशिग्रहणशास्त्रे
गत्यन्तरविरहात् तदाश्रयणम् । अत्र च गतिः संभवति । नानुयाजेषु
इत्यत्र नञः पर्युदासार्थकत्वं स्वीकृत्य तल्लब्धस्यानुयाजव्यतिरिक्तत्वस्य
यज्ञविशेषणत्वं चाभ्युपेत्य यज्ञेषु अनुयाजव्यतिरिक्तेषु येयजामहकरणस्य
विध्याश्रयणात् । इत्थंच विकल्पस्य गतिस्थलेऽन्याय्यत्वात् नानुयाजेषु
इत्यस्य विध्येकदेशत्वाच्च यज्ञेषु येयजामहं करोतीति वाक्यशेषत्वमेवोचितमिति 
पूर्वतन्त्रे येयजामहकरणं नाम - आश्रावयेति चतुरक्षरं, अस्तु श्रौषडिति चतुरक्षरं,
यजेति द्व्यक्षरं, येयजामह इति पंचाक्षरं, द्व्यक्षरो वषट्कारः (वौषट्)
इत्युक्त सप्तदशाक्षरमन्त्रगणपठनम्"
"एवं क्वचित् गतिसंभवस्थले विकल्पानभ्युपगमेन वाक्यशेषत्वमंगीकृत्यार्थवर्णनात्तदनुसारिणामस्माकमपि
उपायनवाक्यस्य हानिवाक्यशेषत्वाभ्युपगमेन विकल्पानंगीकरणमेव शोभनमित्याशयः
उपसंहरति - तदेवमिति । अभावात्=अप्रामाणिकत्वादित्यर्थः ।प्रहीणयोः
पुण्यपापयोः फल भोगमन्तरा ना शासंभवात् अन्यत्र संक्रमः अवश्यमपेक्षितः 
त्यक्तस्यैवान्यत्र संक्रान्ति संभवेच त्यागोऽप्यवश्यमपेक्षितः
इति प्रत्येकोक्तावपि उभयं सिद्धमेवेति केवलहानोपायनेअप्रामाणिके
इति भावः ।ननु विकल्पपक्षे व्यवस्था पक्षे सिद्धान्तिपक्षे च प्रहाणोपायनयोः
तत्क्रतुन्यायाविरोधेन स्वत एव सिद्धेः उभयचिन्तनं सर्वत्रानुसन्धेयमिति
कुतः । "हानौ" इति सूत्रेपि, उभयोः इतरेतरसमुच्चय एवोक्तः । नतूभयचिन्तनयोः
प्रवेशस्थानवाचिनः उपायनवाक्यस्य तद्वाक्यवैशद्यावहत्वेन वाक्ययोः
शेषशेषि भावे
ऽपि चिन्तनयोः तथात्वाभावेतोभयचिन्तनस्यानाम्नातस्थले उपायनवाक्यं
स्वतः संबद्धं भवति । इति चेत्? सत्यं वैशद्यायोभयानुसन्धानस्य
कर्तव्यत्वोक्तिरित्यवेहि । तथा च सर्वेषां सर्वेणापि विदुषा उभयोः
ज्ञातव्यत्वे सिद्धे तच्चिन्तने परं कुतः संकोचः । अत एव कौषीतक्यां
सुकृतदुष्कृतधूनन-उपायन-विरजानदीगमन-ब्रह्मस्थान-पर्यंकप्राप्ति-ब्रह्मसंभाषणादिक
मुक्त्वा "ब्रह्मणो या जिनिर्व्यष्टिः तां लभते य एवं वेद इत्यन्ते उक्तम्
अभिसंभवानि इति छान्दोग्ये अनुसन्धानं चोक्तम् । अतोऽष्टदोषदुष्ट
विकल्पमंगीकृत्य स्वतः प्राप्तचिन्तनस्य संकोचो न कार्यः इत्याशयः 
अत्र दृष्टफलाभावेपि अदृष्टविधयोपकारकमिति बोध्यम् । मुमुक्षोः
मम प्रतिकूलं सर्वं पुण्यपापं अहं त्यजामि' मम सुहृदः दुष्कृतश्चैव
स्वीकुर्वन्ति न सर्वथा मम तयोः संबन्धः इति स्वयंप्रयोजनतयानुसन्धानं
च सेत्स्यति । स्वस्य अन्यं प्रति सुहृत्वे दुष्कृत्वेऽपि च, तदीयपुण्यपापं
मम संबध्यते इत्यनुसन्धानं च न युक्तम् । स्वस्मिन् तत्क्रतुन्यायेन
प्रसक्तेः । मयि संबद्धं भवेदित्यपि नानुसन्धेयम् ।
नन्वेवं सति पृथगाम्नानस्य किं प्रयोजनमिति चेन्न, अध्येतृभेदेन
तदुपपत्तेः । नचाविशेषपुनः श्रवणा भावेन कथमध्येतृभेदेन परिहारः
इति वाच्यम्, अन्यतरोक्तावपि अन्यतरस्योक्तयुक्या प्राप्तत्वेनोभयस्याप्युक्त
प्रायत्वादविशेषपुनः श्रवणस्यैव सत्वात् । अत एव कौषीतक्युपनिषदि
उभयाम्नानस्याविशेष पुनः श्रवणत्वेनाध्येतृभेदात् परिहारः इत्याशयेनाह - कौषीतिकिनामिति 
कौषीतक्यामुभयोः श्रुतत्वादविशेषपुनः श्रवणं, प्रत्येकाम्नानस्थले
अन्यस्यापि प्राप्तत्वात् अविशेषः पुनः श्रवणम् । उभयत्र परिहारः
प्रतिपत्तृभेदादेवेति भावः ।
अत एव कौषीतिक्यांब्रह्मसंभाषणादिकमुक्त्वा अन्ते एवं वेद इत्युक्तं,
अभिसंभवामि "य इति छान्दाग्ये अनुसन्धानं चोक्तम् ।अतः अष्टदोषदुष्टविकल्पमंगीकृत्यस्वतः
प्राप्तचिन्तनस्य संकोचो न कर्तव्यः इत्याशयवान् । अतो दृष्ट फलाभावेपि
अदृष्टविधयोपकारकमिति न दोषः । मुमुक्षोः मम प्रतिकूलं सर्वं पुण्यपापं
अहं त्यजामि मम सुहृदो दुष्कृतश्चैव स्वीकुर्वन्ति न सर्वथा मयि
तयोः संबन्धः इति स्वयं प्रयोजनतया अनुसन्धानम् । अन्यविदुषः पापपुण्यं
मयि संबध्यते इत्यनुसन्धानं न युक्तम् । स्वस्मिन्क्रतुन्यायेन
प्रसक्तेः । मयि संबन्द्धं भवेदित्यपि न
श्रुतेः तत्सुकृतदुष्कृते धूनुते इति, अत्र श्रुतिः पाठक्रमश्च
विवक्षितः । तत् = विरजानद्यतिक्रमणरूपहेतोः । यद्वा ये वै के चास्माल्लोकात्प्रयन्तीति
वाक्यनिर्दिष्ट प्रयाणकाले इत्यर्थः । एतेन छान्दोग्यशाट्यायनिक
श्रुतिभ्यां अर्थस्वाभाव्येन च देहवियोगकाले एव हानस्य वक्तव्यतया
तद्बाधेन पाठक्रममात्रेन कथं पूर्वोपक्षोत्थानमिति शंका निरस्ता
सिद्धान्ते तदित्यस्य श्रुतित्वं नास्ति, सन्निहित पर्यंकविद्यायाः
परामर्शात् । पाठक्रममात्रं च अर्थक्रमेण श्रुतिभ्यां च बाध्यते इति विवेकः ।
ननु सुहृदि द्विषदिच ब्रह्मविदः पुण्यापुण्ययोः संक्रान्तिकथनं
विरुद्धम् अन्यानुष्ठितकर्मणः अन्यत्र संक्रमायोगात् अन्यानुष्ठितकर्मफलस्यान्यत्रोत्पत्त्ययोगाच्च 
अन्यथा अकृताभ्यागमकृतविप्रणाशप्रसंगात् । अत एव हि पूर्वकाण्डे
शास्त्रफलं प्रयोक्तरीति अनुष्ठातर्येव फलोत्पत्तिरिति स्थापितमिति
चेत् - उच्यते । सुहृदः साधुकृत्यां द्विषन्तः पापकृत्यामित्यादौ
हि न सुहृदि द्विषदि च ब्रह्मविन्निष्ठपुण्यपापयोः संक्रान्तिबोधने तात्पर्यम्
नापि तत्फलजनने तयोस्तात्पर्यम् । किंतु ब्रह्मविद्विषये यः प्रीणाति,
यश्च तस्मै द्रुह्यति तयोरुभयोरपि स्वाचरितसुकृतदुष्कृतरूपकर्मजन्यफलस्यैव
संक्रान्तिरित्यत्रैव तात्पर्यम्
नन्वेवं सति, सुहृदां द्विषदां च स्वकर्मफलस्यैवोपत्त्या ब्रह्मविन्निष्ठपुण्यपापयोः
संक्रान्ति कथनमुपपन्नमेवेति चेन्न, ब्रह्मविदनुष्ठितपुण्यपापफलस्यैव
सुहृदि द्विषदिच ब्रह्मविद्विषये स्वानुष्ठितानुकूल्यप्राति कूल्य
फलतया भगवता दीयमानत्वेन तथाकथनोपपत्तेः । तथा च ब्रह्मविदः यत्पुण्यं
तस्य यत्फलं कर्म तत् देहवियोगकाले ब्रह्मवित्सुहृदष्टितानुकूल्यरूपकर्म
जन्यफलत्वेन भगवान् सुहृदि ददाति । एवमन्यदपीति नविरोधः । तदुक्तं - विद्या
माहात्म्यतो यद्विगलति विदुषः कर्म तत्साध्यतुल्यं विद्वत्प्रद्वेष
भक्त्योः फलमिति कथने वाक्यतात्पर्यसिद्धेरिति
समाप्तं हान्यधिकरणम् ।।
(3.3.12) सांपरायाधिकरणम्
<3.3.27>
संगति सूचनाय पूर्वाधिकरणार्थं कीर्तयति - सुकृतेति 
विदुषातेत्यज्यमानयोः पुण्यपापयोः हानिचिन्तन मन्यत्रसंक्रान्तिचिन्तनं
चोभयं कर्तव्यमिति पूर्वमुक्तम् । अथ तयोः - पुण्यपापयोः कदा त्यागःइत्यत्र
कालविशेषनि रूपणं क्रियत इति संगतिः । सन्निधि समाम्नात मन्त्राणां
अन्यथा सिद्धत्वेन अनंगत्व मुक्तम् ।एवंचेत् । सन्निधिपाठशून्यानां
हानोपायनादीनां अनंगत्वं स्यादिति शंकया उत्थितस्य पूर्वपक्षस्य
निराकरणपूर्वकं तयोः अंगत्वं प्रसाध्य, तच्चिन्त नस्यापि अंगत्वं
स्थापितम् । अत्रापि देहवियोगकाले अध्वनिच तच्चिन्तनं कार्यं उतदेहवियोगकाले
एवेति विचारः
पादानुसारात्"चिन्तनीयमित्युक्तं' इति भाषितम् । सारे इदं स्पष्टम्"।
।संशय निर्देशपुरस्सरं पूर्व पक्षमाह - तद्धानं किमिति ।उभयथा श्रुतत्वादिति।
श्रुत परित्यागे प्रमाणाभावात्, श्रुत्युक्तार्थे यथाश्रुति प्रतिपत्ताव्यत्वाच्चेति
भावः । अथोभयथा श्रुतत्वमेव शाखाभेदेनोपपादयति - एवं हीत्यादिना ।
ताण्डिनः छन्दोगाः ।अत्रतु शरीरवियोगकालइति । पापं विधूय, शरीरं
धूत्वा इत्युक्तौ हि न कथं चिदपि शरीरवियोगानन्तरमध्वनि पापहानिः
प्रतीयेत इति भावः । यद्यपि पापंविधूय शरीरं द्यूत्वा इति श्रवणात्
पापविमोकानन्तरमेवच शरीरत्यागः श्रूयत इति न समकालत्वप्रतीतिः तयोः
अथापि कारणभूतपापनाशे शरीरानवस्थितेः औचित्याद् देहवियोगपापनाशयोः
समकालत्वसिद्धिः
अत्र पापशब्दः पाप पुण्योभयपरः पुण्यस्यापि ब्रह्मविद्विषये पापत्वात् 
ननूदाहृत श्रुतिः न देहवियोगकाले पापहानि प्रतिपादने तत्परा,
शरीरं धूत्वा पापं विधूय इत्यर्थक्रमेणाप्यन्वयसंभवात् शरीरवियोगानन्तरमेव
पापहानिप्रतिपत्तेः । तथाच स एतं देवयानमिति श्रुत्यैकार्थ्येन
देहवियोगानन्तरं अध्वन्येन सुकृतदुष्कृतयोर्हानसिध्या कथमुभयत्र
त्यागस्वीकार इति चेन्न, क्लिष्टकल्पनापत्तेः । नच स एवं देव यानमिति
श्रुत्यैकार्थ्याय तथाश्रयणं युक्तं, अन्यत्र दायसंक्रान्ति समकालं
सुकृतदुष्कृत संक्रमणस्य श्रूयमाणत्वेन संक्रमणस्य च त्याग पूर्वकत्वेन
देहवियोगकालेपि त्यागावश्यकत्वेन तच्छ्रुत्यैकार्थ्येन "अश्व इवेति
श्रूते यथाश्रुतार्थ स्वीकारस्यैव वक्त व्यत्वादित्याशयेन देहवियोगकाले
संक्रमणबोधकश्रुतिमुदाहरति - शाट्यायनके
ऽपीति। यदा, पुत्राः दायमुपयन्ति तदा सुहृदः साधुकृत्यां द्विषन्तः
पापकृत्यामुपयन्तीत्यर्थः । ननूभयत्र हान श्रवणेऽप्यसंभवादेकत्रैवेति
निश्चेतव्यमित्यत्र तत्संभवप्रकारमाह - अत इत्यादिना । नच तत्तच्छारवाभेदेन
श्रवणभेदात् तत्तच्छारवाप्रतिपाद्यब्रह्मविद्यानिष्ठानां तथातथेति
व्यवस्थाकल्पनं किं न स्यादिति वाच्यम् । वैरुप्यप्रसंगेन तथाकल्पनासंभवात् 
हानोपायनचिन्तनस्य सर्वब्रह्मविद्यानिष्ठसाधारणत्वेन हानिकालचिन्तनस्यापि
सर्वेषामावश्यकत्वेन सर्वेषां ब्रह्मविद्यानिष्ठानां पुण्यपापयोः एककाले
प्रहाणस्यैव स्वरसत्वाच्च
सिद्धान्त वक्ष्यमाणयुक्त्या उक्त पूर्वपक्षस्यापि निरस्त प्रायत्व
संभवाच्च । अतश्चोभयधा श्रवणात् श्रुतोपपत्तये सर्वेषामेवाविशेषेण
देहवियोगकाले केषांचित्कर्मणां अध्वनि केषांचित्कर्माणां विनाशः
इत्यभ्युपागन्तव्यमिति पूर्वपक्षिहृदयम् ।
सिद्धान्तमाह - इति प्राप्त इति । सांपराय इति व्याख्येयनिर्देशः।
युद्धायत्योस्सांपराय इति निघण्डुः ।संपरा=देहविगमस्य पश्चात् ईयत=प्राप्यते
इति संपरायः । संपराय एव सांपरायः । स्वार्थे अण् । औचित्यात्निरवशेषं
ही येत इत्यध्याहृतम् । ननु देहवियोगानन्तरं भोक्तव्य ब्रह्म प्राप्ति
रूपफलस्य सत्वेन कथं तरितव्यभोगाभावः उच्यते इत्यत्राशयमाह - विद्याफल
भूतेति । न वयं विद्याजन्यं ब्रह्मप्राप्तिफलं पश्चात् निषेधामः 
अपि तु कर्मजन्यमेव सुखदुःखोपभोगरूपं फलम् । तस्य च देहवियोगानन्तरमभावात्तद्वेतु
भूतकर्मणः प्रयोजनाभावात् न मध्ये आवश्यक तेति देहवियोगकाले एव
तन्नाशः इष्यते
भोक्तव्यशब्देन तर्तव्यशब्दार्थोविवृतः । तरतेःप्राप्तिवाचकत्वमभिसन्धायैवं
व्याख्यातम् । "तथा ह्यन्ये' इति सूत्रखण्डं पूरयन्व्याचष्ठे - तथाहीति 
अशरीरमिति ।अत्रहि शरीरवियोगानन्तरं प्रियाप्रियास्पर्शः उक्तः 
अतः शरीरवियोगानन्तरं न सुखदुःखानुभवःइति भावः । प्राप्तिश्च
न निषिद्धेति चाशयः । संप्रसादः नाडीविशेषः । तत्संबन्धाज्जीव उच्यते 
संप्रसीदति अस्मिन् जीव इति व्युत्पत्यातु परमात्मपरः । अत्र
शरीरात्समुत्थायेत्यादि श्रवणात् जीवपरत्वम् । अत्र शरीरवियोगानान्तरं
ब्रह्मप्राप्तेरेवोक्त्यामध्ये कर्मजन्य सुखदुःखानुभवः अर्थान्निषिद्धः
इति भावः
पूर्वोदाहरणे शरीरनियोगानन्तरं कर्मजन्यभोगो निषिद्धः ।ब्रह्मप्राप्तिश्चार्थ
सिद्धा अनन्तरोदाहरणद्वये ब्रह्मप्राप्तिः कण्ठोक्ता, कर्मजन्य
भोगनिषेधः आर्थिकः इति विवेकः ।।
<3.3.28>
ननु देहवियोगकाले एव पुण्यपापयोर्निरवशेषं हान्यभ्युपगमे कोषीतक्युपनिषद्वाक्यविरोधः
तत्राध्वनि तयोर्हानिश्रवणादिति शंकापरिहार परमुत्तरसूत्रं व्याचष्टे - एवमित्यादिअ
अर्थस्वाभाव्यात्। यद्यपि देहवियोगकाले हानिप्रतिपादकं श्रुति
वाक्यमप्यस्ति, अथापि तन्मात्रस्य कौषीतक्युपनिषच्छ्रुतोक्तवाक्यनिर्वाहकत्वासंभवात्
अर्थ स्वभावस्य तथात्व कथनम् । दृष्टंचार्थ स्वभावस्य अग्निहोत्रं
जुहोति यवागूं पचतीत्यादौ निर्वाहकत्वमिति भावः । श्रुतेः=देहवियोगकाले
हानिबोधक श्रुतेरित्यर्थः । यद्वा अविरोधेनेति प्रयोजने तृतीया
एतेन सूत्रस्थाविरोधादित्यत्र ल्यब्लोपे पञ्चमीति दर्शितम् । अविरोधायेत्यर्थः 
ततश्च अश्व इव रोमाणि विधूय पापमिति श्रुति अर्थस्वभावोभयाविरोधेन
कौषीतिकी वाक्यघटकपदानामर्थो वर्णनीयःइति भावः । श्रुतेरित्यस्यचकौषीतिकीश्रुतेरित्यर्थःत
तथाच कौषीकीश्रुतेः अर्थस्वभावस्य चाविरोधजननाय कौषीतकीवाक्य घटकपदानामन्वयो
वर्णनीयः इत्यर्थः । न चात्र श्रुतेरर्थ स्वभावस्य च विरोधेः श्रुतेर्बलीयस्त्वं,
श्रुतिर्हि पाठक्रमरूपा अर्थ स्वभावश्चार्थ क्रमरूपः अर्थक्रमश्च
पाठकमापेक्षया बलीयानिति पूर्वतन्त्रे सिद्धान्तितमेव
नातोऽनुपपत्तिः । यथेष्टमिति छन्दत इत्यस्य व्याख्यानम् ।अथोपपन्नमन्वयं
स्पष्टार्थं व्याचष्टे - कौषीतकीवाक्य इति । तर्कानुगृहीता श्रुतिः
अश्वइवेत्यादिका । श्रुत्यन्तरानुगृहीताच ।अन्याहि तर्कविरुद्धार्थप्रति
पादिका श्रुत्यन्तराननुगुणाच ।। मुक्तस्याप्राकृतविग्रहे अप्सरोभिः
अलंकारः क्रियते । अलंकृतः ब्रह्मैवाभिप्रैति । अलंकृतः आगच्छत्यरं
ह्रदम् । इति तु नास्ति । परंतु श्रुतौ अन्यथोक्तम् । "तं ब्रह्माह
अभिधावतः...ब्रह्मैवाभिप्रैति । स आगच्छत्यरं हृदम् । इत्येवमुक्तम् 
अत्रार्थक्रमानुसारात् पाठक्रमः अन्यथानेयः
सआगच्छति..मनसैवात्येति इत्यन्तो भागः तं ब्रह्माह इत्यततः प्राक्
योग्यः । एव मेव तत्सुकृत दुष्कृते धूनुते इत्यपि ।।
<3.3.29>
उत्तरसूत्रमवतारयति - अत्रेति । सूत्रार्थमाह - सुकृतेति । अर्थवत्वशब्दसमभिव्याहारात्
गतेरित्यस्य गतिश्रुतेरित्यर्थः उक्तः । ब्रह्मविद्विषयत्वात् देवयानेत्युक्तम् 
अर्थवत्वं=अबाधिवार्थकत्वम् । केवलस्यात्मनः=शरीररहितस्यात्मनः 
गमनं=प्रवृत्तिः । अयं भावः - अणुत्वेन केवलस्यात्मनः गमन संभवेपि
जीवात्मनः संसारदशायां शरीरसंयोगमन्तरा प्रयत्नाद्यनुत्पत्तिदर्शनात्
सर्वकर्मणां च देहवियोगसमये एव नाशाभ्युपगमेन कर्मारब्धदेहस्यापि
नाशप्रसंगात् गमन दशायां शरीराभावेन तत्संयोगापेक्ष प्रवृत्त्यादिकं
नोपपद्येत इति गति श्रुतिर्वाधितार्थैव स्यात्
न चाविर्भूत स्वरूपत्वात्सत्यसंकल्पत्वेन शरीराभावेपि प्रवृत्यादिकमुपपद्यते
इति वाच्यम्,गमनात्पूर्व मनाविर्भूतस्वरूपत्वात् । गमनानन्तरमेवहि
स्वारूपाविर्भावः ।अत एकेदशस्य कदाचित् विनाशः एकदेशान्तरस्य पश्चादित्युभ्युपगन्तव्यम् 
तथा सति एकदेशकर्मणः सत्वेन शरीरस्थिति संभवात् गमनाद्युपपत्त्या
न देवयान श्रुतेः बाधितत्वमिति । यद्यपि अध्वन्येव निरवशेषकर्मक्षयाभ्युपगमेऽपि
न गतिश्रुतेर्बाधितत्वम् । अथापि श्रुतोपपत्तये देहवियोग कालेपि
केषांचित्कर्मणां विनाशः एषितव्य इति पूर्वपक्षितात्पर्यम् ।।ननु
गमनस्य प्रयत्न सापेक्षत्वात् प्रयत्नस्यच करणकलेबरापेक्षत्वमस्तीति
शरीर शून्यस्य कथं गतिः इत्याशंकनं न युक्तं
शरीरान्तःस्थितस्य केवलस्यात्मनः नाडीसंचारस्य आसु तदानाडीषु सृप्तोभवति
इति श्रुति सिद्धत्वादिति चेन्न । तत्रापि देहान्तः स्थितत्वादेव
गमनप्रयतत्व स्वीकारात् ।नच विदेहस्य विरंजानदीनरणस्य स्वीकारात्
तत्र कथमिति शंक्यम् । तां मनसा अत्येति इति श्रुतत्वात् । अत्ययानन्तरमेव
सुकृतदुष्कृतधूननस्य पाठात् अनन्तरमेव शरीरपातः इति पूर्व पक्ष्याशयः ।।
<3.3.30>
समाधानसूत्रार्थमाह - उपपन्न एवेति । लक्षणं = स्वरूपमित्यर्थः । अत्र
देहसंबन्धोपलब्धेरिति बोधनाय तदुपलब्धेः इत्येतावन्मात्रस्य पर्याप्तत्वेपि
सूत्रे अधिकोक्तिः आविर्भूतस्वरूपस्य कर्मकृतदेहविलक्षण तत्सजातीयदेहसंबन्ध
एव न तु संसारिण इव कर्मकृत देह संबन्ध इति बोधनार्थेति ध्येयम् ।।
उक्तमर्थंश्रुतिभिरूपपादयति - परंज्योतिरिति । नन्वनाविर्भूतस्वरूपस्य
कर्मनाशे शरीरनाशात्कथं गमनादिकमिति शंकायां अविर्भूतस्वरूपस्य
मुक्ति दशायां देह संबन्धोऽस्तीत्युक्ते कः परिहारः उक्तोभवतीत्यत्राह - अत
इति । अयमाशयः देहवियोगकाले सर्वकर्म हानौ किं बाधकं? तथा सति गमनकाले
शरीर संबन्धोन स्यादिति चेन्न
कर्मनाशेऽपि शरीर संबन्धस्य मुक्तौ सत्वात् । अतः कर्मनाशेपिशरीरासंबन्धस्या
संभवात् देहवियोगकाले सर्वकर्मनाशेऽपि शरीरसंबन्ध संभवेन गमनादिकमुपपन्नमेवेति
ननु शरीर संबन्धं प्रति कर्मेव सत्यसंकल्पत्वमपि हेतुः । मुक्तस्य
सत्य संकल्पत्वेन नूतन शरीर संबन्धः उपपन्नः । अस्यचानाविर्भूतस्वरूपत्वेन
सत्यसंकल्पत्वाभावात् न गमनसमये नूतनशरीरोत्पत्तिः । एतावदनुवृत्तशरीरसंबन्धश्च
स्वहेतुभूतकर्मनाशान्नष्ट एव भवेत् । अतश्च कथं गमनसमये शरीर स्थितिरित्याशयेन
पृच्छति - कथमिति। समाधत्ते - विद्यामाहात्म्यादिति। अयं भावः न वयं
गमनदशायामनाविर्भूतस्वरूपस्य नूतन शरीरोत्पत्तिं ब्रूमः किंतु एतावदनुवृत्त
सूक्ष्मशरीरानुवृत्तिमेव, विद्यामाहात्म्यात् ब्रूमः । ननु तद्धेतुकर्मविनाशे
कथं तदनुवृत्तिः
अतो विद्याया एव नूतन शरीर संबन्धहेतुत्वं स्वीकर्तव्यं भवतीति
चेन्न सूक्ष्मशरीरानुवृत्ति मात्रहेतुत्वाद्विद्यायाः । अन्यथा
सूक्ष्म शरीरस्याप्यननुवृत्तौ देवयानेन गमनाभावेन विद्याफलभूत ब्रह्म
प्राप्तिरेव न सिध्येदिति विद्यायाः वैयर्थ्यमेव स्यात् । अतो विद्यायाः
सूक्ष्मशरीरस्थापकत्वमात्रं कर्मविनाशेऽप्यभ्युपेयत इति । एतदेवोपपादयति - विद्याहीति 
ननु हेतुविनाशे कार्यस्थितिर्न दृष्टेत्यत्र लोकसंमतिमाह - लोकवदिति
यथा तटाकाद्युत्पत्तिहेतुभूतेच्छादिविनाशेपि कार्यान्तरार्थं तटाकादिकार्यस्थितिः
दृष्टा एवमेव शरीरहेतुभूतकर्मविनाशेपि मोक्षफलरूपकार्यान्तरार्थं
शरीरानुवृत्तिः विद्यामाहात्म्यात् युक्तेत्यर्थः ।
अत एव हि पुण्यपापमाहात्म्यात् स्वफलभूतसुखदुःखानुभवाय स्वर्गनिरय
प्राप्तिहेतुभूतशरीरानुवृत्तिहेतुत्वमिष्यते इत्याशयः । वस्तुतः देहावसाने
सुखदुःखादिफलप्राप्तिहेतुभूतकर्मकलापस्य नाशाभ्युपगमेऽपि स्वस्वरूपाभिनिष्पत्ति
पर्यन्तं ज्ञानसंकोचमात्रहेतुभूतसूक्ष्मकर्मशेषोऽभ्युपगम्यत इव । परं ज्योतिरुप
संपद्य स्वेन रूपेणाभिनिष्पद्यते इति श्रुतिसामर्थ्यात् ।
नहि भगवन्निग्रहलक्षणकर्मशेषमन्तरेण स्वाभाविकज्ञानवतः तावन्तं कालमकारणं
ज्ञानसंकोच इति वक्तुं शक्यम् । अतस्तादृशकर्मशेषस्यानुवृत्त्या
सूक्ष्मशरीरस्थितिसंभवेन गमनाद्युपपत्तिः ।
अत्र देहवियोगकाले निरवशेषं नाशकथनं च सुखदुःखादिफलप्राप्तिहेतुभूतकर्मणामेव ।
अत एव सुकृतदुष्कृताभ्यां भोक्तव्यसुखदुःखे न
विद्येते इति पूर्वं भाषितमिति । ननु क्षीयन्ते चास्य कर्माणि तस्मिन्दृष्टे
परावरे इति श्रुत्या सर्वकर्मणां विद्यारम्भकाले एव नाशप्रतिपादनात्
देहवियोगकाले इति स्थापनं विरुद्धम् । अत एव हि तदधिगम उत्तरपूर्वाधयोरश्लेषविनाशौ
तद्व्यपदेशादिति सूत्रसांगत्यमिति चेन्न - विषयभेदात् । तथाहि - यद्ययमुपासकः
प्रकृतमुपासनं समापयेत् तदा पूर्वोत्तरकर्मणी क्षमिष्ये इत्येवं
रूपसंकल्पः भगवतो जायते
अयं च दर्शनसमानाकारज्ञानारम्भकाले एव । उक्तसंकल्प एवाश्लेष
विनाशरूपः । अन्तिमप्रत्ययपर्यन्तोपासननिर्वृत्त्यनन्तरं तु क्षान्तमिति
संकल्पो जायते । अयं च देहवियोगकाले भवति । इदमेव धूननम् । उपायनं तु
सुहृदि द्विषदि च पूर्वोक्तरीत्या भवतीति । अतो न विरोधः ।
सूत्रे तच्छब्दः देहसंबन्धपरः । लक्षणं स्वरूपं तथा च देहसंबन्धाख्यार्थस्य
कर्मशून्ये मुक्तात्मनि सत्वात् । तद्वत् गमनकालेपि कर्म संबन्धाभावेपि
देहसंबन्धस्य सद्भावः उपपन्नः इति भावः । यद्यपितदुपलब्धेः इत्येवालम् 
एतावतैव प्रकृतार्थलाभ संभवात् । तथापि लक्षण, अर्थशब्दप्रयोगः
अन्याभिप्रायेण । गतेरर्थवत्त्वोपपादनाय हि शरीरसंबन्धतदनुगुणकर्म
संबन्धः इष्यते त्वया । सुकृतदुष्कृतधूननानन्तरमपि "स आगच्छति तिल्यं
वृक्षं इति गतिरूपार्थः उपलभ्यते । तत्र कथं निर्वाहः क्रियते ।
तस्मात् गतेः ज्ञापकभूतस्य कस्यचिदर्थस्योपलब्धिः स्वीकार्या
तदस्माकमपि समानम् ।।
<3.3.31>
उत्तरसूत्रं चोद्यमुखेनोत्थापपति - अथ स्यादिति । साक्षात्कृतपरतत्वानां
देहपातसमये अवश्यं निःशेषकर्मक्षयः अपेक्षितः इति पूर्वपक्षितात्पर्यम् 
सूत्रार्थमाह - नास्माभिरिति येषामर्चिरादिगतिरासन्ना तेषामेव साक्षात्कृतपरतत्वानां
निशेषकर्मक्षयो देहावसानेभवति नान्येषां इति सिद्धान्ताभिप्रायः 
ननु साक्षात्कारपर्यन्तविद्यावतामर्चिरादिगतिरेव कुतो नासन्नेत्यत्राह - प्रारब्धस्येति 
अधिकारविशेषं=स्थानविशेष मित्यर्थः । प्रारब्धस्य कुतो न नाश
इत्यत्राह - प्रारब्धस्य हीति । नन्वेवं वक्ष्यमाण समाधान पर्यालोचने
सर्व विद्वद्विषयेपीयं शंका जायत एवेति विशिष्य वसिष्टादिकं पुरुस्कृत्य
शंकाकरणं कुतः? उच्यते
सर्वेषां प्रारब्धकर्मजन्यान्तिमशरीरे मोक्षः इति निर्विवादम् ।
वसिष्ठादयश्चान्तिमशरीरभाजः इत्यपि।निमिशापादिना शरीरनाशः पुनः
तत्सरूप देहपरिग्रहः अरुन्धत्यादि स्वीकारश्च दृश्यते ।स एव वसिष्टः
इत्यपि प्रत्यभिज्ञा । मध्ये शरीरनाशे स्थूलदेहपरिग्रहः सुखदुःखानुभवश्च
कथम् । अतः निश्शेषकर्मक्षयः सांपराये कथमिति पूर्वपक्ष्याशयः ।
सामान्यविदुषां अन्तिमशरीरे एव परतत्व साक्षात्कारः। अतः तद्देहनाशानन्तरं
अर्चिरादिगति प्राप्तेः नैतच्छंकनं युक्तमित्यपि कथं चित्समाधानं
कथ्येतापि । वसिष्ठादीनां परतत्वसाक्षात्कारप्रसिद्धेः नैतत्समाधानं
योयुच्यते इति च पूर्वपक्ष्याशयः
"साध्यभक्तिस्तु सा हन्त्री प्रारब्धस्यापि भूयसी" इति शरणागतेरेव
प्रारब्ध नाशकत्वेन प्रारब्धाध प्रायश्चित्तत्व संभवेपि उपायभक्तिः
प्रारब्धव्यतिरिक्ताधनाशिनीति भक्तिरूप विद्यायाः प्रारब्ध व्यतिरिक्तपापनाशकत्वेन
तावन्मात्र प्रायश्चित्तत्व संभवात् भक्तिनिष्ठानामेषां भक्त्या
तन्नाशासंभवेनानुभवेनैव तन्नाशः इति । किं बहुना शरणागतेरपि हि
अभिमतिवैषम्येनप्रारब्धनाशकत्वतदभावौ । अतो भक्तेः प्रारब्धना शकत्वा
भावेन नार्चिरादि गतिः ज्ञानिनामपि तेषामासन्ना ।वक्ष्यते च भक्तेः
प्रारब्धव्यतिरिक्ताधना शकत्वं अनारब्धकार्ये एव तु पूर्वे तदवधेरित्यत्र 
ननु यावदधिकारं "इति सूत्रस्य किं प्रयोजनम्? वसिष्टादेः अधिकारावसाने
एव मोक्षः । मध्ये देहनाश, पुत्रजन्मनिमित्तसुख दुःखानभवेपि पूर्वदेहनाशेन
निरवशेष कर्म क्षयो नास्तीति सूचनाय इति सफलत्वकथनमनुपयक्तम् ।
ब्रह्मविद्यानिष्ठानां सुकृत धूष्कृत कर्म विधूननं संचितविषयम् 
प्रारब्धं कर्म तु अनुभवेनैव विनाश्यम् । प्रारब्धकर्म क्रमेणानेक
शरीरोत्पादकम् । एतदवासने एव मोक्षः । प्रारब्धावसने मोक्षः इत्येत्
वसिष्टादीनां तद्विलक्षणानां भक्तिमतां समानम् । न तत्र भिन्नरूपता 
कर्म विशेषेण पदवीविशेषं प्राप्तः इत्येतन्मात्रमधिकम्
प्रारब्धकर्मानुभवदशायां तदा तदा देहनाशः देहान्तरप्राप्तिश्चेतत्
तुल्यम् । वसिष्ठविलक्षणानामपि ज्ञानिना केषांचित् जाति स्मरत्वमपि
सं प्रतिपन्नम् । एवंच केवलज्ञानिनां वसिष्ठानां च चरमदेहावसाने
एव मोक्षस्य संप्रतिपन्नत्वात् कथं वसिष्टादिकमादाय पूर्वपक्षोत्थानं
?
अयमाशयः - सामान्यज्ञानिनां प्रारब्धावसानात् पूर्वं देहनाशदेहान्तराद्युत्पत्तावपि
पूर्वजन्मस्मरणेसत्यपि पूर्व देहसमयजातनामरूपादिकं न भवति । परं
तु तत्तच्छरीरावच्छिन्न देहवाचकसंज्ञा विलक्षणा ।वसिष्टादीनां तु
न तथा । सर्वदा वसिष्ट एव ।। तथैव पुराण प्रसिद्धेः ।
सूर्यचंन्द्रवश्यौ वसिष्टोपाध्यायकौ । शब्द्रवंश्य निमिप्रभृति
स वंशः अहल्यापुत्रशतानन्दोपाध्यायकः । कदाचित् निमिः वषिष्टं स्वोपाध्यायं
यागार्थं ऋत्विक्त्वेन वरयामास वसिष्टश्च इन्द्र प्रार्थितः तदीययांग
कारयित्वा त्वदीयमपि यागं कारयामि इत्युवाच । निमिश्च तूष्णीं स्थित्वा
वसिष्टगमनानन्तरं गौतमं शतानन्दपितरं वृतवात् । यागं च चकार । आगतो
वसिष्ठः अमर्षवशात् निद्राणं निमिं शशाप । तव देहवियोगो भूयादिति
उत्थितो निमिरपि वसिष्ठं तथैव शशाप । सद्य एवोभयोः देहः पतितः ।
वसिष्ठस्तु ब्रह्मसमीपमागत्य स्ववृत्तान्तमुक्त्वा
अधिकारिपुरुषस्य मम जाता दुर्गतिः कथं निवार्या इति स्वखेदं विज्ञापयामास
ब्रह्मा च मित्रावरुणतेजसः तव पुनरुद्भवः स्यादिति वरं ददौ ।
समुद्रमथनार्थमागतामूर्वशीं वरुणः चकाम । सा तु पूर्वमेव मित्रेण
वृतास्मि । मनसः शरीरस्य च तदधीनत्वात् किं करोमि । प्रीतिस्त्वय्येवेत्य
वोचत् । स्ववीर्यधारणाशक्तः वरुणः उर्वशीं प्रति त्वामुद्दिश्य
मम वीर्यं अस्मिन् कुंभे विसृजामीत्युक्त्वा कुंभे निहितवान् ।
ऊर्वशी मित्रार्थं गता । तावत्पर्यन्तं प्रतीक्षमाणो मित्रोपि अत्र स्थितामूर्वशी
ज्ञात्वा कुंभसमीपमाजगाम । तस्याः पूर्वमेव गतत्वात् खिन्नः स्ववीर्यधारणासमर्थः
अस्मिन्नेव कुंभे वीर्यं तत्याज ।
मित्रावरुणतेजोभ्यां मिश्रीभूताभ्यां वसिष्ठः पुनरपि समजनि । अस्मिन्नेव
कुंभे प्रथमं मित्रतेजसः अगस्त्यः उत्पन्नः ।
एवं रीत्या वसिष्ठादीनामुत्पत्तेः देहपातानन्तरं देहान्तरप्राप्त्यादि
सत्त्वेन देहपातसमये निरवशेषकर्मक्षयः कथमित्येतदजानता पूर्वपक्षिणा शंकितः ।।
"अवान्तरतपानाम वेदाचार्यः पुराणर्षिः विष्णुनियोगात् कलिद्वापरयोः
सन्धौ कृष्णद्वैपायनः संबभूव" वसिष्ठश्च ब्रह्मणो मनसः पुत्रः सन्
निमिशापादपगतपूर्वदेहः पुनः ब्रह्मादेशात् मित्रावरुणाभ्यां संबभूव"
पुनर्देहान्तरपरिग्रहेपि "त एवैति" इति स्मृतिप्रसिद्धेः वसिष्ठत्वादिकं
नापैति इति शंकरभाष्यम्" गृहात् गृहान्तरं स्वेच्छया वयं गच्छामः
तथैव इमे स्वेच्छया कायात् कायान्तरं गच्छन्ति । पूर्व सरूपदेहमेव
परिगृह्णन्ति । पुत्रजन्मविपत्यादौ स्वकार्यत्वाभिमानेन सुखदुःखादि
चानुभवन्ति ।। ज्ञानाधिकोपि श्रीवसिष्ठः भगवद्ध्यानपरोपि पुत्रशोकार्तः
अत्यन्तं खिद्यति । "स समुद्रमभिप्रेत्य शोकाविष्टो महामुनिः । कण्ठे बध्वा
शिलां गुर्वीं निपपात तदम्भसि ।। स मेरुकूटादात्मानं मुमोच भगवान् ऋषिः ।
शिरस्तस्य शिलायां तु तूलराशाविवापतत्"
एवं व्यासोपि पुत्रशोकात् छायाशुकं रुद्रप्रत्तं प्रतिमारूपं स्वीकृत्य जीवितः
इत्यादिकं सुप्रसिद्धम् ।। समाप्तं सांपरायाधिकरणरम् ।।
(3.3.13) अनियमाधिकरणम्
<3.3.32>
पूर्वाधिकरणे अर्चिरादिगतिः प्रस्तुता । अथ तस्याः
यस्यां विद्यायामघीतत्वं तद्विद्या निष्ठस्यैव सा गतिः उत सर्वविद्यानिष्ठानामपीति
विचार्य निर्धार्यते इति संगतिः । येषामर्चिरादिगतिः तेषामेव निश्शेषकर्मक्षयोक्तेः
यत्रेयं न श्रुता तत्र तदभावात् कर्मक्षयोपि न स्यादिति वा संगतिः।
। अथ विषयं दर्शयति - उपकोसलादिष्विति । इतरेष्वनाम्नानादिति। यासु
ब्रह्मविद्यास्वर्चिरादिगतिः श्रुता तद्विद्यानिष्ठानामेवार्चिरादिमार्गेण
गमनं न तदितरविद्यानिष्ठानां, तत्प्रकरणेऽर्चिरादिगतेर श्रुतत्वात् 
अतः उपकोसलादिविद्याविशेषं प्रारभ्यैव अर्चिरादिगत्याम्नानात्
तद्विद्यानिष्ठानामिवार्चिरादिगतिः इति भावः
हानोपायनरूपपुण्य पापसंक्रमणस्यानाम्नानेऽपि न्यायबलात्सिद्धिवदत्रोपपादनासंभवश्चाभिप्रेतः 
नन्वेवं नियमाभ्युपगमे अविशेषेण सर्वब्रह्मविद्यानिष्ठानामर्चिरादिगति
प्रतिपादक श्रुतिविरोधो दूर्वारः । तथाहि - छान्दोग्ये पञ्चाग्निविद्याप्रकरणे - तद्य
इत्थं विदुः ये चेमेऽरण्ये श्रद्धा तप इत्युपासते तेऽर्चिषमभि
संभवन्ति इति श्रूयते । एवं वाजसनेयकेपि य एवमेतद्विदुर्ये चामी श्रद्धां
सत्यमुपासते तेऽर्चिषमभिसंभवन्ति इति च श्रूयते । अत्र च तपः सत्य
शब्दाभ्यां ब्रह्म निर्दिश्य तदुपासननिष्ठानां अर्चिरादिगत्युक्तेरित्यत्राह - येचेमेति
तपः सत्यशब्दयोः कायक्लेश सत्यवचनरूपार्थस्यैव प्रसिद्धत्वात् तत्परित्यागे
बीजाभावाच्च ब्रह्मण एव तत्रानिर्देशात् । ब्रह्मोपासकस्य न तत्रार्चिरादिगति
विधानं अन्यथात्रैवाविशेषेणार्चिरादिगतिविधानाभ्युपगमे छान्दोग्ये उपकोसलविद्या
प्रकरणे तद्विद्यानिष्ठस्य पार्थक्येनार्चिरादिगति विधानं व्यर्थं च स्यादिति भावः ।
सिद्धान्तमाह - इति प्राप्त इति । सूत्रार्थमाह - सर्वेषामिति । तथा
हि सतीत्यध्याहार्यम् । श्रुतिः गमनमाहेत्यन्वयः ।अथ सर्वब्रह्मविद्यानिष्ठानामेवार्चिरादिगमन
मित्यत्र श्रुतिवाक्यंप्रदर्शयन्नुपपादयति - य एवमिति । ननु सत्यशब्दस्य
सत्यवचनपरत्वेनेदं वाक्यमव्यथासिद्धमित्यत्राह - सत्यं ज्ञानमितिस
सत्यशब्दस्य ब्रह्मार्थकत्वादेव तदैकार्थ्यात् तपः शब्दस्य तत्परत्वमेवेत्याह - तपश्शब्दस्यापीति 
तपश्शब्दस्य ब्रह्मपरत्वे युक्त्यन्तरमाह - श्रद्धापूर्वकमिति ।
श्रद्धापूर्वकब्रह्मोपासनस्यान्यत्रोक्तत्वात् अत्रापि श्रद्धापूर्वकमुपासनं
"श्रद्धा तप इत्युपासते" इति विधीयमानं ब्रह्मोपासनमेव भवितु मर्हतीति
तपः शब्दः परमात्परः इति भावः
परमं यो महत्तपः इति प्रमाण मपीहानुसन्धेयम् ।। इदमत्राकूतम् ।
सत्यतपश्शब्दयोस्सत्यवचन कायक्लेशरूप प्रसिद्धार्थकत्वेपि प्रकृते
स त्याज्य एव । सत्य वचनकायक्लेशनिष्ठतारूपोपासनस्य ब्रह्मविद्यात्वाभावेन
ब्रह्मप्राप्तिफलकत्वासंभवात् । अत्र चार्चिरादिगत्या ब्रह्म प्राप्तिरुक्ता 
उक्तशब्दयोः ब्रह्मपरत्वमपि प्रसिद्धमेव श्रद्धापूर्वकोपासनस्यान्यत्रविधानादपि 
तदत्र प्रत्यभिज्ञाप्यते । अतः अन्यार्थकत्वासंभवात् ब्रह्म प्राप्तिफलकत्वेनोक्तमुपासनं
ब्रह्मोपासनमेवेति सत्यत पर शब्दो ब्रह्मपर एव । ततश्चाविशेषेण
सर्व ब्रह्मविद्यानिष्ठानामेवार्चिरादि गत्युक्तेः केषांचिदेवेति
नियमः अनुपपन्नः इति 
अनुमान शब्दविवक्षितं स्मृतिं दर्शयति - स्मृतिरपीति । ब्रह्मविदो
जनाः तत्र प्रयाताः । सन्तः ब्रह्म गच्छन्तीत्युक्या सर्वेषामेवब्रह्मविदां
ब्रह्म प्राप्नुवतां तद्गतिस्सिध्यतीति भावः । यद्वा तत्र प्रयाताः
ब्रह्मविदः ब्रह्म गच्छन्तीत्येवान्वयः ।तथा च ब्रह्मविदां ब्रह्मप्राप्तेः
सिद्धत्वात् विशेषण भूततत्प्रयातत्व रूपर्चिरादि गतिविधाने एव स्मृते
स्तात्पर्यमिति भावः । पाथक्येनोक्तोपकोसलविद्यायां गतिश्रवणस्योपपत्तिमहि -
एवमित्यादि । अत्रार्चिरादि गतेः फल भूतायाः सर्वब्रह्मविद्यानिष्टसाधारण्योक्त्या
तच्चिन्तनस्याप्यर्थाद् तथा भूतत्वं दर्शितं भवति
अत एव नैते सृती पार्थ जानन् योगी मुह्यति कश्चन इति तच्चिन्तनस्यावश्यकर्तव्यत्वं
गीतम् । इदमुपलक्षणम् - देहावसानकर्मक्षयप्रियाप्रियसंक्रान्त्यर्चिरादिगति
विरजातरणादिकं सर्वमपि फल भूतत्वात् सर्वब्रह्मविद्यानिष्टैः चिन्तनीयमित्यपि
बोध्यम् ।। ननु सर्व ब्रह्मविद्यानिष्ठानामर्चिरादिगतिस्थापनमयुक्तम् 
चतुर्मुखादीनां स्वलोकादेव परमपदप्राप्त्या अर्चिरादिगत्यभावात् 
अर्चिरादीनां पूर्वमेव नष्टत्वात् । एवं वस्वादिपद प्राप्तिपूर्वक
मोक्षाभिलाषवतां मधुविद्यानिष्ठानां वस्वादि पद प्राप्त्यनन्तरं
अधोगतार्चिरादिगत्यभावाच्चेति चेन्न
ब्रह्मविद्विशेषविषये एवंसत्वेऽपि अर्चिरादिगत्यैव ब्रह्म प्राप्तिरिति
सामन्यन्यायस्या पह्नवानर्हत्वात् ।अत एव हि विद्यावतामेव ब्रह्म
प्राप्तिरिति नियमसत्वेपि केषांचित्, चैद्यायोध्यावासिनां अन्यथैव
ब्रह्मप्राप्तिः ।वस्तुतस्तु पर्यङ्काधिकरणपर्यन्तस्यर्चिरादिमार्गत्वात्सर्वेषामेव
पर्यंकाधिरोहणस्य सत्वेनार्चिरादि मार्ग प्रवेशावश्यकत्वेवार्चिरादि
गतिर्युक्तैवेतिदिक् । ननु हान्यर्चिरादिचिन्तनस्य विद्यांग भूतस्य
विद्यांगपादे संगतत्वेपि अत्रचिन्तनं अयुक्तमसंगतत्वात् । अत एव
हि विद्यांग भूतकर्माणि उत्तरत्र चिन्त्यन्ते इति चेत् सत्यम्
हान्यादिचिन्तनस्य विद्यांगत्वेपि ज्ञानरूपत्वात् क्रियारूपकर्मविलक्षणत्वाच्चज्ञानात्मकोपासनविचारपरपाद
सांगत्यमस्ति इत्यभि प्रेत्यात्र निरूपणमिति ।। समाप्तमनियमाधिकरणम् ।।
(3.3.14) अक्षरध्यधिकरणम्
<3.3.33>
पूर्वाधिकरणे अर्चिरादिगतेः तत्तच्चिनस्य च
सर्वविद्यासाधरणत्वं प्रदर्शितम् । अथ अस्थूलत्वादि धर्माणामपि
सर्वविद्यासाधारणत्वं प्रतिपाद्यते इति संगतिः । यद्वा - स्वप्रकरणपठितार्चिरादिगतेः
विशेषवाक्यबलात् सर्वविद्यासाधारण्य समर्थनेपि विद्याविशेष प्रकरणपठितानामक्षरत्वादिब्रह्मगुणाणां
सर्वविद्यानुसन्धेयत्वेविशेषप्रमाणाभावात् न सर्वत्रानुसन्धेयत्व
संभवः इति शंक्या संगतिः । तथाचाधिकरणद्वयेपि पूर्वपक्षसिद्धातौ
समौ ।।विषयं दर्शयति - बृहदारण्यक इति । अमात्रं=मात्राशून्यं परिमाण
शून्यमित्यर्थः
प्रपञ्च प्रत्यनीकत्वस्वरूपाः =प्रपञ्च प्रत्यनीकत्वात्मकाः । रूपभूतानां
=उपास्य भूतानाम् । प्रमाणाभावात् = हेत्वभावात् । ब्रह्मगुणत्वेनोपसंहाराभ्युपगमे
सर्वकामत्वसर्वगन्धत्वादीनामपि ब्रह्मगुणत्वेन सर्वत्रोपसंहारप्रसंग
इति भावः । नन्वानन्दत्वादीनां ब्रह्मस्वरूपनिरूपकधर्मत्वेन सर्वविद्यानुयायित्वं
स्थापितं प्राक् । एवं चास्थूलत्वाद्यपरपर्यायामलत्वस्य स्वरूपनिरूपकधर्मत्वेन
सर्वविद्यानुयायित्वसिद्ध्या एवमाशंकनमयुक्तं, तदर्थमधिकरणान्तरप्रवृत्तिरपि
विफलैवेत्यत्राह - प्रतिषेधरूपाणामिति । स्वरूपावगमोपायत्वाभावमेव
विवृणोति - आनन्दादिभिरिति
निरालम्बन प्रतिषेधायोगादिति =आश्रयप्रतीतिमन्तरा धर्म प्रतिषेधासंभवादित्यर्थः 
अयमाशयः ।नवयं स्वरूपनिरूपकधर्माणामानन्दत्वादीनां सर्वविद्यानुयायित्वं
निषेधामः । परं तु अमलत्वस्यैव तथात्वम् ।यद्यस्थूलत्वादिकं स्वरूपनिरूपकधर्मः
तदा तस्य सर्वविद्यानुयायित्वं शक्यं मभ्युपगन्तुम् । अस्थूलत्वादिकं
हि ब्रह्मस्वरूपप्रतीत्यनन्तर भाविप्रतीतिकम् । अभाव रूपत्वात् 
नहि प्रथमं ब्रह्मप्रतीत्यभावे स्थूलत्वाद्यभावः तत्रावगन्तुं
शक्यम् । लब्धरूपे क्वचित् किंचित्तादृगेव निषिध्यते इति न्यायात् 
लब्धं=ज्ञातम् । तादृग्=ज्ञातमित्यर्थः अभावप्रतीतौ प्रति योगिनः
अधिकरणस्य च ज्ञानमावश्यकं
नह्यधिकरणस्वरूपमेवाजानता अत्र घटो नास्तीति वक्तुं शक्यते"अतः
आनन्दत्वादिभिः पूर्वं ब्रह्मस्वरूपावगमे सत्येव तत्र स्थूलत्वादि
निषेध संभवात् पश्चात्प्रतीतिकस्यास्थूलत्वादेः स्वरूपावगमोपायत्वं
नास्तीति न स्वरूपनिरूपकधर्मत्वम् । अतो न सर्वविद्यानुयायित्व
संभव इति ।।
सिद्धान्तमाह - एवं प्राप्त इति । सूत्रार्थमाह - अक्षरेति । अक्षरधियां=
अक्षरत्वविशिष्टब्रह्मानुसन्धानानां अस्थूलत्वाद्येवा क्षरत्वम् 
तथाच अस्थूलत्वादिविशिष्टब्रह्मविषयनुसन्धानस्यनियमेवास्थूलत्वादिविषयकत्वेन
अस्थूलत्वाद्यनुसन्धानानामित्यर्थः पर्यवसितः इत्याशयेनोक्तम् ।अक्षर
ब्रह्मसंबन्धिनीनामस्थूलत्वादिघियामिति। संग्रहणमित्येत् अवरोध
इत्यस्य व्याख्यानम् । सर्व बह्मविद्यासु अस्थूलत्वादिकं नियमेनानुसन्धेयमिति
भावः । सामान्येति ।।प्रधानस्याभेदात् अर्थ सामान्यादिति पूर्वोक्तहेतुद्वयं
सामान्यतद्भावाभ्यामित्यनेन समुञ्चित्य प्रदर्शितम्
पूर्वः अनुवृत्तौ हेतुः द्वितीयस्तु सत्यकामत्वादीना मननुवृत्तौ
हेतुः । एतेनार्थसामान्यरूपार्थ वाचकतद्भावस्यैव हेतुत्वे पर्याप्तत्वेन
सामानत्वस्य हेतुत्वकथं विफलं इति शंका निरस्ता ।।तद्भावशब्दविवक्षितस्वरूपनिरूपधर्मत्वस्य
हेतुत्वेपि इदं एकविषयकत्वे एव साधकं न भिन्नविषयत्वेपि इति बोधनाय
सामान्य पदस्यावश्यकत्वाच्च ।। नन्वर्थसमानत्वं स्वरूपनिरूपकधर्मस्यैव,
स्वरूपनिरूपकत्वंच स्वरूपावगमोपायस्यैव, अस्थूलत्वादीनां तु स्वरूपावगमोपायत्वं
पूर्व मेव प्रतिक्षिप्तमित्यत्र तात्पर्यं विवृणोति - एतदिति । असाधारणाकारेण
=इतरव्यावृत्ताकारेणेत्यर्थः
ब्रह्मप्रतीतौ नियमेन प्रतीयमानत्वं हि अर्थ समानत्वं, तत्र ब्रह्मप्रतीति
श्चेतरव्यावृत्ताकारेण प्रतीतिरेव । नचेतरव्यावर्तकधर्म प्रतीतिमन्तराब्रह्मप्रतीतिर्युक्ता 
व्यावर्तकंचास्थूलत्वादिकम् । अतःअस्थूलत्वादीनां ब्रह्मप्रतीत्यनन्तरभावि
प्रतीतिकत्वाभावेन न स्वरूपनिरूपकत्व हानिरिति भावः । नन्वानन्दत्वादिक
मेवेतरव्यावर्तकमित्यत्राह - नचकेवलमिति । आकारः=स्वरूपम् । ननु हेयप्रत्यनीकत्वस्यापिप्रत्यगात्मसाधारणत्वात्
कथं तस्येतरव्यावर्तकत्वमित्यत्राह - प्रत्यगात्मनस्त्विति । हेयसंबन्धयोग्यतेतिस
स्वरूपयोग्यतासहकारियोग्यताच हेयसंबन्धे हेतुः
नित्यस्य भगवदपचारभूत सहकारियोग्यताऽभावेपि परतन्त्रचेतनत्वेन
स्वरूपयोग्यताऽस्ति । अन्येषामुभयमपीति हेयसंबन्धवतः प्रत्यगात्मनः
हेयप्रत्यनीकत्वं न संभवतीति युक्तं तस्य ब्रह्मासाधारणत्वमिति
भावः । नन्वस्तु हेयप्रत्यनीकत्वस्यासाधारणाकारत्वं अस्थूलत्वस्य
च तथात्वाभावेन कथं सर्वत्रानुसन्धेयत्व मित्यत्राह - हेय प्रत्यनीकत्वं
चेति । स्थूलत्वादि विपरीतरूपं=स्थूलत्वविरोधिरूपम् अस्थूलत्वादिकमिति
यावत् । तथाचास्थूलत्वादीनामितर व्यावर्तकत्वेनासाधारणाकारत्वात्
इतरव्यावृत्ताकारेण ब्रह्मप्रतीतौ नियमेन प्रतीयमानत्वावश्यंभवात्
स्वरूपनिरूपकधर्मत्वानपायेन सर्वविद्यानु सन्धेयत्वं सिद्धमित्यपसहरति - अत
इति
ननु प्रतिषेध रूपास्थूलत्वादीनां कथं स्वरूपावगमोपायत्वं स्वरूपप्रतीत्यनन्तरमेव
प्रतिषेध संभवात् निरालम्बन प्रतिषेधायोगादिति चेन्न, प्रतिषेधरूपाणामपि
तथात्वाभ्युपगमात् । अत एव हि द्रव्यकर्मव्यतिरिक्तत्वे सति जात्याश्रयो
गुण इत्यादौ व्यावृत्ति प्रतिपत्तिरपि गुणस्वरूप प्रतिपत्तौ उपयुज्यते 
एवमेव रूपरहितस्पर्शवान् । वायुः इत्यादौ रूपराहित्यस्याभावरूपस्य
व्यावर्तकत्वम् । सास्नादिराहित्यविशिष्ट गोरूपसंस्थानविशिष्टे
वस्तुनिगवयेपि राहित्यस्य व्यावर्तकत्वम् ।। नन्वेवं "सति लब्धरूपे
चित्किंचित्तादृगन्यन्निषिध्यते" इत्यस्याः कागतिरिति चेत्? उच्यते
नात्र व्यावृत्ति प्रतिपत्तेः स्वरूपप्रतिपत्युपायत्वं निषिध्यते 
परंतु व्यावृत्ति प्रतिपत्ति मात्रस्य । अन्यथोक्तदृष्टान्तानुपपत्तेःप
प्रकृतेचास्थूलत्वादि विशेषितानन्दत्वादीनामेव स्वरूपावगमोपायत्वान्न
कश्चिद्विरोधः। अथवा स्वरूपावगमोपाय व्यतिरिक्तव्यावृत्ति प्रतिपत्तेरेव
स्वरूप प्रतीति पश्चाद्बावित्व मुच्यते । अतो न दोषः । वस्तुतः
भावान्तराभाववादिनामस्माकं अस्थूलत्वादीनां भावरूपत्वात् न कश्चित्क्लेशः 
अत एव अस्थूलत्व शब्दार्थः श्रुत्यन्तरे सुसुक्ष्मशब्देनोक्तः 
एवमेवहि अनन्तत्वस्यापि भावरूपत्वम्
अन्यथा परिच्छेदराहित्यार्थकत्वेनाभावरूपत्वात् तत्राप्युक्तशंकापत्तेरिति
द्रष्टव्यम् ।।
इदमत्रावधेयम् - यद्यपि वस्तुपरिच्छेदरहितत्वादिधटितानन्तत्वस्यैव
सर्वस्माद्व्यावर्तकत्वेन तदनुसन्धानमात्रेणापि सकलेतर विजातीयब्रह्मस्वरूपनुसन्धानं
सिध्यत्येव । अथापि ब्रह्मस्वरूपे स्वभावेच कारणत्वप्रयुक्तदोषसद्भावशंकापरिहाराय
सत्यत्वादयोपीहानुसन्धेया एव । अस्थूलत्वाद्यपरपर्यायामलत्वेन स्वरूप
विकारसद्बावशंकायाः सत्यत्वेन स्वभावविकारसद्भाव शंकायाः सर्वदासंकोचरहित
ज्ञानवत्वेन कादाचित्कस्वभावविकारसद्भाव शंकायाः अनन्तत्वेन देशकालवस्तुपरिच्छिन्नत्व
शंकायाः अपरिच्छिन्नानन्दत्वेन स्वरूपस्यानानन्दत्वपरिच्छिन्नानन्दत्वशंकायाश्च
कारणत्वप्रयुक्तायाःवारणात्
तदुक्तं - हेतुत्वोन्नेयदोषव्यपनयनमिह ब्रह्मविद्यासु सर्वास्वितिव
वस्तुतः सत्यत्वज्ञानत्वानन्तत्वानन्दत्वामलत्वैः क्रमेण संसारि
मुक्त नित्यचेतन परवादिपरिकल्पितनिरानन्देश्वीराचेतनानां व्यावृत्त्या
नान्यतर वैयर्थ्यशंकापि । अत्रोक्तममलत्वं स्थूलत्वादिस्वरूपविकाररहितत्वरूपं
हेयप्रत्यनीकत्वम् । यद्यपि जन्माद्यधिकरण श्री भाष्ये सत्यत्वविशेषणेनैवअचेतनस्य
बद्धचेतनस्य च व्यावृत्तिरभिहिता । अथापि तथाभिधानं सत्यत्व शरीरे
अमलत्वस्यान्तर्भावमभिप्रेत्य ।अत एव केचित् विशिष्टसत्यत्वानुसन्धानमेवालं
न तु पृथगमलत्वमप्यनुसन्धेयमिति वदन्ति इति
ननु आनन्दादेःजीवसाधारण्ये कथं तस्य स्वरूपनिरूपकत्वं इति चेत्
इष्टमेव तत् । अमलत्वविशेषितस्यैवतस्य स्वरूपनिरूपकत्वात् ।अतो
भवद्भिः यस्य स्वरूपनिरूपकत्वं अभिमतम् । तस्यापि अमलत्वादिविशेषितत्वे
एव । नचादृश्यत्वादीनां स्वरूपनिरूपकत्वं अस्यां विद्यायां स्वरूपनिरूपकधर्मा
पेक्षया अन्यगुणानामनुक्तेरेव स्यात् इति वाच्यम् । भूतयानित्व
सर्वज्ञत्व सूर्यादिप्रकाशकत्वादीनां निरूपितस्वरूपगुणानामुक्तत्वात् 
नच सत्यत्वादीनां केवलानां स्वरूपनिरूपकत्वाभावे आनन्दाद्यधिकरण
विरोधः । तत्र हि तेषां तथात्वमभ्युपगम्य सर्वविद्यानुयायित्वोक्तेः
इति वाच्यं अमलत्वविशिष्टस्यैव तस्य स्वरूपनिरूपकत्वाभि प्रायात्
अत एव जन्माद्यधिकरणभाष्ये सत्यत्वज्ञानत्वादीनां पूर्वपूर्वाव्यावर्तित
वस्तु व्यावृतकत्व मभ्युपगतम् । तेन साधारण्यं सत्यत्वादीनां ज्ञातमेव 
औपसदवदितिवक्ष्यमाणदृष्टान्तस्य कर्मविषयत्वात् दार्ष्टान्तिकस्योपासनरूपत्वाच्च
भेदात् वैषम्यमिति शंकामर्थतः परिहरन् उपजीव्यांशं प्रदर्शयन् औपसदवदिति
खण्डं व्याचष्टे - गुणानामिति । जमदग्निना महर्षिणा मुहृुरनुष्ठितं
कर्मजामदग्न्यचतूरात्रमित्युच्यते । उपसन्नामकः होमः । सच पुरोडाशद्रव्यकः 
अग्निर्वै होत्रं वेतु इत्यादिमन्त्रश्च तदंगभूतः ।।अयमत्रभावः
जामदग्न्यचतुरात्रस्यांगभूताः
उपसन्नामकहोमाः द्वादश विहिताः । तेषु द्वादशमन्त्राश्च विहिताः 
तेच मन्त्राः सामवेदोत्पन्नाः । अतस्तेषां उच्चैः साम्नः इति
शास्त्रेण उच्चैस्स्वरः प्राप्तः । उक्तमन्त्रांगित्वेनप्रधानभूतानामुपसदां
याजुर्वैदिकत्वेन तदंगभूतोक्तमन्त्राणां"उपांशु यजुषा"इति शास्त्रेण
उपांशुस्वरःप्राप्तः ।एवं विरुद्धस्वर प्राप्तौ प्रधानभूत याजुर्वैदिकोपसदनुरोधेन
सामवेदोत्पन्नानामपि एतददङ्गभूतमन्त्राणां याजुर्वैदिकः उपांशुस्वर
एव । अंगत्वेन गुणानां प्रधानानुवर्त्तित्वादिति पूर्वतन्त्रे सिद्धान्तितम् 
अतोऽत्रापि गुणानां प्रधानानुवर्तित्वावश्यकत्वात् गुणिनो ब्रह्मणश्चसर्वविद्यानुवर्तित्वात्
अमलत्वादीनामपि सर्वविद्यानुवृत्तित्वं सिद्धमिति 
तदुक्तमिति खण्डं पूरयन् व्याचष्टे - तदुक्तमिति ।2. चतूरात्रहोमाः
चत्वारः । प्रथमः चतुर्वीरनामकः स च वीरपुत्रचतुष्ठयहेतुः । द्वितीयः
जमदग्निचतूरात्रः । सच पुष्ट्यर्थकः । तृतीयः वसिष्टचतूरात्रः ।
हीनतावारकः । चतुर्थस्तु विश्वामित्रचतूरात्रः भ्रातृव्यपराभवार्थः 
तत्रद्वितीयजामदग्न्यचतुरात्रे पुरोडाशिन्यः उपसदोभवन्ति इति
श्रूयते । एवं जमदग्निः पुष्टिकामः चतूरात्रेणायजत इत्यपि ।अत्रोपसन्नामकाः
होमाः द्वादश "एकैककपालादिद्वादशकपालान्तपुरोडाशद्रव्यकाः ।
तेषां चोपसदां "अग्ने वे होत्रं वेरध्वरम् । मा पितरं वैश्वानरं,
अवसे अकरिन्द्राय
देवेभ्यो जुहुता हविः स्वाहा । इत्यादयो मन्त्राः । हे अग्ने? होतृकृत्यं
वेः = विद्धि । अकः = अभिमुखं कुरु मां पितरं पालकं विश्वनरहितं कुरु
अवसे मद्रक्षणाय" । इदं च चतूरात्रकं यजुर्वेदाध्येतृकर्तृकम् । सामवेदपठित
मन्त्राः अत्र ग्राह्याः । इति विवेकः । गुणमुख्यव्यतिक्रमे - अंगप्रधानयोः
मन्त्रोपसदोः विरोधे तदर्थत्वात् = गुणानां प्रधानानुवर्तित्वात्,
मुख्येन = प्रधानभूतोपसदनुरोधेन । वेदसंयोगः = स्वरविधायकवेदसंयोगः
यजुर्वेदविहितोपांशुस्वरसंबन्धः इति यावत् ।।
<3.3.34>
उत्तरसूत्रमवतारयति - नत्वेवमिति । सूत्रार्थमाह - आमननमित्यादि । आमननाद्धेतो
रिति । यद्यपि गुणानां प्रधानानुवर्तित्वनियमेन सर्वशाखोदितगुणविशिष्टब्रह्मण
एवानुसन्धेयत्वमावश्यकम् । अथापि बहुशाखोक्तानां गुणानामानन्त्यात्
उपसंहाराशक्त्या प्रधानभूतध्यानमेव न सिध्येत् । अतः केषांचिदेवोपसंहारः
इति व्यवस्था कर्तव्येति भावः । तर्हि किं विनिगमकमित्यत्राह - येनेत्यादि ।
तच्चेयदेवेति । इतरव्यावृत्ताकारानुसन्धानाय प्राप्तं गुणजातं सत्यत्वादिकमेवेति ।
नन्वेवं सति सर्वासु विद्यासु सत्यत्वादिकमेवानुसन्धेयतायां पर्याप्तं
स्यादित्यत्राह - इतरे त्विति ।
श्रुतान्यथानुपपत्त्या तत्तद्विद्यायां तेषां तेषामनुसन्धेयत्वमावश्यकम् ।
अन्यथा विद्याभेदस्याप्यसिद्धेः । आनन्दाध्यधिकरणे पूर्वत्र प्रधानवृत्तित्वहेतुकशंका
परिहारः । अत्र प्रधानानुवृत्तित्वनियमहेतुकशंकापरिहारः इति भावः ।
नन्वस्थूलत्वादीनां स्वरूपतो भिन्नत्वात् व्यावर्त्त्यानन्त्य प्रयुक्तानन्तत्वाच्च
कथमेषामप्युपसंहारसंभवः । अशक्यत्वात् । उपसंहाराशक्त्या हि प्रधानानुवर्तिनामपि
सर्वगुणानां परित्यागः स्वीकृतः इति चेन्न । व्यावर्तकत्वेनानन्तत्वेपि
अमलं हेयप्रतिभटं दोषवद्वस्तुभिन्नं, अनवममित्येवमेकाकारेण ब्रह्मणः
अनुसन्धानसंभवेन दोषाभावात्
अत एव द्रव्यत्वगुणत्वादि सामान्यधर्मानुगत्या तावद्व्यक्ति विषयकानुसन्धानं
सर्वैः शास्त्रकृद्भिरिष्यते ।
अतः अस्थूलत्वादीनामेकाकारेण सर्वत्रानुसन्धानसंभवान्न विरोधः
अतस्सिद्धं सत्यत्वाद्युक्तगुणानां सर्वविद्यानुयायित्वं तदितरेषां
प्रकरणाश्रुतानामननुयायित्वं चेति । इतरे सर्वकर्मत्वादयः इति ।
ननु सर्वकर्मत्वादीनामव्यवस्थापादनं न युक्तम् । स्वरूपनिरूपकधर्माणामेव
सर्वविद्यानुयायित्वस्य सूत्रद्वयसिद्धत्वात् । इतरेत्वर्थ सामान्यात्
अवरोधस्तद्भावभावाभ्यामिति सूत्रस्य जागरूकत्वात् । नहि सर्वकर्मत्वादीनां
स्वरूपनिरूपकत्वम् । तेषां निरूपितस्वरूपविशेषणत्वं तु पूर्वपक्षिणोऽप्यभिमतं
इति चेदत्रायं भावः ।
भावन्तराभाववादिनो यूयम् । अस्थूलत्वादीनां सूक्ष्मरूपत्वं वाच्यम्
सुसूक्ष्मं इति श्रुतिरपि जागर्ति । एवमपि भावरूपसुसूक्ष्मत्वस्यापि
अभावरूपत्वं स्वीकृत्य स्थूलत्वाद्यभावरूपहेयप्रत्यनीकत्वविशिष्टानन्दादेः
भगवदासाधारण्यमभ्युपगम्य स्वरूपनिरूपकधर्मत्वमिष्यते । एवमेव सर्वकर्मत्वादीनां
भावानामपि अभावरूपतामभ्युपमगम्य तद्विशिष्टानन्दादेः स्वरूपनिरूपकत्वमंगी
क्रियताम् । आनन्दस्य जीवसाधारण्येपि हेयराहित्यविशिष्टानन्दस्य
यथा व्यावर्तकता, तथा असर्वकर्मत्वराहित्यानन्दस्यापि व्यावर्तकता
स्यात् । "सर्वं जगत् कर्म यस्य' इति सर्वकारणत्वमिति तदर्थः ।
जीवस्य सर्वजगत्कारणत्वं तु नास्ति अतः असर्वजगत्कारणत्वराहित्यविशिष्टं
आनन्दादिकं स्वरूपनिरूपकं भवतु इत्याक्षेपे प्राप्ते - "इयदामननात्'
इति सूत्रम् । चेतनाचेतनात्मकप्रपंचगतस्थूलत्वादिराहित्यस्य आनन्दादौ
बोधनादेव इतरव्यावृत्तिसिद्धेः सर्वकर्मत्वादीनां अनपेक्षितत्वात्
स्थूलत्वादिराहित्यं वा वश्यमपेक्षितम् । सर्ववस्तु सामानाधिकरण्यार्हत्वरूपानन्तत्वस्य
स्वीकारे तत्तद्वस्तुसंबन्धप्रयुक्तविविधहेयापत्तिशंका जाता ।
तन्निवारणाय अस्थूलमित्यादि प्रयुक्तम् । स्थूलादिवस्तुसंबन्ध्यपि
ब्रह्म न चेतनाचेतवत् हेयसंबन्धि ।
सर्वकर्मा इत्युक्तजगत्कारणत्वादेः प्रतिपादने न एतच्छंकानिवृत्तिः
भवति । प्रत्युत कारण भूतकुलालमृदादिवत् तज्जातीयत्वशंकाया एव निदानं
तत् । अत एव येन गुणजातेन विना ब्रह्मस्वरूपस्येतरव्यावृत्तस्यानुसंधानं
न संभवतीति भाषितमिति बोध्यम् ।।
ननु केवलानन्दादेः जीवसाधारण्यं कथम् । सत्यं ज्ञानमनन्तं ब्रह्म,
आनन्दो ब्रह्म इति ब्रह्मस्वरूपप्रतिपत्त्यर्थमेवास्य प्रवृत्ते
अन्यसाधारण्ये कथं अनेन स्वरूपप्रतिपत्तिः । न च पूर्वपूर्वा व्यावर्त्तित
व्यावर्तकरूपस्य जन्माद्यधिकरणभाष्ये प्रतिपादनात् । साधारण्यमेवैतेषामिति
वाच्यम् । तस्य शिष्यबुद्धिवैशद्यार्थ प्रवृत्तत्वात् । अचेतन बद्ध
मुक्तादि स्वरूपशोधनमुखेन ब्रह्म गतोत्कर्ष प्रदर्शनं हि तद्भाष्यकृत्यम् ।
वस्तुपरिच्छेदराहित्यरूपेणैकेनैव सर्वव्यावृत्ति सिद्धेः सत्यत्वादीनां
लक्षणत्वे वैयर्थ्यापत्तेः । जगज्जन्मादिकारणत्वं हि लक्षणं
इदं च स्वरूपशोधनार्थं प्रवृत्तम् । अतस्स्वरूपशोधनार्थमुक्तस्यानन्दादेः
कथं अन्यसाधारण्यम् । नच जीवस्यापि ज्ञानरूपत्वज्ञानाश्रयत्वादीनां
सत्त्वेन कथमनेन स्वरूपप्रतिपत्तिरिति वाच्यम् । निरतिशयस्य निरुपाधिकस्य
वा ज्ञानानन्दादेः विवक्षणात् आसाधारण्योपपत्तेः । अतोऽमलत्वादिविशिष्टस्य तस्य
स्वरूपनिरूपकत्वाभ्युपगमो निरर्थकः इति चेत्? श्रूयताम् । ब्रह्मानन्दादेः
निरतिशयत्वादिकं कथयतस्तव, जीवगतानन्दादेः सातिशयत्वं सोपाधिकत्वं
वा वक्तव्यम् । तच्च किं रूपं? ब्रह्मानन्दाद्यपेक्षया न्यूनतावत्त्वम् ।
एवं अन्यसंकल्पप्रयोज्यत्वम् । इदमेव च हेयत्वम्, एतादृशहेयशून्यत्वं भगवतः इति
निरुपाधिकत्वविवक्षामभ्युपगच्छता हेयप्रत्यनीकत्वमेव विवक्षितं भवतीति ।।
समाप्तमक्षरध्यधिकरणम् ।।
(3.3.15) अन्तरत्वाधिकरणम्
<3.3.35>
पूर्वाधिकरणे अमलत्वरूपहेयप्रत्यनीकत्वं ब्रह्मणः असाधारणं रूपमिति
प्रतिपादितम् । एवं सत्युषस्तब्राह्मणे "यः प्राणेन प्राणिति" इत्यादिनां
जीवासाधारण प्राणयितृत्वाद्युक्त्या जीवपरत्वं
कहोलब्राह्मणे "योऽशनायापिपासे " इत्यादीनां अशनायाद्यतीतत्वरूप
हेयप्रत्यनीकत्वोक्त्या ब्रह्मपरत्वं च स्यादिति तयोः विद्याभेदस्स्यादित्याक्षेपेण
संगतिः । अथ प्रश्नप्रतिवचनात्मकं उषस्तब्राह्मणं कहोलब्राह्मणं
च विषयं दर्शयति - बृहदारण्यके इति । उषस्तप्रश्ने = उषस्तब्राह्मणे
इत्यर्थः । यत्साक्षादित्यादि श्रुत्यर्थः उत्तरत्र व्यक्तीभविष्यति ।
अतुष्टिकारणं सिद्धान्ते प्रतिपादयिष्यते । कहोलप्रश्ने = कहोलब्राह्मणे
इत्यर्थः । संशयादिकमनुक्रमेण दर्शयति - तत्रेत्यादिना । ननु कथं
रूपभेदः प्रश्नस्यैकरूपत्वादित्यत्राह - प्रतिवचनभेदादिति । प्रतिवचनानुसारेणैव
प्रश्नार्थस्य ज्ञातव्यत्वादिति भावः । ननु प्रश्नस्यैकरूपत्वात्
प्रतिवचनमपि एकरूपमेव स्यादित्यत्राह - प्रश्नस्यैकरूप्येपीति । प्रतिवचनभेदमेव
विवृणोति - पूर्वत्रेत्यादिना । ननु पूर्वत्रापि प्राणनादीनां कर्तृत्वेन
पर एवोक्तः स्यादित्यत्राह - अतः पूर्वत्रेति । प्राणनकर्तृत्वस्य
जीवधर्मत्वादिति भावः । ननु प्राणनकर्तृत्वादिना पूर्व प्रतिवचनस्य
जीवपरत्वे तस्य सर्वान्तरत्वं कथं ? "सर्वान्तरस्तन्मे व्याचक्ष्वेति
प्रश्नः, स त आत्मा सर्वान्तर" इत्यपि हि प्रतिवचनमित्यत्राह - भूतग्रामवतश्चेति
भूतग्रामस्याचेतनस्येत्यर्थः । नन्वेवं सत्यापेक्षिकमेव सर्वान्तरत्वमुक्तं
भवति, तच्चास्वरसमेवेत्याशंक्य परिहरति - यद्यपीति । तदेव ग्राह्यमिति ।
आपेक्षिकतयापि सर्वान्तरत्वस्योपपत्तिः सुवचा । जीवासाधारणं प्राणनकर्तृत्वादिकं
तु पूर्वप्रतिवचनस्यापि परमात्मपरत्वे न कथंचिदप्युपपादयितुं शक्यम् ।
अतः यः प्राणेन प्राणिति, योऽपानेनापानिति इत्याद्यनेकपदविरोधेन
सर्वान्तरः इत्येकस्य पदस्य स्वारस्यावलम्बनं न युक्तमित्याशयः ।
इदमेव प्रतिवचनभेदानुपपत्त्योपपादयति - अन्यथेत्यादिना । नन्वस्तु
प्रथमप्रतिवचनस्य जीवपरत्वं, अथाप्युत्तरप्रतिवचनस्यापि जीवपरत्वाभ्युपगमे
न कश्चित्क्लेशः इत्यत्राह - परं चेति । अशनायापिपासाद्यतीतत्वादिति ।
अशनाया = अशनेच्छा । धनाया = धनेच्छेत्यर्थः । धारयन्ते धनायां, सन्यासिनोपि
दधते सततं धनायां इति प्रयोगो बोध्यः ।।
जीवे हेयप्रत्यनीकत्वरूपाशनायाद्यतीतत्वस्यासंभवात् पूर्वाधिकरणे
परमात्मनि तस्य स्थापितत्वाच्चेति भावः । उक्तशंकायाः उत्सूत्रत्वं
व्यावर्तयति - तदिदमाशंकते इति । शंकापरस्य सूत्रखण्डस्यार्थं व्याचष्टे -
अन्तरेत्यादिना । सर्वान्तरत्वेन प्रथमप्रतिवचनमिति अन्तरा इत्यस्य व्याख्यानम् ।
भूतग्रामवान् इत्यस्य तदन्तर इति व्याख्यानम् । तदन्तरः = अचेतनवर्गान्तर्यामी
त्यर्थः । स्वात्मा = प्रत्यगात्मेति ।
परमात्मवाचित्वेन प्रसिद्धस्यात्मशब्दस्यात्र जीवपरत्वनिश्चयाय
स्वशब्दोपादानम् । अनेन भाक्तत्वमुक्तम् । स्वमेवात्मा स्वात्मा 
सूत्रे भूतग्रामवच्छब्देन जीवस्यापेक्षिकं सर्वान्तरत्वमुपपादितम्
तथा चाचेतनवर्गान्तर्यामी स्वमेवात्मा जीवात्मैव । तस्यैव सर्वान्तरत्वेन
निर्देशः इत्यर्थः ।। अन्तरा - अन्तरः इत्यस्य मध्ये वर्तमानः इत्यर्थः ।
परस्य सर्वत्र वर्तमानस्य मध्ये वर्तमानत्वकथनं न युक्तम् ।
जीवस्य शरीरमध्ये वर्तमानत्वं सुसंगतम् । ब्रह्मशब्दस्य प्रणवे वेदे प्रकृतौ
जीवे परस्मिंश्च प्रयोगसाधारण्यात् जीवः ब्रह्मशब्दवाच्यो भवति ।
अपरोक्षत्वं च ज्ञानयोगविषयत्वार्हता अस्ति, साक्षात्त्वं च उपकरणनिरपेक्षं
धर्मभूतज्ञानवेद्यत्वे न स्वयं प्रकाशत्वात् इति पूर्वपक्ष्याशयः ।।
सिद्धान्तमाह - अत्रोत्तरमिति । प्रथमप्रतिवचने जीवस्यैव सर्वान्तरत्वनिर्देशः
इति भूतग्रामवत्स्वात्मन इति शंकितत्वात् उत्तरत्र नेत्युक्ते प्रथमप्रतिवचनस्यापि
न जीवपरत्वमित्यर्थादुक्तं भवतीत्याशयेनाह - उभयत्र परविषयत्वात्प्रश्न
प्रतिवचनयोरिति । अथ क्रमेण पूर्वोत्तरप्रश्नप्रतिवचनयोः परमात्मपरत्व
मुपपादयति - तथा हीति । क्वचिदुपचरितप्रयोगदर्शनादिति । "प्रत्यस्तमितभेदं
यत्सत्तामात्रमगोचरम् । वचसामात्मसंवेद्यं तज्ज्ञानं ब्रह्मसंज्ञित"
मित्यादिषु तथा दर्शनादिति भावः । विशेषणं क्रियत इति । यत्साक्षात्
ब्रह्मेति साक्षात् ब्रह्मपदवाच्यं किमिति हि प्रश्नः क्रियते
अतः परमात्मपरत्वमेव प्रश्नस्येति भावः । ननु साक्षात्ब्रह्मणः
कथमपरोक्षत्वमित्यत्राह - अपरोक्षत्वमपीति । कस्यचिद्वस्तुनः अपरोक्षत्वे
देशकालसन्निकर्ष एव हि हेतुः । ब्रह्मणश्चानन्तत्वेन सर्व देशकाल
सन्निकर्षः अस्त्येव । अतो ब्रह्मणः न "चक्षुषा गृह्यते" इति स्वतोऽपरोक्षत्वाभावेपि
अपरोक्षत्वोपयुक्तं देशकालसन्निहितत्वं संभवतीति तदेवात्रापरोक्षशब्देन
विवक्षितमिति नानुपपत्तिः । एवं विवक्षणं च साक्षाद्बह्मेति पूर्वोक्तेः
उत्तरत्र सर्वान्तरः = इत्युक्तेश्चेति भावः । पूर्वपक्षे हि अपरोक्षत्वं
ब्रह्मशब्दितस्य जीवस्य स्वयं प्रकाशत्वरूपं
साक्षात्पदं च न साक्षादन्वेति । तथा सति व्यर्थविशेषणमेव । "तस्मादेतद्ब्रह्म
नामरूप"मिति प्रधाने ब्रह्मशब्दप्रयोगात् तद्व्यावृत्त्यर्थं
साक्षात्पदमित्यपि न स्वरसम् । मोक्षार्थोपासनोक्तेः । सांख्यवद्
अचेनस्योपास्यत्वानभ्युपगमात् । अतोऽपरोक्षादित्यत्रैवान्वयः । अपरोक्षादिति
छान्दस प्रयोगः अपरोक्षमित्यर्थः । तत्पदबोधितापरोक्ष्ये इन्द्रियवृत्त्यनधीनत्व
रूपसाक्षात्वस्यान्वयः । न हि घटादिप्रकाशे इव ज्ञानान्तरनिरपेक्षात्मप्रकाशे
इन्द्रियवृत्त्यधीनत्वमस्ति इप्युपपादनीयम् । सिद्धान्ते तु साक्षात्त्वं
अपरोक्षत्वं च साक्षादेव ब्रह्मशब्दबोधितेऽन्वयः इति स्वारस्यं साक्षात्वस्या
परोक्ष्ये अन्वयकथनेपि न व्यर्थ
विशेषणत्वपरिहारसंभवः । नहि ज्ञानान्तरनिरपेक्षप्रकाशत्वस्य इन्द्रियवृत्त्यधीनत्वं
क्वचिद्दृष्टम्, येनात्मगतस्य तस्य तदनधीनत्वोक्त्या सार्थक्यसंपादनं
योयुज्यते । प्रतिवचनमपीति । प्रश्नस्य परमात्मविषयत्वे हि तत्प्रतिवचनस्यापि
तत्परत्वमेवाभ्युपगन्तव्यम् । अन्यथा प्रश्नः अन्यथा प्रतिवचनमित्य
संगतत्वादिति भावः । किं कुर्मः प्रतिवचने प्राणयितृत्वादि जीवात्मासाधारण
धर्म एव ह्युक्तः इत्यत्राह - यः प्राणेनेति । सुषुप्तौ प्राणनं प्रति
कर्तृत्वाभावादिति ।
प्राणिति इत्यस्य प्राणनव्यापाराश्रयत्वरूपत्वे तस्य प्राणवायुगतत्वमेव
न तु जीवगतत्वं व्यापारकर्तृत्वार्थकत्वे तस्य परमात्मगतत्वमेवेति
न जीवस्यात्र संबन्धः । ननु सुषुप्तौ शरीरधारणस्येव प्राणनकर्तृत्वस्यापि
स्वरूपयोग्यतापन्नस्य जीवे सत्वेन कथं तत्कर्तृत्वाभावः इति चेत्
निरुपाधिकतत्कर्तृत्वस्याभावेन तथोपपत्तेः । ननु जाग्रद्दशायामपि
निरुपाधिककर्तृत्वं नास्त्येवेति सुषुप्ताविति निर्देशे को विशेषः
इति चेत्, स्पष्टप्रतिपत्त्यर्थमित्यवेहि । तथा च कर्मानुगुणदेहेन्द्रियादीना
मधिष्ठातृत्वेन कदाचित्प्राणयितृत्वमेव जीवस्य
परमात्मनश्च निरुपाधिकप्राणयितृत्वं चेति प्रतिवचनस्य परमात्मपरत्वे
न किंचिद्बाधकमिति । ननूक्तप्रतिवचनस्योक्तरीत्या परमात्मपरत्वनिश्चयेन
उषस्तेन पुनः प्रश्नः कुतः कृतः इत्यत्राह - एवमजानतेति । न दृष्टेरित्यादेरर्थमाह - इन्द्रियाधीनानामिति
दृष्टेः द्रष्टारमिति ओदनपाकं पचतीतिवन्निर्देशः । ननु परमात्मनश्च
सर्वदा सर्वप्राणि प्राणयितृत्वे किं गमकमित्यत्राह - को ह्येवेति
उत्तरे कहोलप्रश्नप्रतिवचन इत्यर्थः । अथोपसंहारस्यैकरूप्यादपि
उभयोः परमात्मविषयत्वमित्याशयेनाह - उभयत्रेति । नन्वस्तु उभयोः
प्रश्नप्रतिवचनयोः परमात्मविषयत्वं अथापि प्रश्नप्रतिवचनावृत्तेः
किं निबन्धनमित्यत्राह - प्रश्नप्रतिवचनावृत्तिस्त्विति ।
पूर्वत्र सर्वप्राणिप्राणनहेतुत्वमुक्तं, परत्र चाशनायाद्यतीतत्वमधिकमुक्तम् ।
अतः एवं विलक्षणगुणप्रतिपादनात् पौनरुक्त्याभावेन न वैयर्थ्य
शंकेति भावः । उक्तार्थे दृष्टान्तपरं सूत्रखण्डमवतार्य व्याचष्टे - तत्रेत्यादिना ।
तत्र - प्रश्नप्रतिवचनावृत्तौ । तद्वदिति । ततश्च पूर्वाप्रतिपन्नगुणविशेषबोधनाय
आवृत्तेर्दर्शनात् अत्रापि तथाश्रयणसंभवाच्च न दोषः इति भावः । उपसंहरति - अत
इति । प्रतिवचनद्वयस्यापि सर्वान्तरभूत ब्रह्मविषयकत्वेन रूपभेदाभावान्न
विद्याभेदशंका युक्तेति भावः ।
एतेन प्रतिवचनावृत्तेः भेदसाधकत्वे व्यभिचारो दर्शितः । अत एव उषस्त
कहोल प्रश्नद्वय तत्प्रतिवचनद्वयसत्वेपि पूर्वपक्षे सिद्धान्ते
चैकविषयत्वमभिमतम् । एवं व्यभिचारप्रदर्शनाय उपदेशवदित्युक्तम् 
अतो न्यायनिबन्धनात्मके सूत्रे हेतुः प्रदर्शितप्रायः ।।
<3.3.36>
एवं भूतग्रामवत्स्वात्मनः इति सूत्रनिर्देशस्वारस्यमवलम्ब्य जातां
पूर्वपश्नप्रतिवचनयोः जीव परत्वशंकामुपपाद्य निरासः कृतः । अथ यत्साक्षाद्ब्रह्म,
यदेव साक्षात् ब्रह्मेति प्रश्नद्वयं पर्यालोचयतामत्र जीवपरत्वशंकाया
एवानुदयात् प्रतिवचनद्वयस्य परमात्मपरत्वनिश्चयात् श्रुतिस्वारस्यमवलम्ब्य
परमात्मपरत्वाभ्युपगमेनैव विद्याभेदपूर्वपक्षः शंक्यते - अथ स्यादिति ।
सूत्रार्थमुत्तरत्र विवृण्वत् आशंकितं विद्याभेदं प्रथमं निरस्यति - नात्रेति ।
प्रश्नद्वयस्यैकरूपार्थविषयकत्वमुपपादयति - प्रश्नद्वयं तावदिति । अवधारयतीति ।
उषस्तेन यत् पृष्टं तदेव कहोलेनापि पृच्छ्यत इत्यभ्युपगमे एव एवकारस्वारस्यमिति
भावः ।
अथ प्रतिवचनद्वयस्यैकरूपार्थविषयकत्वमाह - प्रतिवचनं चोभयत्रेति । एकेन
च विधिपदेन इत्युक्तं विधिपदैक्यं विवृणोति - विधिप्रत्ययश्चेति ।
तिष्ठासेत् = ब्रह्मणि तिष्ठासेत्, ब्रह्मणि निष्ठां लभेत, ब्रह्मोपासीत
इति यावत् । तथा च प्रश्नयोः प्रतिवचनद्वयोश्चैकरूपार्थविषयकत्वेन
एकैत्रैवोपासनविधानेन च भेदहेत्वविशेषपुनःश्रवणस्याभावात् युक्तं
विद्यैक्यमिति भावः । ननु कथमेकरूपार्थविषयकत्वं पूर्वत्र प्राणयितृत्वादि
विशिष्टस्योत्तरत्राशनायाद्यतीतत्वविशिष्टस्य
चोक्तेः इति शंकापरिहारपरं व्यतिहारखण्डं व्याचष्टे - एवं सर्वान्तरत्वेति ।
द्वयोः = प्रतिवचनरूपवाक्यद्वयस्य व्यतिहारः = विनिमयः ।। इतरेतरबुद्धि
व्यतिहारमुपपादयति - उषस्तस्येति । एवं व्यतिहारकरणे किंप्रयोजनमित्यत्राह - एवं
व्यतिहारे कृत इति । उभाभ्यामिति = प्राणन हेतुत्वाशनायाद्यतीतत्वाभ्यामित्यर्थः ।।
जीव व्यावृत्तिरवगता भवतीति । प्रष्ट्रोरुभयोरपि उक्तधर्मद्वयेन
जीवव्यावृत्तिरावश्यकी । सा च व्यतिहारे कृते एव भवतीति भावः । उभयोरपि
धर्मद्वयेन जीवव्यावृत्तेरपेक्षितत्वमुत्तरत्र स्थापयिष्यते ।
एवं च प्रतिवचनद्वयस्य जीवव्यावृत्तिबुद्धिजननार्थत्वेन प्रयोजनवत्वात्
न वैयर्थ्यमिति मनसि निधाय विशिंषन्तीति खण्डं व्याचष्टे - एनं सर्वान्तरात्मानमिति।
विशिंषन्तीति बहुवचनमवलम्ब्य प्रतिवचनानि इत्युक्तम् । यद्यपि सूत्रे
विशिंषत इति निर्देश एव स्वरसः । अथापि व्यावर्तकधर्माणां बहुत्वात्तदुपजीव्य
तथा निर्देशः कृतः ।। उपास्यगुणः = उपासनांशे विधेयगुणः इत्यर्थः ।
नोपास्याः उपासनांशे न विधेयभूताः इत्यर्थः । कौषीतकीप्राणविद्यायां
वसिष्ठत्वादिगुणानामिव प्राणनहेतुत्वादीनामुपपादकभूतानां अन्यथानुपपत्त्यैव
प्राप्तत्वात् प्राप्तानां च विधेयत्वासंभवादित्याशयः ।
ननु प्राणनहेतुत्वादीनामुपपादकत्वेनोभयत्र स्वतः प्राप्त्या न
रूपभेदः इति तदा वक्तुं शक्यं, यदि प्रष्ट्रोः व्यतिहृत्यानुसन्धानं
स्यात् । व्यतिहृत्यानुसन्धानमेव च निष्प्रयोजनम् । परमात्मनो जीवव्यावृत्तिनिश्चयार्थं
हि व्यतिहृत्यानुसन्धानं, प्राणनहेतुत्वाशनायाद्यतीतत्वयोरन्यतरेणैव
व्यावृत्तिसिद्धेः व्यतिहृत्यानुसन्धानं विनाप्युपपत्तेरित्याशयेन
शंकते - ननूपास्यगुण इति । सर्वान्तरत्वमेवोपासनांशे विधेयगुणः इत्यभ्युपगम्यते
चेदित्यर्थः । परिहारमाह - तदुच्यत इति । जीवस्य सर्वात्मनाऽसंभावितेन =
जीवविभुत्वाभ्युपगमवादेपि तस्यासंभावित स्वभावविशेषेणेत्यर्थः ।
यथा पूर्वं सर्व प्राणि प्राणहेतुत्वोक्तावपि व्यावृत्यज्ञानात्
उषस्तस्य पुनः प्रश्नः एवमेव कहोलस्यापि तेन धर्मेण व्यावृत्त्यतिशयबुध्यनुदयेन
पुनः प्रश्नः इति भावः । व्यावृत्ति प्रतीतिसिध्यर्थम् = सर्वात्मनाऽसंभावित
धर्मपुरस्कारेणातिशयितव्यावृत्तिज्ञानजननार्थमित्यर्थः । इदमत्र
तात्पर्यं - जनकस्य वैदेहस्य विजिज्ञासा बभूव, कः स्विदेषां ब्राह्मणानां
अनूचानतमः इति, ब्रह्मवित्परीक्षाप्रकरणात् । शिष्यमूलं याज्ञवल्क्येन
गवानयनात् । सदसि स्थितानां विदुषां चुक्रुधुः इति कोपोक्तेः उपर्युपरि
याज्ञवल्क्यनिकटे ब्रह्मविषयकप्रश्नस्य पूर्वत्रोत्तरत्र च करणात्
उषस्तप्रश्नेनापि ब्रह्मविषयकेणैव भाव्यम् ।
सर्वान्तरशब्द अपरोक्षशब्द साक्षाच्चब्दश्च प्रश्नस्य ब्रह्मविषयकत्वमेव
द्रढयति । नात्र जिज्ञासया प्रश्नः । ब्रह्मज्ञानवत एव कोपात् प्रश्नः
अत एव "यः प्राणेनेति प्रतिवचनं श्रुत्वा नाहं जीवं प्रति प्रश्नमकरवम्'
परंतु साक्षात् ब्रह्म प्रत्येव, इति कोपाविष्टः "यदेव साक्षात्'
इति अवधारणपूर्वकं कृतमेव प्रश्नं पुनः आवर्तयति उषस्तः । याज्ञवल्क्योपि
"मदुक्तमर्थं अजानन् अयं पुनः प्रश्नं करोति कोपात् । इति "न दृष्टेः
द्रष्टारं पश्येः इत्याद्युवाच । तेन शान्तः उपरतोऽभूत् उषस्तः ।
। दृष्टेः द्रष्टारं इति ओदनपाकं पचतीतिवत्
अनेन जीवनिषेधः कृतः । पूर्वपक्षे द्रष्ट्रारं = आत्मानं दृशिव्यतिरिक्तं
न पश्येः इत्यर्थः तेन जीवस्याज्ञानस्वरूपत्वमेव न ज्ञातृत्वमिति
तस्याभिप्रायः ।
ननु सदसि उषस्तयाज्ञवल्क्ययोर्विवादे याज्ञवल्क्यसमाधानेन उषस्तस्य
पराजितत्वात् कहोलस्यापि ज्ञातत्वात् पुनरपि कहोलप्रश्नः निरर्थकः
यदि प्रकारान्तरेण प्रश्नः स्यात् तदा सार्थकत्वशंका स्यात् । यथा
पूर्वत्र चोत्तरत्र च गार्ग्यादिप्रश्नः अन्यथारूपः सार्थकः? अत्र
तु तस्यैव प्रश्नस्यावृत्तिकरणे याज्ञवल्क्येन पूर्वमेव दत्तोत्तरमिति
समाधानं सुलभं भविष्यति । एतादृशज्ञानं किं कहोलस्य नास्तीति चेत्
सत्यम् । निरूपाधिकप्राणयितृत्वादिना पर ब्रह्मज्ञापनेपि "यदेव साक्षात्....इति
ब्रह्मस्वरूपप्रतिपादनाशया उषस्तेन पृष्टत्वात् तस्यो तरं स्वरूपनिरूपकधर्म
कथनमन्तरा नसेत्स्यतीत्याशंक्य तमेव प्रश्नमावर्तितवान्
याज्ञवल्क्योपि पुनः तादृशस्यैव प्रश्नस्य करणेन तदभिप्रायज्ञः
अशनायाद्यतीतत्वरूपस्य आनन्दादेरिव साधारणत्वं नास्तीत्यभिप्रायेण
व्यावत्तर्कस्य स्वरूपनिरूपकधर्मस्योद्बोधनं कृत मित्यलं विस्तरेण 
इतरवदिति खण्डं व्याचष्टे इतरवदिति । पूर्वत्र उपदेशवदिति सद्विद्याघटक
सदुपदेशस्य प्रस्तुत्वादत्रापि इतर शब्दः सद्विद्याभिप्रायः इत्याशयेनाह - सद्विद्यायामित्यादिना ।
सैव हि सत्यादयः = इत्युत्तरसूत्रे सद्विद्यायाः प्रस्तुतवात् उपदेशवदित्यस्यापि
सद्विद्याघटकोपदेशपरत्वमुक्तमिति ध्येयम् । न पुनरित्यादि । यथा
पूर्व प्रतिपन्नगुणविशिष्टोपासनापेक्षया उत्तरत्र प्रतिपादितगुणविशिष्टोपासनमन्यदिति
नाभ्युपेयते परंतु व्यावृत्त्यतिशयजननाय पूर्वोक्तगुणविशिष्ट
ब्रह्मण एव इतरव्यावर्तकधर्मः उत्तरत्रोच्यते, तद्वदेवात्रापीति भावः ।
इदमत्र तत्त्वम् । सर्वान्तरत्वं हि सर्वान्तर्यामित्वम् । तच्च
सर्वान्तर्वृत्तित्वे सति सर्वनिष्ठचेष्टाप्रयोजकत्वे सति दुःखाभाववत्वरूपम् 
अत एवह्यन्तर्यामिब्राह्मणे "यश्चक्षुषि निष्ठन्" इत्यादिना चक्षुरादिवृत्तित्वं,
यश्चक्षुरन्तरो यमयतीत्यादिना तन्निष्ठचेष्टाप्रयोजकत्वं अन्तर्याम्यमृतः
इत्यादिना दुःखसामान्याभाववत्त्वं चोक्तम् । अतः अन्तर्यामित्वमुक्तरूपमिति
प्रतीयते । तत्रादौ उषस्तेनान्तर्यामिप्रश्ने कृते उक्तरूपमन्तर्यामित्वमिति
प्रदर्शयितुं अन्तर्यामित्वघटकचेष्टाप्रयोजकत्वोपपादकतया यः प्राणेनेत्यादिना
प्राणनादिरूपक्रियाविशेषप्रयोजकत्वमुक्तम् ।
तदनन्तरं अनेकदेह परिग्रहवतां सौभरिप्रभृतीनां प्रदीपवदावेशः इति
सूत्रोक्तन्यायेन धर्मभूतज्ञानद्वारकव्याप्त्या तावद्देहगतक्रियाप्रयोजकत्वस्य
दर्शनेन तद्वदेव कस्यचित् जीवस्य सर्वक्रियाप्रयोजकत्वं संभवतीति मत्वा
उषस्तः पुनः पृष्टवान् । ततः अन्तर्यामित्वघटकसर्वान्तर्वृत्तित्वोपपादनाय
न धर्मभूतज्ञानवत्वसंबन्धावच्छिन्नवृत्तित्वघटितं अन्तर्यामित्वं,
किंतु अपृथक्सिद्धिसंबन्धावच्छिन्नवृत्तित्वघटितमिति बोधयितुं
न दृष्टेः = द्रष्टारं पश्येः इत्याद्युत्तरं प्रवृत्तम् । जीवे चेदं
न संभवतीत्युषस्तः उपरतः । अनन्तरं चेदमपि जीवविभुत्ववादिनैयायिकमते
जीवसाधारणमिति मत्वा कहोलः पुनः पृष्टवान् ।
ततः अन्तर्यामित्वघटकदुःखाभाववत्वोपपादनाय "अतोऽन्यदार्तमिति सूचित
एवार्थः स्पष्टीकरणाय योऽशनायापिपासे इत्यादिनोक्तः । एवंचैतत्सर्वमन्तर्यामित्वोपपादकम् 
तत्राशनाद्यातीतत्वममलत्वरूपमिति सर्वविद्यासाधारणं च । व्यतिहृत्यानु
सन्धानेन सर्वस्यापि प्राप्तत्वेन रूपभेदाभावेन न विद्याभेद इति ।।
नन्वस्तु रूपभेदपरिहारः, अथापि प्रष्टृभेदपरिहारः कथमिति चेत्
अस्तु प्रष्टृभेदः किं ततः । विद्याभेदस्स्यादिति चेत् किं प्रष्टृभेदस्य विद्याभेदकत्वं
मनुषे । अन्यथा वैश्वानरविद्यायामपि प्रष्टृभेदसत्त्वेन अभिमतविद्यैक्यासिद्धि
प्रसंगात् । अयं च परिहारः स्पष्ट इति न कण्ठोक्तः ।।
<3.3.37>
उत्तरसूत्रमवतारयति - तत्रापीति । दृष्टान्ततयोपात्तसद्विद्यायामपि ।
नैक्यं प्रश्नप्रतिवचनभेदात् । अतो दृष्टान्तासिद्धिरिति भावः ।
सद्विद्यायां सेयं देवतेति स्त्रीलिंग तच्छब्दनिर्देशाभिप्रायेण सूत्रे
सेत्युक्तमित्याशयेन तेन सूचितं वाक्यमुपादाय तच्छब्दार्थमाह - सच्छब्दाभि
हितेत्यादि ।
उपपाद्यते = प्रश्नप्रतिवचनाभ्यामित्यादिः । तथा च परस्या एव देवतायाः
तत्तत्पर्यायप्रतिपन्नगुणविशिष्टायाः उपास्यत्वमिति न विद्याभेद इति भावः ।
ननु कथं परस्या एव देवतायाः सर्वपर्यायोपास्यत्वप्रतीतिरित्यत्र
सत्यादयः इति खण्डं व्याचष्टे - यत इत्यादिना । प्रथमपर्यायोदिताः सत्यादयः
सर्वेषु पर्यायेष्विति । प्रथमपर्यायोदितात्मत्वसर्वज्ञत्वजीवविशेषान्तर्यामि
त्वादि गुणानां सर्वपर्यायेष्वावृत्तिदर्शनेन सर्वकारणत्वविशिष्टदेवताया एव
सर्वत्र प्रत्यभिज्ञानेनैकविद्यात्वावगमादित्याशयः ।
एवमन्तरेति सूत्रस्वारस्यमवलम्ब्य प्रथमप्रतिवचनस्य जीवपरत्वमाशंक्य,
तन्निराकृत्य, तत्रैव श्रुतिस्वारस्याधीनविद्याभेदशंकापरिहारादिपरं
शिष्टसूत्रद्वयं व्याख्याय सूत्रद्वयस्याप्रस्तुतान्यार्थकत्वं ब्रुवतां
मतमनूद्य निरस्यति - केचित्त्विति । अधिकरणद्वयमिति । अन्तरेत्युक्तार्थ
शेषत्वस्यैवोपपत्तौ विना प्रयोजनमधिकरणद्वयकल्पनमनुचितमिति भावः ।
अधिकरणद्वयरूपत्वं क्रमेण दर्शयति - तत्र पूर्वेणेति । नात्र प्रतिपादनीयम
पूर्वमिति । सर्वत्र प्रसिद्धोपदेशादित्यत्रैव सर्वतादात्म्यस्योक्तत्वेन
न तदेव पुनरत्राभिधेयमिति भावः ।
ननु जगत्तादाम्यं हि तत्रोकं, अत्र जीवतादात्म्यमेवोच्यत इति विशेषोऽस्तीत्यत्राह - तत्तु
वक्ष्यत इति । उत्तरत्रास्यार्थस्य वक्ष्यमाणत्वान्नात्र तदभिधानं
युक्तमित्याशयः । एवमधिकरणान्तरकल्पनस्य नैष्फल्यमुक्त्वा तत्रार्थानौचित्यमपि
प्रदर्शयति - न चेति । जीवब्रह्मणोः शरीरात्मभावस्य तात्त्विकत्वेनान्योन्याभावस्य
स्फुटत्वात् अपवर्गोपायस्यास्योपासनस्य अभेदारोपणमेव स्यादिति भावः ।
न चेष्टापतिः, गरुडमात्मानं ध्यायीत इत्यादिवत् अर्वाचीनफलजनकत्वसंभवेप्यप
वर्गोपायत्वासंभवात् ।
अत्र च त्वंशब्दबुद्धिविषयस्याहंशब्दबुद्धिविषयत्वं अहंशब्दविषयस्य
त्वं शब्दविषयत्वं चोच्यते
त्वंशब्दवत् अहंशब्दोपि ब्रह्मपर्यन्त एवेत्यादिकं तदधिकरणे स्फुटं
प्रतिपादयिष्यते इति ।।
अथ पराभिमतं उत्तरसूत्रार्थं उत्तरेण च सूत्रेणेत्यादिनानूदितं निरस्यति - तदप्ययुक्तमिति
संबन्धा देवमन्यत्रापीत्यस्य पूर्वपक्षसूत्रत्वात् तदधिकरणस्थं
न वा विशेषादिति सिद्धान्तसूत्रमुपात्तम् । ननु सर्वत्र सत्यस्यैव
ब्रह्मणः उपास्यत्वात् कथं विद्याभेदः । कथं च तद्यत्सत्यमसौ इति
वाक्य प्रतिपादितोपासनयोर्भेदः इत्यत्र अक्ष्यादित्यादिस्थानभेदेनेत्युक्तमर्थं
विवृण्वन्नाह - नचद्वयोरिति । अनयोः=तद्यत्सत्यमसौ इति वाक्य प्रतिपाद्ययोःव
व्याहृत्यादिशरीरकत्वेन रूपवतोरिति। एतेन स यो हवै इति प्रतिपादितस्य
उपासनस्य सत्यविषयकत्वे
ऽपिव्याहृत्यादि शरीरकत्वाविषयकत्वेन रूपभेदात् एतद्वाक्य प्रतिपादितोपासनद्वायापेक्षया
भेदः आवश्यकः इति सूचितम् । जहातीत्यत्र शरीरमिति शेषः ।पृथक्संयोगचोदनावतोरिति।
जयतीमान्लोकानित्युक्तफलविलक्षणफल संयोग चोदनावतोरित्यर्थः अनेन
व्यवहृति शरीरक ब्रह्मोपासनद्वयापेक्षया स यो हेत्यादि प्रतिपादितोपासनस्य
फल संयोग भेदेन भेदः अवश्यमेषितव्य इति द्योतितम् ।निरपेक्षेण पूर्वेणेति।
एकविद्यात्वेहि फल वाक्य साकाक्षतया अन्वयः स्यात् । अत्रच पृथक्पृथक्हन्ति
संयोगादीनामुक्तत्वात् न फलवाक्येन साकांक्षतेति निराकांक्षत्वान्नैकविद्यकत्वं
"तद्यत्सत्यमसौ" इति वाक्यप्रतिपादितोपासनयोरेव विद्याभेदः तादृशभिन्नवाक्यद्वयेन
"स यो ह वै" इति पूर्ववाक्य प्रतिपादितोपासनस्य कथमभेदः स्यादित्याशयः 
ननु दध्नेन्द्रियकामस्य जुहुयादित्यादौ प्रधानफलस्यैकत्वेऽपि
इन्द्रियफलस्य यथा गुणफलत्वं तथैवात्रापि "हन्ति पाप्मानं जहाति
च" इतिप्रतिपादितयोः पाप हनन शरीरप्रहाणयोः फलयोः गुणफलत्वाभ्युपगमात्
व्याहृत्यादिशरीरक ब्रह्मोपासनरूपांगिफलत्वाभावेन फलभेदाभावात्
न विद्यैक्य हानिरिति - शंकां परिहरति - न चेत्यादिना प्रमाणाभावात्=हेत्वभावात् 
प्रमाणं शंकते - पूर्वेणेति
मिथस्संश्रयेण परिहरति - नेति । इतेतराश्रयत्वमेव विवृणोति - एकविद्यात्व
इत्यादिना । उत्तरयोः फलयोः पाप्मानं जहाति चेति प्रतिपादितयोः
पापहृनन भेदाभावादित्यर्थः । स्वोक्तार्थे उपपत्तिरादिशब्दार्थः 
दध्नेन्द्रियकामस्य जुहुयादित्यत्र तु प्राप्तहोमानुवादेन दधिरूपगुणविधानात्
तत्र चान्यफलस्य श्रवणेन गुणफलत्वकल्पनमिन्द्रियस्य युक्तमिति चाभिप्रायः ।।
समाप्तमन्तरत्वाधिकरणम् ।।
(3.3.16) कामाद्यधिकरणम्
<3.3.38>
पूर्वाधिकरणे प्राणनहेतुत्वाशनायाद्यतीतत्वादीनां
प्रष्ट्रोः व्यतिह्रत्यानुसन्धानस्योभयत्र प्राप्त्या रूपभेदाभावाद्विद्यैक्यं
स्थापितम् । अथोभयत्र श्रुतदहरविद्यायां व्यतिह्रत्यानुसन्धानाभावेन
रूपभेदस्य दुरुद्धरत्वाद्विद्याभेदः आवश्यक एवेति शंकया संगतिः 
ब्रह्मपुरे=शरीरे इत्यर्थः । दहरं=अल्पमित्यर्थः पुण्डरीकं वेश्म=पुण्डरीकसदृशो
मांसपिण्डविशेषः हृदयाख्यः ब्रह्मणः स्थानभूतः । दहरःआकाशः=परमात्मा 
तदन्वेष्टव्यं =दहराकाराशब्दितं ब्रह्म, तदन्तर्वर्त्ति गुणजातं
चोभयमन्वेष्टव्यमित्यर्थः
विद्याभेदहेतुत्वेनोक्तं रूपभेदं विवृणोति - अपहतपाप्मत्वादिति ।
आकाशे शयान इति । वाजसनेयके भूताकाशरूपस्थानवर्तिनः उपास्यत्वं,
छान्दोग्ये हृदयवर्तिनः उपास्यत्वमिति स्थानभेदोपि अनेन दर्शितः
वशित्वादीत्यादिपदेन दहर आकाश इत्युक्ताल्पत्वविरोधिभूतः महानजः
इत्युक्तमहत्वधर्मः गृह्यते । तथा च "न वा विशेषा"दित्युक्तरीत्या
स्थानभेदस्य सत्त्वात् विद्याभेदः । संभृतिद्युव्याप्त्यपि चातः इत्युक्तरीत्या
विरुद्धधर्मद्वयश्रवणेन विद्याभेदः । तत्तदनुक्तवशित्वसत्यसंकल्पत्वादि
गुणोक्त्या रूपभेदात् विद्याभेदः । विद्यैक्यं न सर्वात्मना स्थापयितुं
शक्यमिति पूर्वपक्षितात्पर्यम् ।।
सिद्धान्तमाह - एवमिति । वाजसनेयके छान्दोग्ये चेत्यनेन इतरत्र तत्र
चेति व्याख्यातम् । सत्यकामादिविशिष्टं = सत्यकामत्वादिविशिष्टमित्यर्थः ।
यद्वा न बहुव्रीहिः । सूत्रस्थ कामादिशब्दः सत्यकामत्वादिविशिष्ट
ब्रह्मपरः इति भावः । ननु वशित्व सत्यसंकल्पत्वादि गुणभेदेन कथं
सेतुत्वादिभिः प्रत्यभिज्ञापनमित्यत्राह - वशित्वादयश्चेति । नन्वस्तु
वशित्वादिः सत्यसंकल्पत्व विततिरूपः । अथापि सत्यकामत्वादीनां छान्दोग्य
श्रुतानां वाजसनेयकेऽनुक्तेः कथमैक्यमित्यत्राह - सत्यसंकल्पत्वसहचारिणामिति।
अथार्थात् फलसंयोगस्याभेदं दर्शयति संयोगोपीति
दहरविद्येत्याख्या सुप्रसिद्धा । चोदनारूपस्योपासनरूप धात्वर्थ
विधेरेकत्वमपि उपासनशास्त्रे प्रसिद्धं चेत्याशयेन आख्याचोदनयोरभेदः
न प्रदर्शितः । ननु छान्दोग्ये भूताकाशस्य, वाजसनेयके तत्र शयानस्य
उपास्यत्वमुक्तमिति धर्मिभेदेनावश्यं विद्याभेदः स्यादिति विद्याभेदाभिमानिनः
दहराधिकरणोक्तमर्थमविजानतः कस्यचिन्मन्दधियः शंका मर्थात् दहराधिकरणार्थ
ज्ञापनेन परिहरति - आकाश शब्दइतिः नन्वस्तु छान्दोग्ये आकाशशब्दितस्य
ब्रह्मणः उपास्यत्वं अथापि वाजसनेयके आकाशशब्दित ब्रह्मणि शयानस्य
उपादानभूत दहराकाशशब्दवाच्य परमपुरुषविलक्षणस्य ततोप्यधिकस्य निमित्तकारणस्योपास्यत्व
प्रतीत्या धर्मिभेदावश्यकत्वेन कथं विद्यैक्यमित्यत्राह - वाजसनेयकेत्विति
सत्य संकल्पत्वादि विशिष्टः परमात्मेति छान्दाग्ये सिद्धम् । एवं
वाजसनेयके सत्यसंकल्पत्वविशेष वशित्वादिश्रवणेन तदाश्रयस्य परमात्मत्वमेव
निश्चेयम् । ततश्च वशित्वादिगुण विशिष्ट परमात्मा धारत्वेनाभिहितः
आकाश शब्द शब्दवाच्यः न परमात्मा स्वस्यस्वाधारत्वासंभवात् । अतः
बाधकलिंगसद्भावात् भूताकाश प्रसिद्धेश्च तत्राकाशशब्दः भूताकाशपर
एवेति न धर्मिभेदः इति भावः ।हृदयान्तर्गतस्य शुषिरशब्दवाच्यस्याकाशस्येति।
अनेन स्थान भेदोपि परिहृतः । छान्दाग्ये हृदयान्तवृत्तित्व विशिष्टस्योपास्यत्वं,
अत्रच हृदयान्तर्गताकाशवृत्तित्व विशिष्टस्य, इत्थंच हृदयान्तर्गताकाशवृत्तित्व
विशिष्टस्य हृदयवृत्तित्वे विरोधाभावेन स्थानभेदाभावात्
विरुद्धस्थानवृत्तितयोपासनविधानेहि स्थानभेदसंभवः । न ह्यक्ष्यादित्यस्थानयोरिवात्र
विरोध संभवः इति । एवं अल्पत्वमहत्वयोः विरुद्धगुणयोः पृथक्कीर्तनात्
विरोधः इत्यपि न शंकनीयम् । स्वाभाविकमहत्वं ह्यत्रोच्यते । न
ह्यौपाधिकाल्पत्वस्वाभाविकमहत्वयोर्विरोधः कथमन्यथा छान्दोग्ये
अल्पत्वश्रवणेपि आनन्दादिष्वन्तर्गतस्य स्वाभाविकमहत्त्वरूपानन्तत्वस्य
सर्वविद्यानुयायिनः उपसंहारसंभवः । अतः धर्मिरूपस्थानभेदाभावात्
विद्यैक्यमविचाल्यमिति ।।
<3.3.39>
अथानन्तरसूत्रं चोद्यमुखेनोत्थापयति - अथस्यादिति । कुतो नोपपद्यत
इत्यत्राह - वशित्वादीनामेवेति । यदि वाजसनेयकदहरविद्या वशित्वादिगुणविशिष्ट
ब्रह्मणः उपास्यत्वं ब्रूयात्तर्हि वशित्वादि गुणेन सत्यसंकल्पत्वाक्षेपात्
तत्सहचरित सत्यकामत्वादीना मपि प्राप्त्या रूपभेदाभावेन विद्यैक्यमितिवक्तुं
शक्यम् । अत्र च केवल ब्रह्मण एवोपास्यत्वोक्तेः वशित्वादिगुणविशिष्टस्यानुपस्यत्वादिति
भावः । वशित्वाद्यभावमेव विवृणोति - तदभावश्चेति । अस्य अवगम्यते
इत्यनेनान्वयः । ननु ब्रह्मणो निर्विशेषत्वे छान्दोग्योक्तदहरविद्यायामपि
निर्विशेष ब्रह्मोपासनरूपत्वेन भेदकाभावात् कथं विद्यैक्यहानिरित्यत्राह - अत
एवेति । न ब्रह्मणः पारमार्थिकाः गुणा उच्यन्त इति । यद्यपि ब्रह्म निर्विशेषमेव,
तद्गतत्वेनोक्ताः गुणाश्च अपारमार्थिका एव । अथापि तेषामपारमार्थिकगुणानामुपासनांशे
अनिषेधेन अपारमार्थिक गुणविशिष्टतया ब्रह्मणः उपासनं विहितम् ।
वाजसनेयकेतु उक्तगुणान् नेतिनेति इति निषिध्य स्वरूपमात्रोपासनं
विहितमिति न विद्यैक्यसिद्धिरिति भावः। मोक्षार्थोपासनेष्विति ।
वस्तुतो ब्रह्मणो निर्विशेषत्वात् तादृशब्रह्मोपासनस्यैव मोक्षसाधनत्वेन
कल्पितगुणविशिष्टोपासनं प्रतीकोपासनमिवार्वाचीन फलमात्रसाधकमेवेति
मोक्षार्थोपासनेषु न गुणोपसंहारः कर्तव्यः इति भावः
सिद्धान्तमाह - तत्राहेति । यद्यपि ब्रह्मणस्सविशेषत्वं उभयलिंगाधिकरणे
एव स्थापितमिति तेनैवोक्ताक्षेपोपि परिहृतो भवति । अथापि आदरातिशयेन
ब्रह्मणः सविशेषत्वस्थापनार्थं, छान्दोग्योक्तसगुणोपासनस्य "स यदिपितृलोककामो
भवतीत्यादिना अर्वाचीनपितृलोकादि प्राप्तिरेव फलमुच्यते सगुणोपासनस्यार्वाचीन
फलजनकत्वमेव नतु मोक्ष रूप पुरुषार्थ जनकत्वमपीति शंका परिहारकस्य
"उपस्थितेऽतस्तद्वचना" दित्युत्तरसूत्रस्य संगत्यर्थं च आदरादलोपः
इति सूत्रस्य प्रवृत्तिरिति ध्येयम् । अपेक्षितपदाध्याहारेण सूत्रं
योजयति - ब्रह्मेत्यादिना
प्रमाणान्तराप्राप्तानामिति । अनेन निषेधा संभवः सूचितः । यद्यपिकेषां
चित् प्रमाणान्तरावसेयत्वमस्ति ।अथापि तेषां ब्रह्मगुणत्वमनवसितमेवेत्याशयेन - ब्रह्मगुणत्वेन
प्रमाणान्तराप्राप्तानामित्युक्तम् । तथा च प्रमाणान्तरप्राप्तत्वेहि
अनूद्य निषेधः क्रियते इति शक्यवचनम् । उक्ताश्च प्रमाणान्तराप्राप्ताः
तान् - यदि स्वयमेवानूद्य निषेधति तर्हि उन्मत्तप्रलपितमेव वेदवाक्यं
स्यादिति भावः । एवं प्रमाणान्तराप्राप्तानामित्यनेनापूर्वत्वरूपतात्पर्यलिंगमपि
दर्शितं भवति । "तद्य इहात्मानमनुविद्य, अथ य इहात्मानमननुविद्ये"ति भाष्य
संमतः पाठः ।
उपनिषदितु "अथ य इहात्मानमनुविद्य, तद्य इहात्मानमननुविद्येति पाठो
दरीदृश्यते ।आदरं दर्शयतीति।गुणविशिष्टविषयकत्ववेदनस्य पल प्रदर्शनपूर्वकं
गुणविशिष्टाविषयकवेदन फलाप्रदर्शनेन निन्दाकरणं गुणविशिष्टवेदने
आदरं सूचयतीति भावः । अत्रच कामचारः अकामचारः इति अनुकूल प्रतिकूल
फलोक्त्यापि सगुणत्वतात्पर्यलिंगं फलमपि दर्शितम् । अयं भावः - तस्मिन्यदन्तस्तदन्वेष्टव्यं,
तस्मिन् कामास्समाहिताः इत्युपक्रमोपसंहारौ,यइहात्मानमनुविद्य य
इहात्मानमननुविद्येति वेदन फलकथनार्थं अवेदननिन्दार्थं चावृत्त्या
अभ्यासः वेदने फलोक्त्या फलं सत्यकामत्वादीनां प्रमाणान्तराप्राप्तत्वेना
पूर्वत्वं य इहात्मान मित्याद्यर्थ वादः अपूर्वत्वेन विहितगुणादेःविषेधासंभवरूपोपपत्तिश्चेति
षड्विघतात्पर्यलिंगसद्भावात्न ब्रह्मणो निर्विशेषत्वं नापि निर्विशेषस्योपास्यत्वमिति
ननूदाहृतश्रुतिषु सादरं गुणप्रतिपादनं केवलं वञ्चनार्थमेव किं
न स्यात् । दृश्यते हि प्रतारकेषु एवं विद्याप्रवृत्तिः ।अत एव
हि छान्दोग्य एव प्रजापति वाक्ये देहात्मोपदेशः इति शंकां परिहरति - नचेति 
मातापितृ सहस्रेभ्यः इति कथनं शास्त्रस्य वत्सलत्वातिशय सूचनाय
अयमाशयः । प्रतारकस्येव विप्रलम्भबुध्या नात्र गुणकथनं, अन्यथा,
त्वदभिमतगुणनिषेधस्य विप्रलिप्सया कृतत्वापातात् । यदि हितोपदेशार्थं
प्रवृत्तस्य शास्त्रस्य विप्रलम्भकत्वं न संभवतीति मन्यसे, तर्हि
गुणकथने शास्त्रस्य हितोपदेशार्थत्वं किं नाभिमन्यसे
नच निर्गुण ब्रह्मोपासनस्यैव मोक्षसाधनत्वेन हितत्वात् शास्त्रस्य
तदुपदेशार्थत्वमेव । सगुणब्रह्मोपासनं तु अर्वाचीनफलविशेषार्थं गुणारोपणेनोपदिश्यते
इति वाच्यं, सगुणब्रह्मोपासनस्यैव मोक्षजनकत्वेन हितत्वं, गुणनिषेधेन
निर्गुणत्वमारोपणमात्रमेवेति विपर्ययस्यापि तुल्यत्वात् । वस्तुतः
सगुणोपासनस्यैवापवर्गोपायत्वप्रतिपादनं तस्यैव हितत्वं च । सगुणोपासनस्यापवर्गोपायत्व
कथनं विप्रलिप्सामूलमित्यपि हेत्वभावात् विपर्ययस्यापाताच्च न
युक्तम् ।अपि च गुणकथनस्य सगुणोपासनस्य च विप्रलिप्सादिमूलत्वे,
संसारांगारेषु संपच्यमानानां मुमुक्षूणां भ्रमापनोदनपुरस्सर मोक्षरूप
फलजनक हितस्योपदेशः अतिवत्सलेन शास्त्रेण क्वचित् स्थलविशेषे वा
कर्तव्यः
तच्च हितं निर्गुणोपासनमिति भवन्मतम् । नच शास्त्रे कुत्रचिदपि
निर्गुणोपासनं विहितमस्ति । अतः शास्त्रे सगुणोपासनस्यैव विहितत्वात्
तस्य मोक्षरूप फलकत्वोक्तेश्च तस्यैव हितत्वम् । अत एवहि सूत्रकारोपि
विद्याभेदाभेदस्थापनेन गुणोपसंहारानुपसंहारौ प्रतिपादयति । वस्तुतः
शास्त्रे क्वचिदपि गुणविषेधो नास्तीत्युक्तम् । वक्ष्यतेच निर्गुणवाक्यनामपि
हेयगुणनिषेधपरत्वम् । पूर्वमेव प्रादर्शिच । अतः अतिवत्सलं शास्त्रं
सगुणमेव ब्रह्म, सगुणोपासनमेव मोक्षजनकमिति वदतीति तदेव तथ्यमिति
विश्चीयत इति ।
नेहेत्यादि । अयमर्थः । नात्र गुणानां निषेधः क्रियतेः । परंतु प्रपञ्चस्य
स्वतन्त्रत्वनिषेध एव । कुत इदमवगम्यत इति चेत्? शृणु । यस्मिन्पञ्च
पञ्चजनाः आकाशश्च प्रतिष्ठितः । तमेवमन्य आत्मानं विद्वान् ब्रह्मामृतोऽमृतमिति
पूर्ववाक्ये इन्द्रियादि सर्ववस्तूनां ब्रह्मणि प्रतिष्ठितत्वरूप
ब्रह्मैकाश्रितत्वोक्त्या ब्रह्मपरतन्त्रत्वमुक्तम् । अतोऽनन्तरंमनसैवानुद्रष्टव्यं
नेह नानास्ति किं चनेत्यत्र पूर्वोक्तपरतन्त्रत्वदृढीकरणाय स्वतन्त्रत्वनिषेधः
क्रियत इति निश्चीयते ।अत एव मुत्तरत्र एकधैवानु द्रष्टव्यमिति
सर्वस्यापि प्रपञ्चस्य ब्रह्माश्रितत्वेन ब्रह्मात्मकत्ववत्तया
एक प्रकारेण द्रष्टव्यत्वमुच्यते, अतोपि तत्प्रतिकोटिभूतं नानात्वं
ब्रह्मानाश्रितत्वरूपं अब्रह्मात्मकत्व पर्यवसितमेवात्रनिषिध्यते
इति प्रतीयते
नच यस्मिन्पञ्च पञ्चजना इति पूर्ववाक्ये इन्द्रियादिसर्ववस्तूनां
ब्रह्मण्यभिप्रेतत्वमेव विवक्षितं किं नस्यादिति वाच्यम् । प्रतिष्टित
इति पदा स्वारस्यापत्तेः । अत एव ह्येतदुपबृंहणभूता "मयि सर्वमिदं
प्रोतं सूत्रेमणिगणा इवेति' स्मृतिः सूत्रेण मणिगणस्येव परमात्मना
प्रपञ्चस्य धार्यमाणत्वं ब्रूवन्ती प्रपञ्चस्य ब्रह्माश्रितत्वं
प्रतिष्ठापयति । अतो नेह नानास्तीत्यादेः न ब्रह्मभ्यतिरिक्तवस्तुनिषेधपरत्वमिति 
ननु ब्रह्मणः सगुणत्वे "स एषनेति नेतीत्यादेः कोऽर्थः इत्यत्र
प्रकरणानुगुण मर्थं स्वयं दर्शयति - स एवं इति
प्रकरणानुगुण्यं दर्शयति - तदेवचेति । अयमाशयः - उपास्यतया प्रस्तुतस्य
परमात्मनः प्रपञ्चवैलक्षण्यज्ञापनाय अनेन वाक्येन प्रापञ्चिकधर्मोपरमात्मनि
निषिध्यते ।ततश्चेतिशब्दः प्रपञ्चदृष्टविकारपरः । तथा च यादृशाकारः
प्रपञ्चः न तादृशाकारवान् परमात्मेत्यर्थः अनेन प्रतिपाद्यते ।अत
एव हि एतदुपपादनायानन्तरं "अग्राह्यो न गृह्यते इति प्रमाणान्तरग्राह्य
प्रपञ्चविजातीयत्वं, अशीर्यो नहि शीर्यते इति विशरणस्वभाव विजातीयत्वं,असंगो
नहि सज्यते इति तत्तद्वस्तुसंसर्गजनितदोषवद्विजातीयत्वं एवमन्यदपि
प्रपञ्चविजातीयत्वं प्रतिपाद्यते इति
इदमत्रावधेयम् - स एष नेतिनेत्यात्मेति इति - शब्देन निषेध्योपस्थापकेन
पूर्वविहितवशित्वादि मात्रोपस्थापनस्यैव युक्तत्वात् तावन्मात्रनिषेध
एव सिध्येदिति न गुण सामान्यनिषेध संभवः। एवमेकनिषेधेनैवोपपत्तौ
"इति न इति न" इति द्विरुक्तिः व्यर्था, तथा स एषः इति पदद्वयेन
पूर्व प्रकृत वशित्वादिगुणविशिष्टस्यैव परामर्शात्, तत्र च विशिष्टे
इतिशब्द परामृष्टवशित्वाद्याकार निषेधोपि न युक्तः । वशित्वादि
विशिष्टे तद्वैशिष्ट्यनिषेधासंभवेन वाक्यार्थस्यैवासंगतत्व प्रसंगात् 
एवं गुणसामान्यनिषेधपरत्वे उत्तरत्र "स वा एव महानजः आत्मा, अन्नादो
वसुदानः इति अन्नदत्ववसुप्रदत्व रूपौद्यर्यगुण विधानं चायुक्तं भवेत् ।
अतः उक्तानुपपत्ति बाहुल्यान्न गुणनिषेधपरत्वं तस्य वाक्यस्या ।
अतः उक्तरीत्यैव तद्वाक्यार्थोऽनुसन्धे यः । यद्वा - तमेवघीरो विज्ञाय
प्रज्ञां कुर्वीत ब्राह्मणः इत्यनेन ब्रह्मोपासनं विहितम् । तदनन्तरं
च सर्वस्य वशीत्यादिना अपेक्षितोपास्य गुणाः प्रतिपादिताः । अथान्वयमुखेनोक्तगुणानां
"स एषनेति ने"त्यात्मनि व्यतिरेकमुखेन द्रढीकारः क्रियते । ततश्च
"एष आत्मा इति नेति न =न पूर्वोक्तगुणवानितिन, अपितु गुणवानेवेत्यर्थः 
नञ्द्वयेन पूर्वोक्त गुणवत्व दृढीकारात् । एवंच सति गुणनिषेधपरत्वाभ्युपगम
इव न कश्चिद्विरोधः
अथात आदेशो नेतिनेति इत्यत्रोक्तरीत्या "स एषनेति नेत्यात्मा" इत्यत्रापि
अर्थस्वीकारस्संभवति ।।
<3.3.40>
उत्तरसूत्रमवतारयति - नन्वेवमपीति । पितृलोककामचारादिकं सांसारिककलमितितत्फलकत्वेनोक्त
सगुण ब्रह्मोपासनस्य न मोक्षफलकत्वं, अतो निर्गुणोपासनमेवमोक्षसाधकमिति
भावः ।नन्वस्य सांसारिक फलत्वे परविद्याफलं किमित्यत्राह - परेति 
स्वेन रूपेणाभिनिष्पद्यते इत्युक्तमेव परविद्याफलं मोक्षरूपमित्याशयः 
सिद्धान्ते उपस्थिते इत्यस्य प्रत्यगात्मनीतिविशेष्यं स्वीकृतम् 
सर्वबन्धविनिर्मुक्ते इत्यनेन सर्वलोककामचारादेःसांसारिकफलत्वाश्रयणं
न संभवतीति सूचितम् । अयं भावः ब्रह्मसंपत्त्यनन्तरं हि सर्वलोककामचारः
अन्यत्रोच्यते ।अतः कथं तस्य सांसारिकफलत्वं
तस्मात् तद्यइहेत्यादौ ब्रह्मसंपत्त्यकथनेपि उक्तस्य कामचाररूप
फलस्य परंज्योतिरूपसंपद्येत्यादि वाक्यानुसारेण ब्रह्मसंपत्त्यनन्तरभावि
फलत्वावश्यकत्वात् मोक्षफलत्वमेवेति न सांसारिकफलत्वम् । इत्थं
च सगुणोपासनस्यैव मोक्षफलकत्वोक्तेः मुमुक्षुभिस्सगुणमेवोपास्यमिति
च सिध्यतीति । ननु ब्रह्मसंपत्त्यनन्तरं ब्रह्मानुभवतःजीवस्य कथं
सर्वलोककामचाराद्येपेक्षा स्यादित्यत्राह - तदेतच्चतुर्थे इति ।उपसंहरति - अत
इत्यादिना ।। समाप्तं कामाद्यधिकरणम् ।।
(3.3.17) तन्निर्धारणानियमाधिकरणम्
<3.3.41>
पूर्वाधिकरणे सत्यकामत्वादीनां उपसंहारः
प्रतिपादितः । अथ तत्प्रसंगेन उद्गीथाद्युपासनानां क्रतुषु वियमेनोप
संहार्यत्वाभावः उच्यते इति संगतिः । विषयप्रदर्शनपूर्वकं पूर्वपक्षमाह - ओमित्येतदिति।कर्माङ्गाश्रयाणि=कर्माङ्गविषयकाणिज
जुह्वादिमुखेन पर्णतादिवदिति। क्रतुप्रकरणे जूह्वा जुहोति इति
वाक्यं श्रूयते ।तेन च जुह्वाः होम साधनत्वं प्रतीतमिति तस्या होमांगत्वं
सिद्धम् । प्रकरणान्तरे च यस्य पर्णमयी जुहूर्भवतीति जुहूमनूद्य
तस्याः पर्णमयत्वं विहितम् । तत्र क्रत्वंगभूत जूहूद्वारा पर्णमयत्वस्यापि
अव्यभिचरितक्रतुसंबन्धि जुहूसंबन्धित्वेन क्रत्वंगत्वं पर्णमय्यधिकरणे
स्थापितम्
तद्वत्रापि उद्गीथादीनां नियमेन कर्मागत्वविधानात् प्रकरणान्तरे
"ओमित्येतदक्षरमुद्गीथमुपासीत" इति उद्गीथावयव प्रणवोपासनस्य विहित
स्याव्यभिचरित क्रतुसंबन्ध्युद्गीथ संबन्धित्वेन तादृशोद्गीथ द्वारा
क्रत्वंगत्वमावश्यकमिति नियमेव क्रत्वनुष्ठाने उद्गीथाद्युपासनं
कर्तव्यमिति । यद्यपि कर्मांगभूत व्रीह्यादिसंबन्धि प्रोक्षणमेव
दृष्टान्तीकर्तुं शक्यं तादृशव्रीह्यादिद्वारा तस्य कर्मांगत्वप्रसिद्धेः,अथापि
व्रीहिप्रोक्षण वाक्यस्य प्रकरणान्तरापठितत्वात् ओमित्येतदक्षरमित्युक्तो
पासनविधायकवाक्यस्य प्रकरणान्तरपठितत्वाच्च किं चिद्वैषम्यमस्तीति
शंकापरिहाराय पर्णतादिदृष्टान्तः उक्तः
पर्णमयत्वविधायकवाक्यं च प्रकरणान्तरपठितमेव । यद्वा व्रीहीन्प्रोक्षतीति
विहितप्रोक्षणस्य फलाश्रवणेन प्रोक्षणस्य व्रीहिद्वारा अंगत्वं
युक्तम् । तदेव वीर्यवत्तरं भवति "पृथक्फलश्रवणात् न तथांगत्वमिति
इति शंकापरिहाराय पर्णतादृष्टान्तः उक्तः । अत्रापि नसः पापं श्लोकं
शृणोति फलवाक्यं श्रूयते । इत्थं च फलश्रवणेपि यथा तस्यार्थवादत्वं
एवमत्रापिफलवाक्यस्यार्थवादत्वमेवयुक्तमिति । अयमर्थः "यदेव विद्ययाकरोतीत्"यादि
भाष्येणैवानुपदमेव व्यक्तीभविष्यति ।
ननु उद्गीथोपासनस्य फलमस्ति वा न वा, नोचेत् अनुष्ठानासांगत्यं,
प्रयोजन मनुद्दिश्य न मन्दोपि प्रवृर्त्तते इति न्यायात् । अस्तिचेत्
किंतत् फलम् । उक्तरीत्या तस्य क्रत्वंगत्वेनांगिफलमेव तस्यापि,
नत्वतिरिक्तं फलमिति चेत् तर्हि श्रुतिविरोधः तदेववीर्यवत्तरं भवतीति
क्रतुफलात्स्वर्गात् भिन्नस्य वीयवत्तरत्वरूप फलस्य बोधनात् । अतस्तस्य
न क्रत्वंगत्वसिद्धिः । अत एव हि गोदोहनेन पशुकामस्य प्रणयेदित्यत्र
गोदोहनपात्रकरणकाप्प्रणयनस्य क्रतुफल भूतस्वर्गविलक्षणपशुरूप फलसाधनत्व
बोधानात् पशुकामनायां सत्यां गोदोहनेन प्रणयनं तदभावे न तेन प्रणयनमिति
न नियमेन गोदोहनस्य क्रत्वंगत्वमित्युच्यते इत्यत्राहकर्मांगत्वेनेत्यादि - कर्मांगत्वे
निरूढानुष्ठानानीत्यनेन न पृथक्फलवत्वं अंगस्याफलत्वनियमात्
अनोनानुष्ठानविरोधः इति सूचितम् । यदेव विद्ययेत्यनेन श्रुतफलस्यान्यथा
सिद्धिरुक्ता । अयं भावः - गोदोहनेन पशुकामस्य प्रणयेदित्यत्र विधिप्रत्यय
श्रवणेन पृथक्फलसाधनत्वं युक्तम् । अत्रच वीर्यवत्तरं भवतीत्युक्तेः
विधिप्राययाश्रवणात् न पृथक्फलसाधनत्वं, अत एव "न स पापंश्लोकं
शृणोति" । इति वर्तमाननिर्देशात् पापफलाश्रवणस्य पर्णताफलत्वं
नाभ्युपेयते, अतस्तत्र फलवाक्यस्यार्थवादत्वात् वीर्यवत्तरं भवतीत्यपि
स्तुति परमेवेति । विद्या=उपासनं, श्रद्धा=आस्तिक्यबुद्धिः उपनिषत्
ब्रह्मात्मकत्व ज्ञानम् ।। वीर्यवत्तरत्वस्य यत् पृथक्फलत्वं तत्कल्पकत्वं
वर्तमाननिर्देशस्य न संभवतीत्यर्थः
सिद्धान्तमाह - एवं प्राप्त इति । निर्धारणपदस्य ध्यानपरत्वोपपादनाय
निश्चयेन मनसोऽवस्थापनमित्युक्तम् ।तद्दृष्टेः=तदुपलब्धेरित्यर्थः 
तच्छब्दः उपासनानुष्ठानानियमपरः । अनुष्ठानानियमं प्रमाणपुरस्सरमुपपादयति - तेनोभाविति 
ततः किमित्यत्राह - न चांगत्वे सतीति । उद्गीथोपासनं कर्मसु अनियतमिति
श्रुत्यैवोक्तं, न ह्यनियतमंगं भवितु मर्हति । अतः उद्गीथादेः कर्मसुनियतत्वेनांगत्वेपि
तदुपासनस्यानियतत्वेन नांगत्वसंभवः इति भावः । ननु यदेव तदेव वीर्यवत्तरं
भवतीत्यर्थवादोक्त वीर्यवत्तरत्वरूप फले "ओमित्येतदक्षर मुद्गीथमुपासीत'
इति विधेस्तात्पर्यं कथं संभवति तस्यार्थवादोक्तत्वादित्यत्राह - एवमुपासनस्येति
रात्रिसत्रन्यायेनेति । यथा रात्रीरुपेयात् इति विहित रात्रि सत्रस्य
फलाकांक्षायां "प्रतितिष्ठन्ति हवा एते य एता रात्रीरुपयन्ती"त्यर्थवादोक्त
प्रतिष्ठा रूपफले विधेस्तात्पर्यं, एवमत्रापि निश्चयसंभवेन अनंगत्वेन
निश्चितस्योद्गीथाद्युपासनस्य अर्थवादोक्तमेव फलतया स्वीकर्तुं
शक्यमिति भावः । ननु वीर्यवन्तरत्वं कर्मण एव हि । ततश्चोद्गीथोपासनस्य
कर्मोपयुक्तत्वात् अंगत्वं भवद्भिरेव स्वीकृतमासीदित्यत्र वीर्यवत्तरत्व
शोधनपुरस्सरं कर्मफलविलक्षणत्वोपपादनेन अनुष्ठानानियमेन उद्गीथोपासाभावेपि
कालविक्तम्बेन वा कर्मफलस्यावश्यमुत्पत्या न कर्मोपयुक्तत्वमित्यभि
प्रयन्नाह - किमिदं वीर्यवत्तरत्वमित्यादिना
उद्गीथाद्युपासनं हि कर्मणि अनुष्ठितेऽपि प्राचीन कर्मान्तर प्रतिबन्ध
निवारण सामर्थ्यं करोति । अतश्च क्रतोरविलम्बित फलत्वस्यैव वीर्यत्तरत्वरूपत्वात्तस्य
च कर्मफलविलक्षणत्वमेव, तथा च तदनुष्ठानाभावेपि कर्मफलस्य कालान्तरं
वाऽवश्यमुत्पत्त्या न कर्मोपयुक्तत्वम् । न ह्यंगभूतव्रीह्यादीनामिवोपासनस्यैवाभावे
कर्मफलस्यैवानुत्पत्तिः । अतस्तेषामिवास्य कर्मोपयुक्तत्वा भावात्
न कर्मांगत्वमिति । उपसंहरति - अत इति ।
ननु यस्य पर्णमयी इत्यत्रेवात्रापि वर्तमाननिर्देशस्यैव सत्वात्
कथमस्य फलसमर्पकत्वं वाक्यवैषम्याभावात् ।अन्यथा अपापश्लोकश्रवणस्य
पृथक्फलत्वापातेन पर्णतादीनामप्य नियमापातादिति चेद् उच्यते अत्र
हि वर्तमाननिर्देशेपि यदेव विद्यया करोतीति तृतीयाश्रुति रुपलभ्यते 
तया चोद्गीथाद्युपासनस्यवीर्यवत्तरत्वरूपफलसाधनत्वं स्पष्टमेवन
नहि पर्णतावाक्ये वर्तमाननिर्देशेपिफलसाधनत्वावगमिका श्रुतिरूपलभ्यतेअ
अतो वैषम्यात् न पर्णतादीनामनियमापादनं युक्तम् । यद्यपि उद्गीथस्य
प्राणत्वेनोपासने शत्रुपरिभवाख्यं फलं श्रुत्युक्तमुपजीव्य अन्यथात्वाधिकरणे
विद्याभेदचिन्ताकृतेति उद्गीथोपासनस्य क्रतु फलविलक्षणफलकत्वसिध्या
अत्र पृथक्फलकत्वाभाव पूर्वपक्षो न घटते
अथापि एतदधिकरणनिर्णीतार्थमुजीव्यैव तदधिकरणे विद्याभेदाभेदचिन्ता
कृतेति अत्र पृथक्फलकत्वाभावपूर्वपक्षेण क्रतुविलक्षणफलकत्वसाधनं
युक्तमिति ध्येयम् ।। समाप्तं तन्निर्धारणानियमाधिकरणम् ।।
(3.3.18) प्रदानाधिकरणम्
<3.3.42>
कामाद्यधिकरणे दहरविद्ययोरैक्यं स्थापितं तदनन्तराधिकरणं
प्रसंगादायातम् । अधुना पूर्वप्रस्तुतदहर विद्याविषय एव कश्चिन्निरुप्यते
इति संगतिः ।। अत संशयास्पदं विषयमाह - दहरेति ।पृथमुपासनं विहितमिति।
एतांश्च सत्यान्कामानित्यत्र चशब्दवणात् आत्मानमनुविद्येत्यत्रोक्तस्यानुविद्य
इत्यस्यात्रापि संबन्धेन स्वरूपोपासनं गुणोपासनं च पृथगेव विहितमित्यर्थः 
नन्वस्तु गुणोपासनस्य पृथग्विधानं, तद्विद्यानिष्टैः विधान बलेन
गुणोपासनमपि पृथक् क्रियतां नाम । कोत्र विचारणीयो विषयः इत्यत्राह - तत्र
संशयःइति । यद्यपि पृथगुपासन विधानात् आनन्दत्वादिविशिष्टस्वरूपचिन्तनं
अपहतपाप्मत्वादि गुणचिन्तनं च पृथॅगेव कार्यं अथापि अपहतपाप्मत्वादिगुणचिन्तने
तद्गुणविशिष्टतया स्वरूपचिन्तनस्याप्यावृत्तिः कर्तव्या उत नेति संशयः
इति भावः । सकृदेव = तन्त्रेणेत्यर्थः । अयमाशयः - धर्म्युपासनार्थं धर्म्युपादाने
कृते तदुपजीवननादेव धर्मोपासनस्यापि सिध्या न धर्मोपासनार्थं पुनर्धम्युपादानं
कर्तव्यं, पूर्वोपात्तधर्म्युपादानेनैवोत्तरोपासनेपि धर्मिसिद्धेरिति ।
सिद्धान्तमाह - इति प्राप्ते इति । प्रदानवदित्युक्तप्रदानस्यान्वयिदृष्टान्तत्वमभिप्रेत्य
आवर्तनीयमेवेत्युक्तम् । प्रदानस्यावृर्त्तिहि तदधिकरणे प्रतिपादिता 
शंकितमर्थ मनूद्य परिहरति - यद्यपीत्यादिना ।स्वरूपमात्रात् गुणविशिष्टाकारस्य
भिन्नत्वादिति। गुणाविशेषितपरमात्मस्वरूपचिन्तने तद्विशेषित परमात्मस्वरूपचिन्तने
चेत्त्यास्याकारस्य परस्परं भिन्नत्वादित्यर्थः ।गुणविशिष्टतया
चोपास्यत्वेन विहितत्वादिति। अपहतपाप्मा विजरो विमृत्युरित्याद्युक्तापहतपाप्मादि
शब्दानां गुणिपर्यन्ताभिधायित्वात् एतांश्च सत्यान् कामानित्यत्रापिगुणिपर्यन्तानामेव
गुणानामुपासनं विहितमित्यवगमात् गुणविशिष्टतया चोपास्यत्वविधानसिद्धिरिति
भावः
प्रदानवदित्यंशं व्याचष्टे - यथेति । हविरुदेश्यस्येद्रस्येकत्वेपि
राजत्वाधिराजत्व स्वराद्त्वरूपोद्देश्यविशेषणाकारभेदेन हविष्प्रदानस्यावृत्तिः
यथा क्रियते तथैवात्रापि उपास्याकारभेदेनापास्यभेदात् तच्चिन्तनावृत्तिरपि
युक्तेत्यर्थः ।
ननु शब्दात्मदेवतावादिनां इन्द्रादिशब्दापेक्षया राजत्वादिविशिष्टेन्द्रादिशब्दस्य
भिन्नत्वेन प्रदानावृत्तेर्युक्तत्वेपि अत्र शब्दप्रतिपाद्यस्यैव
देवतात्वात् तस्मिन्ननेकविशेषणसमवायस्योपपत्तेः तस्यैव प्रीतस्य
फलप्रदत्वाच्च देवताभेदाभावेन किमर्थं चिन्तनावृत्तिरितिचेत् उच्यते 
नात्र शब्दप्रतिपाद्यदेवतायाः भिन्नत्वमुच्यते येनेयमाशंका स्यात्
किंतु उपास्याकारस्य भिन्नत्वात् उपासनस्याप्यावृत्तिरावश्यकीति
ब्रूमः । अत एवहि लौकिकार्थाकृतिलक्षणदेवतावादिनां तेषां मतेपि
प्रदानावृत्तिर्युक्ता । वस्तुतः अपहतपाप्मेत्यादि वाक्यबलेन एतांश्च
सत्यान् कामानित्यत्र गुणविशिष्टतयैवोपास्यत्वविधानावगमेन स्वरूपचिन्तानावृत्तेरावश्यकत्वसिद्धिश्च
तदुक्तमिति खण्डं पूरयन्नाह - तदुक्तमिति ।नानावेति, द्रव्यभेदात्
विशिष्टरूपदेवताभेदात्द्रव्यदेवतात्रयसंबन्धकल्प्ययागत्रयाणां भेदाच्च
तत्तद्देवतोद्देशेन क्रमिकाणि प्रदानानि भवन्तीति सूत्रार्थः ।।नन्वपहतपाप्मेत्यादिना
प्रत्येकानुसान्धान मुक्तं, एतांश्च सत्यान्कामानित्यनेन मेलनानु
सन्धान मुक्तम् । एवं चोभयथाऽनुसन्धानेपि गुणिनमन्तरेण गुणानुसन्धानासंभवात्
ब्रह्मानुसन्धानस्य स्वत एव सिद्धेः गुण्यननुसन्धानाशंका कथं संगच्छत
इति चेदत्राहुः - बुध्यारोहो गुणानां यदवधि गुणिनोरूपमर्थ्यं ततोऽन्यत्
विद्यैकान्तं तदावृत्त्यनुघटिततदावृत्ति चिन्ताप्रवृत्तेरिति
अयं भावः - यद्यपि ब्रह्मस्वरूपानुसन्धानं स्वत एव सिध्यति अथापि
सर्वविद्यासाधारणसत्यत्वादि व्यतिरिक्ततत्तद्विद्योविशेषनियत स्थानादि
विशिष्ट ब्रह्मणः आवृत्तिरिति बोधनार्थं एवंचिन्तनं कृतमिति ।।
इदमत्र तात्पर्यं - सत्यत्वज्ञानत्वादिविशिष्टो (ब्रह्म) दहराकाशः
अपहतपाप्मत्वादिविशिष्टश्च, इत्येवानुसन्धानं कार्यमिति पूर्वपक्षीमन्यते,
सिद्धान्ती तु अपहतपाप्मा विजर इत्येवमादि, अत्रोभयत्रापि स्वरूपानुसन्धानं
सिद्ध्यतीति विशेषो नास्ति । अतः इदमधिकरण मनपेक्षितम्, नच सत्यत्वादिविशिष्टः
दहराकाशः अपहतपाप्मत्वं सत्यसंकल्पत्वं इत्याकार भेदः पूर्व पक्ष्यभिमतः
इति वाच्यम् विकल्पासहत्वात् - किमत्रोपासनैक्यं विवक्ष्यते उतोपासन
द्वयं, प्रथमेःअनन्वयः द्वितीये पराभिमनिर्विकल्पकतौल्यं, नदि धर्मिणमन्तरा
धर्ममात्र भानमभ्युपगम्यते
नहि, घटोस्ति नैल्यमिति प्रतीतिर्युक्ता, न च ब्रह्मवृत्ति अपहतपाप्मत्वादि
इत्यनुसन्धानं युज्यते - तथा सति विशेषणविधया ब्रह्मस्वरूपावृत्तेः
अभ्युपगतत्वेनपूर्वपक्षस्यैवविलक्षणत्वापत्तेः । अत एव चिन्तामणौ
अपहतपाप्मत्वादि विशिष्टतयाऽनुसन्धानं मेलननुसन्धानमित्युक्तम्प
परिहारस्तु दहरविद्याशोधनव्याजेन सर्वविद्या शोधनार्थ मेवै तदधिकरण
प्रवृत्तिः ।उपास्याकारभेदोहि विशेषणभेदे नात्र समर्थितः एवं च
सर्वविद्यायामपि विशेषणभेदेनो पास्याकारभेदः विवक्षितः इति सर्वत्र
तत्तद्विशेषणानुसन्धाने स्वरूपानु सन्धानं मपिकार्यम्
यथा स्वरूपनिरूपकधर्मानुसन्धाने स्वरूप भानमर्थ्यं तथैव निरपितस्वरूप
विशेषणानुसन्धानेपि विशेष्यतत्स्वरूपानुसन्धानं कर्तव्यं तत्तद्विशेषणानुसन्धानेपि
स्वरूपमनुसन्धेयम् । दहरविद्यायां सत्यत्वादिविशिष्ट स्वरूपानु
सन्धान पूर्वकापहतपाप्मत्वादि तत्तद्गुणविशिष्ट स्वरूपानु सन्धानं,
अन्यत्र तत्तदिद्योदित गुणविशिष्टस्वरूपानुन्धान पूर्वकसत्वत्वादिविशिष्ट
स्वरूपानुसन्धानमिति भिदा ।। समाप्तं प्रदानाधिकरणम् ।।
(3.3.19) लिंगभूयस्त्वाधिकरणम्
<3.3.43>
प्रदानाधिकरणे दहरविद्याविषयविचारः कृतः ।
तैत्तिरीयके अणोरणीयान् इत्यनुवाकोक्तदहरविद्यायाः छान्दोग्याद्युक्तदहरविद्यायाश्चैक्यमपि
कामाद्यधिकरणोक्तन्यायेन सिद्धप्रायमेव । तैत्तिरीयके दहरविद्योक्यनन्तरं
सहस्त्रशीर्षमित्यादि नारायणानुवाकस्योपास्यविशेषनिर्धारणरूपस्य
श्रवणात् पूर्वप्रस्तुतदहरविद्यैकवाक्यत्वमेव नारायणानुवाकस्य प्रकरणवशात्सिध्यतीति
छान्दोग्यवाजसनेयकतैत्तिरीयेष्वाम्नातायामेकस्यां दहरविद्यायामेव
नारायणस्योपास्यत्वं तदतिरिक्तविद्यासु न नारायणस्योपास्यत्वसिद्धिरिति
शंका परिहाराय पूर्व प्रस्तुत दहरविद्या प्रकरणपठितनारायणानुवाकः
विचार्यंते इति संगतिः ।
अथ विषयसंशयादिकमनुक्रमेण दर्शयति - तैत्तिरीया इति । एवं प्रकरणबलेन
नारायणानुवाकस्य दहरविद्यामात्रोपास्यनिर्धारणार्थत्वमुक्त्वा तत्र
लिंगमप्युपोद्बलयति - अस्मिंश्चेत्यादिना । पद्मकोशप्रतीकाशं हृदयं
मित्यनेन दह्रं विपाप्मं परवेश्मभूतं यत्पुण्डरीकमिति पूर्व प्रकृत
दहरविद्यायाः प्रत्यभिज्ञापनात् लिंगोपस्कृत प्रकरणबलात् तद्विद्यामात्रोपास्यनिर्धारणार्थत्वमेव
युक्तमितिभावः । ननु पूर्व प्रकृतदहरविद्यैकवाक्यत्वाभ्युपगमे कथं
परस्परान्वयः, तदुपासितव्यमिति पूर्ववाक्यस्थधातूपस्थाप्योपासनेन
"सहस्रशीर्षं देव"मित्यादीनामन्वये हि तदेकवाक्यत्वसंभवः ।
अन्वयश्च दुरुपपादः । तथा सति, सहस्रशीर्षमित्याद्युपास्यवाचिपदोत्तरं
द्वितीयानुपपत्तेः । क्रियाकर्मणोऽनभिधाने एव हि कर्मणि द्वितीयेत्यनेन
द्वितीया विधीयते, तस्यानभिहित इत्यनभिहिताधिकारस्थत्वात् ।अत्र
चोपासितव्यमिति कृत्प्रत्ययेनोपासनकर्माभिहितम् । अतः कथमेकवाक्यत्वमिति
चेन्न । सहस्रशीर्षमित्यादौ द्वितीयाः छान्दसत्वात् । भवद्भिरपि
हि "येनावृतं खं च दिवं महीं च' इत्यादाविव प्रथमार्थे एव द्वितीयानिर्देशः
इति वक्तव्यम् । अन्यथा क्रियावाचिपदान्तराश्रवणेन द्वितीयान्तार्थानां
क्वचिदप्यनन्वयप्रसंगात् । अतो विभक्तिव्यत्ययाश्रयणमेवावश्यकम्
अत एव हि विश्वमेवेदं पुरुषः, तत्त्वं नारायणः परः, स ब्रह्मा स शिवः
इत्यादौ प्रथमैव निर्दिश्यते । एवं च तदुपासितव्यमित्यत्र तच्छब्देनैकशेषसमासबलादुपस्थापितगुणाष्टक
तदाश्रययोर्मध्ये आश्रयभूतात्मनि सहस्रशीर्षमित्याद्युपस्थापितस्य
नारायणस्यान्वयात् यत् गुणाष्टकं यश्च तदाश्रयः नारायणाभिन्नः आत्मा
तदुभयमुपासितव्यमित्यर्थः पर्यवसित इति तदेकवाक्यत्वं युक्तमिति ।
सिद्धान्तमाह - एवमिति । भूयांसि लिंगानीत्यनेन लिंगभूयस्त्वमित्येतत्
विवृतम् । तदेव विवृणोति - तथा हीति । "यया तदक्षरमधिगम्यते इत्यत्राक्षरशब्दः"
"शिव एव केवल" इत्यादौ शिवशब्दः । "शम्भुराकाशमध्ये ध्येयः" इत्यत्र
शम्भुशब्दः । ब्रह्मविदाप्नोति परमित्यत्र परब्रह्मशब्दः । अथ यदतः
परो दिवो ज्योतिरित्यादौ परंज्योतिः शब्दः । एवमन्यदूह्यम् । तैरेव
शब्दैरनूद्य इत्यनेन सर्वविद्योपास्यनिर्धारणपरत्वे हेतुरुक्तः ।
ननु तत्तच्छब्दैरनूद्य नारायणत्वविधानं वाक्यकृत्यम् । ततश्च वाक्यमेव हेतुः
नतु लिंगमिति कथं लिंगशब्दोपादानमित्यत्राह - अत्र लिङ्गशब्दः
नात्र श्रुतिलिंगवाक्यइत्यत्रोक्तलिंगस्य ग्रहणमिति भावः । तदपीति
खण्डं तदुक्तमिति पूर्वसूत्रस्थोक्तमिति पदानुषंगेण योजयति - तदप्युक्तमिति ।
अर्थविप्रकर्षात् = परेषां विलम्बितप्रतीतिकत्वादित्यर्थः । श्रुतिः अपेक्षित
स्यार्थस्य साक्षात् बोधकः शब्दः । लिंगं तादृशश्रुतिकल्पनानुकूलं सामर्थ्यम् ।
वाक्यं उद्देश्योपादेय वाचकयोः पदयोः उद्देश्यत्वादिपरविभक्तिरहितयोः
समभिव्याहारः । ययोः संबन्धो विवक्षितः तयोः परस्पराकांक्षा प्रकरणम् ।
स्थानं तयोस्सन्निधानमात्रम् । समाख्या तयोः एकसमाख्याघटकभागद्व्येनोक्तिरिति
संक्षेपः इति दर्पणम् ।
समवाये = विरोधपूर्वकमेलने । यथा "समवेताः युयुत्सवः इत्यत्र । तथा,
समवाये सवः इति पदं तादृशार्थतात्पर्यकम् । अत्र - परदौर्बल्यमिति
पदम् ।। परस्य दौर्बल्यं, इति तत्पुरुषस मासः । परं, उत्तरं प्रमाणं हि
पूर्वप्रमाणं कल्पयित्वैव प्रमाणं = कार्यकरं भवति । पूर्वप्रमाणं
तु पूर्वमेव क्लृप्तत्वात् पूर्वमेव स्वकार्यं साधयति । अतः उत्तरं
स्वयमेव निवर्तते । पारदौर्बल्यमित्यपि पाठः । परं = उत्तरं दुर्बलं
यस्मात् । तत् परदुर्बलम् । तस्य भावः । तद्वचनोपपत्तेरिति । सद्विद्यायां
ऐतदात्म्यमिदं सर्वमिति सामान्येनोपदिष्टस्य ब्रह्मात्मकत्वस्य
तत्त्वमसीति विशेषे उपासंहारवदत्रापि सामान्येन सर्वविद्यावेद्यनिर्धारणस्य
दहरविद्याविशेषे उपसंहारात् तद्वचनोपपत्तिरिति भावः ।
अयमाशयः - प्रकरणापेक्षयापि वाक्यस्य प्रबलत्वात् वाक्यस्य विनियोजकत्वाभ्युपगमे
प्रकरणस्य स्वाभिमतार्थलाभेन विरोधाभावात् । वाक्यापेक्षया लिंगस्य
प्रबलत्वेपि अनेकवाक्यापेक्षया दुर्बलत्वात् लिंगोपेतभागस्य विशेषोपसंहार
रूपत्वेन कृतार्थत्वाच्च सर्वविद्योपास्यनिर्धारणार्थत्वमेव श्लाघीय
इति । स्वमते सहस्रशीर्षमित्यत्र प्रथमार्थे द्वितीयामुपपादयति - विश्वमेवेदमिति ।
ननु द्वितीयाविभक्यन्तवाक्यानुसारेणप्रथामान्तवाक्यानामेवान्यथा
नयनं किं न स्यादित्यत्र अनेकप्रथमान्तवाक्यप्राबल्यमभिसन्धायाह - अन्तर्बहिश्चेति
सर्वस्मात्परो नारायण इति।ननु नारायणपरं ब्रह्मेत्यत्र नारायणात्परं
ब्रह्मेत्यर्थप्रतीत्याकथं नारायणस्यसर्वस्मात्परत्वमिति चेद् न 
तथासमासाभ्युपगमे प्रातिपादिकेन विभक्यर्थलक्षणापत्तेः । निषादस्थपतिन्याय
विरोधापत्तेः । अन्तबर्हिश्च तत्सर्वं व्याप्य नारायणः स्थितःइत्युत्तरवाक्ये
नारायण व्यतिरिक्तेषु सर्वत्र नारायणेनाम्तः प्रविश्य व्याप्ति
बोधन विरोधापत्तेश्च, अन्तर्व्याप्तिश्च नियमनार्थैव । यः पृथिवीमन्तरोयमयतीत्युक्तेः 
ततश्च नारायणस्यैव सर्वनियामकत्वप्रतीत्या नारायणान्यस्यापि परत्वाभ्युपगमे
तस्यनारायणनियाम्यत्वाभावप्रसंगेनवाक्यार्थासांगत्यप्रसंगः
तत्वं नारायणःपरःइत्युत्तरवाक्यस्य नारायणस्य परत्व प्रतिपादकस्या
सांगत्यापत्तिश्च ।अतो निषादस्थपतिन्यायेन नारायण एव परमिति प्रथमविभक्तिरेव
स्वीकार्या । अथवा सुपां सुलुगित्याद्यनुशासनेननारायणपदोत्तर सुष्विभक्तेर्लोपाभ्युपगमोपि
समीचीनः । अत एव नारायणः परं ब्रह्मेति महोपनिषदि व्यक्तं श्रूयते
इति ।सर्वत्रोपास्य इति। विधायकपदाभावेऽपि तत्तत्परविद्याश्रुतशब्दनिर्देशेन
नारायणत्वविधायकवाक्यानां पर्यालोचनेन सर्वविद्यासुउपास्यविशेष
र्निर्धारणपरत्वमस्यानुवाकस्य युक्तमिति सर्वविद्यासु नारायण एवोपास्य इति भावः ।
प्रथमार्थे द्वितीयेति।ननूक्तरीत्या द्वितीयायाः प्रथमार्थत्वे
पूर्वानुवाकस्थेन उपासितव्यमिति पदेनान्वय एव कुतो न संभवति इति
चेत् । न उक्तवाक्यस्य स्वरसतः नारायणस्य सर्वस्मात्परत्व प्रतिपादनेन
तेनैव वाक्यनैराकाङ्क्षयात् । पूर्वानुवाकस्थपदाकर्षणेनान्वयस्यासंभवात् 
अतः आकाङ्क्षाभावेन तत्परिकल्पन पूर्वकं पूर्वानुवाकोपस्थोपासित
व्यपदाकर्षणेनान्वयकल्पनास्वारस्यं पूर्वापरवाक्यविरोधः दुर्बलस्य
प्रकरणस्य विनियोजकत्वाभ्युपगमः इत्यादिदूषणानां सत्वात् । वाक्यस्य
विनियोजकत्वे प्रकरणलिंगाविरोधेनैवार्थ वर्णने स्वारस्यं सर्वपूर्वापरवाक्य
स्वारस्यमित्यानूकूल्यानां सत्वात् वाक्यानुसारेण सर्वब्रह्मविद्योपास्यनिर्धारणार्थत्वमेव
सुशोभनमिति भावः
ननु नारायणानुवाकस्य दहरविद्योपास्यविशेषनिर्धारणार्थत्वेन दहरविद्यामात्रशेषत्वाभ्युपगमेपि
दहरविद्यायां नारायणस्योपास्यत्वसिद्धेः सर्वपरविद्यानां "विकल्पोऽविशिष्ट
फलत्वा"दित्यनेन मोक्षसाधनत्वोक्तेः मोक्षसाधनविद्यायां कारणं तुध्येय
इति कारणस्य ध्येयत्वोक्तेः नारायणस्य परविद्यान्तर्गतदहरविद्यावेद्यत्व
सिद्धौ तस्यैव जगत्कारणत्वसिध्या सर्वमोक्षसाधनविद्यास्वपि जगत्कारणस्य
नारायणस्यैव वेद्यत्वसिद्धेः एतदधिकरणारम्भ एव व्यर्थः । नारायण
एव सर्वपरविद्यावेद्यः इत्यस्य नारायणानुवाकस्य दहरविद्याशेषत्वेपि
सिद्धेरिति चेत् - सत्यम्
उक्तन्यायबलाद् नारायणस्यैव सर्वपरविद्यावेद्यत्वं सिध्यति, अथापि
न्यायनिरूपणमन्तरेणापि श्रुत्यैवोक्तार्थनिर्धारणसंभवमभिप्रेत्यैतदधिकरण
प्रवृत्तेः न वैयर्थ्यम् इति ।। समाप्तं लिंगभूयस्त्वाधिकरणम् ।।
(3.3.20) पूर्वविकल्पाधिकरणम्
<3.3.44>
पूर्वं नारायणानुवाकस्य प्रकरणादपि प्रबलेन
वाक्यरूप प्रमाणेन दहरवाक्यमात्रशेषत्वमपाकृतम् । अधुना तु मनश्चिदाद्यग्नीनां
प्रकरणबलात् क्रियामयक्रतुशेषत्वाभ्युपगमे बाधकाभावात् क्रियामयक्रतु
शेषत्वं स्यादिति शंकया संगतिः । यद्वा पूर्वत्र प्रकरणस्य बाध्यत्वमुक्तं,
अत्रापि तदेवोच्यते इति प्रसंगात् संगतिः । विषयं प्रदर्शयति - वाजसनेयके
इति । इदं च बृहदारण्यकाग्निरहस्यभेदेन विभक्तंअग्निरहस्य विद्याप्रतिपादकम् 
मनश्चिदादयोऽग्नयः इति सर्वत्र पाठोऽनुसन्धेयः । मनश्चितः इत्यादिकं
बहुवचनान्तम्
मनश्चित्सु मनोमयमक्रियत इति श्रुतेः।। मनोव्यापारेष्वध्यस्ताः
अग्न्यः मनश्चितः इति व्यपदिश्यते । एवमेव वाक्चिदादयोऽप्यग्न्यो
द्रष्टव्याः । कर्मचित्=वागतिरिक्तकर्मेन्द्रियव्यापारेऽध्यस्ताः
अग्नयः । तथा च तत्तद्व्यापारेषु अग्नित्वदृष्ट्या निष्पन्नाः अग्नयः
इति पर्यवसितम् ।। सांपादिकत्वेन=मन आदिभिःसंपादिताग्नित्वेनेत्यर्थः।क्रियामयक्रत्वनुप्रवेशेन
क्रियारूपा इति। क्रियाशेषभूता इत्यर्थः। विद्यामयक्रत्वनु प्रवेशेन
विद्यारूपा इति । विद्यांगभूता इत्यर्थः ।।
नात्र विकल्पे स्वरूपत एव तेषां क्रियारूपत्वं विद्यारूपत्वं च
विवक्षितम् । मवश्चिदादीनां स्वरूपतो विद्यारूपत्वे कस्याप्यप्रतिपत्तेः
तेषां दृष्टिरूपत्वात् । सूत्रे क्रियेतिनिर्देशः क्रियाशेषभूते
लाक्षणिकः । तत्सूचनायैवक्रियामयक्रत्वनुप्रावेशेनेत्यधिकमुक्तम् 
विद्यामयत्वविप्रतिपत्तावपि विद्यामयक्रतुशेषत्वे विवादात् विकल्पोपपत्तये
च विद्यामयक्रत्वनु प्रवेशेनेत्यधिकमुक्तम् ।। इदं पूर्व पक्षसूत्रमिति
द्योतनाय - क्रियारूपत्वं तावदाह - पूर्वविकल्प इत्यादिना इत्युक्तम् 
पूर्वपक्षमाह - चित्येति । चित्याग्नित्वेन संपादितानां=चित्याम्नित्वेनानुसंहितानामित्यर्थः 
अत्र चित्याग्नित्वेनेत्युक्त्या मनश्चिदादीनां होमस्थानत्वेनाग्नित्वं
क्रत्वनुप्रवेशसाकांक्षत्वं चावश्यकमिति सूचितम् । स्वदेशे क्रतुविध्यभावादित्यनेन
विद्यामयक्रत्वनु प्रवेशासंभवस्सूचितः । ननु स्वदेशे क्रियामयक्रतुनिर्देशोपि
नास्त्येव, तत्कथं तदनुप्रवेशकथन मित्यत्राह - पूर्वत्रेति । नन्वत्र
मनश्चिदाद्यग्नयः प्रकृताः । पूर्वत्रेष्टकचिताग्निश्च प्रकृतःत
तावता क्रियामयक्रत्वनुप्रवेशः कथमित्यत्राह - तस्य च क्रियामयेति 
क्रतुसन्निधानात् = क्रतोः बुद्धिस्थत्वात् ।यद्यपि इष्टकचिताग्निस्थलेपि
क्रियामयक्रतुः शब्दतो नोपात्तः
अथापि अव्यभिचरित क्रियामयक्रतु संबन्धेष्टकचिताम्नि श्रवणबलेन
क्रियामयःक्रतुः बुध्या परिकल्प्यते इति भाव - । ननु क्रियामयक्रतोरिष्टकचिताग्निनैवाकांक्षाशान्तेः
मनश्चिदाद्यग्नीनां तत्र कथमन्वयप्रसक्तिः, अन्यथा इष्टकचिताग्निना
क्रियामयक्रतोरेव कल्पनासंभवादित्यत्राह - इष्टकचिताग्निना विकल्प्यमानाइति 
न ह्यन्यदेशस्थितस्यान्यदेशस्थेन विकल्पो युक्तः इति शंका परिहाराय
तत्प्रकरण गृहीताः इत्युक्तम् ।विद्यारूपाणामपि क्रियामयक्रत्वनुप्रवेशेन
क्रिया रूपत्वमिति। स्वतो विद्यारूपाणांक्रियामयक्रत्वनुप्रवेशः
इत्यर्थः
द्वादशाहे=द्वादशदिनकर्तव्ययागविशेषे । विवाक्ये इति पदच्छेदः।
विगतवाक्ये इति तदर्थः ।अविवाक्ये इति पदच्छेदे विविधवाक्परहिते
इत्यर्थः प्रतिपत्तव्यः। मानसग्रहस्येति । ग्रहः= पात्रविशेषः ।
तस्य मनोनिष्पाद्यव्यापारोपयोगित्वेन मनसाकल्पितस्यैव तथात्व संभवात्
मानसत्वमिति बोधनाय मानसत्वविशेषणम् । मनसा कल्पितत्वेन मनोमयानां
ग्रहतदासादनस्तोत्रशस्त्रादीनां द्वादशाह क्रतौयथाऽङ्गतयाऽनुप्रवेशः
तथैव मानसत्वेन विद्यारूपाणामपि मनश्चिदादीनां क्रियामयक्रत्वनुप्रवेशः
उपपद्यते इति भावः ।
अयमत्राभिप्रायः - मनश्चिदादीनामिष्टकचिताम्नि प्रकरणे विधानं श्रूयते
इष्टकचिताम्नेश्च क्रियामयक्रतुसंबन्धित्वमव्यभिचरितं, तेन क्रियामयक्रतुः
परिकल्पनीयः । अतश्च कल्पितेन क्रियामयक्रतुना मनश्चिदादीनामन्वयो
वक्तव्यः । इष्टकचिताग्निना कल्पित क्रियामय क्रतोरङ्गापेक्षायाः
निवृत्तावपि, मनश्चिदादीनां स्वदेशे क्रतुविध्य भावात्, अंगिभूतक्रतुसापेक्षत्वाच्च
प्रकरण परिकल्पित क्रत्वन्वयाय इष्टकचिताग्निना विक्लपः स्वीकर्तव्य
इति ।। नचेष्टकचिताग्नेः अव्यभि चरित क्रतुसंबन्धित्वेन क्रियामयक्रतुपरिकल्पनवत्
अत्रश्रुतानां मनश्चिदाद्यग्नीनामपि क्रत्वव्यभिचारित्वेन क्रत्वन्तरकल्पनमेव
किं न स्यादिति वाच्यम्
प्रकरणपरिकल्पित क्रत्वन्वयेनैव कथंचिद्वाक्यनिर्वाहे अतिरिक्त
क्रतुकल्पनस्य गौरव पराहतत्वात् । अन्यथा एकस्मिन्नेव प्रकरणे क्रतुद्वयपरिकल्पनाप्रयुक्तगौरवप्रसंगात् 
फलनिर्देशाभावाच्च क्रतुकल्पनस्यासंभवाच्चेति । मनश्चिदाद्यग्नयः=क्रियामयक्रतुप्रकरणात्
क्रियामयक्रत्वंगभूताः स्युः । यथा मानसग्रहादयः क्रियामयक्रत्वंगभूताः
तेषां च पूर्वेणेष्टकचिताग्निना विकल्पश्च इति सूत्रार्थः ।।
<3.3.45>
पूर्वविकल्पः क्रिया इति पदानुषंगेम लब्धमर्थं प्रदर्शयति - इतश्चेत्यादिना 
इतश्चेत्युक्तमर्थं विवृणोति - तेषामिति ।तेषां=मवश्चिदादीनाम् 
पूर्वः=इष्टकचिताग्निः । वीर्यं=कार्यकरण सामर्थ्यम् । अस्त्वतिदेशः
ततः किमित्यत्राह - तेनेति ।नन्वति देश बलेन तुल्यकार्यत्व प्रतीतेः
तुल्यकार्ययोरूभयो रप्येकदानुष्ठानस्य व्यर्थत्वेन विकल्पप्रतीतावपि
तेन क्रियामयक्रत्वनुप्रवेशः कथमवगम्यते इत्यत्र स्फुटं तदुपपादयन्नुपसंहरति - ततश्चेति 
तुल्यकार्यत्वेन विकल्पः भवताऽप्यंगीकर्तव्यः। विकल्पश्च एकस्मिन्
क्रतौ अंगभूतयोः इष्टकचिताग्निमनश्चिदाद्यग्न्योः प्रवृत्तावेव संभवति ।
नह्युभयोः प्रत्येकं क्रतुद्वयान्वये विकल्पः इति वक्तुं शक्यम्
अतः अतिदेशेन तुल्यकार्यत्वावगमात् विकल्पस्यावश्यकत्वात् इष्टकचिताग्नेः
यत्क्रतु निर्वर्तकत्वं तत्क्रतुनिर्वर्तकत्वं मनश्चिदादीनामप्यावश्यकमिति
तदंगभूतत्वमकामेनापि स्वीकर्तव्यमेवेति भावः।।
<3.3.46>
तुशब्दबलेन सिद्धान्तसूत्रत्वमभिप्रयन्नाह - एवं प्राप्त इति । विद्यारूपत्वेऽविवादात्
विद्यारूपक्रत्वन्वियन इत्युक्तम् ।सूत्रस्थ विद्याशब्दः पूर्वसूत्रस्थक्रियाशब्द
इव लाक्षणिक इति भावः । निर्धारणं प्रदर्शयति - निर्धारणं तावदिति 
अस्य इतीत्येन संबन्धः । तावच्छब्दः प्रसिध्यर्थकः । विद्याचित
एवेत्यस्य विवरणमेव "विद्यया हैवेते" एतच्छ्रुत्यर्थः उत्तरसूत्रे
व्याख्याने व्यक्तीभविष्यति । ननूक्तश्रुत्या । मनश्चिदादीनां
विद्यारूपत्वं ह्यवगम्यते, तत्तु अभिमतमेव नतुविद्यामयक्रत्वनुप्रवेशः 
विद्याचितः इति श्रवणात् इत्यत्रोक्त श्रुतितात्पर्य प्रदर्शनेन
विद्यामयक्रत्वन्वयं प्रदर्शयति - वाङ्मनश्चक्षुरादीत्यादिना
अवधारणमित्यनेन निर्धारणशब्दार्थःउक्तः।दृष्टिरूपाणां मनश्चिदादीनां
स्वत एव विद्यारूपत्वे सिद्धे विद्याचित एवेत्यत्र, एतद्विवरणरूपे
"विद्यया हैवेते इत्यत्रचोभयत्रावधारणश्रवणेन तस्यच प्रयोजनान्तरानुपलम्भात्,
विद्यामयक्रत्वंगत्वबोधनमेव प्रयोजनमिति निश्चयात् मनश्चिदादीनां
विद्यामय क्रत्वन्वयित्वमेवेति भावः।। दर्शनाच्चेति खण्डं व्याचष्टे - दृश्यते
चेति ।त इत्यादि। एषुःमनश्चिदादिषु । यत्किंचयज्ञे कर्म क्रियते
इति प्रधानकर्माभिप्रायकम् । यत्किं च यज्ञीयं कर्मेतिअंगभूतकर्माभिप्रायकम् 
उदाहृतश्रुतेस्तात्पर्यं विवृण्वन् विद्यामयक्रतुप्रतीतिं प्रदर्शयति - इष्टकचितेष्विति
विद्यामयानामेव यज्ञांगानां ग्रहस्तोत्र शस्त्रादीनामत्र श्रवणात्
विद्यामयक्रतु प्रतीतिर्भवतीति भावः ।।
<3.3.47>
अनन्तरसूत्रं चोद्यमुखेनोत्थापयति - नन्वत्रेति । अयं भावः - विद्यामयानामेव
यज्ञानां ग्रहस्तोत्रादीनां श्रवणेपि न विद्यामयक्रत्वन्वय एवेति नियमः
विद्यामयस्यापि मानसग्रहस्य क्रियामयक्रत्वन्वय दर्शनात्, अवधारणमपि
क्रियामयक्रत्वनु प्रवेशेपि नैषां स्वरूपतः क्रियारूपत्वं, परंतु
विद्यारूपत्वमेवेति सिद्धमेव विद्यारूपत्वं दृढयतीति कथं चित्सुगमम् 
यद्यत्र वाक्ये विद्यामयक्रतुरेव विहितः स्यात्, तदा विध्वन्यथानुपपत्या
तदन्वयित्वं शोभनं स्यात् । विधिश्च न दृश्यते । कल्पकमप्यन्यथा
सिद्धम् । प्रकरणपरिकल्पितक्रत्वन्वयैनेवोपपत्तेः
फलसंबन्धश्रवणेवा पूर्वकल्पित क्रियामयक्रत्वनुप्रवेशबाधः सुवचः 
तदपि नास्ति । अतः कल्पनस्य कथं चिदप्यसंभवात् प्रकरण सिद्धेष्टकचिताग्निसमुपस्थापितक्रियामय
क्रत्वनु प्रवेशस्य प्रकरण बलेनोपपत्तेश्च न विद्यामय क्रतुकल्पनं
नापि तदन्वयकल्पन युक्तमिति ।
श्रुतिलिंगेत्यादि। अत्र सूत्रे मनश्चिदादीनां विद्यामयक्रत्वंगता
ग्राहक प्रमाणमात्र मुच्यते ।विधिकल्पका संभवप्रयुक्तदूषणंतु उत्तर
सूत्रे निरसिष्यते ।बाधितुं न शक्यते इति। प्रकरणापेक्षया हि श्रुतिलिंग
वाक्यानां प्राबल्यं पूर्वतन्त्रसिद्धं अस्मदिष्टं च । अतो मनश्चिदादीनां
पूर्वपरिकल्पित क्रियामयक्रत्वंगतावगमक प्रकरणापेक्षयापि विद्यामयक्रत्वंगतावगमकानां
श्रुति लिंगवाक्यानां प्रबलत्वेन प्रबलैरेतैःविद्यामयक्रत्वंगत्वमेव
युक्तं नतु विपर्ययेणेति भावः । ननु प्रबलश्रुत्यादीनां सत्वेहि
प्रकरणबाधो युक्तः इत्यत्रानुक्रमेण श्रुत्यादिकं प्रदर्शयति - श्रुतिस्तावदिति
विद्ययेत्यस्य विद्यामयेन क्रतुना संबद्धाः इति व्याख्यानम् । अयं
भावः विद्ययेति प्रयोजनार्थे तृतीया ततश्च प्रयोजन रूप हेत्वर्थिकया
तृतीया श्रुत्या मनश्चिदादीनां विद्यामयक्रत्वर्थता बोधनात् मनश्चिदादीनां
विद्यामयक्रत्वंगत्वं प्रतीयते इति । लिंगमाह - तानिति । एतच्छ्रुत्यर्थः
अनुपदमेव विवरिष्यते । लिंगास्तित्व बोधनायोपात्तवचने वाक्यस्यापि
सत्वेन झटिति बुद्धिस्थत्वात् लिंगोपपादनात्पूर्वमेव वाक्यं प्रदर्शयति - वाक्यं
चेति । उदाहृतवाक्यस्य वाक्याभासत्वभ्रमव्युदासाय वाक्यस्वरूपमाह - समभिव्याहार
इति । उदाहृतवाक्येन मनश्चिदादीनां विद्यामयक्रतु संबन्धोपपादनाय
तदर्थमाह - एवं विद इति
एतद्विवरणं विद्यामयक्रतुमते इति । अत्र एवमिति विशेषण स्वारस्यात्
उदाहृतवाक्यस्य यथोक्तविद्यावत्पुरुषस्यकृते सर्वाणिभूतानि एतान्मनश्चिदाद्यग्नीन्
चिन्वन्तीत्यर्थ लाभात् पुरुषद्वारा विद्यासंबन्धः मनश्चिदादीनां
प्रतीयते इति भावः । अत्र एवंविदेइति चतुर्थोश्रुत्या मनश्चिदादीन्
प्रति विद्यावतः शेषित्वबोधनेपिविद्यायाः शेषित्वाबोधनात् एवं विदे
चिन्वन्तीति वाक्यमुपात्तम् । लिंगमर्थसामर्थ्यरूपं प्रकृते उपपादयति - सर्वभूतेतिअ
अयमाशयः । मनश्चिदाद्यग्नीन् सर्वाणिभूतानि चिन्वन्तीत्युक्त्या
सर्वैः भूतैः सर्वदा क्रियमाणमन आदिव्यापारेषु अध्यस्ताग्नीनां
सर्वभूतकर्तृक सार्वकालिक चयनकर्मत्वं प्रतीयते
इत्थं च मनश्चिदाद्यग्निकर्मक सर्वभूतकर्तृक सर्व कालव्यापिचयनस्य
परिमितकालकर्तृकक्रियामयेष्टकचिताग्निकर्मकचयनस्येव क्रियामयक्रत्वनु
प्रवेशा संभवात् एतादृशासंभवरूपलिंगेन विद्यामयक्रत्वनुप्रवेशः
सिध्यति ।विद्यामयक्रतोस्तु सर्वभूतकर्तृकत्वेन सार्वकालिकत्वेन
च तदनुप्रेवशश्च युक्तः इति । प्रगीतमन्त्रसाध्यगुणिनिष्ठगुणाभिधानं
स्तोत्रम् । अप्रगीतमन्त्रसाध्यगुणिनिष्ठगुणाभिधानं शस्त्रमिति भिदा ।।
<3.3.48>
विद्यामयक्रतोरनुसन्धानरूपत्वेन प्रक्षेपधारणादिसर्वमुपपन्नमिति
शंकिताऽर्थे अपरिहृतांशमनूद्य तत्परिहारपरमुत्तरसूत्रं व्याचष्टे - यच्चेदमिति 
अनुबन्धादिभ्यः प्रज्ञान्तरपृथक्त्ववत्, दृष्टश्च, तदुक्तमिति
खण्डचतुष्टयात्मकमिदम् । तत्रानुबन्धादिभ्यः इत्येतत् उचितपदाध्याहारेण
योजयति - इष्टकेति ।इष्टकचितान्वयिनः=इष्टकचिताग्न्यन्वयिनः । पूर्वत्र
कल्पितादित्यर्थः । दृष्टान्तस्वारस्यात् पृथक्त्वेनेत्युक्तम्अ
अपिचेष्टकचिताग्नेः क्रत्वव्यभिचारित्वेपि कियामयक्रत्व व्यभिचारत्वं
नास्ति । यज्ञादीनां ब्रह्मविद्यांगत्वात् तदनुबन्धिनः इष्टकचिताग्नेरपि
विद्यामय क्रत्वंगत्वदर्शनात्
अतो यथा मानसग्रहस्य न विद्यामयक्रत्वंगत्वं नियतंतद्वदेवष्टकचिताग्नेरपि
क्रियामयक्रत्वंगत्वं न नियतम् । एतदर्थमेव प्रज्ञान्तर पृथक्त्ववदिति 
पृथक्त्वहेतुभ्यः इति हेतुगर्भम् । अनुबन्धशब्दं विशेषतो व्याचक्षाणः
अनुबन्धानां प्रकृते प्रतिपादनं दर्शयति - अनुबन्धा इति । सूत्रस्थादिशंब्दं
विवृण्वन् विशिष्टार्थं निगमयति - आदिशब्देनेति । अवगम्यते=उन्नीयते
इत्यर्थः। नन्वस्तु दहरविद्यादीनामिव विद्यामयक्रतोः पृथग्भूतत्वं
अथापि विधिप्रत्ययाश्रवणेन कथं विद्यामयक्रतुसंबन्धः इत्यत्राह - एवं
चेत्यादिना । एवं विधिकल्पनस्यकुत्राप्यदृष्टत्वशंकापरिहारपरं खण्डान्तरं
व्याचष्टे - दृष्टश्चेत्यादि
अयं भावः फलसंबन्धश्रवणे यथा श्रुतहान प्रसंगभयेन विधिकल्पन मनुवादस्थलेपि
अभ्युपगम्यते, तथैव विद्यामयक्रत्वनुबन्धादीनामप्यत्रावगमेन श्रुतानां
तेषां हान प्रसंगपरिहार्थं विद्यामयः क्रतुः कल्प्यः इति । ननु
मानसग्रहादीनामिवोक्तानुबन्धानां विद्यामयानामपि पूर्व परिकल्पित
क्रियामयांगत्वमेव किं नेष्यते इत्यत्र फलसंबन्धश्रवणात् विद्यामय
क्रतुः कल्पनीय एवेत्याशयेनाह - फलं चेति । अयं भावः । श्रुत्यादिभिः
विद्यामयः क्रतुरवश्यं प्रतीतः, तैरेवोक्तानुबन्धादीनां तदन्वयश्चावगमितः।
प्रकरणं तु दुर्बलं पूर्वपरिकल्पितक्रियामयक्रत्वंगत्वबोधने नेष्टे
अतो विद्यामय क्रतु प्रतीतेः विधिपदाभावेपि फलसंबन्धश्रवणात् अनुवादस्थले
विधिकल्पनस्य न्याय्यत्वाच्च विद्यामयः क्रतुरत्र कल्पनीय एव ।
नच विद्यामय क्रतुकल्पने सिद्धे उक्तग्रहादीनामन्यत्रान्वयः संभवति 
दूरस्थत्वात् स्ववाक्येनैव निराकांक्षत्वात् । परवाक्यस्थानुबन्धपरिकल्पितक्रत्वन्वया
पेक्षया स्ववाक्यस्थानुबन्धपरिकल्पित विद्यामय क्रत्वन्वयस्यैव
युक्तत्वाच्च । नच स्ववाक्येक्रत्वन्तर परिकल्पन मस्तु अथापि विद्यामय
एव क्रतुः कल्पनीय इत्यत्र को निर्बन्धः विद्यामयानुबन्धानामपि
क्रियामय क्रत्वनुप्रवेशे बाधकविरहात् इति वाच्यम्
श्रुत्यादिभिः विद्यामयक्रतोरेव प्रतीतेः तत्परिकल्पनस्यैव न्याय्यत्वादिति ।।
<3.3.49>
यत्पुनरिति । यद्यपि उक्तयुक्यैव विद्यामयक्रतोरवश्यकल्पनीयत्वस्य
सिद्धत्वेन अतिदेशस्यान्यथानयनमेव कार्यं नतु क्रियामयक्रत्वनुप्रवेशावगमकत्वमिति
सिद्धमेव, अथापि अतिदेशस्य यथाश्रुतरीत्यैव क्रियामयक्रत्वनुप्रवेशावगमकत्वाभाव
बोधनार्थं मयमारम्भः। यद्वा फल श्रवणाद्धि विद्यामयक्रतुः कल्प्यते,
फल श्रवणं चातिदेशवाक्ये एव अतिदेशवाक्यं चेष्टकचिताग्नेरिव मनश्चिदादीनामपि
क्रियामय क्रतुनिर्वर्तकत्वमेव गमयति । नह्यतिदेशवाक्यं विद्यामयक्रतुनिर्वर्तकत्वमेव
मनोमयादीनामिति स्फुटमवगमयतीति शंकातात्पर्यम् । नेत्यादि
अयं भावः अतिदेशात् उभयोरपि क्रियामयक्रतु निर्वर्तकत्वांशेपि तौल्य
मभ्युपेयमिति न नियमः । विद्यामयक्रतुनिर्वर्तकत्वस्येव क्रियामय
क्रतुनिर्वर्तकत्वस्याप्यति देशेन साक्षादलाभात् । अतः क्रतुनिर्वर्तकत्वमेव
सामान्याकारः । क्रतुश्च स्ववाक्ये एवोपास्थापितः। नहि स्ववाक्योपस्थापितं
क्रतुं परित्यज्य परवाक्योपास्थापित क्रतुना सह संबन्दः शंक्यशंकः।
नच फल श्रवणात् स्वावाक्येकथं क्रतूपस्थापनमिति शंक्यम् । सानुबन्धतृतीयाशृत्यादिभिरेवोपस्थापनसिद्धेः
पूर्वं फलश्रवणोक्तिस्तु फलमेव न श्रुतमिति न मन्तव्यं, भवदुदाहृताति
देशवाक्ये एव फलश्रवणादित्यभिप्रायिका
अतः स्वत एव क्रतूपस्थापनात् फलसंबन्धश्रवणाच्च उपस्थापित विद्यामय
क्रतुद्वारेण मनश्चिदादीनामपि सफलत्वमितिन क्रियामयक्रत्वनुप्रवेश
शंकेति । पूरणार्थं तच्छब्दमध्याहृत्य तल्लोकापत्तिरित्युक्तम् 
तद्देशापत्तिरिति तद्व्याख्यानम् ।अग्निवद्भावातिदेशः=अग्नितुल्यत्वातिदेशः।
दृष्टान्ते लोकशब्दनिरीक्षया देशरूपेत्युक्तिः । आश्रयस्पेत्यर्थः।
अंगिनः अंगाश्रयत्वात् । इष्टकचिताग्नेः आश्रयत्वेनांगिभूतः यः
क्रियामयक्रतुः तदनुप्रवेशेनेत्यर्थः । उपसंहरति - अत इति ।।
<3.3.50>
परेणेति । एवं प्रबलप्रमाणभूतैः श्रुत्यादिभिः मनश्चिदादीनां
विद्यामयक्रत्वंगता उक्ता, अत्र तु प्रकरणादपि सा प्रतिपाद्यते इति
विशेषः । प्रतिपादित्वं, प्रतिपादकत्वम् । एष लोकः = भूः आपः समुद्राः ।
परिश्रिताः परिस्तरणानि । पृणानं = पूरयन्तम् । पृ पालन पूरणयोरिति
धातुः। एतदेवं वेद एतमग्निं वेद । छान्दसो लिंगव्यत्ययः । अयं भावः -
उत्तर ब्राह्मणे लोकं पृणानमित्यादिना सर्वभूताभिसंपत्ति फलक्रियामय
क्रत्वनंगभूत विद्याविशेष विधान दर्शनात् वैश्वानरविद्या दर्शनाच्च
तत्साहचर्येण अस्मिन्नपि ब्राह्मणे मनश्चिदाद्यग्नि विषयैव विद्या
निर्धायते इति निश्चीयत इति
नन्वेवं सति कर्म प्रतिपादकाग्निरहस्ये एतद्विद्या प्रतिपादनं किमर्थम् 
विद्या प्रतिपादके बृहदारण्यके एव हि युक्तः संबन्धः इत्याशंक्याह - एवमिति
अवगग्रहांगानां बहूना मग्नि रहस्ये प्रतिपादनात् तत्सन्निधाने बुध्यात्माङ्ग्यग्निकीर्तनं
युक्तमिति ।
अत्रायं विवेकः - शुक्ल्यजुर्वेदीयं शतपथब्रह्मणम् । तत्राग्नि रहस्यमिति
कश्चन भागः । अयं च नोपनिपद् भागान्तर्गतः । यागहोमादिकर्त्रा आहिताग्निना
भाव्यम् । तदर्थमान्याधानमनुतिष्टति । सोमयागकाले आहवनीयाग्निस्थापनाय
भूमिं वेदोक्त मार्गप्रकारेण गरुडाद्याकृतिं रचयति । तस्य स्थलस्य
अग्निरितिनाम । स्थण्डिलमित्यपि व्यपदिश्यते । एतदादिविषयकविचारः
अत्र क्रियते अत्र कंचनभागमादाय सूत्राकारो विमृशति ।अयं भागः न
केवलं क्रियैकविषयः । विद्या अपि अस्मिन् अग्निरहस्ये विचार्यन्ते 
वैश्वनरविद्यापि अत्र प्रस्तूयते ।
अयंवाव लोकः एषोऽम्निश्चितः,इति चितेऽग्नौ भूलोकदृष्टिः विधीयते 
अग्निपरिषेचनजलेषु समुद्रेजलदृष्टिः ।परिश्चितं परिषेचनजलम् ।
इष्टकासु मनुष्यत्वबुद्धिः । अग्न्यर्थ सूददोहेषु पशुत्वबुद्धिः 
इष्टकासन्ध्याच्छादनार्थगोमयेषु ओषधिवनस्पतित्व बुद्धिः । स्थण्डिलाग्नौ
क्रियमाणासु आहुतिषु इन्धनत्वबुद्धिः ।भूततृतीयरूपाग्नौ इष्टकात्व
बुद्धिः । इष्टकाकृतस्थण्डिलविशेष एवाग्निः । तत्र लोकंपृणाच्छिद्रं
प्रणा इति मन्त्रोपधेया इष्टकाः । विविधासु इष्टकासु लोकं पृणा
इति शब्दः । चयन भूप्रदेश पूरकेष्टकाविशेष परः । च्छिद्रं प्राणाशब्दोपि
तदर्थक एव
तथाच भूलोकसमुद्रजलमनुष्यपश्वादिकं महाभूततृतीये अग्नौ लीनं भवति 
सर्वोवयवयुक्तोऽग्निःलोकंपृणामिष्टकां प्राप्य समाप्तोभवति ।
लोकंपृणाशब्दः पूरणार्थकः। अग्निसमाप्तेः इष्टकान्तत्वादेवमुक्तिःत
तथाच सर्वाभिसंपत्ति कर्मभूतौ भूततृतीयाग्नौ सर्वावयव युक्तस्थण्डिलाग्न्यभि
संपत्तिकर्मभूत लोकपृणादृष्टि रूपपद्यते ।
एवंचितेऽग्नौ अन्तरिक्षत्वबुद्धिः । द्युलोकत्वबुद्धिः आदित्यत्वबुद्धिः
नक्षत्रत्वबुद्धिः छन्दोबुद्धिः संवत्सरत्वबुद्धिः आत्मत्वबुद्धिः
इत्येवं क्रमेण दृष्टिविधयः बह्न्यः प्रदर्शिताः । अतो ब्राह्मणान्तर्गतोपि
अग्नि रहस्य भागः नानाविध विद्या प्रतिपादकत्वा दारणीयः । यथा च
ईशावास्यानुवाकः संहितान्तर्गतोपि शारीरकोपयुक्तः ।।
अत्र मनश्चिदा द्यग्नयोपि प्रतिपादिताः। बाह्यवस्तून्यादाय शरीरश्रमपूर्वकं
ज्योतिष्टोमादिबाह्ययागाख्य क्रतुः अनुष्टीयते । तद्वदेव मानसिकक्रतुरपि 
ब्रह्मविद्यापि "प्रकाशस्य कर्मण्यभ्यासात्' इति क्रतुरूपैव,
"यथा क्रतुरिति उपासनस्यापि क्रतुशब्दवाच्यत्वमस्ति । एतत्सर्वं
यथावस्थितवस्तुविषयकोपासन रूपम् । एवं दृष्टिविधिरपि उपासनरूपः
क्रतुमयः । एतत्सर्वं मनोव्यापार रूपम् । भगवदाराधनं बाह्याराधनं
मानसिकाराधनमिति द्वेधाविभज्यते । पूर्वं बाह्यवस्तुमूलकं कायिकश्रम
साध्यम् । अन्त्यंतु मानसव्यापारजन्यम् । अस्य हृद्यागः इतिनाम
"सौवर्णे स्थालिवर्ये मणिगणरवचिते इति रीत्या सर्वं भावनारूपम् 
बाह्याराधनापेक्षया हृद्यागरूप क्रतुरेव भगवतः अतीव प्रातिकरः 
अयंच मानसिक क्रतुः भावनारूपः । ब्राह्यक्रतोः अग्न्याद्यंगानि
यथा तथाऽस्यापि अग्न्याद्यंगानि उपदिश्यन्ते ।
पुरुषस्य शत संवत्सराणि आयूंपि । तस्मिन् आयुषि षट्त्रिं शत्सहस्राणि
दिनानि । तत्रैकैकस्मिन्नपिदिने यावतीमनोवृत्तिः तास्सर्वा अपि
एकैकाग्निरूपाः भाव्याः । तथाचैते अग्नयः षदत्रिंशत्सहस्राणि संपद्यन्ते 
मनश्चि दम्नयः इति नाम । बाह्यक्रतुशेषभूतानां अग्नीनां इष्टकचितः
इति नाम ।इष्टकाभिः चितः इष्टकचितः अग्निः । अग्न्याधारत्वेन स्थण्डिलपरिकल्पनं
क्रियते । यथाशास्त्रं कृताभिः इष्टकाभिः निर्मीयते । स एव स्थण्डिलविशेषः
अग्निशब्देन व्यर्वाहृयते । "इषीकेष्टकामालानां चित तूल भारिषु"
इत्यनुशासनबलात् पुंवद्भावः
इष्टकचितः इषीकतूलं ज्वालामालभारि प्रपद्ये । इति प्रयोगः ।
एवमेव मनश्चिदाद्यग्न्यः । इष्टकाभिः चितः इति विग्रह बलात् तत्रेष्टकानां
चयनकरणत्वम् । मनश्चित्इत्यत्र चित् शब्दः चीयमान कर्मवाची । कर्मण्यग्न्याख्यायां
इति सूत्रनिष्पादितं पदम् । कर्मणि उपपदे कर्मकारक रूपार्थे चिनोतेःअग्निवाचित्वे
क्विप्स्यात् इति सूत्रार्थः अतः इदं क्विबन्तम् । इष्टकचितः इत्यत्र
चितशब्दः । अकारान्तः ।अयं च तकारान्तः । अतः इष्टकचितः एकवचनम् 
अत्र चित् इत्येकवचनं मनश्चितः इत्येतत् बहुवचनम् । दिनसंख्यया
अग्निसंख्यापि षट्रत्रिं शत्सहस्र संख्यात्मिका भवति । अतो मनश्चिदः
इति बहुवचनम्
अतःएकैकदिनान्तर्गतमनोव्यापाराः यावन्तः तावन्तः स्थण्डिलत्वेन
भाव्यन्ते । अत्र व्यापारेषु स्थण्डिलाग्नित्वेन भावना ।इयं दृष्टिविधिः 
यद्यपि मनश्चित् इति पदस्वारस्यात् चीयमावाग्नित्वं मनसः एवेति
प्रतीयते अथापि मनसः एकत्वात् चित इति बहुवचनस्वारस्यं भज्येत ।
यद्यपि मनसोपि तत्तद्दिनावच्छन्नत्वेन बहुत्वं संपादयितुं शक्यं,अथापि"सर्वाणि,
भूतानि चिन्वन्त्यपि स्वपते । इत्यपरिवाक्यं विरुध्येत । तत्र प्राणि
प्रयत्नसाध्यत्वं उच्यते । न तन्मनसः । अतो मनोव्यापारस्यैव चीयमानकर्मत्वम् 
तस्यात् मनो व्यापारेषु अग्नित्वभावना
मनश्चित् इतीदं श्येनचित् इतिवत् बोद्धव्यम् ।
"श्येनचितं चिन्वीत' इत्यत्र श्येन इव यो भवति, अग्निः चीयमानः
तमग्निं चिन्वीत । आहवनीयाग्न्याधार भूतस्थलं श्येनाकारतया निर्मीयते 
अतः श्येनपक्षिणः चीयमानस्थलस्य चाभेदारोपेण श्यनचित् इति तत्स्थलं
उच्यते । एवमेव मनश्चिदित्यत्रापि । क्रतौ वस्तुतः चीयमानस्याग्नेः
मनसश्चाभेदारोयः । षद्त्रिंशत्सहस्रदिनेषुएकैकदिनसंबन्धि मनोव्यापारेषु
अग्नित्वपरिकल्पनात् व्यापार संघातबहुत्वात् अग्न्यनेकत्वकृतं चितः
इति बहुवचनम् ।श्येनचित् । इत्यत्र श्येनपक्षिणः स्थलस्य च मूर्तत्वमिति
अग्नौ श्येनतादात्म्य कल्पना श्येन सदृशाकार संपादनेन
इह मनो व्यापाराणां अमूर्तत्वात् सदृशाकारसंपादनं नभवति केवलमभेदारोपमात्रम् 
एवंच "तत् षट्त्रिंशत्सहस्राणि अपश्यदात्मनः अग्नीननर्कान् मनोमयान्
मनश्चितः' इति वाक्यात् मनोव्यापारसंघातेषु अग्नित्वदृष्टिः उक्ताभवति 
अत्र तत् मनः कर्तृ । आत्मनः इति पदं मनोरूपात्मपरम् । सर्वत्र
पर्यायेष्वपि उत्तरत्र तत्तत्परं आत्मपदम् । एवं मनोव्यापारस्याग्नित्वे
अग्न्यादिषुउप युक्तं आदान चयन ग्रहण स्तोत्रशस्त्रादिकं किमिति
शंकायां तदपि मनोनिष्पाद्यान्येव । न च सर्वेषामपि मनोव्यापाराणां
अग्नित्वेन क्रोडीकारात् अन्यस्य मनोव्यापारस्या भावात् कस्मिन्
आधान चयन स्तोत्र शस्त्रादि दृष्टिविधिरिति वाच्यं
केषांचित् व्यापाराणां अग्नित्वं केषांचित् । न आधान चयन योग्यताधारत्वमिति
भावनीयम् । तथाच एकैकदिनीयमनोव्यापाराः केचित् अग्निदृष्ट्या भावनीयाः
अन्ये केचित् आधन चयनादि दृष्ट्या भाव्याः । "तेषु मनसैवऽऽधीयन्त"
मनसाऽचीयन्त, मनसैषु ग्रहाः अगृह्यन्त मनसाऽस्तुवन्त मनसाऽशंसन् 
इति वाक्येनायमर्थः उक्तः । अत्र आधीयन्त इति पदच्छेदः आधानमुक्तम् 
तान्येवादधीत "इत्युपरि च वक्ष्यते । आधानचयनादीनां भावनामात्रम् 
वास्तवाधान चयनादिकं नास्ति ।
ननु यागापेक्षिताग्नि (मनश्चिद्) आधानचयनादीना मुक्तानां कुत्रोपयोगः 
वास्तवार्जित, तदधानस्तोत्रादिनां यागे उपयोगो दृष्टः । एतेषां
तु वास्तवक्रतौ उपयोगोपि न संभवतीति शंकायां यागोपिनिष्पाद्योमनसैव 
यज्ञप्रयोगे यत्प्रधानं कर्म यच्च यज्ञोपयुक्तं अंगभूतं ग्रहणस्तोत्रादिकं
कर्म तत्सर्वंमनोमयम् ।अतः सर्वैः भूतैः क्रियमाणाः मनोव्यापाराःसर्वेपि
एतन्निष्पाद्यानां विद्यामयानां मनश्चितां निष्पादक व्यापाराः ।
एतद्विद्यानिष्ठेन संपाद्यमानेषु मनश्चित्स्वग्निषु उपर्युपादानचयनशस्त्रादिनि
सर्वाणि भूतानि निष्पादपन्ति षट्त्रिं शत्सहस्राण्यग्नयो
़र्काः । अर्काः अर्चनीयाः । मनश्चिताग्नेः यत्कार्यकरत्वं तत्
एकैकाग्नीनामप्यस्ति । एवं विद्यामयक्रतुमान् यः तस्य शेषभूताः
सार्वकालिक सर्वभूतकर्तृकमनोव्यापाराः अग्नित्व दृष्टिविशिष्टाः
चयनरूपाः इति उपसंहृतम् ।
एवं वाक्चित् प्राणचित् चक्षुश्चित् श्रोत्रचित् कर्मचित् अग्निचित्
इति । अग्नयो उपरि प्रतिपादिताः । सा षट्त्रिं शत्सहस्राण्यापश्यदात्मनः
अग्नीनर्कान् वाङ्गमयान् वाक्चितः । सा=वाक् । आत्मशब्दः वाक्परः"
प्राणविषये - स षट्त्रिंशदपश्यदात्मनो उग्नीनर्कान् प्राण मयान् प्राणचितः - एवमुपर्यपि
ननु मनश्चिदग्निविषये श्रुत्यर्थस्योपपत्तिस्सुवचा वाक्प्राणादिविषये
तच्छ्रुत्युक्तार्थानां कथमुपपत्तिः । षट्त्रिं शद्दिनीयस्वीय व्यापारेषु
अग्नित्वदृष्टिं मनः करोति । इत्युक्त्या व्यापाराः अग्नित्वेन
भाष्याः इत्येतत् संगच्छते । वाक् प्राणादयः स्वीय तादृशव्यापारेण
अग्नित्वदृष्टि मवुर्वन् इति कथं संगच्छते । प्राणस्यः स्वव्यापारस्य
अग्नित्वेन मनना - संभवात् इति चेत् । सत्यं=पुरुषस्य शतमायूंषि 
तादृशायुंषि षट्त्रिं शत्संख्याकानिदिनानि । तेषु मनो वाक् प्राण
चक्षुश्रोत्रादिव्यापाराः तत्तदीयाः ब्रहवः । तादृशव्यापारेषु अग्नित्वदृष्टिं
पुरुषः करोति
व्यापारेषु अग्नित्वभावना पुरुषनिष्टैव । इयं दृष्टिः गरुडमात्मानं
ध्यायीत मनो ब्रह्मेत्युपासीव इति पुरुषकर्तृका, न मनो कर्तृका 
नापि वाक्प्राणादिकर्तृका अग्नित्वदृष्टिं यः करोति सः प्रतीकोपासकवत्
स्थितः । वाक् अपश्यत् प्राणः अपश्यत् मनः अपश्यत् इत्यादीनां वागादिमत्पुरुषाणामेव
तज्जन्यव्यापारेषु अग्नित्व दृष्टिविधानतात्पर्यकमित्यवसेयम् ।
अत एव तेषामपि क्रियामयकृत्वनुप्रवेशनिषेधपूर्वकं विद्यामयक्रत्वन्वय
समर्थनं युज्यते ।
एवमत्रविषयस्थितिः । यागशेषाग्निप्रस्तावात् क्रतुशेषत्वमेषां वक्तव्यम् 
अत्र तु क्रतुविधिः नास्ति ।अतः इष्ट कचिताग्नेः यथा क्रियामयक्रतुशेषत्वं
एवमस्यापि क्रियामयक्रतुशेषत्वं स्वीकार्यं इति पूर्वपक्ष्याशयःन
नच क्रियामयोपि क्रतुः न विहितः इति वाच्यम् । अविहितत्वेपिइष्टकचिताग्नेः
प्रस्तावात् कल्पनीयः इत्यदोषात् ।नचैवं रीत्या विद्यामयक्रतुपरिकल्पनेन
तच्छेषत्वं मनश्चिदाद्यग्नीनां कल्पयितुं शक्यं इति वाच्यम् । कल्पितक्लृप्त
क्रियामयान्वयित्वेनोपपत्तौ अतिरिक्तस्य विद्यामयस्य व्रतोः कल्पनानावश्यकत्वात् 
नच विद्यामयक्रतुकल्पनेन एत दंगत्वं इष्टकचितानः वक्तुंशक्यं
मानसभावनायां इष्टकचिताग्नेः अन्वयस्य दुरुपपादत्वात् । नचैवं विद्यामयमनश्चिदाग्नीनां
क्रियामयक्रत्वंगत्वं दुरुपपादम् । मानस ग्रहस्य विद्यामयस्य क्रियामयक्रत्वंगत्वस्य
पूर्व काण्डे स्वीकृतत्वात् ।
द्वादशाहं यागः विशेषः । तत्र प्रथममहः प्रायणीयम् । अन्तिममुदयनीयं
ते विहाय यत् दशरत्रम् । तत्र दशमे । एकादशे इति पर्यंवसितम् ।
तदिदमविवाक्यम् । मानसत्वात् विविधवाक्यरहितमित्यर्थः । विवाक्ये
इति पाठे वाक्यरहिते इत्यर्थः । अत्र "अनया त्वा पृथिव्या पात्रेण
समुद्रं रसया प्रजापतये जुष्टं गृह्मामि" । इति पृषिवीं पात्रत्वेन
समुद्रं सोमरसत्वेन च भावना कार्या । एवं मननविषयपात्रेण ग्रहणासादनादि
प्रोक्तम् । अतः सर्वं मनोमयम् । मनो निष्पाद्यव्यापारोपयोगि पात्रमपि
मानसमेवेति तत्पात्रस्य मानसत्वम् । अनेन ग्रहेण कश्चित् मानसो
वा बाहचोवा यागो नानुष्ठीयते
विधिबलादंगम् ।क्लृप्तसोमयागं प्रति मानसमिदम् । सर्वंभावनामयम् 
इदं यथा अंगं तथैव मनश्चिदादिरपि क्रियामयक्रत्वंगं भवितुमर्हतीति
पूर्वपक्ष्याशयः ।विद्याचित एवं इति । एवंविदे इति च विद्यामयक्रतुप्रतिपादनात्
श्रुतिलिंगवाक्यानांसुबलानांच सत्वात् दुर्बलप्रकरणं नात्र निर्धारणे
समर्थमिति सिद्धान्त्याशयः ।।
(3.3.21) शरीरेभावाधिकरणम्
<3.3.51>
पूर्वविकल्पाधिकरणस्यप्रसंगादागतत्वेन तत्पूर्वाधिकरणेव
लिंगभूयस्त्वाधिकरणेनास्य संगतिः ।तत्र सर्व परविद्यासु परमात्मनः
उपास्यत्वं स्थापितम् । अत्रापि जीवात्मनः शुद्धावस्थस्य सर्वब्रह्मविद्यासु
उपास्यत्वं स्थाप्यते इति संगतिः। ननु जीवात्मनः परविद्यास्वनुसन्धेयत्व
सिद्धौ हि शुद्धावस्थस्यैव तस्यानुसन्धेयत्वमिति स्थापयितुं शक्यम् 
तदेवतु नास्ति प्रमाणाभावादित्यत्राह - सर्वास्विति ।उपास्येत्यादि।
त्रयाणामिति सूत्रभाष्ये त्रयाणामित्यस्य उपायोपेयोपेतृपरतया व्यख्यानं
व्यरचि, अत्रोपासनोपास्योपासकपरतयाव्याख्यानकरणं स्फुटप्रतिपत्त्यर्थमेव
अत एव दीपसारयोः एवमेव व्याख्यातम् ।। परमात्मकत्वेनानुसन्धानमितिअ
अहं ब्रह्मेत्यादौ हि प्रत्यगात्मा परमात्मशरीरतयाऽनुसंन्धीयते
इति भावः। तथा च प्रत्यगात्मनःअनुसन्धेयत्वं श्रुति सूत्रकाराभिमतमेवः
भावः। सूत्रस्य पूर्वपक्षपरत्वं व्यञ्जयन् पूर्वपक्षमाह - ज्ञातृत्वादीतिश
शरीरे वर्तमानस्येति। त्वं वा अहमस्मीत्यादिना अहंग्रहेण भगवदुपासनं
विहितम् । अहमिति बुद्धिश्चासक्तेः तत्कालाकारयुक्ते आत्मन्येव
वर्तते ।अतः उपासनदशायां यादृशाकारविशिष्टो जीवः सन्निहितः तादृशज्ञातृत्व
कर्तृत्वाद्याकारविशिष्ट जीवस्यैवानु सन्धेयत्वं युक्तम्
अत एव हि प्रतर्दनविद्यायां मामुपास्वेत्यत्र मामिति शब्देन तादात्त्विकसहस्राक्षत्वादिविशिष्टेन्द्रस्योपास्यत्वम्
भावः । ननु फलत्वेन भविष्यदाकारस्यानुसन्धानाभावे फलसिद्धिर्नस्यादित्यत्राह - तावतैवेति 
सिद्धिप्रकारं दर्शयति - नहीति ।प्रयोजनाभावादिति। अतिरिक्ताकारानुसन्धानं
व्यर्थमपीति भावः। शंकते - ननु चेति । अत्र हि यथोपासनं फलं श्रूयतेय
यदि अपहतपाप्मत्वादि भाविफलस्यानुसन्धानाविषयत्वं तर्हि तदसिद्धिस्स्यादिति
भावः। परिहरति - मैवमिति । उपास्यविषयत्वात्=उपास्य ब्रह्मविषयत्वादित्यर्थः 
यथाक्रतुन्यायोहि परमात्मोपासनविषयः
पूर्व प्रस्तुतपरमात्मपरामर्शितच्छघटित श्रुत्यन्तर स्वारस्यात् 
ततश्च परमात्मोपासने परमात्मगतनिरिवलगुणानां विषयत्वावश्यकत्वेऽपि
जीवानुसन्धानरूपेऽस्मिन् भाव्याकार विषयत्वे प्रमाणाभावात् तथानुसन्धानाभावेपि
फलसिद्धेरन्यत्र दर्शनाच्च ज्ञातृत्वाद्याकारमात्र एवानुसन्धेय
इति भावः ।।
<3.3.52>
सिद्धान्तमाह - एवमिति । धर्ममात्रस्यानुसन्धेयत्वशंकाव्युदासाय - तादृग्रूप
एवोपासन वेलायामात्माऽनुसन्धेयः इत्युक्तम् ।तद्भावेत्यादि। तद्रूपं=अपहतपाप्मत्वादिकम् 
तस्य रूपस्यापत्तिः तथानुसन्धान सद्भावे एव हि भवतीत्यर्थः। तथाऽनुसन्धानसद्भावे
एव तद्रूप प्राप्तिरिति कथमवसीयते इत्यत्राह - यथाक्रतुरिति । उक्तश्रुतेः
परमात्मस्वरूपमात्रविषयत्वं व्युदस्यति - न चेति ।उपास्यकोटिनिक्षिप्तत्वादिति ।
अहं ब्रह्मास्मीति स्वशरीरिभूत परमात्मोपासने हि जीवस्यापिब्रह्मशरीरतयाः
अनुप्रवेशो दृश्यते । अतस्तस्यापि उपास्यत्वसिध्या यथा क्रतुन्यायस्य
प्रवृत्तिः संभवत्येव
तं यथा यथोपासत इत्यत्र तच्छब्दो हि जीवशरीरिपरमात्मपरः । नतुकेवलपरब्रह्मपरः
तादृशस्योपास्यत्वाभावात् । अत्र प्रतिपादितं जीवानुसन्धानं ज्ञानयोगरूपमिति
न मन्तव्यम् । प्रकृतिवियुक्तशेषत्वाधेयत्वादिस्वरूपचिन्तनं हि
ज्ञानयोगः । अयं चापहतपाप्मत्वाद्याकारविशिष्टजीवशरीरकब्रह्मोपासनरूपभक्तियोग
घटकनिरुक्ताकार विशिष्टजीवानुसन्धानरूपः इति ध्येयम् । उपसंहरति - अत इति ।
ज्योतिष्टोमेन स्वर्गकामो यजेत इत्यादौ स्वर्गफलानुसन्धानेन
स्वर्गार्थ प्रवृत्तिवदत्रापि फल भूतशुद्ध स्वरूपानुसन्धानसाहित्येनैवोपासनप्रवृत्तेः
बुध्या शुद्ध स्वरूपस्यापि सन्निहितत्वमस्तीति ध्येयम् ।
प्रजापतिवाक्योदितेति। ननु प्रजापतिवाक्यस्य प्रकरणवशात् दहर विद्याशेषत्वावगमेन
सर्वब्रह्मविद्याशेषत्वे प्रमाणाभावात् कथं सर्व ब्रह्मविद्योपास्यजीवस्यापहतपाप्मत्वादि
विशिष्टस्यानु सन्धेयत्व सिद्धिरिति चेत्, यथोपासन फल प्राप्ति
बोधकश्रुत्यनुसारेण तस्य सर्वब्रह्मविद्याशेषत्वाभ्युपगमात् । सर्वब्रह्मोपासनस्यापि
हि अपहतपाप्मत्वादिगुणविशिष्ट स्वात्माविर्भावोहि फलम् ।तस्य च
तत्क्रतुन्यायेन तादृशस्वात्मोपासन साध्यत्वनियमात् सत्यज्ञानत्वादि
स्वरूपनिरूपकधर्माणां प्रकरणश्रुतानामपि सर्वब्रह्मविद्यापेक्षित
ब्रह्मस्वरूप प्रतिपत्त्युपयोगितया प्रकरण भंगेन सर्वविद्यासाधारण्यवत्
प्रजापतिवाक्योक्त प्रत्यगात्मविद्याया अपि सर्वविद्यासाधारण्यमिति 
उक्तार्थं श्रुत्यन्तरेणोपोद्वलयति - अत एवेति । अत्रहि प्राप्यचिन्तन
मुच्यते । यदिप्राप्याकारस्याननुसन्धेयत्वं तर्हि प्राप्य चिन्तनकथनं
विफलमिति भावः ।। उपलब्धिवदिति खण्डं व्याचष्टे - यथेति ।
ब्रह्मोपलब्धिः=ब्रह्मोपासनम् 
यथावस्थित परमात्मानुसन्धानरूप ब्रह्मोपासने सत्येव तत्प्राप्तिः
संभवेत् इति यथावस्थित स्वरूपः परःयथोपास्यः तथैवात्रापीति भावः 
अत्राद्य यथा कर्तृत्वज्ञातृत्वविशिष्टतया जीवस्योपलब्धिः न तयोपास्यः
इत्यपि अस्य खण्डस्यार्थः ।।
यद्यपि सर्वासामपि परविद्यानां तत्तत्प्रकरणश्रुत ब्रह्मगुणमात्रविषयिणीनां
विकल्पोऽविशिष्ट फलत्वादिति न्यायेन सकलकल्याणगुणविभूतिविशिष्ट
ब्रह्मानुभवरूपो मोक्ष एव फलमिति अनुपासिताकाराणामपि प्राप्ति र्युक्तैवेति
उक्तदृष्टान्तो न घटते । तथा दार्ष्टान्तिकेपि अपहतपाप्मत्वाद्यननुसन्धानेपि
तादृशाकारप्राप्तिर्युक्तैव । तत्क्रतुन्यायस्याकारान्तरवर्जनतात्पर्यकत्वाभावात्अ
अथापि उपसिताकारस्य फलदशायां प्राप्तेः तत्क्रतुन्यायेनावंश्यंभाव
बोधनात् संसारदशास्थ ज्ञातृकर्तृत्वाद्यौपाधिकारस्यानुसन्धाने मोक्षदशायांतत्प्राप्तेरवर्जनीयतया
तद्विपरीत स्वाभाविकाकारप्राप्तिर्न स्यात् इत्यभिप्रायेण प्राप्याकारस्यानु
सन्धेयत्वं प्रसाधितम् । "उपासितगुणादेर्या प्राप्तावप्यबहिष्क्रिया । सा
तत्क्रतुनयग्राह्या नाकारान्तरवर्जन"मिति हि तत्क्रतुन्यायार्थः इति ।
ननूपासन कर्तुर्यथावस्थितात्मस्वरूपानुसन्धानावश्यकत्वे
कर्मकर्तुरपि तादृशरूपस्यानुसन्धेयत्वं स्यात् यथावस्थितस्वरूपानुसन्धाने
एव फलसिद्धेः इति शंकां परिहरति - कर्मस्विति । कर्मांगत्वाभावे हेतुमाह - यजेत
इति।फलं प्रतिकर्मणः एव साधनत्व बोधनेन देहातिरिक्त ज्ञातृत्वाद्याकारानु
सन्धानमपि ना पेक्षितं स्यादित्यत्यात्राह - देहातिरिक्तेति ।अयं
भावः - यथा शयनासन भोजन कृष्यादि लौकिकर्मकर्तुः अनुपयोगेन देहातिरिक्तात्मविशेषनिश्चयाभावेपि
भोक्तृत्वज्ञानमात्रात् तत्र तत्र प्रवृत्तिः तथैव यागदानादिवैदिक
कर्मकर्तुरपि अनुपयोगेनापहतपाप्मत्वादि स्वरूपज्ञाना भावेपि लोकान्तर
देशान्तरभावि स्वर्गादिफलसाधनानुष्ठानदशायां देहान्तर प्राप्तियोग्यतात्मकज्ञातृत्व
नित्यत्वादिधर्मानुसन्धानादेव तत्र तत्र प्रवृत्तिरूपपद्यते
अतो न यागादिकर्मकर्तुः स्वरूपानुसन्धानमावश्यकम् । अत्र तु तत्क्रतुन्यायेन
अपहतपाप्मत्वाद्याकारविशिष्ट जीवात्मानुसन्धानावश्यकत्व बोधक प्रजापति
वाक्येन चा पासनानुष्ठानदशायां तादृशजीव स्वरूपानुसान्धस्यावश्यकर्तव्यत्वसिद्धिरिति
भावः ।। समाप्तं शरीरेभावाधिकरणम् ।।
(3.3.22) अङ्गावबद्धाधिकरणम्
<3.3.53>
पूर्वाधिकरणे परविद्यासु सर्वासु शुद्धावस्थजीवस्योपास्यत्वं
स्थापितम् । अधुना यत्र यत्र शाखासु उद्गीथानुप्रवेशः तत्र तत्र
सर्वत्राप्युद्गीथोपासन स्याप्यनु प्रवेशोऽस्तीत्युच्यते इति संगतिः।
उक्त्यं=शस्त्रविशेषः । तच्च प्रगीतमन्त्रसाध्यगुणिनिष्टगुणाभिधानम् 
विषयं प्रदर्शयति - ओमित्येतदिति । क्रत्वंगाश्रयाः इत्यनेन अङ्गावबद्धाः
इति विवृत्तम् ।कर्माङ्गोद्गीथ विषया इत्यर्थः । उपासना इति स्त्रीलिंगनिर्देशः 
अयमाशयः । अनेकशाखासु अंगिभूतः क्रतुराम्नातः । तदङ्गभूतमद्गीथमपि
तथैव । अंगभूतस्योद्गीथ स्योपासनं तु क्वचिदेव
इत्थं चाङ्गभूतोद्गीथस्योपासनं यत्र "ओमित्येतदक्षर मुद्गीथमुपासीत"
इत्यादिना विहितं तत्रैवोद्गीथोपासन नियमः । अन्यत्रोद्गीथस्यांगस्य
प्राप्तत्वेऽपि नोपासनस्य प्राप्तिः तत्रोपासनविधानाश्रवणात् ।
इति । ननु कर्मणामुपासनानांच सर्वशाखा प्रत्ययन्यायेनैकत्ववत् उद्गीथस्यापि
एकत्वात् तस्य च सर्वत्रोपदिष्टत्वेन तदनुसारेण तदुपासनस्यापि प्राप्तिरवश्यं
भविन्येवेति कथं पूर्वपक्षोदयः इत्याशंक्य परिहरति - सर्ववेदान्त
प्रत्ययत्वे स्थितेऽपीति। अयं भावः - उद्गीथस्यैकत्वेहि सर्ववेदान्त
प्रत्ययन्यायावतारः। उद्गीथं च स्वरभेदेन भिन्नं
अतस्स्वरविशेषविशिष्टोद्गीथव्यक्तीनां बहुत्वात् । उद्गीथमुपासीत
इति यत्र शाखासु विहितं तत्र तत्तत्स्वरविशिष्टोद्गीथव्यक्ति विषयाः
उपासनाः उत सर्वोद्गीथ व्यक्ति विषयाः उपासनाः इति संशयास्यापरिहारात्
अधिकरणारंभः इति । सन्निधानादिति । यद्यप्युद्गीथ मुपासीतेत्यत्रोद्गीथ
शब्दः सामान्यशब्द एव । अथापि सामान्यशब्दस्य सन्निहितव्यक्तिविशेषवाचितायाः
गमानयेत्यादौ दृष्टत्वेनात्रापि तत्तच्छारवागत स्वरविशेष विशिष्टोद्गीथविशेष
व्यक्तेस्सन्निधानात् विशेषपर्यवसायित्वमेव युक्तमिति भावः ।। उद्गीथे
रसतमत्व-कामाप्तिमत्व-मुख्यप्राणत्व-हिरण्मयपुरुषत्व-परोवरीयस्त्व
विशिष्टाकाशत्वादिना उपासनम् । सर्वा अपि दृष्टिविधयः । साम-हिंकार-प्रस्ताव-
उद्गीथ-प्रतिहार-निधन-रूपभक्तिविधापंचकयुक्तम् । अस्मिन् - लोकान्तर्गतपृथिवी-
अग्नि-अन्तरिक्ष-आदित्य-द्युलोकदृष्टिः ।
कर्मांगभूतशस्त्रस्य उक्थमिति नाम । तत्र पृथिवीदृष्टिः । एतेषां
यस्यां शाखायां श्रवणं तस्यामेव ग्रहणम् । उद्गीथ-साम उक्थ अग्नीनां
क्रत्वंगत्वेपि तदवबद्धानां उपासनानां न सर्वशाखासु । इत्याशयः ।।
राद्धान्तमाह - एवं प्राप्त इति । सर्वासु शाखास्विति प्रतिवेदमित्यस्य
विवरणम् ।यस्माच्छ्रुत्यैवेति ।उद्गीथमुपासीत इति श्रुतिर्हि सामान्यतः
सर्वोद्गीथ मुपस्थापयति । अतः सर्वोद्गीथ विषया एवोपासना इति भाव - 
पूर्वपक्षहेतुं यद्यपीत्यादिनानूद्य सिद्धान्तमाह - तथापीति । अयं भावः
गामानयेत्यादौ सामान्यवाचिना सर्वा अपि गोव्यक्तय उपस्थिता एव,
परंतु सर्व व्यक्तीनामानयनासंभवेन गोशब्दस्य व्यक्तिविशेषमात्रोपस्थापकत्व
मुररीकृतम् । अत्र चोद्गीथशब्दस्य यत्किंचिदुद्गीथमात्रविषयतया
संकोचे प्रमाणाभावात् सर्वोद्गीथपरत्वे अनुपपत्त्यभावात् उद्गीथशब्देन
सर्वोद्गीथानामपि बुद्धिस्थत्वेन सन्निहितत्वाच्च सामान्यविषय एवोद्गीथशब्दः
न च तत्तच्छारवागतस्वर विशेषविशिष्टस्यैव सन्निहितत्वमिति वाच्यम् 
सन्निधेः बुद्धिस्थत्वरूपत्वेन निरंकुशशब्द शक्त्या सर्वोद्गीथानामेवोपस्थापनेन
सर्वेषामेव विहितत्वात् । नच गोव्यक्तीनामानयनायोग्यत्वषदत्र तादृशमयोग्यत्वादि
विशेषव्यवस्थापकमस्ति । सर्वव्यक्तीनामप्युपास्यत्वे क्षतिविरहात् 
नच सामान्यस्य व्यक्तिविशेषमन्तरेणानुष्ठाना योग्यत्वात् उद्गीथशब्देन
सामान्योपस्थापनेऽपि तस्योद्गीथविशेष सापेक्षत्वेनोद्गीथविशेषे
एवोपासनपर्यवसानं स्यादिति वाच्यम् । व्रीहिभिर्यजेत इत्यादौ व्रीहिमात्रेण
यागानुष्ठानवदत्रापि उद्गीथमात्रान्वयेनोपासनानुष्ठानसंभवात्
पशुना यजेत इत्यत्र तु छागरूपविशेषोपस्थापकमन्त्रवर्णसत्वेन विशेषपर्यवसानम् 
अत्र तु तादृशव्यवस्थापकः शब्दविशेषोनास्तीति भिदा । अथार्थ स्वभावदपि
उद्गीथादि शब्दाः सर्वोद्गीथादि विषयाः इत्यभि प्रयन्नाह - सर्वशाखेतित
तत्तच्छाखासुविहित क्रतूनां सर्वशाखाप्रत्ययज्यायेनैकत्वात् तदङ्ग
भूतोद्गीथविषये उपासने विधीयमाने उपासनस्य तत्तच्छारवाविहितक्रत्वंभूतोद्गीथादिविषयकत्वसिध्या
सर्वास्वपि शाखासु उद्गीथाद्युपासनस्याप्यनु प्रवेशोऽवश्यं सिध्यत्येवेति
भावः।नैकस्य सन्निधिविशेष इति। उक्तार्थस्वभावसहकृतनिरंकुशोद्गीथ
शब्दशक्या सर्वोद्गीथस्यैव बुद्धिस्थत्वेन न स्वरविशेष युक्तोद्गीथ
विशेषस्य बुद्धिस्थत्वमित्याशयः ।
इदमत्रावधेयं - उद्गीथमुपासीतेत्यत्रोद्गीथत्वावच्छिन्ने शक्तमुद्गीथपदं
उद्गीथत्वेन रूपेण विवक्षित उद्गीथविशेषं बोधयति व्रीहिभिर्यजेतेतिवत् ।
निर्विशेषं न सामान्यमिति न्यायात् । स च विशेषः तत्तत्स्वरयुक्तः
उद्गीथ एव नतु स्वर विशेषयुक्तोद्गीथव्यक्तिः । नचात्र सन्निधिः
नियामकः ततोऽप्यर्थस्वभावस्य प्रबलत्वात् । छागस्य वपाया इतिवत्
विशेषवचनाभावाच्च । उद्गीथशब्दस्य सामान्यत्वाच्चेति ।।
<3.3.54>
अनन्तरसूत्रार्थमाह - वाशब्द इत्यादिना । अदिशब्दाभिप्रेतं निर्दिशति - आदिशब्देनेति 
तात्पर्यार्थं व्यनक्ति - यथेत्यादि । अयं भावः - यद्युक्तरीत्या
सर्वास्वपि शाखासु उद्गीथाद्युपासनस्यानुप्रवेशो नेष्यते, तर्हि
उपासनस्य कस्यां चिदेव शाखायां व्यवस्थावत् क्वचिच्छाखाम्नात मन्त्रादेः
तत्रैव प्राप्त्या शाखान्तरेऽनुप्रवेशो न स्यात् । न चेष्टापत्तिः ।
वेदान्तराम्नातानां अग्नेर्वै होत्रं वेत्वित्यादिमन्त्रादीनां
वेदान्तान्तरविहितकर्मण्यनुप्रवेशदर्शनात् । तत्र श्रुतिबलादनुप्रवेश इति
चेत्तुल्यं अत्रापि उद्गीथपदश्रुतेस्सत्त्वात् ।
अतः शाखाविशेषस्थस्याप्यन्यत्र प्रवेशाभ्युपगमे विरोधा भावेन उद्गीथोपासनस्य
सर्वशाखास्वनु प्रवेशाभ्युपगमेपि न किंचिद्बाधकमिति । अग्निर्वै
होत्रं भवति इति सामवेदे पठितो मन्त्रः यजुर्वेदेपि गृह्यते । औदुम्बर्यः
कुशाः इति उदुम्बरत्वजातिः । छान्दोग्ये उक्ताः सत्यकामत्वादयः
तैत्तिरीयदहरविद्यायामपि । विरादत्वमापन्नं अग्निहोत्रं जुहोति इति
एकशाखोक्तं दश संख्यत्व मन्यत्रापि । पुरोडाशे अश्वशफाकारः ।अग्ने
श्येनाकारः । अत्र सादृश्यम्।देवच्छंदासि पूर्वं, इत्युक्त क्रमः 
द्रव्यं पयः प्रभृति अग्निहोत्रे।पंच प्रयाजाः कर्मणि
एकत्रविहिता अपीमे तत्सिद्धवत्कारेण ऋतवो वै प्रयाजाः इति स्तुत्वा
तेषां होमदेशैक्यं अन्यत्रोच्यते । एवमेव वैश्वानरविद्यायाम् अग्निरहस्ये
अन्यत्रोक्तस्य प्राणाग्निहोत्रस्य ग्रहणम् । अतः एकशाखागतस्य
शाखान्तरे ग्रहणं भाव्यम् । अन्यथात्वाधिकरणे उद्गीथोपासनयोभेदः साधितः
तन्निर्धारणानियमाधिकरणे उद्गीथोपासनस्य क्रतुफलात्पृथक्फलत्वं
संस्थाप्य तादृशफलाभिलाषतदभावाभ्यां उपासनतदभावाविति उपासनस्यानियमः उक्तः
अत्रैकत्राम्नातस्योद्गीथोपासनस्य सर्वत्राम्नातोद्गीथ सामान्यविषयत्वमुक्तम्
अनेन सर्वशाखिनामपि वीर्यवत्तरत्वफलाभिलाषे उद्गीथोपासने अधिकारः
सिद्धः इति बोध्यम् ।। अङ्गावबद्धाधिकरणं समाप्तम् ।।
(3.3.23) भूमज्यायस्त्वाधिकरणम्
<3.3.55>
पूर्वाधिकरणे उपास्यतया प्रस्तुतस्योद्गीथस्य
व्यासेन सामास्त्येन चोपासनं श्रुतिसिद्धं इत्युक्तम् । वैश्वानरविद्यायामपि
वैश्वानरस्य तथोपास्यतया श्रुति प्रतीतेः किं व्यस्तस्यैवोपासनं,
अथ उत समस्तस्यैवेतिसंशयेनोत्थानात्संगतिः । विषयमाह - प्राचीनेति 
अवयवविशेषं प्रदर्शयति - तत्र चेति, स्वर्लोकादीनां मूर्धाद्यवयवत्वेन
कल्पनमत्र विद्यते इति भावः । ननुवस्तुनि वस्त्वन्तरारोपणेनोपासने
न निःश्रयससिद्धिःतादृशोपासनस्यार्वाचीनमात्र फलकत्वात् । अत्र
च कल्पनमेवेति कथं वैश्वानरोपासनादपवर्ग प्राप्तिरिति चेदुच्यते
नात्र प्राधान्येन ध्येयतयोक्तस्य ब्रह्मदृष्ट्योपासनम् । परं तु
स्वर्लोकादिषु प्राधान्येनोपास्यतयोक्तब्रह्मणो मूर्धद्यिवववत्व
कल्पनमात्रमेवेति तत्रैवान्यदृष्टिः। अतो द्युमूर्धादिदृष्ट्यन्वितस्वरूपघटितस्य
ब्रह्मणः प्राधान्येन ध्येयत्वात् तदुपासनस्य च नामादि ब्रह्मदृष्टिरूपोपासन
तुल्यत्वाभावेन न निःश्रेयसा वाप्तेः बाधकं किं चित् । अत एव द्युत्तरत्र
सर्वपापविमोक्षः फलतयापि श्रूयते इति । मध्यकायः इति सन्देहपदविवरणम् 
सन्दिह्यते इति सन्देहः। मध्यकायस्य पूर्वोत्तरकामयोः क्व प्रविष्ट
इति सन्दिह्यमानत्वात् तेन तद्व्यपदेशः
तेन च नाभिदेशो विवक्षितः ।।व्यस्तस्येतीति। व्यस्तस्यैवोपासनं
कर्तव्यमित्याशयः । एतन्मते समस्तोपासन फलवचनस्यार्थवादत्वं अतोः
व्यस्तोपासनविधिः कल्प्यः इति भावः। अथ व्यस्तोपासननिर्देशमेव फलवचन
मुखेन द्रढयति - तथा हीति। समस्तोपासनोपदेशस्य निर्वाह प्रकारं दर्शयति - परत्रेत्यादिना।समस्तस्याप्युपासनं
कार्यमिति।एतन्मते व्यस्तस्य समस्तस्याप्युपासनं कार्यं फलवचन मुभयत्रापि
नार्थवादः उभयोपासनविधिश्च कल्प्यः।। पृथक्फलनिर्देशात्=व्यस्तोपासन
फलादपि अन्यस्य फलस्य निर्देशादित्यर्थः । ननु वैश्वानर विद्याप्रतिपादकं
हि वाक्यं महावाक्यतया प्रतीयते
उभयोपासनाभ्युपगमे उभयविधिकल्पनापत्त्या महावाक्यं भङ्क्तवा वाक्य
भेदः स्वीकार्यः । ततश्च स एव दोषः इत्याशंक्य परिहरति - न चैतावतेति 
अयमाशयः उभयविधानात् वाक्यभेदः प्राप्नोत्येव अथाप्यगतिकस्थले
स न दोषावहः। अत्र च प्रत्येकमुपासनद्वयस्यापि फलं श्रूयसे । अतः
श्रुतान्यथानुपपत्त्या उभयविधिकल्पनावश्यकत्वेन नेदृशस्थले वाक्य
भेदरूपदोषाशंकनं युक्तमिति । वस्तुतो विधिद्वयकल्पनेपि महावाक्यस्य
वाक्यैकवाक्यत्वेनैकवाक्यत्वाभ्युपगमेनापि न कश्चिद्विरोधः । अभ्युपगतं
च भवद्भिरपि अनेकार्थ प्रतिपादनेऽपि वाक्यैकवाक्यत्वमित्यभिप्रयन्नाह - यथा
भूमविद्योपक्रम इति
ननु भूमविद्यायां समस्तोपासनमेव प्रधानप्रतिपाद्यं व्यस्तोपासनं
तु प्रासंगिकमिति न विरोधः इति चेत्तुल्यमिहापि ।
सिद्धान्तमाह - एवं प्राप्तइति । भूम्नः इति व्याख्येयं विपुलस्येति
तद्व्याख्यानम् । समस्तस्यैवेति पर्यवसानकथनम् । सर्वं वाक्यं सावधारणमिति
न्यायेन समस्तस्यैवेत्युक्तिः। अत्र भूमन्शब्दस्य धर्मिपरत्वम्स
सूत्रे ज्यायस्त्वशब्दश्रवणेन व्यस्तोपासनस्यापि सूत्रकृदभिमतत्वं
स्यादिति शंकाव्यावृत्त्यर्थं - ज्यायस्त्वं=प्रामाणिकत्वमित्यर्थःइत्युक्तम् 
वाक्यभेदादि बहु दूषणस्य वक्ष्यमाणत्वेन सूत्रकृदभिमतत्वं भवतीति
भावः । एकवाक्यत्वावगतेरिति । द्युपृथिव्याद्यावयवविशिष्टोपासनस्य
तत्फलस्यचोपदेशेनैकवाक्यत्वमवगम्यते
एकवाक्यत्वावगमप्रकारमेव विशदमुपपादयति - तथाहीति । सर्वात्मान्नभूतब्रह्मानुभवेति।
अन्नमत्तीति फलनिर्देशवाक्ये अन्नशब्दः अद्यतेअनुभूयते इति व्युत्पत्त्या
निरतिशय भोग्यभूतपरब्रह्मपरः। रसोवैसः इत्यादिषु तस्यैव निरतिशय
भोग्यत्वश्रवणात् ।अत्ति=अनुभवतीत्यर्थः ।
नन्वस्त्वेकवाक्यत्वं अथापि अवयवविशेषोपासनस्य तत्पलनिर्देशस्य
च कागतिरित्यत्राह - एवमेकवाक्यत्वे इति । क्रतुवदित्यनेन विवक्षितमर्थमाह - यथेति 
अयमाशयः। वैश्वानरात्मनो व्यस्तस्य समस्तस्य चोपासनेऽभ्युपगम्यमाने
वाक्यभेदः प्रसज्यते । सचानुपपन्नः उपक्रमोपसंहाराभ्यामेकवाक्यत्वावगमनेन
तद्विरुद्धवाक्यभेदकल्पनायां प्रमाणाभावात् । व्यस्तोपासन तत्फल
निर्देशश्चावयुत्यानुवादमात्रमेव, यथा वैश्वानरं द्वादशकपालं निर्वपेदित्यत्र
द्वादशकपालनिर्वापस्यैव विधेयत्वं "पूत एव' इत्यादिना तस्यैव फलनिर्देशश्च 
यदष्टाकपालो भवति इत्यादौ च नाष्टाकपालादीनां विधिः
नापि तत्र फलवाक्यस्यातिरिक्तफलतात्पर्यकत्वम् । किं तु अवयुत्यानुवादमात्रमेव 
तथेहापि समुदायोपासनस्य तत्फलस्य च महावाक्य बलेन विवक्षितत्वात्समुदायोपासनान्तर्गतैकदेशोपासनवचनं
समुदायफलान्तर्गतैकदेशफलवचनं चानुवादमात्रमेवेतिप्रति पत्तव्यम्न
नच समुदायोपासन फले एकदेशोपासन फलस्यानन्तर्गतत्वं ब्रह्मप्राप्तिरू
पे तत्फले सर्वदेश सर्वकालवर्त्ति भोग्य जातस्यान्तर्गतत्वात् ।
अतश्चैवमन्तर्भाव सूचनायैव फलैकदेशानुवादः कृतः । न तु प्रत्येकोपासनानुष्टार्थमिति 
नन्वस्तु समस्तोपासनं तत्फलं चैव प्रधानप्रतिपाद्यं व्यस्तोपासनं
तत्फलं च प्रासंगिकं किं न स्यात्
अतस्तत्रापि तात्पर्याभ्युपगमात् व्यस्तोपासनमपि कर्तुं शक्यमेव 
तावता एकवाक्यत्वस्यचानपयादित्यत्र - तथाहि दर्शयतीति खण्डं व्याचष्टे - तथाहीति 
अत्र व्यस्तोपासनस्यानर्थसद्बाव बोधनेन फलनिर्देशस्य नतत्र तात्पर्यमित्यवसीयव
इति अनुवादरूपत्वमेवस्वीकर्तव्यम्भावः ।नन्वेकैकफलव्यस्तोपासनस्य
तत्तदनर्थजनकत्वे व्यस्तसमुदायरूप समस्तोपासनस्य बह्वनर्थ जनकत्वं
स्यादिति चेन्न, प्रत्येकोपासनस्य फल निर्देशेपि अनर्थ साधनत्व
बोधनवत्समस्तोपासनस्य अनर्थसाधकत्व बोधनं विना ब्रह्मप्राप्ति रूपफलजनकत्व
मात्र बोधनेनानर्थ साधनत्वानभ्युपगमात्
नहि व्यस्तोपासनस्यानर्थ जनकत्व बोधनेनैव समस्तोपासनस्याप्यनर्थजनकत्वमिति
नियमः । अन्यथा व्यस्तोपासनानां ततत्फलोक्या तेनैव समस्तोपासनस्यापि
तावत्फलजनकसिध्यापृथक्फल निर्देशस्यानुपयुक्तत्वापातात् । वस्तुतो
ब्रह्मप्राप्ति जनकोपासनस्यानर्थ साधनत्व शंकनमपि न शोभनमिति ।।
अथ पूर्वपक्ष्युक्तदृष्टान्त साम्यं प्रकृते दूषयति - अत इति । अत
इत्यनेनाभिप्रेतं विवृणोति - तत्र हीति ।तत्रानर्थाश्रवणं, अत्रानर्थश्रवणमिति
दृष्टान्तदार्ष्टान्तिकयोर्वैषम्यमिति भावः । वैषम्यान्तरमपि प्रदर्शयति - नामादीतिन
नामाद्युपासनानां सफलत्वाविवक्षणे बाधकमाह - अन्यथेति । अयं भावः 
भूमविद्यायां पूर्वस्मादुत्तरस्यातिशयितफलवत्वमुच्यते । यदि पूर्वोपासनेषु
फलवत्वं नेष्यते तर्हि उत्तरोपासनफलस्याधिक्यप्रतिपादनासंभवेनातिशयित
फलवत्वोक्तिः निष्प्रमाणैव स्यात् । नहि निष्फलाद् सफलस्याधिकफलत्वं
वक्तुं शक्यम्
तस्मात् भूमोपासनस्यातिशयित फलवत्वोपपादनोपयोगितयापि नामाद्युपासनानां
सफलत्वमेषितव्यमिति । एवं भूमविद्यायां प्रधानप्रतिपाद्यार्थोपयोगित्वमर्थान्तराणामिति
वाक्यभेदाभावोपि । अत्र चोपासनानामन्योन्योपयोगित्वा भावेन वाक्य
भेदश्च दुरुद्धरः । ननु व्यस्तोपासनोपदेशात् तत्फलनिर्देशाच्च "मूर्धातेव्यपतिष्यदि"त्याद्यनर्थबोधनं
नहि निन्दान्यायेन समस्तोपासप्रशंसार्थमेवेति किं नस्यात् ततश्च
व्यस्तोपासनस्यापि कार्यत्वं प्रामाणिकमेवेति चेत्? न । "न चेदन्यं
प्रकल्पयेत् प्रकलपावदर्थवादस्स्या"दिति पूर्वतत्राधिकरणे किंचिद्विधिपूर्वकं
तन्निन्दायां विध्यन्तर श्रवणे सति तदेक वाक्यतानुरोधेन पूर्वप्रवृत्तयोः
विधिनिन्दयोस्तदर्थवादत्वमिति समर्थनेनात्रापि तथाऽभ्युपगमस्यैव युक्तत्वात् ।
अतो निन्दावचनस्येव उपासनतत्फलोपदशस्याप्यर्थवादत्वमेव
तान्होवाचैते वै खलु यूयं पृथगिममात्मानं वैश्वानरं विद्वांसः
इति व्यस्तोपासनस्य भ्रममूलत्वोद्धाटनादपि व्यस्तोपासने तात्पर्याभावावगमाच्च 
तथा च व्यस्तोपासनविधिकल्पना गौरवात् वाक्यभेदापत्तेः, निन्दाश्रवणात्,
व्यस्तोपासनादीनामर्थ वादत्वाभ्युपगमस्य दृष्टान्तसिद्धत्वात् नहि
निन्दान्याय प्रवृत्त्यभ्युपगमस्य क्लिष्टत्वेन पूर्वतन्त्रविरोधात्
उक्तरीत्याऽभ्युपगमे सर्व सामञ्जस्याच्च फलार्थं समस्तोपासनस्यैव
विधेयत्वमिति सिद्धम् ।। भूमज्यायस्त्वाधिकरणं समाप्तम् ।।
(3.3.24) शब्दादिभेदाधिकरणम्
<3.3.56>
पूर्वत्र विद्याविशेषविचारः कृतः । अथ सर्वविद्याविषयविचारः क्रियत इति संगतिः ।
यद्वा पूर्वत्र, वैश्वानरविद्यायां समस्तोपासनस्यैव
प्रामाणिकत्वं न तु व्यस्तोपासनानामपीति तत्र विद्यानानात्वं निराकृतम् 
अत्र तु सद्विद्यादहरविद्यादिषु भेदकप्रमाण बलेन नानात्व मुच्यते
इति संगतिः । ब्रह्मविद्याः सर्वाः इत्यनेन विद्यासामान्यविचारोऽत्र
क्रियते इति सूचितम् । अक्षरविद्यादिकाः इत्यत्रादि शब्देनन्यासविद्यापि
विवक्षिता । अत एव सूत्रे शब्दभेदः विद्याभेदसाधकतया उक्तः । उदाहरणं=विषयः
इत्यर्थः । प्राणाद्येकविषयफलाश्चेति ।। प्राणाद्येकविषयाः एकफलाश्च विद्याः
उदाहरणमित्यर्थः । यद्वा प्राणश्चादिश्च प्राणादी । वीर्यवत्तरत्वादिरादि
शब्दार्थः । एकं च एकंचैके ।विषयश्च फलं च विषय फले । प्राणादी
एके विषय फले यासां ताः । प्राणैक विषयकाः वीर्यवात्तरत्वाद्येक
फलाश्च विद्या इत्यर्थः । प्राणाद्येकविषयाः एक फलाश्चेति पाठस्तु
स्वरसः । पूर्वत्रादिशब्दार्था स्वारस्यं किंचित् ।।
एवं विषयः प्रदर्शितः । अथ संशयमाह - किमत्रेति । ननु "सर्ववेदान्त
प्रत्ययं चोदनाद्यविशेषा"दित्यत्र विद्याविशेषणां भेदाभेदविचारः
कृतः । सच विद्यानामनेकत्वे एव संगच्छते । नहि सर्वस्या अपि विद्यायाः
एकत्वे तद्विचारो घटते । अतस्तेनैव विद्यानानात्वसिद्धेः किमिति
पुनः सूत्रकारेण नानात्वं साध्यते इति शंकामपास्यति - अत्रैवेति ।
अयमाशयः - तत्र विद्याविशेषाणां भेदाभेदविचारः कृतः । अत्र तु तदुपयोगिविद्यासामान्य
भेदो निरुप्यते न पौनरुक्त्यम् । अत्र स्थाप्यमानं विद्यासामान्य
भेद मुपजीव्यैव हि तत्र विद्याभेदाभेदविचारस्य करणम्
विद्याविशेषाणामभेदेच सर्ववेदान्तन्यायावतारश्च । अतो प्रकरणादिभेदाच्च
विद्याभेदस्स्थाप्यत इति ।वेद्यस्य ब्रह्मण एकत्वादिति। सर्वपरविद्यासु
ब्रह्मण एव वेद्यत्वादिति भावः । ननु ब्रह्मणो वेद्यत्वमस्तु अथापि
रूपभेदात् विद्याभेदस्स्यादित्यत्राह - वेद्यं हीति । मोक्षरूपं फलं
सर्वत्राप्यविशिष्टमिति फलसंयोगोऽप्येक एव । ननु सद्विद्यादहरविद्येत्याख्यानां
परस्परभिन्नत्वेन कथं सर्वपरविद्यानामैक्य मुच्यते इति चेत् शृणुन
नह्यवान्तरनामधेयमात्रेण स्वरूपस्यैव भेदो युक्तः । सामान्यतश्च
ब्रह्मविद्या इत्येव सर्वासां समाख्या ।
अतो नाख्याभेदः ।वस्तुतः ज्योतिष्टेमेन यजेत वाजपेयेन यजेत इत्यादौ
स्ववाक्ये एव विलक्षणनामधेय श्रवणात् युक्तं कर्मणां तत्तन्नमत्वम्अ
अत्रोपासनविधिवाक्यस्थले तादृशनामधेयाश्रवणेनाविच्छिन्न संप्रदाय
क्रमस्यैव तत्तदाख्याविशेषे प्रमाणत्वं स्वीकर्तव्यम् । सच संप्रदायक्रमः
अभेदहेतुभिः विद्यानां परस्पराभेदवादिनं प्रति दुर्वचः इति । वेद
उपासीत इत्यादीनां शब्दानां अविच्छिन्न स्मृति सन्ततिरुपैकार्थबोधकत्वेन
पर्यायत्वात्, अपर्यायशब्द प्रयोग एव चोदनाभेदस्य पूर्वत्रन्त्रेप्यभ्युपगमाच्च
न चोदनाभेदोऽपि । ततश्च संयोग रूपचोदनाख्यानामविशेषात् सर्वासामपि
ब्रह्मविद्यानामैक्यमेव युक्तमभ्युपगन्तुमिति
सिद्धान्तमाह - एवमिति । सूत्रस्थादिशब्दाभिप्रेतं विवृणोति - आदिशब्देनेति 
विधेयभेदःसांगप्रधान कर्मभेदः ।अनुबन्धभेदाः=धात्वर्थादयः । अनुबन्धभेदहेतुत्वेन
प्रधानविधेयभेदहेतवः शब्दादयो दृश्यन्ते इत्यर्थः । ननु यजतिः देवतोद्देशेन
द्रव्यत्यागवाची, यदातिः स्व द्रव्यस्य परस्वत्वापादनरूपदानवाची 
जुहोतिश्च अग्नौ हविः प्रक्षेपवाची अतस्तेषामपर्यायत्वात् तैःकर्मणां
भेदो युक्तः । अत्र च विद्यात् उपासीत ध्यायीत इत्यादयः सामान्यविशेषन्यायेननिरन्तरस्मृतिसन्ततिरूपध्यानवाचिन
एव । स्थापितं च वेदनोपासन शब्दादीनां पर्यायत्वं जिज्ञासाधिकरणभाष्ये ।
अतस्तेषां शब्दानां पर्यायत्वेन भेदाभावात्कथं शब्दभेदः विद्याभेदहेतुत्वेनोपन्यस्यते
इत्याशंक्य परिहरति - यद्यपीत्यादिना ।तत्तत्प्रकरणोदितेत्यादि।अयं
भावः - अर्थेनैव विशेषोहि निराकारतया धियामिति न्यायेन अर्थविशेषानवगाहिन्याः
स्मृतेरेवासंभवात् उपासीत इत्यादेः तत्तत्प्रकरण श्रुत तत्तद्गुणविशिष्ट
ब्रह्मविषयकस्मृतिवाचकत्वावश्यकत्वेन तत्तद्गुणविशिष्ट ब्रह्मविषयक
प्रत्ययावृत्त्यभिधायि शब्दानांच रूपभेदाधीन भेदवतां भिन्नत्वेन
चोदनाभेदात् विद्याभेदः सिध्यति । नचार्थविशेषानवगाहि ज्ञानस्यासंभवात्
सर्वगुणविशिष्ट ब्रह्मविषयक ज्ञानपरत्वमेव उपासीत इत्यादेः किं
न स्यादिति वाच्यं
उपासीत इत्यादितत्तत्प्रकरणाश्रुतगुणानां विषयत्वे प्रमाणाभावात् 
नचार्थानवगाहि ज्ञान मसंभवि । अतः शुद्ध ब्रह्मविषयिण्येव तादृशस्मृतिरस्तु
इति वाच्यं, प्रकरणोक्त गुणानामाकांक्षासत्वेन विशेष्य ब्रह्मणि
तेषां स्वत एवान्वयात् । अतो रूप भेदाधीन चोदनाभेदात् विद्याभेदः
युक्त एवेति ।। ननु विद्यानां परस्परभेदे सिद्धेहि तत्तदुपासन विशेष
प्रकरणश्रुतगुणानामेव तत्र तत्र संहारः इति वक्तुंशक्यं, यावता
न भेदः सिद्धः न तावता प्रकरणान्तर श्रुत गुणाना मनुपसंहारः इति
वक्तुं शक्यमित्यत्राह - ब्रह्मप्राप्तीति ।अयमाशयः उपासीत विद्यात्
ध्यायीत इत्यादि शब्दानामभिन्नार्थकत्वेपि तत्र तत्र श्रुतानां
स्वरूपतो भिन्नत्वात् तदर्थज्ञानविशेषरूपार्थान वगाहित्वासंभवेन
तत्प्रकरणश्रुतगुणविशिष्टविषयकत्वस्यैव युक्तत्वात्तेनैव नैराकांक्ष्यात्
नान्यत्र श्रुतानामुपसंहार संभवः इति
नन्वेकत्वेनाभिमतायाः शाखाद्वयाम्नातायाः विद्याया अपि तत्तत्प्रकरणोक्त
गुणैरेव नैराकाङ्क्षये शाखान्तराम्नातगुणानामुपसंहार एव न स्यात् 
अन्यथा अत्रापिसर्वविद्यैक्यमभ्युपगन्तुः प्रकरणान्तरोक्त गुणानामप्युपसंहार
संभवेन विद्याभेदस्यैवा संभवादिति चेत् ।शाखाद्वयाम्नानस्थले रूपैक्येन
विद्यैक्याद्धि गुणोपसंहारः उच्यते । अत्र च रूपैक्याभावेन न संभवतीत्युक्ते
कथमुपसंहारसंभवः । अतस्तत्रा विशेष पुनः श्रवणस्य प्रकरणभेदस्य
चाध्येतृभेदेन परिहारेण रूपैक्यैन विद्यैक्यमुपजीव्य गुणोपसंहाराभ्युपगमात्
नैवमाशंकनं युक्तं
तत्रापि हि रुपैक्यविरहे न विद्यैक्यमिष्यते इति । एतेनाख्या भेदोऽपि
सिद्धः । नहि ब्रह्मविद्येति सामान्याख्यायाः विद्याभेदनिवारकत्वम् 
अन्यथा कर्मत्वेन सर्वकर्मणां धर्मत्वेन कर्मोपासनानांच भेद एव
न स्यात् । विद्यानामधेयभेद हेतुः । संप्रदायक्रमोपि न दूष्यः ।
रूपभेद प्रयुक्तविद्यानामधेयभेदस्य सत्वात् अत्रापि हि विधिवाक्ये
नामधेयविशेषनिर्देशाभावेपि अन्यत्र, सदेव, दरहोऽस्मिन्नित्यादि
स्थलविशेषेषु नामेधेयानि दृश्यन्त एवेति । एवं मधुविद्यायां वसुपदप्राप्तिपूर्वकपरमात्मप्राप्तेः
फलत्वादन्यत्र केवलपरमात्मप्राप्तेश्च फलत्वात् फलवैषम्यमपीति संयोगभेदोप्यूहः
ननु साक्षात् रूपभेदस्यैवविद्याभेदहेतुत्वेन सूत्रे शब्दभेदकथनं
किमर्थम् । वेदोपासीतेत्यादि शब्दानां पर्यायत्वेनरूपभेदमुपजीव्य
तत्तद्रूपविशिष्ट ब्रह्मविषयप्रत्ययावृप्त्यभिधायिशब्दभेदोपपादनेन
हि शब्दभेदस्य भेदकत्वं वक्तव्यम् ।अतो मुख्यस्य शब्दभेदस्याभावेनं
रूपभेदप्रयुक्तशब्दभेदस्यैव स्वीकारावश्यकत्वेनोपचारापत्तेः इति
चेत् । सत्यं - यागदानहोमादिषु द्रव्यप्रहाणस्य समानत्वेपि देवतोद्देशपरस्वत्वापादन
देशविशेषविशिष्ट प्रहाणविषयतया यजतिददाति जुहोत्यादीनां भिन्नार्थत्वं
अत्र तत्तत् तु रूपविशेषविशिष्ट स्मृति सन्तति वाचकत्व मुपासनादिशब्दानामिति
अयं शब्दभेदः रूपभेद एवोपचरितः
अतस्तत्तद्रूपविशिष्ट ब्रह्मप्रत्ययावृत्तिरूप विलक्षणज्ञानबोधकत्वेन
तादृशशब्दाः परस्परं भिन्ना एव । एव मौपचारिकनिर्देशस्य प्रयोजनं
तु न्यासोपासनयो र्विभक्तत्वसूचनाय ।तत्राहि यजतिददातिजुहोनीत्यादि
शब्दभेदवत् साक्षात् शब्दभेदो नास्ति । शरणं व्रज, शरणागतिः प्रपत्तिः
इत्याद्येकार्थवाचिशब्दानां उपसीतेत्यादिशब्दानां मुख्यत एव भिन्नत्वात् 
तथा च ब्रह्मविद्यान्तर्गतन्यासविद्यायाः अपि ब्रह्मविद्यान्तरात्
भेदस्य वक्तव्यतया तद्विधायक शब्दस्य न्यासरूपार्थ विशेषवाचित्वेन
ध्यायीत इत्यादिशब्दात् उपासनवाचिनः शब्दान्तरत्वं मुख्यमेव भवतीति
व्यासोपासनयोर्भेदः सिद्धः
एवं भेद प्रदर्शनार्थमेव सूत्रेशब्दभेदोपादानम् । एवं तत्र चोदनाभेदवत्
आख्यादिभेदोऽप्यस्ति । अत्र सद्विद्यादहरविद्यादिरूपाऽऽख्यात
तत्र तु निक्षेपोन्यासः शरणागतिरित्याख्या । एवमत्रापहतपाप्मत्वादिकं
रूपम् । तत्र तु भगवतः उपायान्तरस्यानापत्तिः ।उक्तं च हेतुर्वैधे
विमर्शे...एवमधिकारफलभेदादिकमपि द्रष्टव्यम् । नन्वैकशास्त्र्यवादिनामस्माकं
कार्मकाण्डोक्तन्यायेनैव विद्याभेदसिद्धि प्रकारस्य लाभेन तदर्थमधिकरणान्तरभ्भो
विफल इति शंकां परिहरति - अस्मिन्नर्थे इति ।अविधेयज्ञानपराणीति कुदृष्टिनिरसनायेति।
अविधेयमेव ज्ञानं मोक्षसाधनमिति मृषावादिनः प्राहुः
अत्र तन्निरासेन मोक्षसाधन ज्ञानस्य विधेयत्व सिध्यर्थं विद्या
विषयचोदनाभेदः शब्दादि भेदादित्यनेन पुनः प्रदर्शितः । शब्दभेदो
हि चोदनाभेदः । पूर्वकाण्डे शब्दभेदस्य भेदसाधकस्य चोदनाभेदरूपत्वस्यैव
स्वीकारात् । चोदनाच विधिः सच ध्यायीत इत्यदिरूपः । तथा च मोक्षसाधनविद्यानां
विधेयत्वसिद्धेः नाविधेयज्ञानस्य मोक्षसाधनत्वाश्रयणं युक्तमिति 
उपसंहरति - अत इति ।। शब्दादिभेदाधिकरणं समाप्तम् ।।
(3.3.25) विकल्पाधिकरणम्
<3.3.57>
पूर्वाधिकरणोक्तार्थानुवादेन संगतिं प्रदर्शयति - ब्रह्मप्राप्तीति 
विद्यानां परस्पर भेदसमर्थनेनपरस्परभेदप्रयुक्तसमुच्चयः एकस्मिन्नेवाधिकारिणि
स्यादिति शंकया सङ्गतिरिति भावः । पूर्वपक्षमाह - समुच्चयोऽपीतिन
ननु ब्रह्मप्राप्तिरूपैक फलकत्वेन सर्वविद्यानां कथं समुच्चयः
इत्याशयेन पृच्छति - कुत इति । एक फलकत्वेपि क्वचित् समुच्चयदर्शननेन
अत्रापि तथाश्रयणे न विरोध इत्याशयेन समाधत्ते - एक फलानामिति । समुच्चयदर्शनमेव
विवृणोति - दृश्यते हीति ।एकत्र पुरुषे समुच्चय इति। अयं भावः - एकस्याधिकारिणः
एकमेवोपासनं विधीयते इति नियमो न युक्तः
नचैकं प्रति शिष्यते इति न्यायात् । अतस्सर्वानपि प्रति सर्वस्यापि
भजनविधेः विधीयमानत्वात् एकस्मिन्नेव पुरुषे समुच्चयो दुर्वारः एव 
अत एवहि अग्निहोत्र दर्शपूर्णमास प्रभृतयो स्वर्गार्थमेव विहिता
अपि एकेनैवाधिकारिणा समुच्चयेनाप्यनुष्ठीयन्ते । नच तत्र स्वर्गरूपफले
भूयस्त्वापेक्षयाऽनुष्ठानमिति वाच्यं, अत्रापि फल भूयस्त्वापेक्षायाः संभवात् 
नन्वेकस्मिन्काले उपासनद्वयानुष्ठानं न संभवतीति चेत् क एव माह
युगपदेवोपासनद्वयानुष्ठानमावश्यकमिति ।नहि अग्नि होत्रदर्शपूर्णमासादिकर्माणि
एकेनाधिकारिणा युगपदेवानुष्ठीयन्ते
कालभेदेनानुष्ठानं त्वत्रापि समानम् । इयांस्तु विशेषः - अग्निहोत्रादिकर्माणि
विलम्बमन्तरा अनुक्रमेणानुष्ठातुं शक्यानि । उपासनानां तु चिरकालानुष्टेयत्वात्
अतिकालसाध्यकोपासनानुष्ठानानन्तरं उपासनान्तरानुष्ठानमिति किं चिद्विलम्बः 
अतः कालभेदेन फलभूयस्त्वापेक्षया कर्मणामिवोपासनानामपि समुच्चयेनानुष्ठानं
युक्तमिति ।
सिद्धान्तमाह - एवं प्राप्त इति । अविशिष्ट फलत्वात्=विजातीय फलजनकत्वाभावादित्यर्थः 
विजातीयफलजनकत्वाभावमेवोपपादयति - सर्वासां हीति । अनवधिकातिशयानन्द
ब्रह्मानुभवःइति । स्वर्गफलस्य परिमितत्वेन तत्र भूयस्त्वाभिलाषया
तज्जनककर्मणां समुच्चयो युक्तः । अत्र चान वधिकातिशानन्देन ब्रह्मणा
सर्वेभ्यः एव मुक्तेभ्योऽविशेषेण स्वसदृशानन्दस्य दीयमानत्वात्
ततोप्यधिकानन्दस्याभावेन फलभूयस्त्वापेक्षाया असंभवात् न समुच्चयो
युक्तः इति भावः । ब्रह्मविदाप्नोति परमित्यनेन सामान्येन फलनिर्देशः
कृतः । श्रोत्रियस्य चाकामहतस्येत्यनेनातिशयितानन्दानु भवप्रतिबन्धक
सर्वकर्मनिवृत्त्युक्त्या सर्वमुक्तानामपि प्रतिबन्धकीभूत सर्व
कर्म निवृत्तेरावश्यकत्वात् फले आनन्दवैषम्यं नास्तीति सूचितम्
यदा पश्यः इत्यनेन ब्रह्मानुभवप्रतिबन्धक पुण्यपापरूपकर्मणां निःशेषक्षयः
साम्य प्राप्तिरूपं पलं चोक्तम् । अत्र चोक्तं साम्यं सोऽनुते
सर्वान् कामान्सह ब्रह्मणा विपश्चिता इति श्रुत्या सकलकल्याणगुणविशिष्ट
ब्रह्मानुभवविषये इति निश्चीयते । तथा च सकल कल्याणगुणानां ब्रह्मणश्चानुभवप्राप्तिरेव
फलम् । इदं चब्रह्मणो ब्रह्मविदश्च समानमिति सूचनाय "स एको ब्रह्मण
आनन्दः श्रोत्रियस्य चाकामहतस्ये"त्युपात्तम् ।उक्तश्रुतिसिद्धं
ब्रह्मानुभवस्य फलत्वं दर्शयतिब्रह्म हीति। अनु भूयमानमित्यनेन
तदनुभवस्य फलत्वमुक्तम् । पूर्वपक्ष्यभिमतदृष्टान्ते वैषम्यं दर्शयति - स्वर्गादे
र्हीति । उदाहृतश्रुतौ पुण्यपापे विधूय, परमं साम्यमुपैति इति प्रतिबन्धक
निःशेष कर्मक्षयविशिष्ट सकलकल्याणगुण विशिष्ट ब्रह्मानुभवस्य फलत्वोक्त्या
क्वचित् क्वचित् प्रतिबन्धकनाशरूप ब्रह्मानुभवस्य च श्रवणेपि विशिष्टस्य
फलत्वोन्नयनात् नांशभेदेन विद्यानां फलभेदशंकनं युक्त मित्यभिप्रयन्नाह - सर्वाश्च
विद्याइति । ननु कथं सर्व ब्रह्मविद्यानामविशिष्ट फलत्वं, मधुविद्यादीनां
वस्वादिपदप्राप्ति पूर्वक ब्रह्म प्राप्ति फलकत्वेन अन्यासां केवल
ब्रह्म प्राप्ति फलकत्वेन च विजातीय फलजनकत्वावश्यकत्वात्।अत एवहि
फलसंयोगभेदादपि विद्यानानात्वं पूर्वत्र स्थापितं
उक्तं च "मिश्रं मध्वादिविद्या फलमिह च पृथक्काम्यविद्यासु चैवमिति
इति चेत् उच्यते । समुच्चयापादनाय हि एवं फलभेदः शंक्यते । तदापादनं
च न संभवति । नहि मधुविद्यानिष्ठस्यान्यत्र प्रवृत्तिर्युक्ता,
अन्यविद्यासाध्य ब्रह्मप्राप्तेः वस्वादिपदप्राप्तिपूर्वकब्रह्मानु
भवजनकमधुविद्ययैव लाभात् । ब्रह्मानुभवे च वैषम्यं तु निरस्तं
पूर्वमेव । न नान्यविद्यानिष्ठस्य मधुविद्यायां प्रवृत्तिः स्यात्
ततोप्यधिक फलत्वात् इति चेत् - तर्हि प्रथमं मधुविद्यायामेव स प्रवर्ततां,
किमिति अन्यविद्यायां तस्य प्रवृत्तिः ।अतोऽदृष्टस्य विजातीयत्वात्
तत्तत्कर्मानुसारेण वस्त्वादिपदप्राप्तिपूर्वकब्रह्मानुभवाभिलाषया मधुविद्यायां
प्रवृत्तिः अन्यथाऽन्यत्रेति न किंचिदपहीनम् । यदि तु प्रधानफले एव देशकाल
स्वरूपपरिच्छिन्न
स्वर्गे इव परिमितत्वं स्यात्तर्हि फलभूयस्त्वविवक्षया समुच्चयोपि
युक्तः । परिमितत्वमेवनास्तीत्याशय सूचना यैव अविशिष्टफलत्वादिति
सूत्रितम् ।वस्तुतः "सखल्वेवं वर्तयन् यावदायुषमिति एकस्या एव ब्रह्मविद्यायाः
आचरमशरीरपातमनुष्टेयत्वोक्तेः समुच्चयापादनमेव दुःशकम् । अन्यथा
अनेक विद्यानामेकेनाऽनुष्ठानेऽङ्गीक्रियमाणे तत्तद्विद्यानियतविलक्षणस्थान
गुणादिविशिष्ट ब्रह्माध्यानजनितवासनास्थैर्यस्य तादृशविद्यान्तरवासनयैवं
रीत्या परस्परं बाधापत्तेः एकोपासनस्याप्यनिष्पत्त्यापत्तेः
तदुक्तं - मिथो वासनास्थैर्यबाधात् संपूर्ण ब्रह्मलब्ध्यै पृथगिहच
विधिः प्रायणान्ते समाधौ इति । ननु ब्रह्मोपासनानां रूपादिभेदेन
भिन्नत्वोपपादनात् कारणभेदेन कार्यभेदावश्यकत्वेन नैकफलजनकत्वमिति
न विकल्पाश्रयणं युक्तमिति चेन्न अनेकमागैंरेकस्य ग्रामम्य प्राप्यत्व
दर्शनेन कारणभेदेपिकार्यभेदान वश्यकत्वात् । अतः निरञ्जनः परमं
साम्युपैतीत्युक्त फलैक्य बाधनं न शोभनम् । अतो विकल्प एव युक्तःम
मधुविद्यादिषु प्रवृत्ति स्त्वदृष्टाधीनैव । उक्तं च । "नियत्या
वैय्यात्या नियमयितुमेवं प्रभवतीति । नन्वेकफलं प्रति अनेकेषां
कारणत्वे परस्परं व्यभिचारः स्यादिति चेत्? तृणारणि मणीनां एकं
प्रति कारणत्वे व्यभिचारवारणमिवात्रापि वारणसंभवात्
अव्यवहितोत्तरत्व निवेशनेनहि व्यभिचारोवार्यते, तदत्रापि समानम्
<3.3.58>
उत्तरसूत्रं तदर्थानुवादपुरस्सरमवतारयति - ब्रह्मेत्यादि । अपरिमित
फलत्वाभावादित्यनेन पूर्वहेत्वभावादिति सौत्रपदं व्याख्यातम् ।
यथाकाममिति पदनिर्देशेन, समुच्चीयेरन्नवा इत्युक्त समुच्चयविकल्पयोः
नियामकः इच्छाविशेषः इति दर्शितम् ।। तथाच तासां परिमित फलकत्वेन
फलभूयस्त्वोपक्षया समुच्चयः तद्विरहे विकल्पः इति भावः ।। विकल्पाधिकरणं
समाप्तम् ।।
(3.3.26) यथाश्रयभावाधिकरणम्
<3.3.59>
पूर्वत्र तत्तब्रह्मविद्यानां फलतारतम्यमाशंक्य
निराकृतम् । अतः फल प्रसंगात् पूर्वोक्तोद्गीथविद्यायाः पृथक्फलत्वमत्र
स्थाप्यते इति संगतिः । यद्वा पूर्वत्र काम्यास्तु यथा कामं समुच्चीयेरन्नवेति
समुच्चयो विकल्पोवा इत्युक्तम् । अथोद्गीथ विद्यायाः अपि यथाकाममुपादेयत्वमस्ति
न वेति संशयात्संगतिः । अत एव यथा काममिति विशये इति पूर्वसूत्र
प्रत्यभिज्ञापन मुखेन संगतिः भाष्यकृतैव सूच्यते ।। ननु तन्निर्धारणानियमाधिकरणे
एवायमर्थो विचारितः । तत्किमर्थं पुनरपि विचार्यते इति शंकते - ननु
चासामिति अर्धांगीकारेण समाधत्ते - सत्यमिति
अंशे विचारात् अर्थाभ्युपगमः अधिकाक्षेपस्य तत्रानुक्तत्वात् ।
अर्धानभ्युपगमश्च । नन्वस्तु तदुपर्यधिकाक्षेपः । अथापि तत्रैव
तदाक्षेपः तत्परिहारश्च कुतो न कृतः इति चेत् संगति विशेषेणाधिकरणान्तराणां
मध्ये प्राप्तत्वात् उत्तरपादक्रियमाण ब्रह्मविद्यांगप्रतिपादनप्रसंगसंपादनाय
च एतत्पादान्ते अंगाङ्गित्व चिन्तनमावश्यकमित्यभि प्रायाच्चाधिकाक्षेप
परिहारः कृत इत्यदोषः । पूर्वं प्रमिताधिकरणमध्ये गर्भाधिकरणत्वेन
देवताधिकरणादेः कल्पन वदत्रापि तन्निर्धारणाधिकरणगर्भत्वेनोत्तराधिकरणानां
प्रवृत्तिः । पश्चात्तु तन्निर्धारणाधिकरण शेषत्वमस्याधिकरणस्य
"इति कुतो न स्वीक्रियते' इत्याशंकापि अनेन निरस्ता"
अथ तन्निर्धारणानियमाधिकरणे उक्तमंश मनूद्य तद्विपरीत हेतुबाहुल्यं
प्रथमं प्रतिजानीते - तत्र हीत्यादिना । ननु उद्गीथवत्तदुपासनस्य
कर्माङ्गत्वं पृथक्फलश्रवण बलेन पूर्वमेव निराकृत मित्यत्र अंगत्वविरोधि
पृथक्फलसाधनत्व मादौ व्युदस्यति - न ह्यत्रेति । गो दोहनस्य स्ववाक्ये
एव पृथक्फलसाधनत्वं श्रुतम् । अतस्तत् अंगत्व विरोधि, अत्र च वाक्यान्तरे
एव फलसंबन्ध श्रवेणेन विलम्बित प्रतीतित्वात् फल बोधक वाक्यस्यार्थ
वादत्व मात्रमेव । अतस्तन्नाङ्गत्वविरोधि । अतः क्रत्वर्थत्व पुरुषार्थत्व
संशयविषयस्य यस्य स्वविधि वाक्ये न फल संबन्धः श्रुतः
किंतु वाक्यान्तरे तत्र फल श्रुतेरर्थ वादत्वमेव । दृष्टाचेयं रीतिः
पर्णतादौ । अतो नोद्गीथोपासनस्य पुरुषार्थत्व संभवः इति । यदेवविद्ययेति
फलसंबन्धस्य नांगत्वविरोधित्वमिति भावः । उद्गीथोपासनविधिवाक्ये
पलसंबन्धाभावमुपासनविधायकवाक्योदाहरणेन दृढयति - उद्गीथ मुपासीतेत्यादिना।
अत्रोपासनस्योद्गीथ संबन्धित्वमात्रमेव बोध्यते ।न तु फलसंबन्धः
इति भावः । फलसंबन्ध बोधकं वाक्यान्तरं प्रदर्शयति - यदेवेति। ननु
रात्रि सत्रन्यायेनात्रापि वाक्यान्तरस्थ वीर्य वत्तरत्वं फलं किमिति
न संबध्यते इत्यत्राह - स्ववाक्येनेवेति
प्रज्ञातः=निश्चितःइत्यर्थः । रात्रिसर्त्रंतु न कस्यचिदङ्गभूतमतो
वाक्यन्तरस्थमपि फलं तत्र संबध्यते । उद्गीथं तु कर्मांगभूतम् ।
अतः तत्संबन्धितया विधीयमानस्योपासनस्यापि क्रत्वंगत्वनिश्चयेन
न पृथक्फल संबन्धो युक्तः इति भावः । प्रयोगविधिः=अनुष्टापकत्व
दशापन्नविधिः । नतु ज्ञापकत्वदशापन्न विधिः । उपादीयन्ते इति श्रवणात् 
साक्षादुपासन विधायक स्ववाक्ये फलसंबन्धस्याभावात् उद्गीथादिसंबन्धेन
क्रत्वंगत्वसिध्याच्च पृथक्फलकत्वाभावेन नियमेनोद्गीथ वत् तदुपासनस्यापि
उपादेयत्वं सिद्धमिति यजेत स्वर्गकामः गोदोहनेन पशुकामस्य इतिवत्
अप्रतिबन्धकामः उद्गीथमुपासीत इति नश्रूयते
अंगेषु=क्रत्वं गेषु उद्गीथादिष्वाश्रिताना मुपासनानां आश्रयभूतोद्गीथवत्
क्रत्वर्थत्वेन क्रत्वंगत्वमिति सूत्रार्थः ।आश्रयिभावः आश्रयभावः
सहभावाश्रुतेः इति सिद्धान्तसूत्रस्वारस्यात् । तथा च उद्गीथाद्यंगेषु
यथा तदात्रय यज्ञादिना सहभावः । तथा उद्गीथोपासनेष्वपि तदाश्रय
उद्गीथादिना सहभावः इत्यर्थः ।।
<3.3.60>
उत्तरसूत्रार्थमाह - शिष्टिरित्यादिना । पूर्वत्रांगत्वविरोध्यभावः
विधिवाक्यस्थफलसंबन्धा भावादिपर्यालोचनया प्रतिपादितः । अत्र चांगत्वानु
कूल लिंगं प्रदर्श्यते । उद्गीथमुपासीत इति द्वितीयाश्रुत्या साक्षादेवोपासनस्योद्गीथांगत्वं
बोध्यते । उद्गीथश्च कर्मांगम् । अतः कर्मांगभूतोद्गीथद्वारा तदंगभूतमुपासनमपि
कर्मांगमेव भवितुमर्हतीति भावः । नन्वेवमेव गोदोहनस्याप्यङ्गत्वं
स्यादित्यत्र तद्वैषम्यं प्रदर्शयति गोदोहनेनेति । अधिकारान्तराश्रवणात्
= पशुकामस्येत्यधिकारान्तरं प्रधानकर्माधिकार विलक्षणं तत्र श्रूयते।
अत्र तु नास्ति
अतः उभयोर्वैषम्यमिति भावः ।उद्गीथांग भाव एवेति। उद्गीथमुपासीत
इत्यत्रोपासनस्योद्गीथांगत्वमेव विधेयमिति गम्यते इत्यर्थः ।।
<3.3.61>
अनन्तरसूत्रं व्याचष्टे - होतृषदनादिति । समाहारःसमाधानमित्यर्थः
उपात्तदुरुद्गीथ शब्दार्थमाह - दुरुद्गीथमिति ।वेदनहानाविति । अयं
भावः - य उद्गीथः - स प्रणवो यःप्रणवस्स उद्गीथः इत्यत्र उद्गात्रा
प्रयुज्यमानस्य उद्गीथावयवभूतप्रणवस्य होत्रा शंसनीयानामृचामन्ते
प्रयुज्यमानस्योंकारस्य च ऐक्यवेदनं उद्गत्रा होत्रा च कर्तव्यमिति
विहितम् । अनन्तरं चोद्गात्रोक्तवेदनाकरणे होतृष दनादिन्यादिना
दोषपरिहार प्रकारः उक्तः । वेदनमहीनमप्युद्गीथं होतृकतृकोद्गीथ
प्रणवैक्यज्ञानात् समादधाति=अदुष्टंकरोति इति श्रुत्यर्थः । ततश्चोद्गातुरुक्तैक्यज्ञाना
भावेऽपि अन्येन समाधानकथनं उद्गातुरुक्तवेदनस्यावश्यकर्तव्यत्वं गमयति
अवश्यकर्तव्यस्य हि अपचारे समाधानं वक्तव्यम् । अतः ओमित्येतदक्षर
मुद्गीथमुपासीत इति श्रुत्युक्तैक्य ज्ञानस्योपासनरूपस्य नियमेवोपादेयत्वसिद्धिरिति।
। सदनं - पदनम् । होतृ इति ऋकार पूर्वकत्वात् ।।
<3.3.62>
उपासनगुणस्येत्यादिना सूत्रस्थ गुणशब्दो विवृतः । प्रणवस्य गुणत्वेन
व्यपदेशः उपासनार्थत्वविवक्षयेति ध्येयम् । यद्वा - उपासन गुणः अंगं
यस्येति विग्रहः । शिष्टेश्चेत्यत्राहि उद्गीथाख्य प्रणवस्य उपासनांगकत्वं
स्थिरीकृतं पूर्वपक्षिणा । उपासनाश्रयस्य=उपासनविषयस्येत्यर्थः ।
तेनेयमित्यत्र तच्छब्दस्य सोपासनप्रणवार्थत्वमिति वक्ष्यमाणमुपजीव्य
सोपासनस्येत्युक्तम् । उपासनसमाहारः=उपासनानुवृत्तिः । ननु केवलप्रणवानुवृत्तिरेवात्र
किं न स्यादित्याह - तेनेति । नन्वस्तु सोपासनप्रणवस्य सर्वत्रं संचरणं,
अथापि प्रणवाख्योद्गीथोपासनस्य कथं नियमेवोपादेयत्वसिद्धिरित्यत्राह - अत इति ।
अयं भावः - यत्र प्रणवस्यानुवृत्तिः तत्र सोपासनस्यैवानुवृत्तिरिति
तेनेयमित्यादिना सिद्धम् । इत्थंचोद्गीथाख्यप्रणवानुवृत्तिस्थले
तदुपासनस्यापि नियमेनानुवृत्तेः तयोस्सहभावावश्यकत्वेन उपासनमन्तरा
उद्गीथस्य प्रणवस्य कुत्राप्यभावेन उद्गीथस्थले सर्वत्र तदुपासनमपि
नियमेन कर्तव्यमिति । आश्रावयति, शंसति, उद्गायतीत्यत्र स्थलत्रयेपि
उपासनविशिष्टस्य प्रणवस्य ओं इत्यस्यानुवृत्ति साधारण्यमिति । आश्रवयति - अध्वर्युः
आग्नीन्ध्रं प्रति ओं श्रावयेति प्रैषं करोति । "श्रावय' इत्यस्य
देवान्प्रति हविः प्रदानावसरं श्रावयेत्यर्थः
अथवा आश्रवं=प्रतिज्ञां कारयतीत्यर्थः । शंसति=शस्त्रं वक्ति ।
अत्रोपासनविशिष्टस्य त्रयीसंबन्धः उक्तः ।।
<3.3.63>
राद्धान्तमाह - इति प्राप्त इति । सूत्रे सहभावः=अङ्गभावः अङ्गत्वमित्यर्थःन
नन्वङ्गत्वाश्रवण मस्तु अनुष्ठाननियमःकिं न स्यादित्यत्राह - अंगभावेहीति 
सहभावनियमः=अनुष्ठानस्य नियमः । वीर्यवत्तरत्वफलकामनायां सत्या
मनुष्ठानस्यापि सिद्धान्तसिद्धत्वेन तन्नियमो नास्तीत्युक्तम् ।
तथा चगोदोहनवत् अंगत्वविरोधिपृथक्फलसाधनत्वेननांगत्वमिति भावः ।पूर्वपक्षेबहूनि
कारणानि दुर्शितानि ।सर्वपरिहारकमिदमेकमेव सूत्रम् । उपासनस्यांगत्वे
सिद्धेहि भवदुक्तहेतूनां त्वदभीटिसतसाधकत्वम् । श्रुत्यांगत्वमेव
न सिध्यति चेत् कथं पूर्वपक्षोदयः इति भावः
ननु गोदोहनवाक्ये अधिकारान्तरश्रवणात्पृथक्फलसाधनत्वं अत्रतु कथं
तादृशाधिकारान्तराश्रवणादिति शंका मनूद्य परिहरति - यद्यपीत्यादिनाअ
अधिकारान्तरं=फलान्तरसाधनत्वम् । नन्वस्तूद्गीथ विद्यायाः वीर्यवत्तरत्वरूप
फलं प्रति साधनत्वं तावता क्रत्वंगत्वं कुतो न संभवतीत्यत्राह - तेनेति
क्रतुफलविक्षण फलसाधनत्वेन गोदोहनस्येव न क्रत्वंगत्वसंभवः इति
भावः । असिद्धे च क्रत्वङ्गत्वे क्रत्वंगभूतोद्गीथ संबन्धितया तदुपासनस्य
नियमेन न क्रत्वनु प्रवेशो युक्तः इत्याशयेनाह - क्रतुफलादिति ।।
अयमत्राभिसन्धिः - फलसंबन्धस्य विधिवाक्ये श्रवणे पुरुषार्थत्वं वाक्यन्तरे
श्रवणे क्रत्वर्थत्वमिति न नियमः
परं तु फलतत्साधनत्वयोः द्वयोरपि विलम्बित प्रतीतिकत्वं क्रत्वर्थत्वे
प्रयोजकम् । तयोः अन्यतरस्य वा अविलम्बित प्रतीतिकत्वं पुरुषार्थत्वे
प्रयोजकम् । पर्णताविधिवाक्ये फलसंबन्धस्य वाक्यान्तर बोधितत्वेन,
फलस्य प्रतीतिः विलम्बिता, फलसाधत्वावगमकतृतीयाश्रुत्याभावेन फलसाधनत्व
प्रतीतिरपि विलम्बिता । अतः पर्णतायाः क्रत्वर्थत्वमेव । गोदोहनवाक्ये
स्ववाक्ये एव फलस्य श्रवणेन तत्प्रतीतिरविलम्बिता । गोदोहनस्य पात्रविशेषस्य
क्रियारूपत्वाभावेन फलनिष्पादकत्वासंभवात् अपां प्रणयनस्य द्वारतायाः
कल्पनीयत्वेन फलसाधनत्वप्रतीतिरेव विलम्बिता
तस्मादन्यतरप्रतीतेरविलम्बितत्वेन न फलश्रुतेरर्थवादत्वमिति क्रतुफलविलक्षण
फल साधनत्वेन गोदोहनस्य पुरुषार्थत्वमेव । एवमत्रापि वीर्यवत्तरत्वरूपफलस्य
वाक्यान्तरे श्रवणेन फलप्रतीतेर्विलम्बितत्वेपि "यदेव विद्ययेति'
तृतीयाश्रुत्यैव साक्षात् क्रियारूपस्योद्गीथोपासनस्य फलसाधनत्वप्रतीतेः
न फलसाधनत्वप्रतीतिर्विलम्बिता । अतोऽन्यतर प्रतीतेरविलम्बितत्व
साम्यात् न फलश्रुतेरर्थवादत्वमिति क्रतुफलविलक्षण फलसाधनस्यास्य
गोदोहनादि वत्पुरुषार्थत्वमेव । ननूद्गीथमुपासीत इत्युपासनविधायक
वाक्ये फलसंबन्धस्येव फलसाधनत्वस्याप्यप्रतीत्या "यदेव विद्यये'ति
वाक्यान्तरपर्यालोचनयैवोभय प्रतीतेरा वश्यकत्वे फलतत्साधनत्वयोः
द्वयोरपि विलम्बितप्रतीतिकत्वमेवेति वाच्यम्
पर्णतायाः क्रियारूपत्वाभावेन क्रत्वनुप्रवेशापेक्षावत् उपासनस्य
क्रियारूपत्वेन तदपेक्षाभावेन उद्गीथमुपासीत इत्यनेनैव फलविशेषसाधनत्व
प्रतीत्याभावेपि सामान्यतः फलसाधन मुद्गीथोपासनमिति निश्चयसंभवात् 
अत एव रात्रीरूपेयादित्यत्र रात्रि सत्रस्य क्रियारूपस्थ पृथक्फलसाधनत्वम् 
नहि तद्वाक्ये एव फलतत्साधनत्व प्रतीतिर्भवद्ीत्या सूपपादा ।
क्रियारूपत्वेन फलसाधनत्व संभवात् वाक्यान्तरे तृतीया श्रुत्यैव
तद्बोधनाच्च पर्णतापेक्षायाः महद्वैषम्यमिति ।।
अथ शिष्टेश्चेत्यत्र पूर्वपक्षयुक्तमर्थं व्युदस्यति - अत इति । अतः
पृथक्फलसाधनत्वनिर्णयेनांगत्वा संभवादित्यर्थः । अंगत्वविरोधात्
कर्मश्रुतेराश्रयमात्रावलम्बनेन चरितार्थत्वाच्च नांगत्वावगमकत्वमिति
भावः ।। ननूद्गीथोपासनस्य फलान्तरसाधनत्वे अधिकार्यन्तरेणाप्यनुष्टेयत्वं
स्यादित्यत्राहः=उद्गीथश्चेति। अयमाशयः फलसाधनत्वेनावगतस्य गोदोहनस्य
अपां प्रणयनं यथा संबन्धि, तद्वदत्रापि वीर्यवत्तरत्वरूप फलसाधनस्योपासनस्य
विषयतया उद्गीथः संबन्धीति द्वितीयाश्रुत्याऽवगतः उद्गीथश्च कर्मांगभूतः 
अतः क्रत्वधिकारिण एव फलान्तराभिलाषायां उद्गीथोपासने प्रवृत्तिरिति
नान्यधिकारिणाऽनुष्ठेयत्वापादनं युक्तम् । अन्यथा क्रत्वनधिकारिणोपि पशुकामनया
गोदोहनशास्त्रेपि प्रवृत्त्यापत्तिरिति । अतः नानुष्ठानं नापि फलमितिस
साधनभावो न श्रुतःइति । अनेन साधनत्वप्रतीतेर्विलम्बितत्व मुक्तम् 
फल प्रतीतेः विलम्बितत्वं फलस्य वाक्यान्तरस्थत्वादिति ष्टमिति
नोक्तम् । जुह्वाः प्रकृति द्रव्योपेक्षायाः सत्वेन पर्णतायाः जुह्वंगत्वं
युक्तम् । उद्गीथस्योपासनापेक्षायाः अभावेन नोद्गीथांगत्वमुपासनस्येत्यतोपि
नोद्गीथद्वारा उपासनस्य क्रत्वंगत्वमित्यपि बोध्यम् ।।
<3.3.64>
उत्तरसूत्रं तात्पर्यतो व्याचष्टे - दर्शयति चेति । रक्षणं ब्रुवती
श्रुतिः उपासनोपादानानियमं दर्शयतीत्यन्वयः । पूर्वत्र पूर्वपक्षियुक्तिनिराकरणम् 
अत्र लिंगप्रदर्शनमिति वैषम्य सूचनाय चशब्दोपादानम् ।एवंवित्
यद्यृक्तो रिष्येत् भूःस्वाहेति गार्हपत्ये जुहुयात् इत्याद्युक्त
दोषपरिहारप्रकारवित् ।ब्रह्मा ब्रह्माख्यऋत्विक् । यज्ञादीन् रक्षतीत्यर्थः।
अत्रोच्यमानं यज्ञादीनां रक्षणं क्रतुफलाप्रतिबन्धरूपम् ।अस्य च
रक्षणस्य उद्गातृकतृक उद्गीथवेदनमन्तरेणब्रह्माख्यऋत्विक्रर्तुकवेदनेवैव
सिद्ध्युक्तेः उद्गीथोपासनस्यानियतत्वं गम्यते इति भावः
प्रायिकत्वमवगम्यते इति । अयं भावः। यस्त्वधिकारी कर्मांगभूतोद्गीथे
वीर्यवत्तरत्वादि विद्या फलाभिलाषया प्रथमं संकल्प्य विद्यामारभ्य
यथावत् न विद्यांकरोति तदधिकारिणः होतृषदनादनुसमाहारः उच्यते ।
न तु कर्मांगभूतोद्गीथ कर्तुस्सर्वस्याप्यधिकारिणः ।तेनेयं त्रयीविद्या
वर्तते इत्यत्र तच्छब्देन सोपासन प्रणवपरामर्शेपि यस्य फलाभिलाषया
सोपासनप्रणव संकल्पः तस्मिन्नेव क्रतौ सोपासन प्रणवसहभावनियमः इत्यंगीकारान्नानुपपत्तिः 
यद्वा त्रयी विद्या इति सोपासन प्रणवस्य त्रय्या मनुगमकथनात्
केवलं स्तुति रेव । तदुक्तं - तारे सापासने
ऽस्तु स्तवनमनुगमात् तावता सातु नांगमिति । वस्तुतः केवल प्रणव
परामर्शकस्तच्छब्दः । नतु सोपासनप्रणव परामर्शकः उपासनस्यानियतत्व
बोधक युक्तेः । अतः नोपासनस्य प्रणवसहभाव नियमः । ततश्च नोद्गीथोपासनस्यकर्माङ्गत्वसिद्धिरिति
स्थितम् ।।
ननु यस्य पर्ण मयी जुहूर्भवति न स पायं श्लोकं शृणोति इति पर्णता
विषये वाक्यम् । यदेवविद्यया करोति तदेववीर्यवत्तरं इति उद्गीथविषये
वाक्यम् । वाक्यद्वयस्य वैलक्षण्यं तु नास्ति।विद्ययाक्रियमाणस्य
कर्मणः वीर्यवत्तरत्वमत्रोक्तम् ।पर्णवृक्षोपादानकजुह्वा होमकर्तुः
अपापश्लोकश्रवण मुक्तम् । अस्य पृथक्फलकत्वेन क्रत्वर्थत्वं विहाय
पुरुषार्थत्वोक्तौः तत्रापि तत्स्वीकारः उचितः अत्रपृथक्फलकत्वं
नेष्यते । अन्यथा वृक्षान्तरेणापि जुहूकरण संभवात् याग फलासिद्धेः
एवमत्रापि उपासनं विनापि उद्गीथानुष्ठानसंभवः । यागफलासंभवश्च
इति चेत् - मैवं - विद्यया करोति इति तृतीयाश्रुतिर्हिपृथक्फलसाधनत्वं
बोधयति । गोदोहनेन इतिवत् । न तथा पर्णतावाक्ये पृथक्फल साधनत्वावगमकं
प्रमाणमस्ति ।।
किंच वाचं ब्रह्मेत्युपासीत मनो ब्रह्मेत्युपासीत इतिवत् उद्गीथं
(प्राणदृष्ट्या) उपासीत इत्येव वाक्यम् । केवलं उपासने विषयसमर्पकम् 
अन्यत्र दृष्टिविधीनां पुत्रप्राप्ति - मृत्युज्य - परपरिभव - ऊर्ध्वाधोदेशकामेशत्वादिफलश्रवणवत्
अत्रापि वीर्यवत्तरत्वस्य फलत्वेनांगीकार एवोचितः । अन्यथा सर्वत्र
वाच्यार्थपरित्यागो महान् दोषश्चेति ।
अयमत्र निर्गलितार्थः - पूर्वपक्षे - गोदोहनन्यायः पर्णतान्यायः इति
न्यायद्व्यं पूर्वमीमांसायां शिक्षितमस्ति । गोदोहनन्यायाश्रयणे
पृथक्फलत्वमिति पुरुषार्थत्व मुद्गीथविद्यायाः । पर्णतान्यायाङगीकरणे
न पृथक्फलत्वमिति क्रत्वर्थत्वम् । गोदोहनन्यायस्तु नात्र संभवति 
तत्र स्ववाक्ये फलनिर्देशस्येवात्र स्ववाक्ये (उद्गीथमुपासीत)
फलनिर्देशोनास्ति । उद्गीथमुपासीत इति केवलं उद्गीथस्योपासनविषयत्वस्यैव
प्रतीयमानत्वात् "यदेव' इति वाक्यान्तरनिर्देशस्तु न साधकः । यस्यपर्णमयी
इति वाक्यान्तरे फलश्रवणस्य यथा न साधकत्वं
एवं गोदोहनवाक्ये "अपः प्रणयेत् इति विधिरस्ति । अत्रतु वीर्यवत्तरं
भवति इति वर्तमाननिर्देश एव । न स ......शृणोतिवत् । वीर्यवत्तरत्वफल
निर्देशोपि अपापश्लोक श्रावणवाक्यवत् केवलमर्थवाद एव । उद्गीथमुपासीत
इतिसाक्षादेवोपासनस्योद्गीथांगत्वमुक्तं द्वितीया श्रुत्या । पशुकामस्य
प्रणयेदिति विधिवाक्ये अधिकारान्तार श्रवणमस्ति ।अत्र तु न तथा 
अतोपि उद्गीथांगत्वमुपासनस्येष्टव्यम् । उद्गीथस्य वेदनहोनत्वे
दुरुद्गीथत्वम् । तेन फलासिद्धिरिति होतृसदनेनोपासनस्य अनुसमाहारोपि
विधीयते । अवश्यकर्तव्यस्यापचारे हि समाधानं वक्तव्यं
तस्मात् उपासनस्य यागे अवश्यकर्तव्यता प्रतीयते । "तेनेयं त्रयी"
इति सोपासनस्य प्रणवस्य स्थलत्रये साधारण्यमपि श्रूयते । अतोऽव्यभिचरित
क्रतुसंबन्धि जुहूमुखेन यथा पर्णतायाः क्रत्वंगत्वं तथैवाव्यभिचरितोद्गीथमुखेनोपासनस्यापि
क्रत्वंगत्वमिति ।।
सिद्धान्ते । स्ववाक्येऽश्रवणेपि पर्णतावाक्यापेक्षया वैषम्यसत्वात्
न क्रत्वर्थत्वम् । विद्यया करोति इति तृतीया निर्देशात् उपासनस्य
फलसाधनत्व प्रतीतेः पीतेन जलेन तृष्णा शाम्यति इति वर्तमाननिर्देशेपि
जलपानस्यतृष्णा शमन साधनत्व प्रतीतिवत् । ब्रह्मज्ञानेन सर्वं ज्ञातं
भवति इत्युक्तौ यथा च ब्रह्मज्ञानस्य सर्वज्ञातत्व साधनता ।आत्मनि
दृष्टे सर्वं दृष्टं भवति । पाथसिपीते तृष्णा शाम्यतीत्यादौ सप्तम्या
तदर्थ बोधनम् । एवं तृतीयया । प्रथमाश्रुतेः अंगता बोधकत्वं न स्वीक्रियते 
न च धनवान् सुखीत्यादावपि सुखसाधनत्वं धनस्य प्रतीयते इतिवाच्यंप्रबलधनवतामपि
सुखाद्य दर्शनात्व्याध्यादि पीडितानाम्
प्रबलजलपानेपिकेषांचित्पपासाशान्तिर्न दृष्टेति चेत् ।लोकव्यवहारस्यप्रायिकत्वेन
तदनुसारेण जन्यजनक भावाभावात् । नच आकोशोहवै नापरूपयोर्निवहिता
इति प्रथमाश्रुत्युपेतवाक्यमादाय कथं तस्य जगत्कारणत्वाक्षेपः इति
वाच्यम् । तत्राकाशशब्दस्य भूताकाशवाचकत्वमभ्युपगमनीयं अत एव दहराकारो
न परं ब्रह्म इत्येतदर्थमेव तद्विचारस्य प्रसक्तत्वात् । अपिच उद्गीथमुपासीत
इत्येतदनन्तरमेव यदेवविद्यया इति वाक्य सद्भाववत् यस्य पर्ण मयी
इति न श्रूयते । "उद्गीथमुपासीत" इति द्वितीया श्रुतिरपि उपासनस्य
नांगत्वावगमिका । उपासनस्य विषय मात्रसमर्पकत्वात्
ब्रह्मोपासीत इति द्वितीया श्रुतिः ब्रह्मणः उपासन विषयत्वमवगमयति 
नतु उपासनस्य ब्रह्मांगकत्वम् । अन्यथा ऽन्योपासनस्यासंभवप्रसंगात् 
न वा ब्रह्मणः उपासनांगकत्वम् । अन्यथा, यत्र यत्रोद्गीथप्रसक्तिः
तत्र तत्र तदाश्रयकोपासनस्यापादनमिव ब्रह्म प्रसक्तिस्थले सर्वत्र तदाश्रयोपासन
स्यापादनप्रसंगात् । ब्रह्मणि शरणागतिकर्तृणामपि उपासनावश्यंभावापत्तेः ।
उद्गीथे आदित्यदृष्टिरत्र विधीयते । दृष्टिविधेः फलान्तर समर्पकत्वनियमात्
वीर्यवत्तरत्वादिफलकामनया विद्यारम्भं विरचय्य यथावत्तस्याकरणे होतृषदनात्
तस्यानुपसंहारः इति सोपि न बाधकावहः"
"तेनेवं त्रयी इति न सोपासनस्य प्रणवस्य प्रस्तावः केवलं प्रणवस्यैव
त्रिष्वपि वेदेषु तस्यानुवृत्तत्वं नांगताबोधकम् केवलस्तुतिरूपत्वात्
इत्यवधेयम् ।। समाप्तं यथाश्रयभावाधिकरणम् ।।
