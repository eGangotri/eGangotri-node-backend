                     ।। अथ तृतीयाध्यायस्य प्रथमः पादः।।  
 <3.1.1>
देहाद्देहान्तरप्राप्तौ आत्मा गच्छति सूक्ष्मकैः।  भूतैरेव परिष्वक्तः प्रश्नप्रत्युक्ति       	                                                           दर्शनात्।।
 त्र्यात्मकत्वात्तु भूतानां त्रिवित्करणतस्तथा।आधिक्याद्व्यपदेशः स्यात् नाम्भसा याति                                                                                  केवलम्।।
 इन्द्रियाणां तेन गतेः तदाधारतया तनोः।  भूतसूक्ष्मशरीरेण गच्छतीति च गम्यते।।
 अग्न्यादिषु गतिश्रुत्या जीवेन गमनं कथम्। तेषामिति नवक्तव्यं अभिमानिपरा हि सा।।
 प्रथमेऽश्रवणाद्धोमे ह्यपां तन्नेति चेन्नहि।  ते श्रद्धां जुह्वतीत्यत्र ह्याप एवोपपत्तितः।।
 अश्रुतत्वाच्च जीवस्य परिष्वङ्गः कथं च तैः। इति चेन्नात्र यज्ञादिकारिणां गमनश्रुतेः।।
 तं देवा(:)भक्षयन्तीति भक्षणं गौणमेवहि। अनात्मवित्वात्तेषां तु पशुतुल्यत्वकीरितनात्।।
<3.1.2> 
 कृतकर्मात्यते जीवः भुक्ताच्छिष्टेन कर्मणा।  यथागतं चान्यथा चाप्यवरोहति शब्दतः।।
 आचारवाचिचरणश्रुत्या कर्म न चेति चेत्।  कर्मोपलक्षणार्थेति कार्ष्णाजिनिरिहाब्रवीत्।।
 आचारस्य त्वकर्मकत्वे वैयर्थ्यमितिचेन्नहि।  आचाराणामपेक्ष्यत्वात् कर्मणेति तु मन्यते।।
 श्रुतौ चरणशब्देन पुण्यपापे च कर्मणी।  उच्यते चेति साक्षाद्धि  बादरिर्मनुते मुनिः।।
<3.1.3> 
 गच्छन्ति ते सर्व इति श्रुत्याऽनिष्टादिकारिणाम्।  अपि चान्द्रमसप्राप्तिः भवतीति विशङ्कते।।
 चन्द्रारोहावरोहो तु यातनां यम शासने।  अनुभूयैवेतरेषां इति तद्गति दर्शनात्।।
 सर्वे चैव वशं यान्ति यमस्य भगवन्किल।  इति स्मृत्या च तेषां तु यमवश्यत्वशंसनात्।।
 सप्त चैषां रौरवादि लोका(:) इति च गम्यते।  यातनां त्वनुभूयाथो तत्रापि गतिरुच्ते।।
 यमस्य शासनादेव पापिनां यातना भवेत्।  तत्रापि तत्स्मृतिरेव विरोधो नैव विद्यते।।
 अनिष्टादिकृतां नैव  पितृयाण पथाद्गतिः।  विद्यायास्सुकृतस्यापि फलं मार्गद्वयं स्मृतम्।।
 तृतीयस्थानवाच्यानां पापिनां नैव विद्यते।  पञ्चमाहुत्यपेक्षा न द्रौपद्यादिषु दृश्यते।। 
 पञ्चमाहुत्यभावेन जायस्वेति च दर्शनात्।  उद्भिज्जस्वेदजानां तु देहोत्पत्तिसितथा भवेत्।। 
 उद्भिज्जमिति शब्देन स्वेदजस्यापि संग्रहः।  श्रुत्युक्तेन तृतीयेन ह्याण्डजाज्जीवजात्परम्।।
<3.1.4>
 अवरोहेऽस्य जीवस्य तत्तत्सादृश्यमात्रतः। वियद्भावादि वचनं न भोगायेति निश्चयात्।।
<3.1.5>
 व्रीह्यादि भावे जीवस्य चिरनिर्गमन श्रुतेः।  अन्यत्र त्वचिरेणैव ह्यागच्छति च चेतनः।।
<3.1.6>
 अन्याधिष्टितव्रीह्यादौ सम्बन्धः पूर्ववत्तदा।  अनुभाव्यान्तराभावात् मध्ये चाप्यवरोहतः।।
 पश्वादि हिंसया स्वर्गं  प्राप्तानां शिष्टकर्म च।  अशुद्धमिति भोगश्चेत् न तत्, शुद्धमिति श्रुतेः।।
 रेतस्सॢञ्चति तद्भूयो भवतीति श्रुतेरिह।  रेतस्सिचा यथा योगो व्रीह्यादिषु तथा भवेत्।। 
 योनिप्राप्तेस्तु पश्चाद्धि शरीरं प्राप्यते पुनः।  कर्मणामुपभोगाय तत्र तत्र च योनिषु।।   
         ।। इति ब्रह्मसूत्रार्थपद्यमालिकायां तृतीयाध्यायस्य प्रथमः पादः।।