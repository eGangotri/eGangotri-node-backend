                  ।। अथ प्रथमाध्यायस्य चतुर्थः पादः।। 
<1.4.1>
 प्रधानमप्याहुरेके कारणं त्विति चेन्न हि।  रथरूपेण विन्यस्ता तनुर्ह्यव्यक्तमुच्यते।।
 शरीरावस्थमव्यक्तं प्रवृत्यर्हं तदेव हि।  तस्मादव्यक्तशब्देन न प्रधानमिहोच्यते।।
 परमात्माधीनतया रथत्वादिनिरूपणम्।  स्यात् प्रयोजमवत् सर्वं नाव्यक्तमिह तान्त्रिकम्।।
 ज्ञेयत्वन ह्यवचनान्न प्रधानमिहोच्यते।  व्यक्ताव्यक्तज्ञविज्ञानादिति तेषां मतं यतः।। 
 अशब्दमश्पर्शमिति ज्ञेयं तद्वदति श्रुतिः।  इति चेन्न प्रकरणात् परमात्मा हि कथ्यते।।
 उपासनमुपास्यं च ध्यातारं चात्र पृच्छते।  उपदेशत्रयाणां तन्न प्रधानमिहोच्यते।।
 महत्तत्वाग्रहो यद्वदात्मशब्दविशेषणात्।  प्रधानस्याप्यग्रहस्तु परत्वादात्मनस्तथा।।
<1.4.2>
 इदं तच्छिर इत्येवं चमसस्य शिरस्त्ववत्।  अजाया अविशेषाच्च न परोक्ता त्वजा हि सा।।
 ब्रह्मकारणिका सा तु ज्योतिषाऽधिष्टितां ह्यजाम्।  अणोरणीयानित्यत्र तैत्तरीया अधीयते।।
 यथा स्थितस्यैकतया मधुत्वं कार्यता रवेः।  अजाया अपि सृष्ट्यादि वचनाच्च तथा भवेत्।।
<1.4.3>
 पञ्च पञ्च जना यस्मिन् इति संथ्याग्रहेऽपि च। नानाभावातिरेकाभ्यां सांख्योक्त प्रक्रिया न हि।।
 प्राणादयः पञ्चजना इनाद्रियाणीति निश्चिताः।  प्राणस्य प्राणमित्येवं वाक्यशेषो हि दृश्यते।।
 केषांचिदन्नस्येत्यादेः पाठाभावेऽपि शाखिनाम्। ज्योतिषामिति शब्देन बोध्यन्तामिन्द्रियाणि तु।।
<1.4.4>
 आकाशादौ कारणत्वं सर्वज्ञस्योदितं पुरा।  असद्वा इदमित्यत्राप्यस्योक्तेर्ब्रह्म कारणम्।।
 असद्वा इदमित्यादौ सर्वज्ञं सर्वकारणम्।  समाकृष्य ब्रवीतीति ब्रह्मैवात्रापि कारणम्।।
<1.4.5>
 यस्य वैतत्कर्म चेति श्रुतं कर्म जगद्भवेत्।  पुण्यादिवशगो जीवः कथ्यते नात्र हि श्रुतौ।।
 जीवलिङ्दात्प्राणलिङ्गात् कारणं ब्रह्म नो भवेत्। इतिचेत्-त्रिविधोपास्तिसिध्यर्थमिति वर्णितम्।।
 अस्मिन् जीवपरामर्शो जीवादन्यत्व सिद्धये।  इत्याह जैमिनिः प्रश्न व्याख्यानाभ्यां श्रुतिस्तथा।।
<1.4.6>
 मैत्रेयी ब्रह्मणस्थानां वाक्यानामन्वयात् तदा।  द्रष्टव्य आत्मा कथितः परमात्मा न तान्त्रिकः।।
 प्रतिज्ञायास्तु सिद्ध्यर्थं जीवबोधक शब्दतः।  ब्रह्माभिधानं तल्लिङ्गमाश्मरथ्य मुनेर्मतम्।।
 जीववाचा परस्योक्तिरुत्क्रमिष्यत एव हि।  ब्रह्मसाम्यात्पतितः औडुलोमेरिदं मतम्।।
 अवस्थितेरात्मनि च ब्रह्मणो जीववाचकैः।  अभिधानं युक्तमिति काशकृत्स्न मुनेर्मतम्।।
<1.4.7>
 उपादानं च तद्ब्रह्म प्रतिज्ञासिद्धये तथा।  सुवर्णकटकादीनां दृष्टान्तानामबाधतः।।
 बहु स्यामिति सङ्कल्प श्रुत्याब्रह्मैव कारणम्।  उपादानं निमित्तं च जगतोऽस्येति निश्चितम्।।
 उपादानं निमित्तं च भवेद्ब्रह्म जगत्प्रति।  साक्षात् ब्रह्म वनं ब्रह्म वृक्ष इत्यप्युदीरणात्।।
 बहुत्वकरणात् स्वस्य कर्तृत्वं कर्मता च हि।  अतो ब्रह्म निमित्तञ्चोपादानञ्चेति कथ्यते।।
 सूक्ष्माचेतनचिद्वस्तु शरीरस्य शरीरतः।  ब्रह्मणो बहुधाह्यत्र परिणामो न तत् क्षतिः।।
 यद्भूतयोनिमित्यादिश्रुत्या सर्व जगत् प्रति।  उपादानमिति ब्रह्म गीयते चेति निश्चितम्।।
<1.4.8> 
 न्यायेन चैतदन्तेन सर्वे कारणवादिनः।  वेदान्ताः परमब्रह्म बोधका इति निश्चितम्।।         
          ।। इति ब्रह्मसूत्रार्थपद्यमालिकायां प्रथमाध्यायस्य चतुर्थः पादः।।
   ।। इति श्रीमद्वेदमार्गेत्यादिबिरुदावलीमेदुराणां श्रीमदहोबिल मठे दिव्यास्थाने   	                                  चतुरधिकचत्वारिंशत्संख्यासंख्यातपट्टाभिषेकपरिमण्डितानां  श्रीवण्शठकोप श्रीवेदान्त
   देशिक यतीन्द्र महादेशिकानां कृतिषु ब्रह्मसूत्रार्थपद्यमालिकायां प्रथमाध्यायः।।