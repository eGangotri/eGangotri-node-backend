                          श्रीः 
* 1.2.1.
1.इह खलु भगवता भाष्यकारेण ' अथातो ब्रह्मजिज्ञासा ' इत्यारभ्य पूर्वोक्तानामेकादशानामधिकरणानां  परस्परमर्थविभागः संगतिविशेषोऽपि  व्यक्तमभ्यधायि। ' तत्रास्पष्ट' इत्याद्युपक्रमेण चतुर्णामपि पादानां संगतिरपि प्रत्यपादि। तद्भाष्य एव विस्तरेण द्रष्टव्यम्। इदानीं भाष्यकाराभिप्रायस्थं संगतिद्वयमप्याचष्टे। द्वौ खल्वत्र प्रथमाध्याये विवक्षितौ परमपुरुषायोगव्यवच्छेदः प्रथमपादे तदन्ययोदव्यवच्छेदस्त्रिपाद्यमिति। अत्रायोदव्यवच्छेदप्रधानः प्रथमपादः अन्ययोगव्यवच्छेदप्रधाना त्रिपादीति विभागविशेषः। तेनोभयत्राप्युभयमस्तीति न संङ्करदोषशङ्कावकाशः। तदिदमाह-- अत्रायोगेति। अयमर्थः--- अयोगान्ययोगव्यपनयनयैर्व्यपनयन प्रधानैः प्रथमपादत्रिपादीविभागारूढैरधिकरणैर्मृदूपक्रमकठिनपरैराद्येऽध्याये ब्रह्म प्रतिपाद्यम्, अत्र प्राय  इति वचनं भूयस्त्वप्रकाशनेन संङ्करदोषनिराकरणार्थम्, ब्रह्मायोगव्यवच्छेदभूयस्त्वं प्रथमपादे, तदन्ययोगव्यवच्छेदभूयस्त्वं त्रिपाद्यमिति। तथायमपि विभागः पर इत्याह -- कृत्स्नेति।  कृत्स्न वेदान्ताक्षेपपरिहारः  प्रथमपादे। उपक्रमदशायामेकदेशवाक्याक्षेपपूर्वककृत्स्नवेदान्ताक्षेपकलहसमुन्मूलनाय प्रवृत्ता त्रिपादीति। अयमर्थः --- वेदान्ताः परं ब्रह्म प्रतिपादयन्तु नाम, इदं तु वाक्यमन्यदेव किञ्चित् प्रतिपादयतीति कलहपूर्वकं क्रमेण कृत्स्नमपि वाक्यं न प्रतिपादयतीति वदन्तं प्रतिक्षिपतीति पादत्रिपादीविभागः। अत्र शब्दार्थः सुव्यक्तः।। 
	2. एवं संगतिमुक्त्वा भाष्यतद्व्याख्यानोक्तामपि संगतिं विशदं प्रकाशयन् अस्पष्टतरत्वादिकल्पने निदानं कर्मकाण्डतृतीयाध्यायोक्तश्रुत्यादितारतम्यमित्याह-- अस्पष्चस्पष्टेति।  आद्यपादस्यास्पष्टतरजीवादिलिङ्दवाक्यविषयत्वं भाष्याभिप्रायज्ञैर्व्याख्यातृभिरुक्तमित्याह--अत्यन्तेति। ननु वाक्यानां वैषम्यं भवद्भिरुच्यते तच्च न वाक्यस्वरूपस्थम्, अदर्शनात्, नापि वाच्यस्थम्, तत एव, इत्याशसङ्क्य तत्प्रतिपादनप्रकारस्थमित्याह--तत्रेति। श्रुतिलिङ्गादिभिः षड्भिःः प्रमाणैः संभावितमेव हि वाक्यमस्पष्टत्वादिकं प्रकाशयति। तेषां च श्रुतिलिङ्गादीनां तारतम्यं पूर्वकाण्ड एव परिकल्पितम्। असूत्रयच्च भगवाञ्जैमिनिः ' श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात् ' इति। तेन झटिति प्रत्यायकानि वाक्यानि स्पष्टतराणि, ततोऽन्यानि स्पष्टानि, ततोऽन्यान्यस्पष्टानि, ततोऽन्यान्यस्पष्टतराणि, इति वाक्येषु  विभागः। एवमर्थेऽपि विभागो द्रष्टव्यः।।
	3. अत्र  शिष्यानां विशेषेण स्पष्टतरत्वादिप्रतिपत्त्यर्थं प्रकारभेदेनापि पूर्वपक्षहेतूनां विभागमाह-- पूर्वत्रेति। असिद्धरूपैः -- स्वरूपेणालिद्धैः, केवलं वादिपरिकल्पितैर्हेतुभिः पूर्वपक्षोत्थानम्। द्वितीयपादे प्रत्यवस्थानप्रकारमाह--सिद्धैरिति। स्वरूपतः सिद्धैर्व्यभिचारिभिः कयापि तु कुसृत्या विशेषणेन नियमितैर्हेतुभिः पूर्वपक्षोत्थानम्। तृतीये तु स्पष्टासाधारणत्वैः स्वपक्षस्यैव प्रसाधकैरुत्थानमित्याह--स्पष्टेति।  चतुर्थे पुनः परसिद्धान्तानुवादप्रायैरुत्थानमित्याह-- परमतेति। अत्राधिकरणानामन्योन्यसङ्गकरव्यावृत्त्यर्थं मतान्तरव्यावृत्त्यर्थँ चाधिकरणसंख्यामाह-- इतीति। प्रतिपादमधिकरणसंख्याविभागं पूर्वमेवोक्तं स्मारयति -- प्रतिचरणेति।।
	4.पादादिसंगतीनां स्पष्टमेवोक्तत्वादधिकरणसंगतिरवशिष्यते। तामप्याह-- यस्येति।  अत्र द्वयी संगतिः -- अर्थैक्यादेका, प्रतिपादकन्यायानुसारादपरा। तथाहि इन्द्रप्राणाधिकरणे ' प्राणोऽस्मि प्रज्ञात्मा तं मामायुरमृत मित्युस्स्व 'इति स एव हिततमोपास्तिकर्मतया  प्रख्याप्यते। अस्यां च शाण्डिल्यविद्यायां  ' मनोमयः प्राणशरीरो भारूपः ' इति तदेव प्रतिसंधीयते। प्राणशरीरस्तु जीव एवेति पूर्वन्यायाक्षेपेण संगतिः। संगत्यन्तरमप्याह-- पूर्वेति।पूर्वं हि परमात्मप्रतिपादनानुकूलमहावाक्यात् जीवप्रतिपादनानुकूलमुपक्रमवाक्यं निराचष्ट तर्हि तेनैव न्यायेन   जीवप्रतिपादनानुकूलमहावाक्यात् परमात्मप्रतिपादनानुकूलमुपक्रमवाक्यं निराक्रियतामिति प्रतिबन्दीप्रयोगः। एवं पूर्वपक्षिते सति वैषम्यं दर्शयति -- प्रक्रमेति।तत्रोपक्रममाहावाक्ययो र्विरोधाद्युक्तो महावाक्येनोपक्रमोपरोधः। इह पुनः प्रक्रमोक्तमर्थमुपबृंहयति महावाक्यम्। तेन कस्य विरोधः केन वा निरास इति निरूपयतु भवान्। अयमर्थः -- शाण्डिल्यविद्या खलूपक्रममारभ्योपसंहारपर्यन्तं ब्रह्म कारणत्वा  -नुकूला, तेन तया विद्यया परमपुरुष एव जगत्कारणमिति निश्चीयत इति। अत्रेयमपि काचित् संगतिः स्फुरति-- पूर्वाधिकरणे हिततमोपास्तिकर्मत्वेन हेतुना 
परमपुरुष एवेन्द्रशब्दवाच्य इति निर्धारितम्।  तदेतद्धिततमोपास्तिकर्मत्वमस्मिन्नधिकरणए ' यथा क्रतुरस्मिन्लोके पुरुषो भवति'  इत्युक्तन्यायेन विव्रियत इति। अयमेव हि तत्क्रतुन्यायः -- यद्गुणविशिष्टं परमात्मानमुपास्ते तद्गुणविशिष्टमेव परमात्मानं स्वयमपि तद्भोगसाम्येन भुङ्क्त इति। तथाचेदृग्विधोपभोगसाधनात् परमपुरुषोपासनादन्यः को वा हिततम इति भावः। इत्थमपि संगतिर्वक्तुं शक्यते-- पूर्वं ह्यधिकरणप्रयोजनकथनावस्थायां केचिद् व्युत्पादनीया  इति पूर्वकाण्डानुक्ताः शारीरके व्युत्पादनीया इत्युक्तम्। अत्र पूर्वाधिकरणे विशेषणवाचिशब्दस्य विशेष्यपर्यन्ताभिधानोपपादनार्थमुपासात्रै -- विद्यादित्यपूर्वन्यायविशेषः प्रतिपादितः। इह पुनरत्यन्तापूर्वस्तत्क्रतुन्यायो व्युत्पाद्यत इति वेदान्तो
-पयुक्तापूर्वन्यायविनियोगस्तत्र चात्रच व्युत्पाद्यत इति। अत्र पूर्वोत्तरपेटिकयोः संगतिर्वक्तव्या। सा चात्रैव भविष्यति। उपासकशरीरबहिर्भूतज्योतिरिन्द्रप्राणवैशिष्ट्येनोपासनचिन्ता पूर्वत्र।  इह पुनरेकपेटिकात्वेन कल्पितेषु त्रिष्वधिकरणेष्वल्पस्वरूपतयावस्थितोपासकशरीरान्तर्गतहृदयगुहाक्षिवासी परमात्मा चिन्त्यत इति। तदर्थविचारस्तु -- ' सर्वं खल्विदं ब्रह्म' इति शाण्डिल्यविद्यायामुपदिष्टं ब्रह्म किं जीव उत वेदान्तप्रसिद्धः परमपुरुष इति। तदर्थं चिन्त्यते -- महावाक्यानुसारेणोपक्रमो नेतव्य इति पूर्वाधिकरणोक्तन्यायविशेषोऽत्र जीवपरत्वकल्पनायामुपयुज्यते नेति। पुनश्चिन्त्यते -- अत्र महावाक्यस्य जीवपरत्वमस्ति नेति। ततोऽपि विचार्यते -- एतस्मिन् महावाक्ये जीवपरत्वानुरूपहेतवो विद्यन्ते नेति।  पुनश्चिन्त्यते -- तद््बाधकाः परमपुरुशत्वसाधनसमर्था हेतवो न सन्ति यदि वा सन्तीत्यादि।।
	5. इह  खलु भाष्ये वाक्यभेदमङ्गीकृत्य शाण्डिल्यविद्यायां योजना पूर्वमभिहिता। तस्यां योजनाया पूर्वस्मिन् खण्डे पूर्वपक्षिणाऽपि ब्रह्मसद्भावोऽङ्गीकृतः। उत्तरस्मिन् खण्डे ब्रह्मासद्भावाभिधानेनोत्थितस्य पूर्वपक्षिणस्तत्रापि ब्रह्मसद्भावः प्रसाध्यत इत्यधिकरणक्लृप्तिः। योजनान्तरमप्यभिहितम् -- ' सर्वं खल्विदं ब्रह्म' 
इत्यारभ्य तस्यामेव शाण्डिल्यविद्यायां समाप्तिपर्यन्तं सर्वत्रापि ब्रह्म न विद्यत इति पूर्वपक्षः। सर्वत्रास्तीति सिद्धान्तः। पूर्वत्र वाक्यभेदमङ्गीकृत्याधिकरणनिर्वाहः। स पुनरन्यायमूलः '  संभवत्येकवाक्यत्वे वाक्यभेदस्तु नेष्यते ' इति न्यायविरोधात्। अपि च ' स क्रतुं कुर्वीत ' इत्युपासनविधिर्मनोमयत्वादिगुणविधिर्नपुनः स्वरूपविधिरिति  संभाव्यते विहितस्य विधानायोगात् ' शान्त उपासीत' इति महावाक्यएवोपासनस्य विहितत्वाच्च। ' स क्रतुं कुर्वीत '  इति गुणविध्यर्थमनुवादतयोपपत्तेः। अत्रार्धाङ्गीकारे सत्यमिति। इयं चिन्ता तस्या मर्यादाया  उदाहृतिर्दृष्टान्त इत्यर्थः। अत्रायं विशेषः प्रतिभाव्यः-- एकस्यामुपनिषदि ब्रह्माङ्गीकृत्योपनिषदन्तरे ब्रह्म नास्तीति विवादः प्रायशः प्रवर्तते। अत्र पुनरेकस्मिन्नेवोपनिषद्वाक्ये पूर्वखण्डे ब्रह्मास्ति,  उत्तरकाण्डे ब्रह्म नास्तीति विवादः। अथापि जघन्योऽयं पक्षः किमर्थँ परगृह्यत इत्यत्राह-- परेति। परवादिपरिकल्पितत्वादस्माभिर्पयनूद्यते। नपुनः सिद्धान्ततया  स्वीक्रियत इति। अयमर्थः सूक्ष्मत्वात्सावधानैरेव शिष्यैरवबोध्य इत्याह-- बोध्येति।।
	6. अस्मिन्नधिकरणे पूर्वपक्षसिद्धान्तयुक्तिद्वयं पूर्वोत्तरार्धाभ्यां सङ्गृह्य दर्शयति--सर्वत्वमिति। अयमर्थः- 'सर्वं खल्विदं ब्रह्म' इति सर्वसामानाधिकरण्यं जीवे न घटत इति भवन्तो वदन्ति तत्तु घटत एव देवतिर्यङ्मनुष्यस्थावररूपेण जननवति जीवे तत्तच्छरीरसामानाधिकरण्येन निर्देशस्याविरोधात्, तथा हृदयान्तरवस्थितत्वेनाल्पस्थान इत्यल्पमानोऽणीयानितिचात्र प्रतिपाद्यार्थः श्रूयते, तच्च जीवत्वेव प्रसाधयति, किं च सुखदुःखभागी देहे जीव एव वर्तते अतो जीवादन्यः परमपुरुषोऽत्र नास्तीति। परिहरति-नेति। हेतुमाह-तज्जत्वादेरिति। 'सर्वं खल्विदं ब्रह्म'इत्यनन्तरमेव तज्जत्वात्तल्लत्वात्तदन्त्वादिति हेतुत्रयमनूद्यते, स तु परमपुरुषधर्म एव 'यतो वा इमानि भूतानि' इत्यादिवाक्ये तस्यैव प्रसिद्धत्वात्। विविधगुणभिदादर्शनात्- 'मनोमयः प्राणशरीरो भारूपः सत्यकामः सत्यसंकल्पः' इत्यादिना ब्रह्मासाधारणगुणविशेषदर्शनात्। सर्वतादेः स्वारस्यादपि- 'सर्वं खल्विदं ब्रह्म' इति चेतनाचेतनविभागाभावेनाविशेषेण सर्वेषामपि ब्रह्मतादात्म्यमुच्यते। तत्तु जीवे न संभवति; एकस्य चेतनस्य चेतनान्तरं प्रति शरीरत्वाभावात्। परमात्मनि तत् संभवत्येव 'यस्यात्मा शरीरम्, यस्य पृथिवी शरीरम्' इति सर्वशरीरत्वश्रवणात्। तर्हि 'अणीयान्' इत्यगुणत्वकथनं कथमिवोच्यत इत्यत्राह-अणुत्वमिति। उपधिकृतम्-अवच्छेदकस्थानकृतमित्यर्थः। न केवलमल्पत्वकथनम्। 'ज्यायानेष पृथिव्याः' इत्यादिना ज्यायस्त्वमप्युच्यते। तेन ज्यायसि ब्रह्मण्युपाधिकृतमल्पत्वमुपासार्थमेव। तदिदमाह सूत्रकारः- 'निचाय्यत्वात्' इति। 
ध्येयत्वादित्यर्थः।।
।।इति सर्वत्रप्रसिद्धाधिकरणम्।।
	*1.2.2.
	7. अत्राधिकरणसंगतिर्भाष्य एव सुव्यक्तमुच्यते 'संभोगप्राप्तिरिति चेन्न वैशेष्यात्' इत्यत्र। भगवतः सर्वान्तर्यामित्वेनावस्थितस्यापि भोक्तृत्वं नास्तीत्युक्तम्। तर्हि 'यस्य ब्रह्म च क्षत्रं च' इत्यत्र भोक्तॄत्वेन प्रतिपन्नः परमपुरुषो न स्यादिति पूर्वपक्षोत्थानेन संगतिः। अपि च पूर्वाधिकरणे हृदयरूपाल्पस्थानवर्तित्वेन परमपुरुषश्चिन्त्य उक्तः, अत्र 'गुहां प्रविष्टौ' इति हृदयगुहान्तर्वर्ती परमपुरुष एव चिन्त्यतयोच्यत इति भावः। कठवल्ल्यां भोक्तॄत्वेनोपदिष्टः किं जीवः, उत परमात्मा। तदर्थं विचार्यते-अत्रौदनोपसेचनसूचितमत्तृत्वं किं कर्माधीनभक्षणमुतसर्वसंहर्तृत्वमात्रेण। तदर्थमपि विचार्यते- किमस्मिन् प्रकरणे विश्वजगत्संहर्तृत्वरूपपरमपुरुषत्वनियामकानि श्रुतिलिङ्गादीनि न विद्यन्ते उत विद्यन्ते इति। अत्रायं पूर्वपक्षी मन्यते- लोके खल्वोदनादेरत्ता भवभृज्जीव एवेति कठश्रुतौ 'यस्य ब्रह्म च क्षत्रं च' इत्युक्तोऽत्ता स एव स्यादिति। तत् प्रतिक्षिपति- न स्यादिति। हेतुमाह-मृत्यूपसिक्तेति। अत्र हि साक्षादत्ता नोच्यते। अपि तु मूत्यूपसिक्तजङ्गमाजङ्गमसंहारक एव। तेन परमात्मैवात्ता। किंचैतस्मिन् प्रकरणे जीवव्यावर्तनं सुस्पष्टं विदितम्। ननु यदि परमात्मनो भोक्तॄत्वं नास्ति कथं 'ऋतं पिबन्तौ' इति जीवपरमात्मनोर्द्वयोरपि भोक्तॄत्वमुच्यत इत्याशङ्क्य परिहरि-प्रेर्यत्वेति।प्रेर्यत्वप्रेरकत्वप्रतिनियतरसा-जीवो हि परमात्मप्रेर्यः कर्मफलं भुङ्के तेन जीवो रसिकः, परमात्मा तु जीवस्य प्रेरकत्वेन व्यपदिश्यत इत्यर्थः।।
	8. ननु ' द्वा सुपर्णा ' इत्यस्य वाक्यस्य व्याख्यानरूपायां पैङ्गिश्रुतौ ' तयोरन्यः पिप्पलं  स्वाद्वत्तीति सत्त्वम्' इति पूर्वांशस्यान्तःकरणपरत्वम्, ' अनश्नन्नन्यो अभिचाकशीतीति ज्ञः' इत्युत्तरांशस्य जीवपरत्वं चोक्तम्, तावेतौ सत्त्वक्षेत्रज्ञाविति तत्रैव निर्णीतम्, तत्कथं द्वासुपर्णादिवाक्ये जीवपरमात्मपरत्वमुच्यत इत्याशङ्कते -- सत्त्वमिति। निराकरोति -- मैवमिति। विवृणोति -- जन्ताविति। सत्त्वशब्दसामर्थ्यात् खलु भवताऽन्तकरणपरत्वमुच्यते, स तु सत्त्वशब्दो जीवेऽपि प्रयुज्यते ' सत्त्वमस्त्री तु जन्तुषु ' इति, अतोऽयं सत्त्वशब्दो जीवपर इत्यर्थः। 'अनश्नन्नन्यो अभिचाकशीति'  इति जीव एवोच्यत इति च भवतोक्तं, तदपि च न घटते कर्म भुग्जीवो ह्यनशनन्निति नैव वक्तुं शक्यतइत्याह-- कर्मभुगिति। अथापि प्रश्नोपक्रमे किंचिदानुकूल्यमस्तीत्याशङ्क्याह-- तदिति।  महावाक्ययस्यायमर्थ इति निर्णये सति उपक्रमे तद्विपरीतं यदि किञ्चित्प्रतिपन्नं तदभिप्रायविशेषण महावाक्यानुकूलतया समाधेयमित्यर्थः। तर्हि सर्वमिदं भवदीयभाष्यकारैः किमर्थँ नोक्तमित्याशङ्क्याह-- इदमपि चेति। प्रधानवाक्यार्थकथने पूर्वापरवाक्यादिभिरवधेयमर्थजातं स्वयमेव कथितं भवतीत्यर्थः। अयमाशयः--'द्वा सुपर्णा'   इत्यत्र वाक्ये
'समाने वृक्षे पुरुषो निमग्नो नीशया शोचति मह्यमानः।जुष्टं यदा पश्यत्यन्यमीशमस्य महिमानमिति वीतशोकः।।' 
	इत्यनेन 'द्वा सुपर्णा'  इति मन्त्रस्य जीवपरमात्मानावेव विषय इति निर्णीयते, तेन निर्णीतस्यार्थस्य पैङ्गिश्रुत्यपेक्षैव नास्ति, अपेक्षायामपि जीवपरमात्मपरत्वेन तद्वाक्यमपि जीवात्मपरतया वर्णितमेव, तस्मात् 'द्वा सुपर्णा' इति जीवपरमात्मानावेवोच्येते इति सिद्धम्। विस्तरस्त्वाचार्यव्याख्याने द्रष्टव्यः।क्षेत्रज्ञशब्दस्य  ' क्षेत्रज्ञं चापि मां विद्धि' इति भगवतैव परमात्मपरत्वं स्फुटयमवोक्तमिति तत्रापि समाधेयं न किञ्चिदवशिष्यते।
भगवतः सर्वक्षेत्रज्ञान्तर्यामित्वात् विश्वशरीरत्वेन परमक्षेत्रज्ञत्वाच्च।।
	*1.2.3.
	9. पूर्वाधिकरणेऽप्युपासकस्य हृदयगुहान्तर्वर्ती परमात्मा निरूपितः, इदानीमुपासकस्य चक्षुर्वर्ती परमपुरुषो निरूप्यत इति संगतिः। तदर्थविचारस्तु -- किमक्ष्यन्तर्वर्तितया निर्दिश्यमानः प्रतिबिम्बचक्षुरधिष्ठातृजीवानामन्यतमः, उत परमात्मेति। किममृतत्वादयो यथाकथञ्चिन्नेया उत मुख्यतया नेया इति। किं 'कं ब्रह्म खं ब्रह्म' इति प्रकृतस्य सुखविशिष्टस्य ब्रह्मण उपासनस्थानविधानार्थं संयद्वामनेति।
किमग्निविद्या ब्रह्मविद्याङ्गं नेति। किमग्निविद्याफलं ब्रह्मविद्याङ्गत्वानुगुणं नेति। अत्रायं पूर्वपक्षः -- ' य एषोऽक्षिणि पुरुषो दृश्यते' इति प्रसिद्धवन्निर्देशरूपयच्छब्दादेः प्रतीयमानः पुरुषो जीवोऽस्तु , यद्वा चक्षुर्देवतात्वेन 
श्रूयमाणः सूर्यः, अथवा चक्षुषि दृश्यमाना प्रतिकृतिरेवास्त्विति। निराकरोति --नेति। कुत इत्यत्र श्रूयमानपरमपुरुषासाधारणगुणानुपपत्तिं हेतुमाह -- एतदिति। एतद्ब्रह्मेति-- ब्रह्मत्वम्। एतदमृतमिति-- अमृतत्वम्। इयमभयमिति अभयत्वम्। कमिति -- सुखरूपत्वम्। खमिति--आकाशवद्विपुलत्वम्।. संयदिति-- अनुकूलत्वम्। अन्यैश्च तादृशैः परमपुरुषलिङ्गैः स्थितिनियतिबलात् --'दृश्यते' इति वर्तमाननिर्देशेन चक्षुष्यवस्थाननियतत्वं ब्रह्मनिष्ठानामेवासाधारण्येन प्रतिपाद्यमानार्चिरादिमार्गगमनस्यात्रोपदेशाच्च परमपुरुष एवायमक्ष्यन्तरः पुरुष इति निर्णीयते।।
	10.अत्र   कश्चिच्चोदयति -- इह खलु मोक्षार्थमुपास्य एव चक्षुषि प्रतिपाद्यते, चक्षुषि दृशयमानः प्रतिकृतिपुरुषः स्वयं फलप्रदो न भवति अफलप्रदस्य कथमुपास्यत्वमिति। अस्योत्तमाह-- स्वातन्त्र्येति।  अयमत्राशयः--- श्रुत्युक्तार्थे यथाश्रुति विश्वास एव करणीयः,दर्पणदर्शनात् मङ्गलं पाषण्डिदर्शनादामङ्गलमिति श्रुत्योच्यते तत्र किंनियामकम्?  श्रुतिस्वातन्त्र्यमेव, तथा ज्योतिष्टोमादिकं धर्मो ब्रह्महत्यादिकमधर्म इति चोच्यते, एवं सर्वत्र धर्माधर्मेषु श्रुतिस्वातन्त्र्यमेव पुरस्कुर्महे नपुनः कामपि युक्तिम्, एवमत्रापि मिथ्याभूतप्रतिबिम्बोऽस्तु तद्दर्शनमेव फलं यच्छति यथा मिथ्यात्वेऽपि दर्पणस्थस्वात्मप्रतिबिम्बिदर्शनात् मङ्गलावाप्तिः, एवं अक्षिपुरुषस्यैवोपास्यत्वे  तदुपासनात् मङ्गलावाप्तिरिति सुसंगतमेतदिति। अयमर्थः -- स्वातन्त्र्यमेव श्रुतेः स्वाभाव्यम्। स्वातन्त्र्यारूढासु श्रुतिषु फलदस्यैव वेद्यत्वमिति व्यवहारनियमो नास्ति, अफलदस्यापि वेद्यत्वमस्तीत्यत्र दृष्टान्तमाह -- कल्याणेति। कल्याणवस्त्ववलोकनादेरिव शास्त्रबलतस्तत्तद्वस्त्ववलोकनस्यैव फलदत्वात्, न पुनर्वेद्यस्य। नह्याज्यपण्यस्त्रीकपिलादिकमलवलोकयितुः फलं ददाति, अपि तु तत्तदवलोकनमेव।एतदाह-- तस्मादिति-- एवंयुक्तियुक्तत्वात्।अक्ष्यन्तरस्थः प्रतिकृतिपुरुषो ध्येयतया पूर्वपक्षिणा कल्पयितुं युज्यत इति एवं समाधानपरिपाटी न केवलमस्मिन्नेवाधिकरणे सर्वेष्वधिकरणेष्वयोग्यार्थपरिकल्पनायां  यथासंभवं परिहारत्वेन कल्पनीयेत्याह-- सेयमिति।।
	11. पूर्वाधिकरणवैषम्येण पूर्वपक्षोत्थानोक्तिपूर्वकं पूर्वपक्षसिद्धान्तावारचयति--पूर्वेति। पूर्वाधिकरणविषयभूतायां कठवल्ल्यामग्निविद्याया ब्रह्मविद्यामपेक्ष्य पूर्वमेवोक्तत्वादग्निविद्याया ब्रह्मविद्याविच्छेदशङ्कावकाशो माऽस्तु, अत्र तु ब्रह्मविद्यामध्यपातित्वादग्निविद्याया विच्छेदकत्वमस्तु, तेन पूर्वं ब्रह्मविद्या मध्येऽग्निविद्या अन्ततो जीवप्रकृत्यादिविद्येति विद्याभेदोऽस्ति, अतो 'य एषोऽक्षिणि' इति प्रतिपाद्यमानः पूर्वं प्रतिपन्नब्रह्मणो ऽन्य इति पूर्वः पक्षः। राद्धान्तमाह-- मैवमिति। नहि स्वाङ्गं स्वव्यवधायकमिति न्यायानुसारेण पूर्वपक्षोक्तमर्थमन्यथयति--विच्छित्तिरिति। अग्निविद्याया ब्रह्मविद्याङ्गत्वादित्यर्थः। कथमङ्गत्वमित्यत्राह-- मितेति।यद्यपि फलवत्सन्निधावफलं तदङ्गमितिन्यायो विद्यते, अथाप्यङ्गानामस्ति फलम्, तेषां प्रधानफलेनैव  फलवत्त्वस्य तान्त्रिकैरोवोक्तत्वात्, अथापि फलान्तरं  नास्तीति चेत् तदप्यस्ति;
अवान्तरापूर्वादेरङ्गफलत्वात्, नह्यवान्तरापूर्वादेरङ्दफलत्वम्, दृष्टफलस्यापरित्याज्यत्वात्। वैतुष्यादेरवघातफलत्वेन तान्त्रिकैरेवाभिधानात्। तत्त्ववान्तरापूर्वरूपत्वेनाव्यवहितं फलमिति चेत् एवं तर्हि अत्रापि तादृग्विधं फलमस्येव तत्किमिति चेत् यदग्निविद्यायां श्रूयमाणं ब्रह्मविद्यानुकूलं फलं सर्वायुःप्राप्त्यादिकम्। तर्ह्युङ्गस्याफलत्वं किमुच्यते। यदङ्गिप्रतिकूलं यच्च तदनपेक्षितं तदुभयमङ्गयफलं न स्यादित्यर्थः। अत्र ब्रह्मविद्यानुकूलफलस्याग्निविद्यायांश्रूयमानत्वात् ब्रह्मविद्याप्रकरणपठितत्वाच्च सिद्धमग्निविद्याया ब्रह्मविद्याङ्गत्वम्।ननु ब्रह्मविद्यायां  सत्यामेवाग्निविद्यया ब्रह्मविद्याविच्छेदो नास्तीति वक्तुं शक्यते, पूर्वं तु दृष्टिविधिमात्रमेव, कथं विद्यानुवृत्तिरत्रोच्यत इत्यत्राह-- प्रागिति। पूर्वत्रापि ब्रह्मविद्यैव नपुनरदृष्टिविधिरित्यर्थः । 
अत्रातीतेषु त्रिष्वधिकरणेषु अर्थभेदात् वाक्यभेदमाशङ्क्यार्थैक्यादेकवाक्यत्वं समर्थितम्। तथा च त्रयाणामेकवाक्यत्वादेकपेटिकात्वं भवति।।
	*1.2.4.  
	12. अत्र पेटिकासंगतिस्तावदुच्यते।पूर्वमुपासकशरीरस्थहृदयादिपरिमितदेशावच्छिन्नः परमपुरुष उपास्यतया प्रतिपन्न इति त्रयाणामधिकरणानां संबन्ध उक्तः।उत्तरत्र त्रिष्वधिकरणेषु विपुलदेशावस्थितः 
 परमात्मोपास्यतया प्रतीयत इति विभागः। अक्ष्यधिकरणान्तर्याम्यधिकरणयोस्तु संगतिर्भाष्यकारैरेवोक्ता 
" यश्चक्षुषि तिष्ठन्नित्यन्तर्याम्यघिकरणे सूचितं परमपुरुषस्य चक्षुष्यवस्थानं 'य एषोऽक्षिणि पुरुषो दृश्यते' इत्यक्ष्यधिकरणे सूचितमिति, अधुना चक्षुष्यवस्थानं  परमात्मनो जीवस्य वेति चिन्त्यते" इति। आचार्यस्तु प्रकारान्तरेणापि संगतिमालपन्तः पूर्वपक्षसिद्धान्तौ संग्रहेण प्रकटयन्ति--अन्तर्यामीति। तदर्थविचारस्तु -- किमन्तर्यामी प्रत्यगात्मा उत परमात्मेति। किं 'अदृष्टो द्रष्टाऽश्रुतः श्रोता'  इत्यादिद्रष्टृत्वादिश्रवणमन्तर्यामिणि जीवभावमवगमयति नेति। किं द्रष्टृत्वं जीवस्यैव उत परमात्मनो संभवति। किं द्रष्टृत्वादिकं चक्षुरादिजन्यज्ञानकर्तृत्वमुत रूपाद्यपरोक्षज्ञानाश्रयमिति। 'अदृष्टो द्रष्टा' इत्यादिना पुरुषस्य शरीरकरणमायत्तधीवृत्तिद्रष्टृत्वादिकमुच्यते। तेन पूर्वेषु विद्याविशेषेष्वस्तु परमात्मा प्रतिपाद्यः। अन्तर्यामिब्राह्मणे पुनर्न परमपुरुषः प्रतिपाद्यः। तद्विरुद्धकरणायत्तधीवृत्त्यनूक्तेर्दर्शनादिति पूर्वाधिकरणोक्ताक्षेपेण संगतिः। किञ्च 'नान्योऽतोऽस्ति द्रष्टा'  इति साक्षआदेव तस्माज्जीवादतिरिक्तस्य परमपुरुषस्य निषेधो दृश्यते। स च पूर्वाधिकरणोक्ताक्षेपः अनेनैव पूर्वपक्षोपन्यासश्च संक्षेपतः कृतः। पूर्वपक्षँ प्रतिक्षिपति--नेति। तत्र हेतुमाह-- नियन्त्रिति। लोके  हि कञ्चिदर्थमुक्त्वाऽन्यप्रयोगे तत्सदृशस्य वा सजातियसंनिकृष्टयोरन्यतरस्य वा तेन प्राप्तमिति वदन्ति प्राज्ञाः।उदाहरन्ति च 'एष वाव प्रथमो यज्ञो यज्ञानां यो ज्योतिष्टोमः' इत्युक्त्वा पुनरपि 'तेनानिष्ट्वा नान्येन यजेत' इति च तत्सदृशवस्त्वन्तरयजनविषय एव योग्यत्वादुच्यते,न पुनर्यज्ञान्तरमात्रम्।नह्यत्र यज्ञशब्दवाच्यत्वमात्रेण ब्रह्मयज्ञादिकमपि व्यावर्तयते।एवमिष्टौ 'समानमितरत् श्येनेन' इत्यादौ इष्टिवैशेषिकधर्माणामेव पूर्वप्रकृतत्वादितरशब्देन श्येनवैशेषिकधर्म एवोच्यते, न पुनः 'प्रकृतिवद्विकृतिः कर्तव्या' इति चोदकप्राप्ताः सामान्यधर्माः।एवमग्रजः समागतो नान्य इत्युक्ते तत्संनिकृष्टः स्वानुज एव प्रतीयते। इत्थं अद्वितीयप्रतिपन्नपुरुषसदृषनियन्त्रन्तरमेव निषिध्यते नपुनः पुरुषमात्रम्।नहिश्वरस्येश्वरान्तरमस्ति।यत्तु द्रष्टृत्वाद्यं करणायत्तज्ञानवत्वस्वरूपत्वादीश्वरे न संभवतीत्युक्तम्,तत् समाधते--द्रष्टृत्वाद्यमिति।नह्यत्र दष्टृत्वं चक्षुर्जन्यज्ञानवत्वम्, अपितु रूपविषयज्ञानवत्वमिति विषयतो निरूप्यते न पुनः करणतः।एवं श्रोतृत्वमिति शब्दविषयज्ञानवत्वमेव कथ्यते नपुनः श्रोत्ररूपकरणसापेक्षत्वम्।तेनेश्वरस्य तत्तत्करसापेक्षत्वाभावेऽपि स्वाभाविकतत्तद्विषयसाक्षात्करणादिव्यवहारो युज्यते।किंञ्चेश्वरत्वनियामका धर्मा विश्वनियमनादयः काण्ठापाठे माध्यन्दिनपाठेच परिपठिताः सर्वद्रष्टुरीश्वरत्वे नियामकानि लिङ्गानित्याह---तद्घर्मा इति।तस्य चात्मा शरिरमिति--उक्तमन्यत् सर्वमस्तु,इदमेव समाधानमीश्वरत्वनियामकं यत् पृथिव्यादिरिव 'यस्यात्माशर्रम्' इति जीवोऽपीश्वरस्य शरिरतया निर्दिश्यत इति।अतो जीवादन्य एवान्तर्यामिति सिद्धम्।।
	13. कश्चिदाह-- यद्यप्यात्मविज्ञानशब्दयोरन्योन्यस्थानयोरन्योन्यपाठादेकार्थत्वमस्ति तथापि जीवपरत्वं नास्ति उभाभ्यामपि शब्दाभ्यामन्तःकरणस्यैवाभिधानात् तेन कथमत्र जीवपरमात्मनोः शरीरात्मभावेन भेदः प्रतीयत इति, तदिदमुच्यते--स्थानेति। प्रतिक्षिपति--अपार्थमिति। हेतुमाह-- लोकेति। शब्दार्थनिर्णये लोकवेदप्रसिद्धिरेव नियामिका। आत्मविज्ञानशब्दौ लोकवेदयोश्चेतनासाधारणतया निर्णीतौ।  अतो नान्तःकरणपरावित्यर्थः। तयोर्गौणी वृत्तिरस्त्विति चेत्; नेत्याह-- बाध इति। बाधे सत्येव ह्यौपचारिकी वृत्तिराश्रयणीया, अत्र त्वात्मविज्ञान
-- शब्दयोर्जीवपरत्वे बाधो नास्तीत्यर्थः। न केवलं बाधाभाव एव, अपि तु प्रतिपर्यायमनुग्राहकमेव निगमनवाक्यमित्याह-- भवतीति। त इति-- बोध्यशरीरभूतजीवनिर्देशः। 'अन्तर्याम्यमृतः' इति शरीरगतदोषासंस्पृष्टोऽन्तर्यामी प्रतीयत इति व्यक्तमेव भेदः प्रतीयते जीवपरमात्मनोः।।
	*1.2.5.
	14. अत्र भाष्ये संगतेः स्फुटत्वादधिकरणमेवारचयति-- दृश्यत्वादेरिति। इयं किलात्र संगतिः-- 
पूर्वाधिकरणे परमपुरुषस्य जीवस्यापि नियन्तृत्वेन 'अदृष्टो द्रष्टा'इति द्रष्टृत्वेनाभिधानाज्जीवो नान्तर्यामित्युक्तम्   इह तु न ताद्दशं द्रष्टृत्वादिकमुच्यते । अतः प्रकृतिर्जीवो वा अद्दश्यत्वादिगुणकमक्षरमिति । तदर्थविचारश्तु---अथ परा यया तदक्षरम् इत्यादिवाक्येऽद्दश्यत्वादिगुणकमक्षरात्परतः परश्च किं प्रधानपुरुषौ,       
उत परमात्मेति । पृथिव्यादिशंबन्धितया द्दष्टं स्थूलत््वादिकं निषिध्यमानं पृथिव्यादिसजातीयमचेतनमाश्रयमुपस्थापयति उत नेति । किं `यथोर्णनाभिः सृजते गृह्णते च' इत्यादिद्दष्टान्तोपादानमचेतनाश्रयोपस्थापकं नेति । किं 'अक्षरात्संभवतीह विश्वम्' इत्यत्र 
विश्वशब्दश्चेतनाचेतनप्रपञ्चमुपस्थापयति, उताचेतनमात्रमिति। अत्रायं पूर्वपक्षः -- पूर्वं विश्वनियन्तृत्वेनान्तर्यामी परमात्मास्तु, इह पुनः परविद्याप्रसङ्गे 'यत्तदद्रेश्यम्'  इत्यादिना मूलप्रकृतिर्जीवो वाऽभिधीयते, 'अद्रेशयम्'
इति ह्यत्र श्रूयते, अद्रेश्यत्वमदृश्यत्वम्, तेन प्रकृतिकार्यपृथिव्यादिषुप दृष्टदृश्यत्वनिषेधः सन्निकर्षात् प्रकृतिमेव उतस्थापयति न पुनरसंनिकृष्टं परमात्मानम्, यथा ह्यह्काह्मण इति संनिकृष्टं क्षत्रियमेव कथयति न पुनरसंनिकृष्टानन्यान्, अथवा अक्षरशब्दोऽर्थसामर्थ्याज्जीवं कथयतु त्सायपि प्रकृत्यधिष्ठआतुः प्रकृतिद्वार दृष्य पृथिव्यादिकार्ययधीनिर्णेतव्यत्वात्, उत्तरत्र 'अक्षरात्परतः परः'इति पञ्चम्युक्ताक्षरमशब्दः परतोऽक्षरादिति सानमानाधिकरण्येन तदेवाक्षरमाह।तस्मात्परइति तु जीव एवाभिधीयते। तेनात्र प्रकृतिपुरुषातिरिक्तः परमपुरुषो नास्तीति। राद्धान्तमारभते-- मा भूदिति। हेतुमाह-- सर्वज्ञत्वादिदृष्टेरिति। 'यः सर्वज्ञः सर्ववित्' इति सर्वज्ञत्वादेःपरमात्मासाधारणगुणस्यात्र दृष्टेः, प्रथमसमुदितं त्वक्षरं परमपुरुष एव। तर्हि 'अक्षरात्परतः परः '
इति द्वितीयाक्षरशब्दस्य को?र्थः प्रकृतिरेव। 'अक्षरात्' प्रकृतेः 'परतः' जीवात्  'परः परमपुरुष इति वाक्ययोजना। अत्र जीवादिकमित्युक्त्या जीवोऽप्यक्षरशब्दवाच्यः, तदा समानाधिकरणे पञ्चम्यौ प्रकृतेः परतोऽक्षराज्जीवात्पर इति।  तेन प्रकृतिपुरुषाभ्यां परः) परमपुरुष एवात्रोच्यते।।
	*1.2.6.
	15. पूर्वं 'रूपोपन्यासाच्च'  इत्यत्र भगवतो निश्वरूपोपन्यासेन द्युमूर्धत्वादिना भगवतः परमपुरुषत्वं प प्रसाधितम्, इदानीं तत्प्रसङ्गात् वैश्वानरविद्या चिन्त्यते। अत्रापि द्युमूर्धत्वादिपरक्लृप्त्या वैश्वानरः परमपुरुषश्चिन्त्यत इति। तेनात्र त्रिष्वधिकरणेषु कासुचिदुपनिषत्सु परमात्मानमङ्गीकृत्य कस्यांचिदुपनिषदि परमात्मानङ्गीकारेण पूर्वपक्षोत्थानमिति पेटिकाविभागः। पूर्वत्रैकस्मिन्नेव प्रकरणे परमात्मानङ्गीकारपरिक्लृप्त्योत्तानमिति। किमयं वैश्वानर आत्मा परमात्मेति शक्यनिर्णयः, उताशक्यनिर्णय इति 
संशयपुरस्कारेण पूर्वपक्षः। तदर्थविचारस्तु --किमात्मब्रह्मोपक्रमो वैश्वानरशब्दार्थस्य ब्रह्मभावमवगमयति नेति। किं 
' एषोऽग्निर्वैश्वानरः ' इत्याग्निसामानाधिकरण्यादग्नित्रयकल्पनात्प्राणाहुत्याधारत्वादग्निवैश्वानरशब्दार्थस्य ब्रह्मभावविरोध नेति।किं ' एषोऽग्निर्वैश्वानरः ' इत्यग्निशब्दोऽग्निमात्रपरः,उचाग्न्यवस्थितपरमात्मपर इति। किमनेन वाक्येनाग्निमात्रोपासनं ज्ञाप्यते, उत परमात्मोपासनमिति।अत्र पूर्वपक्षसिद्धान्तयोः फलफलिभावः स्वयमेवोन्नेयः। अत्र पूर्वपक्षसिद्धान्तौ संगृह्यय दर्शयति-- स्वर्लोकेति। स्वर्लोकादित्यादिमूर्धादिपरिक्लृप्या वैश्वानरात्मा ध्येयतयाऽभिधीयते। वैश्वानरशब्दस्तु अस्थिरबहुविषयः अग्निर्वा देवता वेत्यादिरूपेणानेकेष्वर्थेषु लिङ्गादीनां तुल्यत्वादिति। तत्रोदाहरणानि भाष्य एव द्रष्टव्यानि। उक्तमर्थं प्रतिक्षिपति --मैवमिति। तत्र हेतुमाह--ब्रह्मेत्यधीतेरिति। उपक्रमे 'को न आत्मा किं ब्रह्म'  इति ब्रह्मशब्दप्रयोगाद् भुवनान्तर्यामिणो विश्वस्यापि प्रपञ्चस्य भगवद्विग्रहत्वेन वैश्वानरविद्यायामुपवर्णनात्। कथं तर्हि ' स एषोऽग्निर्वैश्वानरः'  इत्यग्निशब्दः परमात्मनि प्रयुज्यते?  तत्राह-- योगत इति। पक्षान्तमप्याह-- वैशिष्ट्याद्वेति। द्वयी हि गतिरत्र प्रयुज्यमानस्याग्निशब्दस्य । अग्रनयनादिना योगेनेत्येका, सर्वेषामग्रनयनं भगवानेव हि करोति। अपरा त्वग्निवैशिष्ट्येनेति सर्वविशिष्टस्यैव भगवतः सर्वसामानाधिकरण्यं युक्तमिति वेदान्तसिद्धान्तः।तर्हि किमर्थमत्र स्वशरीरे परमात्मधीः,गार्हपत्यादिपरिकल्पनं च तत्राह---क्रियेति।प्राणाहुत्यादिक्रियाङ्गमित्यर्थः।सा च क्रिया ब्रह्मविद्याङ्गत्वेन परविद्याफलायैव भवतीति भावः।।
15.अत्र कश्चिच्चोदयति--परब्रह्मोपासनादेव मोक्षप्राप्ति ; नपुनर्गरुडमात्मानं विजानीयादितिवदन्यदृष्टिमात्रेण, कथमत्र नामब्रह्मेत्यादिवत् ब्रह्मदृष्ट्यन्वितेनात्मान्तरध्यानेनापवर्गप्राप्तिरिति, तदितमाह--अन्यस्मिन्निति।अन्यस्मिन्नन्यदृष्ट्या विदुषां क्वापि निःश्रेयसाप्तिर्न भवति।तस्मात्---अपवर्गावाप्तिहेतुत्वाभावात्।असौ वैश्वानरात्मा परमपुरुषो न भवति।किंचात्र कथ्यमानमपि फलमन्नसिद्ध््यादि अपवर्गाविरुद्धमेव।अतोऽपि न परः।उक्तमर्थः प्रतिक्षिपति--मैवमिति।अयमर्थः-अस्मिन्प्रकरणे 
ब्रह्मदृष्टिघटितमन्यत् प्राधान्येन ध्येयतया नोच्यते।अपितु द्युमूर्धादिदृष्ट्यन्वितस्वरूपघटितं ब्रह्मैव ध्येयत्वेनोच्यते।
अतो ब्रह्मण एव प्राधान्यमित्यर्थः।तत्र हेतुमाह --ब्रह्मेति।उपक्रमस्थब्रह्मात्मशब्दयोरबाधादित्यर्थः।किं चास्मिन्प्रकरणे सर्वपापविमोक्षः फलतया निर्दिश्यते।स च ब्रह्मविद्यायामेव युज्यते, कथं तर्हि सर्वत्रावस्थितान्नप्राप्तिः 
फलतयोपदिश्यत इत्यत्राह--ब्रह्मचेति।अद्यत इत्यन्नमिति व्युत्पत्त्या ' अहमन्नमहन्नादः ' इति श्रुत्या च परमेव ब्रह्म अन्नशब्देनाभिधीयते।तथा च ब्रह्मविद्याया ब्रह्मप्राप्तिरिति को विरोधः।।
	16.अत्रोक्तमधिकरणषट्कम्,अत्र पूर्वत्रिकामुपासितृणामल्पीभूतहृदयगुहाक्ष्यन्तरस्थपरमपुरुषोपासनं प्रतिपादयति, उत्तरात्रिकं तु विश्वान्तर्यामित्वादिना  विपुलपरिमिते र्भगवतश्चिन्तनीयत्वमुपपादयति,अतस्त्रिकद्वयविभागो द्रष्टव्य इत्याह--त्रिष्विति।अथ षट्स्वधिकरणेषु साधारणार्थमाह--षट्स्विति।ब्रह्मशब्द आत्माशब्दः पुरुषशब्दश्च त्रयोऽपि भगवदसाधारण्येन सुप्रसिद्धा लोके 
वेदे च।ब्रह्शब्दस्तावत् ' ब्रह्म परिबृढं सर्वतः ' इति. आत्मशब्दोऽपि ' आत्मन आकाशः संभूतः 'इति, पुरुषशब्दस्तु 'पुरुष एवेदं सर्वम् 'इति।एवं त्रयोऽपि शब्दा योगता लोकवेदप्रसिद्धरूढविशेषाच्चपरमपुरुष एव श्रीनिवासे विशेषवृत्या वर्तन्ते।तेन षट्स्वधिकरणेषु ब्रह्मात्मपुरुषशब्दाः प्राचुर्येण नामवृत्यारूढ्यैव प्रकरणप्रामाणानुसाराच्च नमन्ति वर्तन्त इत्यर्थः।क्षेत्रेत्यादि--चेतनाचेतनव्यावृत्ते जगत्कारणइत्यर्थः।।
   17.अस्मिन्पादे परपक्षप्रतिक्षेपः सुत्रकारेणैव साक्षात् कृत इत्याह--तज्जत्वादेरिति। 'सर्वं खल्विदं ब्रह्म तज्जलानिति शान्त उपासीत' इति पादारम्भे तज्जत्वात् तल्लत्वात् तदन्त्वाच्च ' सर्वं खल्विदं ब्रह्म ' इति तज्जत्वादिकमेव सामानाधिकरण्यहेतुः,न पुनः स्तुतिदृष्टिविधादिकमित्युक्तम्।अतस्तत्रैव शरिरात्मभावसिद्धिः।मध्ये
पुनरन्तर्यामिब्राह्मणे ' यस्यात्मा शरिरिं , यस्य पृथिवी शरीरं,स त आ्त्माऽन्तर्याम्यमृतः' इति शरीरशरीरिभावकथनपूर्वकं तदुपपादकान्तर्यौमित्वं प्रतिष्ठापितम्।तदिदमाह--सर्वान्तर्यामि।सर्वान्तर्यामिता प्रभवितुर्भगवत उदिता।सर्वतद्देहता च उदितेत्यर्थः।एवं सूत्रकारवचनस्य प्रयोजनमाह--तस्मादिति।एवं वचनाद् 
विश्वैक्यं भास्करादीनाम्, बाधस्तु मृषावादीनाम्।राजा राष्ट्रमित्यादिवत् स्तुत्यर्थसामानाधिकरण्यं भक्तमिति केषांचित्।जरन्मायावादीनां दष्टिविधिदर्शनादिति।इत्थं बहुविधापार्थरूपसामानाधिकरण्यकारणकथनबम्भ्रम्यमाण-
क्षुद्रहृदयमत्तप्रलापजालं निखिलमेवेह पादे षड्भिर्नयैरधिकरणैः सूत्रकारो निरास।।
	18. षण्णामधिकरणानां विशेषतो भगवद्गुणविशेष	प्रख्यापकत्वमाह-- स्वाधीनेति। अत्र शाण्डिल्यविद्याविषये प्रथमाधिकरणे भगवतः- स्वाधीनाशेषसत्तास्थितियतनतया सर्वात्मभावेनावस्थानमुच्यते। अत्र द्वितीयाधिकरणे पुनः कठवल्लीप्रतिपाद्यस्य तस्यैव परत्वमुच्यते। तदप्याह-- ग्रस्ताशेष इति। समनन्तराधिकरणार्थमाह-- अक्षिनित्यस्थितिरिति। अथान्तर्याम्यधिकरणार्थमाह--अखिलतनुरिति। सर्वशरीरत्वमेव हि तत्र विशेषतः प्रकाश्यते। अदृश्यत्वाद्यदिकरणार्थमाह-- कल्पितेति मूर्धादित्वेन परिकल्पितेत्यर्थः । स्वर्लोकेत्यादिना वैश्वानराधिकरणार्थः प्रकाश्यते। अस्यादिमस्य लक्षणस्य अध्यायस्य द्वितीये पादे एवंभूतगुणविशिष्टः श्रुतिनिकरशिरश्शेखरः श्रीनिवासः  प्रतिपाद्यत इत्यर्थः।।
@@@@@@@@@@@@@@@@@@@@@@@@@@@@@@@@
   	       
   
     

    
