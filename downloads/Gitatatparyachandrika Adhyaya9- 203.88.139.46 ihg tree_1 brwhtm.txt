Adhyaya 9 Sloka 0 ।। अथ नवमोऽध्यायः ।।`` स्वमाहात्म्यं मनुष्यत्वे परत्वं च महात्मनाम् । विशेषो नवमे योगो भक्तिरूपः प्रकीर्तितः ।। '' (13)इति संग्रहश्लोकमपि व्याकुर्वन् तदनुसारेणाष्टमनवमयोस्सङ्गतिं च दर्शयति उपासकेत्यादिना । विशेषाःज्ञातव्योपादेयभेदाः । परमपुरुषमाहात्म्यस्य ज्ञानिनां विशेषस्य च प्रागेव प्रकृतत्वात् तत्प्रभावविशोधनमात्रमत्रोपासनातत्फलानुप्रविष्टतया क्रियतेः अध्यायप्रधानर्थस्तूपासनस्वरूपनिष्कर्ष इत्यभिप्रायेण  विशोध्येतिविच्छिद्य भक्तिरूपस्येत्यादि पृथगुक्तम् । भजनोपासनशब्दयोरस्मिन्नेवाध्याये प्रकरणान्तरेषु च समानविषयतयैवप्रयोगवशात् श्रतिसिद्धोपासनस्यैवात्र भक्तिशब्देन विशेषणं कृतमित्यभिप्रायेण भक्तिरूपस्योपासनस्येत्युक्तम् ।
Adhyaya 9 Sloka 1 अत्र इदं तु ते गुह्यमितममिति ज्ञानस्योपक्रान्तत्वात्, मन्मना भवेति चोपसंह्रियमाणत्वात्, मध्ये च बहुशो भजनस्यैवाभ्यस्यमानत्वात्, प्रत्यक्षरूपत्वनिरतिशयप्रियत्वकीर्तनयजननमस्काररूपत्वादीनां चापूर्वाणां भक्तिस्वरूपानुप्रवेशिनां प्रकाराणां प्रतिपाद्यमानत्वात्, स्वरूपतस्साध्यतया निरतिशयफलप्रतिपादनात्, राजविद्येत्यादिना प्रशंसारूपार्थवाददर्शनाच्चात्रोपक्रमोपसंहारादितात्पर्यलिङ्गैः भक्तिस्वरूपनिष्कर्षेऽध्यायस्य तात्पर्यम्; तदन्विततयाऽन्यदत्रोच्यत इत्यभिप्रायः । इदं तु ते इति । अत्र प्राणविदपेक्षया सत्यविदोऽधिकत्ववत्, तुशब्देन कर्मयोगज्ञानयोगाभ्यामप्यस्याधिक्यं विवक्षितम् । तयोर्हि गुह्यत्वं, गुह्यतरत्वं च; इदं तु गुह्यतमम् । इदं च शुश्रूषातिशयोत्थापनार्थं गोपनाधिक्यशिक्षणार्थं चोक्तम् । उपबृंहणीयवेदान्तवाक्येष्विवात्रापि ज्ञानशब्दस्य वक्ष्यमाणविशेषपर्यवसानप्रदर्शनाय भक्तिरूपमुपासनाख्यमित्युक्तम् । उपासनागतविशेषज्ञानसहितमिति पूर्वोक्तविज्ञानादत्रत्यविज्ञानस्य भेदः; तद्धि  उपास्यादिविशेषज्ञानम् । उपासनगतविशेषःउपासनप्रकारः । प्रस्तुतोपयिकमनसूयुत्वप्रकारं दर्शयति मद्विषयमिति । गुणेषु दोषाविष्करणचित्तवृत्तिविशेषो ह्यसूया; तद्विपर्ययश्च गुणेषु गुणाध्यवसाय एव हीति भावः । एतेनोपदेशयोग्यायोग्यविभागेन शिष्यशिक्षणं कृतम् । स्मरन्ति च विद्याया वचनम्, ``असूयकाय मां मा दाः '' (भा.मो.328.49) इत्यादि ।वक्ष्यति च `इदं ते नातपस्काय' इत्यारभ्य, `न च मां योऽभ्यसूयति' (18.67) इति भावः । कर्मादिभिर्हिभक्त्युत्पत्त्यादिविरोधिपापनिरसनम् ; भक्त्या तु भगवत्प्राप्तिविरोधिसमस्तपापनिरस्तं हि प्रमाणसिद्धिमित्यभिप्रायेणमत्प्राप्तिविरोधिनः सर्वस्मादशुभादित्युक्तम् । अशुभशब्दस्यात्र स्वर्गाद्यपरपर्यायव्यामोहन-निरयहेतुभूतपुण्यशब्दाभिलप्यपापविषयत्वमपि सर्वस्मादित्यनेन विवक्षितम् ।।1 ।।
Adhyaya 9 Sloka 2 उपायान्तरेभ्योऽस्योपायस्यातिशयं दर्शयति राजविद्येति । राजशब्दस्यात्र क्षत्रियविषयत्वे `विशेषविधिः शेषनिषेधं गमयति' इति न्यायात् ब्राह्मणादेरनधिकारप्रसङ्गात् राज्ञां विद्येति विग्रहमनादृत्याहविद्यानां राजा....गुह्यानां राजेति । समानाधिकरणसमामफलमनुरुध्येदमुक्तम्; शब्दार्थस्तु राजभूताविद्येति । राजदन्तादिषु वा पाठो द्रष्टव्यः । पवित्रमिदमुत्तममित्युत्तमशब्दसमानन्यायतया राजशब्दोऽत्रश्रेष्ठवाची । एवमप्रसिद्धार्थक्लेशसहमान आह राज्ञां विद्येति । ब्राह्मणादेरधिकारनिषेधपरत्वशङ्कापरिहारायोपचारनिमित्तं गुणं दर्शयति राजानो हीति । फलितमाह महामनसामिति । अजहल्लक्षणा वागौणी वा व़ृत्तिरिह विवक्षिता । अन्यैर्ज्ञातुमशक्यत्वादिति भावः । राजगुह्यमित्यस्यापि सप्रयोजनत्वायौप-चारिकार्थत्वं दर्शयति- महामनस एव हीति । उपायविरोधिनिवर्तक कतिपयनिवर्तकव्यवच्छेदार्थमुत्तमशब्दविशेषितपवित्रशब्दविवक्षितमाह मत्प्राप्तीति । प्रत्यक्षावगममित्यत्र प्रत्यक्षरूपज्ञानपरत्वे नपुंसकत्वायोगात्,ज्ञानस्यैव विशेषस्य ज्ञानमेव विशेषणीकृत्य बहुव्रीह्ययोगाच्च कर्मणि व्युत्पात्त्या बहुव्रीहित्वं घटयति अवगम्यत इत्यादिना । नन्विदमयुक्तम्, उपासनस्य स्मृतिसन्ततिरूपत्वात्, उपास्यस्य चाप्रत्यक्षत्वश्रुतेः, प्रत्यक्षस्य तुविषयान्तरस्यभक्तावनन्वयादित्यत्राह भक्तिरूपेणेति । `भक्त्या त्वनन्ययाशक्यः' (गी.11.54) इत्यादिकमिह भाव्यम् । तदानीमेवेत्यासत्तिवशादुक्तम् । स्वयं फलभूतानां हिफलान्तरसाधनत्वरूपं धर्मत्वं दुर्लभमित्यभिप्रायेणाह अथापि धर्म्यमिति । ``धर्मपथ्यर्थन्यायादनपेते ''(अष्टा.4.4.92) इति  सूत्रानुसारेण धर्म्यशब्दं निर्वक्ति धर्मादिति । अभिप्रेतं विवृणोति धर्मत्वं हीत्यादिना । प्रीतिपर्यायधृतिवाचके धातौ करणविवक्षया व्युत्पन्नो ह्ययं धर्मशब्द इति भावः । उक्तं चाभियुक्तैः,'`धर्म इत्युपसंहार्ये यच्छ्रेयस्करभाषणम् ।तत् धर्मपदवाच्यार्थनिरूपणविवक्षया '' इत्यादि ।श्रेयसोऽत्रावच्छेदकाभावात् ``मुक्तिः कैवल्यनिर्वाणश्रेयोनिशश्रेयसामृतम् '' (नाम.1.धी.46) इति नैघण्टुकपाठाच्च निरतिशयेत्यादिकमुक्तम् । अत एवेति । स्वरूपतस्साध्यतश्च पुरुषार्थरूपत्वादित्यर्थः । कर्तुंसुसुखं  करणे सुसुखमित्यर्थः । सुसुखमित्यस्य तुमुनन्तक्रियाकर्मीभावभ्रमव्युदासायाह सुसुखोपादानमिति । उपसर्गसुखशब्दयोरत्राभिप्रेतमाह अत्यर्थेति । स्वरुपतो विषयतश्चात्यर्थानुकूलत्वात् सुखेनानुष्ठेयमित्यर्थः । फलविनाश्यं हि सर्वमन्यत्कर्म; इदं तु सुकरमपि फलेनापि न क्षीयते; अपवर्गरूपं फलमप्येतस्य नालमित्यतिशयपरोऽव्ययशब्द इत्यभिप्रायेणाह अक्षयमिति । तद्विवृणोति- मत्प्राप्तिमिति ।तर्हि किमन्यदधिकं साध्यमिति शङ्कायामभिप्रेतमाह- एवं रूपमिति ।।2।।
Adhyaya 9 Sloka 3 उक्तप्रकाराश्रद्धेयज्ञानानुष्ठानाभावे मोक्षो न सिध्यतीति दर्शयन्, स्वरुपतः फलस्य निरतिशयसुखरूपस्य सर्वैरनुष्ठानाभावे हेतुं च वदन्, `नान्यः पन्था अयनाय ' (पु.) इत्यादिकमुपबृंहयति अश्रद्दधानाइति श्लोकेन । अस्येति  पूर्वोक्तसर्वाकारपरामर्श इत्याह निरतिशयेत्यादिना । धर्मस्येति संबन्धसामान्यविषयायाः षष्ठ्याः फलितान्वयप्रदर्शनायाह उपादानयोग्यदशां प्राप्येति । यद्वा श्रद्धानिषेधस्तत्प्रसङ्गेसति हीत्यभिप्रायः । कारणनिवृत्तेः कार्यानुष्ठाननिवृत्तिपर्यन्तत्वप्रदर्शायोक्तं विश्वासपूर्वकत्वारारहिताइति । मृत्युरूप इति बाधकस्वरूप इत्यर्थः । अथवा मरणगर्भत्वादेव मृत्युरूपता । निवर्तन्ते इत्यत्रप्रतिनिवृत्तिविवक्षायामवधिसाकाङ्क्षत्वात् अत्र च तन्निर्देशाभावात्, मामप्राप्येति पृथङ्निर्दिष्टत्वेन परमपुरुषस्याप्यवधित्वकल्पनायोगात्, संसारवर्त्मानीति सप्तम्याः स्वरसत आधेयसाकाङ्क्षत्वात्, उपसर्गाणांचानेकार्थत्वात् नितरां वर्तन्त इत्युक्तम् । स्वरूपतः फलतश्च निरतिशयपुरुषार्थमयं संसारमादरेण सेवन्त इति। आश्चर्यतमो दुष्कर्मप्रभाव इत्यभिप्रायेणाह महदिदमाश्चर्यमिति । अश्रद्धाहेतव आन्तरशत्रवो़ऽपित्वया निराकार्या इति परन्तपेति संबुद्धेर्भावः ।। 3।।
Adhyaya 9 Sloka 4  to  5 एवमध्यायप्रधानर्थस्य प्रापकस्य माहात्म्यमुक्तम्; अथ प्राप्यमाहात्म्यद्वाराऽपि तदेव स्थिरीक्रियत इत्यभिप्रायेणाहशृणु तावदिति । इदं सर्वमिति निर्देशः प्रमाणसिद्धसमस्तवस्तुपर इत्यभिप्रायेण इदं चेतनातचेतनात्मकमित्युक्तम् । अव्यक्तमूर्तिनेत्यस्य विग्रहविषयत्वेऽत्रानुपयोगात् स्वरूपविषयोऽयमौपचारिकः प्रयोग इति दर्शयितुम् अप्रकाशितस्वरूपेणेत्युक्तम् । आकाश[ादि]वत् संन्निधिमात्ररूपव्याप्तिव्युदासाय बहुप्रमाणसिद्धो व्याप्तिप्रकारो मयेत्यनेनाभिप्रेत इत्याह अन्तर्यामिणेति । उक्तप्रकाराया व्याप्तेः प्रयोजनं तन्निदानं च दर्शयति अस्येति । अत्र धारणमनन्तरग्रन्थसिद्धम् । अत एव नियमनमप्यर्थसिद्धम् । धारणं हि प्रशासनाधीनं श्रूयते । शेषित्वं तु प्रागुक्तम्, शरीरित्वेनार्थसिद्धं च । अप्रकाशितस्वरुपत्वेन नियामकत्वेन च सर्वव्याप्तिं श्रुतौ दर्शयति यथेति । पृथिव्युदाहरणं तत्प्रकरणोक्तसर्वाचेतनोपलक्षणार्थम् । उक्तप्रकारव्यापकत्ववशात् मत्स्थानीत्यनेन जगतः पृथक्सिद्धता निरस्यत इत्यभिप्रायेणाह तत इति । श्रीविश्वरूपादिषु विग्रहाश्रितत्वमपि सर्वस्योच्यते ; अत्र तु स्वरूपनिष्ठतेत्यपौनरुक्त्याय मय्यन्तर्यामिणीत्युक्तम् । अनयोर्धारणनियमनयोरपि व्याप्त्या सहाधी(ततांदर्शयितुमाह)ततामाह तत्रैवेति । स्थितिनियमने स्थितिप्रवृत्ती इत्यर्थः । शरीरशरीरित्ववचनात् धृतिः शेषित्वं च तत्रार्थसिद्धे इत्यभिप्रायेणाह शेषित्वं चेति। `मया ततमिदं सर्वम्' इत्यभिधायैव, `न चाहं तेष्ववस्थितः' इति वचनं व्याहतम्, `यः पृथिव्यां तिष्ठन्' इत्यादिश्रुतिविरुद्धं चेत्यत्राह अहंत्विति । मत्स्थानि सर्वभूतानीति प्रस्तुतप्रकारा स्थितिरत्र निषिध्यते । `स भगवः कस्मिन् प्रतिष्ठितः' इत्यत्र,` स्वे महिम्नि ' (छा.7.24.1) इति हि श्रूयत इति भावः । उक्तं विवृणोति- मत्स्थिताविति ।  न कश्चिदिति स्वरूपतः सङ्कल्पादृष्टादिना वेति भावः ।  मत्स्थानि । न च नत्स्थानीत्येतद्व्याहृतमित्यत्राह- न घटादीनामिति । मूर्तं हि मूर्तान्तरं पतनप्रतिघातिना संयोगेन धारयति; न तथाऽत्रेति भावः । लोकदृष्टिविपरीतं न संभवतीत्यभिप्रायेण शङ्कते कथमिति । शरीरशरीरिणोरिव संभवमभिप्रेत्याह मत्सङ्कल्पेनेति । स्वेच्छाधीनधारकत्वं हि विहितम्; अस्वतन्त्रतयाधारकत्वं तु निषिध्यत इत्यविरोध इति भावः । ऐश्वरमित्यनेनान्यसाधारणत्वं फलितम्, पश्येत्यनेन चआश्चर्यता द्योतितेत्यभिप्रायेणाह अन्यत्रेति । `` योगः, युज्यमानस्वभावादिर्वा पश्य मे योगमित्युक्ते योगस्वरूपमेवानन्तरं वक्तव्यमिति तदाकाङ्क्षां दर्शयति कोऽसाविति । भूतभृन्न च भूतस्थः इत्यत्रार्थौचित्यादहमित्येव विशेष्यम् । अथवा भूतभावनः इतिवत् ममात्मेति व्यधिकरणनिर्देशस्वारस्यसिद्धमात्मशब्दार्थमाहमम मनोमयस्सङ्कल्प इति । एतेन देहादिसङघातेऽहङ्कारमध्यारोप्य लोकबुद्ध्यनुसारेणममात्मेति व्यपदेश इति शङ्करोक्तं प्रत्युक्तम् । सङ्कल्प एव मनःकार्यतयाऽन्यत्र प्रसिद्धो मनःप्रतिपादकेनआत्मशब्देनात्र व्यपदिष्टः । यद्वा  आत्मशब्दोऽत्र सङ्कल्परूपमनःपर एव, `मनसैवजगत्सृष्टिम् ' (वि.5.22.15), मनोऽकुरुतस्यामिति' (वृ.1.2.1) इत्यादेः । तदर्थ[ता]ज्ञापनाय तु मनोमयशब्दः । धारणनियमनयोरेव प्रकृतत्वात् ।, अनन्तरश्लोके च निर्दिश्यमानत्वात्, सृष्टेश्च ततोऽप्यनन्तरं वक्ष्यमाणत्वादत्र भूतभावन इत्येतत्सत्तातादधीन्यनियमनाद्युपलक्षणमित्यभिप्रायेणाह- धारयिता नियन्ता चेति । अथवा भूतभृन्न च भूतस्थ इत्यस्वैवायमर्थः ।।4-5।।
Adhyaya 9 Sloka 6 यथाऽकाशस्थित इति श्लोके स्वस्मिन् सर्वभूतस्थितेराकाशे वायुस्थितिर्दृष्टान्त इति केचिदाहुः, तदयुक्तम् । आकाशस्य वाय्वपेक्षया नियमनधारणयोरभात्तथाविधस्थितेरिह प्रकृतत्वेन तन्निदर्शनार्थस्यैवोचित्याच्चेत्यभिप्रायेणाह- सर्वस्येति । आकाशस्थितस्सर्वत्रग इत्याभ्यामीश्वरैकधार्यत्वं तदेकप्रेर्यत्वं च विवक्षितमित्यभिप्रायेणाह- यथाऽऽकाशेऽनालम्बन इति । महत्त्वं चान्याशक्यत्वायोक्तम् । अभिप्रेतं निदर्शनप्रकारं विशदयति- स त्विति । यथा निरालम्बने विहायसि विहङ्गमशरीरादेश्चेतनविशेषाधिष्ठेयत्वम्; एवमेव वाय्वादेरिति भावः । तैरदृष्ट इत्यनेन अनुपलम्भबाधनिरासाय पूर्वोक्तश्रुत्यादिसिद्धायोग्यत्वप्रदर्शनम् । ईश्वरानुमानमननमभ्युपगच्छतां कथमिदं निदर्शनिमित्यत्राह- यथाऽऽहुर्वेदविद इति । आगममूलसंभावनातर्कपरमिति भावः । वेदविद इत्यनेननाधीयमानानधीयमानवेदोपबृंहणरूपता द्योतिता । अस्मदाद्यगोचरोपादानोपकरणसंप्रदानादीनां तत्क्षणादेव सकलदिङ्मुखव्यापिनां धाराधराणामुत्पत्तिः, सकलभुवनाप्लावनलम्बटस्यैव जलनिधेरम्बरालम्बिनां तरङ्गाणां वेलातले निवृत्तिः, प्रतिनियतकलावृद्धिक्षयश्रुङ्गोन्नमनादिरूपश्चन्द्रमसो विभागः, अशङ्कितागमनामनियतदिग्विशेषाणां तृणगिरितरुषण्डलुण्टाकानां चण्डमारुतादीनां विष्फूर्तयः, प्रशान्तदहनमिहिरहिमकरादिमहसि प्रावृषि निशेकेऽप्यविदितपूर्वोत्तरक्षणानां क्षणरुचीनां विभङ्गः,निरालम्बने विहायसि महीयसो मिहिरमण्डलस्य प्रतिनियतदिनरजनिमासायनसंवत्सरादिवैदेशिकस्संचारः, एवंविधान्यन्ये च परिवेषोपरागेन्द्रचापकरकस्तनिताशनिभूकम्पप्रभञ्जनभ्रमणादयोऽत्यद्भुतप्रकारास्सर्वे सर्वव्यापिनस्सर्वशक्तेर्विष्णोरेव विचित्र[सृष्टि] शक्तिमूला भवितुमर्हन्तीति श्लोकार्थः । मायाशब्दस्य मिथ्यार्थत्वनिरसनयाह- विष्णोरिति । संबन्धसामान्यस्य नियाम्यत्वधार्यत्वादिविशेषपर्यवसानाय यथाहुर्वेदविदः इत्यनेनाभिप्रेतं विवृणोति- श्रुतिरपीति । प्रशासनमत्र सङ्कल्पविशेषः । भीषेति- भयादित्यर्थः ।।6।।
Adhyaya 9 Sloka 7 अप्रस्तुतसृष्टिप्रलयाभिधानस्य सङ्गतिमाह- सकलेति । प्रवृत्तिश्चेत्यर्थसिद्धोक्तिः । मामिकामित्यनेन शेषत्वंसिद्धम्; तच्च शरीरतयेत्यवगतं यस्य तमश्शरीरम् (बृ.उ 5.7.13) इति; अतो मच्छरीरभूतमित्युक्तम् । सर्वभूतशब्देन समस्तकार्यावस्थासंग्रहात्- तमश्शब्दवाच्यामित्युक्तम् । तम... एकीभवति (अष्टा. 2.8.9) इत्युक्तप्रदर्शनं नामरूपविभागानर्हामिति । सर्वभूतशब्दात्, प्रकृतिं यान्तीति वचनाच्च प्राकृतप्रलय एवात्र विवक्षित इत्याह- चतुर्मुखावसानमय इति । कल्पक्षये- अन्तिमब्रह्मदिवसावसान इत्यर्थः । कल्पानां क्षय इति वा विवक्षितम् । ब्रह्मायुःपुरो वाऽत्र कल्पशब्दः, संहर्ता च स्वयं प्रभुः(वि 1.2.67),  मनसैव जगत्सृष्टिं संहारं च करोति यः (वि 5.22.15) इत्याद्युक्तेः, अत्रैव पुनस्तानि विसृजामीति वचनाच्च । मदीयां प्रकृतिं यापयामीत्यभिप्रायः । तदाह- मत्सङ्कल्पाद्यान्तीति । तानि- तत्सजातीयानीत्यर्थः, तदभिप्रायेण तान्येवेत्युक्तम् । यथर्तुष्वृतुलिङ्गानि नानारूपाणि पर्यये । दृश्यन्ते तानि तान्येव (वि 1.6.65) इतिवत् । यथा कुन्तीशरीरात्तवोत्पत्तिस्त्वयाऽनुपलब्धाऽप्याप्तवाक्याद्दृढप्रतिपन्ना, तथा मच्छरीरात्प्रपञ्चस्योत्पत्तिं ममैव वाक्यादभ्युपगच्छेति । कैन्तेय इत्यस्य भावः । मच्छरीरभूतां... तमश्शब्दवाच्यामिति स्वोक्तमर्थं भेषजायमानयत्किञ्चनोक्तेर्मनोर्वचनेन संवादयति- यथाऽऽहेति । आसीदिदम् (मनु 1.8) इत्यादिकायां सप्तश्लोक्यां नारायणस्यैव परमकारणत्वं ब्रह्मारदेशेषस्य तत्सृष्टत्वं च सुव्यक्तमुक्तमनुसन्धेयम् । कारणावस्थाप्यचिद्द्रव्यस्य परमात्मशरीरतयाऽत्यन्तभिन्नत्वे तमश्शब्दवाच्यत्वादौ त मनोरुपबृंहणीयां श्रुतिं दर्शयति- श्रुतिरपीति ।।7।।
Adhyaya 9 Sloka 8 विसृजामीत्युक्तायास्समष्टिव्यष्टिरूपायास्सृष्टेः प्रकारः प्रदर्श्यते- प्रकृतिं स्वामिति श्लोकेन । विकारजननीमज्ञामष्टरूपामजां ध्रुवाम् । ध्यायतेऽध्यासिता तेन तन्यते प्रेर्यते पुनः । सूयते पुरुषार्थं च तेनैवाधिष्ठितं जगत् । गौरनाद्यन्तवती सा जनित्री भूतभाविनी (मं. उ) इत्यादिश्रुत्यनुसारेणास्य श्लोकस्यार्थमाह- स्वकीयामिति । उपादानद्रव्यस्य कर्त्राऽवष्टम्भो ह्यधिष्ठानम्; तच्चाभिमतकार्यविशेषानुगुणमध्यमावस्थाप्रापणमेवेत्यभिप्रायेणोक्तम्- अष्टधा परिणामय्येति । भूमिरापः (7.4) इत्यादिना प्रागुक्तमष्टविधत्वम् । एवमर्थसिद्धस्समष्टिसृष्टिप्रकार उक्तः; भूतग्रामशब्दोऽत्र देवतादिजात्यवच्छिन्नव्यष्टिजीवस्तोमपरः, अचेतनपरत्वे प्रकृतेर्वशादवशमित्यनेनान्वयात् । तस्य चतुर्विधस्य सावान्तरभेदस्य संग्रहार्थः कृत्स्नशब्दः । एवंविधकार्यत्वे प्रकृतिपरवशत्वे च योग्यताप्रदर्शनार्थम्- इममिति निर्देश इत्यभिप्रायेणोक्तम्- इमं चतुर्विधमित्यादि । चातुर्विध्यमेव विवृणोति- देवेति । प्रकृतेर्वशादित्यनेनाभिप्रेतः प्रकृतिं मोहिनीं श्रिताः (12) इत्यत्र च कण्ठोक्तोऽवशत्वहेतुः- मोहिन्या इत्युक्तः । तत्रापि हेतुर्गुणमयत्वं त्रिभिर्गुणमयैः (7.13) इत्यादिनोक्तम् । पुनःपुनरित्यनेन तदुत्पत्तिप्रलयोचितद्विपरार्धसहस्रयुगादिप्रतिनियतानाद्यनन्तप्रवाहकालावच्छेदविशेषो विवक्षित इत्यभिप्रायेणाह- कालेकाल इति । विसृजामि- विविधं सृजामि, विचित्रनामरूपदेशकालभोगादियुक्तं करोमीत्यर्थः ।।8।।
Adhyaya 9 Sloka 9 न च मां तानि कर्माणीत्येतन्न पुण्यपापरूपकर्मविषयम्, तस्याप्रस्तुतत्वेन तानीति परामर्शायोगात्; सृष्टिसंहारादेश्च तत्प्रसक्तत्वात्तत्परामर्श एवोचितः; तस्य दोषरूपत्वमपि सृज्यदेवादिवैषम्यादिना द्योतितमिति तन्निरासार्थोऽयं श्लोक इत्यभिप्रायेणाह- एवं तर्हीति । सृष्ट्यादीनीत्यादिशब्देन स्थितिसंहारनिग्रहानुग्रहादिसंग्रहः । नैर्घृण्यादीत्यादिशब्देन पक्षपातित्वाव्यवस्थितत्वादि संगृह्यते । निबध्नन्तीति न संसाररूपो बन्ध उच्यते, जगत्सृष्य्टादेस्संसारहेतुत्वाश्रवणात्, परोक्तधर्माधर्मसम्बन्धशङ्काप्रसङ्गाभावात्, दौर्जन्ये सत्यपीश्वरस्य नियामकाभावात्; अतो नैर्घृण्यादिरूपदोषानुबन्ध एात्र शङ्गितः प्रतिषिध्यत इत्याह- मयीति । चश्शङ्कानिवृत्त्यर्थः । सृष्टिवैषम्ये प्रयोजकमभिप्रेतमाह- यत इति । स्वशक्त्या वस्तु वस्तुतां (वि. 1.4.52) कर्मभिर्भाविताः पूर्वैः (वि. 1.5.28)आब्रह्मस्तम्बपर्यन्ता जगदन्तर्व्यवस्थिताः ।प्राणिनः कर्मजनितसंसारवशवर्तिनः ।। (वि.ध. 104.23)वाचिकैः पक्षिमृगताम् (मनु. 12.9)अविद्याकर्मसंज्ञाऽन्या तृतीया शक्तिरिष्यते ।यया क्षेत्रज्ञशक्तिस्सा वेष्टिया नृप सर्वगा ।।संसारतापनखिलानवाप्नोत्यतिसन्ततान् ।तया तिरोहितत्वाच्च शक्तिः क्षेत्रज्ञसंज्ञिता ।सर्वभूतेषु भूपाल तारतम्येन वर्तते ।।(वि. 6.7.62-63)इत्यादिभिस्सिद्धोऽयमर्थः । तेषु कर्मस्वसक्त(म्) इत्युक्ते सति अकर्तृत्वादिभ्रमस्स्यादिति तन्निरासायोक्तं- तत्र वैषम्य इति असक्तः प्रयोजकत्वरूपसंबन्धरहितः; तथा कर्ताऽप्यसौ तस्मिन्नंशे उदासीनवदासीन इत्यर्थः । तेन कर्मानुष्ठानदशायामीश्वरस्य वैषम्यादुदासीनत्वमेवोच्यते । विषमसृष्टेः कर्मसापेक्षत्वे जीवानां तत्कर्मप्रवाहाणां च अनादितया प्रलयकालेऽपि तत्सद्भावे सूत्रद्वयं दर्शयति- यथाऽऽहेति ।।9।।
Adhyaya 9 Sloka 10 यदि कर्मानुगुणा विषमसृष्टिः; तर्हि प्रकृतिरेव परिणामशीला तदनुगुणं परिणमतां, किं त्वयेत्यत्रोच्यते- मयाऽध्यक्षेणेति । सर्वभूतानीत्युपक्रान्तस्वसङ्कल्पाधीनसृष्टिप्रलयोपसंहारताद्योतनायाह- तस्मादिति । मयाऽध्यक्षेणेति पदद्वयाभिप्रेतं श्रौतमर्थमाह- सत्यसङ्कल्पेन .... ईक्षिता इति । कर्माध्यक्षस्सर्वभूताधिवासः (श्वे. उ. 6.11) यो अस्याध्यक्षः (ऋ. 7.7.10.1.17) ध्यायतेऽध्यासिता तेन (मं.उ) इत्यादिकमत्र भाव्यम् । अधिकमश्नुत इति अध्यक्ष इति केचित् । जगच्छब्दस्तत्राप्यन्वेतव्यः, पूर्वार्धगतसचराचरशब्द उत्तरत्रापीत्यभिप्रायेण- सचराचरं जगदित्युक्तम् । सूयते इत्यनेन सूयते पुरुषार्थं च (मं.उ) इत्यादिश्रुतिः स्मारिता । पूर्वार्धे सृष्टिहेतुतयोक्तमेवोत्तरत्रापि संहारहेतुतया अनेन हेतुनेति परामर्शार्हम्; न पुनः प्रधानतयोस्थिताऽपि सृष्टिः, तस्याः प्रलयादिकं प्रत्यहेतुत्वादित्यभिप्रायेणाह- अनेनेति । तेनाध्यक्षशब्दस्यात्र अविक्रियदृशिमात्रपरतां वदन्तः प्रत्युक्ताः । कर्मवशाज्जीवशेषभूतं प्रपञ्चं प्रति कथं तव स्वाम्यम्, कथं च कारुणिकस्यापि कर्मपरतन्त्रतया दुःखमुत्पादयितुस्तत्यसंकल्पतेत्यत्राह- मत्स्वाम्यमिति । पश्य मे योगम् (5) इत्युपक्रान्तनिर्वहणरूपताप्रदर्शनाय ममेत्यादिकम् । अवजानन्ति मामित्यन्तरश्लोकस्थास्मच्छब्दानुसन्धानवशात् मे इत्येतन्निरतिशयसौलभ्यसंछादितेश्वरभावमवतारमभिप्रैतीति वसुदेवसूनोरित्युक्तम् । एतेन मनुष्यत्वे परत्वं च (13) इति संग्रहश्लोकांशोऽनुसंहितः । युज्यत इति व्युत्पत्त्या स्वाम्यादेरत्र योगशब्दार्थतोक्ता । प्रकृतेरीश्वराधीनपरिणामत्वे जीवानां कर्मानुगुणवशत्वे च श्रुतिमुदाहरति- यथाऽऽहेति ।।10।।
Adhyaya 9 Sloka 11 महात्मनां विशेषं वक्तुं मूढानां स्वभाव उच्यते- अवजानन्तीति श्लेकद्वयेन । प्रकृतसङ्गत्यर्थमेवंशब्दः । भूतमहेश्वरमित्यस्य भावविशेषत्वायोगात् व्यवहितेनापि माम् इत्यनेनान्वयः । भूतमहेश्वरादिशब्देनाभिप्रेतदर्शनम्- सर्वज्ञमित्यादि । मानुषीं मनुष्यसंबन्धिनीम्; मनुष्यसजीतीयसन्निवेशवतीमित्यर्थः । यथा हिरण्मयमृण्मयघटयोर्द्रव्यवैजात्येऽपि संस्थानसाम्यम्, तद्वदत्रापि । इदं च मत्स्यादितन्वाश्रयणस्याप्युपलक्षणम् । मौढ्यस्यापीश्वराधीनत्वेन तद्दोषव्युदासाय- स्वकृतैः पापकर्मभिरित्युक्तम् । अवज्ञाकारणं दर्शयति- प्राकृतेति । परं भावमजानन्त इत्यनेन भ्रमहेतोर्भेदाग्रहस्य कथनम्; मानुषीं तनुमाश्रितमिति तु सादृश्यस्य; ताभ्यां प्राकृतमनुष्यसजातीयताभ्रमः; ततश्च यथाकथञ्चित्प्रतीयमानोत्कर्षापह्नवेन निकर्षापादनरूपावज्ञा; तदेतदखिलं विशदयति- भूतमहेश्वरस्येति । मनुष्यत्वसमाश्रयणलक्षणमिति- अजहत्स्वभावस्य अनितरसाधारणमेवंविधमनुष्यत्वाश्रयणमपि वस्तुतः परत्वानुप्रविष्टमिति भावः ।।11।।
Adhyaya 9 Sloka 12 मोघाशा इति श्लोकेन प्रस्तुतस्य हेतुफले प्रतिपाद्येते । मोहनप्रकृत्याश्रयणं हि मोघाशत्वादौ हेतुरिति पूर्वमुत्तरार्धव्याख्या । राक्षसीं- रक्षस्संबन्धिनीं तामसीम्; आसुरीम्- असुरसम्बन्धिनीं राजसीं क्रोधलोभादिमयीमित्यर्थः । प्रकृतिं- स्वभावमित्यर्थः ।यजन्ते सात्त्विका देवान् यक्षरक्षांसि राजसाः ।प्रेतान् भूतगणांश्चान्ये यजन्ते तामसा जनाः (भ.गी। 17.4)मन्ये त्वां राक्षसं क्रूरमथवा तामसात्मकम् ।यस्मात्क्षिपसि गोविन्दं पाण्डवं च धनञ्जयम् ।। (म.भी. 66.31)इत्यादिष्विवेति द्रष्टव्यम् । मोहिनीमित्यनेन भगवत्परत्वतिरोधानादिकमभिप्रेतम् । मोघाशाः इति समासांशद्वयार्थकथनं मोघवाञ्छिता । निष्फलवाञ्छिता इति फलपर्यन्तकर्मस्वरूपासिद्ध्यभिप्रायेण मोघारम्भा इत्युक्तम् । उपक्रमप्रभृति निष्फलप्रवृत्तय इत्यर्थः । ज्ञानस्य मोघत्वं हि स्वाधीनप्रवृत्त्यभिमतफलराहित्यम् । तच्चायथार्थत्वनिबन्धनम् । तस्य चात्र विषयविशेषनिर्देशाभावाद्यथासंभवं सर्वविषयत्वमुचितमित्यभिप्रायेणाह- सर्वेष्विति । वैपरीत्यं च अस्वतन्त्रे स्वतन्त्रत्वम्, अन्यदीये स्वकीयत्वम्, अजडे नित्ये जडत्वानित्यत्वादिकम्, अस्थिरे स्थिरत्वमित्यादिकं द्रष्टव्यम् । मोघज्ञानाः इति ज्ञानविशेषस्य विहितत्वात्तत एव तत्कारणस्य च निषेद्धुमशक्यत्वात्, विचेतसः इति निषेधस्तदतिरिक्तज्ञानपर इत्यभिप्रायेणाह- सर्वत्र विगतयाथात्म्यज्ञाना इति । ननु मोघाशत्वादिकमसिद्धम्, स्वर्गवश्वाद्यभिलषितसिद्धेः, तदुपायभूतयागादिषु यथार्थज्ञानाच्चेत्यत्राह- मामिति । अत्र यथार्थज्ञानाभावान्मोघज्ञानत्वम्, तत एव मोघाशत्वमोघारम्भत्वे इति क्रमः ।।12।।
Adhyaya 9 Sloka 13 एवमवज्ञाप्रवृत्तमूढभूयिष्ठे लोके निष्फलस्तवावतार इति शङ्कायामवतारसाफल्यकारिणां महात्मनां वृत्तकथनव्याजेन भक्तिं प्रसञ्जयति- महात्मानस्त्विति । महात्मशब्दने, तुशब्देन सिद्धं भजनौपयिकमतिशयं दर्शयन् उद्देश्योपादेयांशं च विभजते- ये त्विति । जनास्सुकृतिनः (भ.गी. 7.16) मामेव ये प्रपद्यन्ते (भ.गी. 7.14) इत्यादि प्रागुक्तं प्रतिसंधापयति- स्वकृतैः पुण्यसंचयैर्मां शरणमुपगम्येति । दैवीं- सात्त्विकीम् । भूतादिमित्यनेनाशक्योपासनं परत्वं विवक्षितमित्याह- वाङ्मनसेति । मामित्यनेनावतारपर्यवसितं सौलभ्यं सहेतुकमाह- परमकारुणिकतयेति । अवतारस्य दयादिमूलकत्वेन कर्ममूलकत्वाभावाज्ज्ञासङ्कोचाद्यभावोऽव्ययशब्देनोच्यते । अनन्यमनस्त्वं सहेतुकं विवृणोति- मत्प्रियत्वेति । आर्ताद्यधिकार्यन्तरव्यवच्छेदार्थत्वादनन्यप्रयोजनत्वविवक्षाऽत्रोचिता । पार्थशब्दनेन्द्रसूनुस्त्वमपि दैवप्रकृतिरिति सूचितम् ।।13।।
Adhyaya 9 Sloka 14 भजन्तीत्युपासनं प्रसक्तम्; अथ तदेव कीर्तनयतननमस्कारेषु प्रेरयन्त्याऽत्यर्थप्रियत्वलक्षणावस्थया विशेष्यते- सततमिति । कीर्तनादीनां त्रयाणां वाङ्मनःकायकर्मरूपतां तेषामेव प्रकरणान्तरेषु सिद्धं प्रकारम्, सततमित्यस्य च कीर्तनयतननमस्कारनित्ययुक्तत्वोपासनेष्वविशेषणान्वयमाह- अत्यर्थेति । अत्यर्थमत्प्रियत्वं भक्तेत्यस्यार्थः । क्षणे महापृथिव्यादिवत्कल्पिते तस्य चरमावयतया कल्पितोंऽशः- क्षणाणुमात्रेऽपीत्युक्तः । नाम्नां स्वादुत्वातिशयसिद्ध्यर्थम् मद्गुणविशेषवाचीनीत्युक्तम् । नामकीर्तनं चेष्टितादिकीर्तनस्योपलक्षणम् । गुणानुसन्धानाभावेऽपि स्वरूपतः प्रीतिजननाय पुनः व्यपदेशः । पुलकाञ्चितसर्वाङ्गा इत्यादिकं तत्तत्प्रदेशोक्तशब्दोपादानम्; यथा तन्नामस्मरणोद्भूतपुलकश्चेदिपुङ्गवः (वि.ध. 74.48) इति । हर्षगद्गदकण्ठा इत्यनेन स्वरनेत्राङ्गविक्रिया (म.भा.आश्व. 115) इत्यादिभक्तिलक्षणग्रन्थस्मारणम् । कृषिर्भूर्वाचकश्शब्दो णश्च निवृत्तिवाचकः (म.भाउ. 69.5) इति कृष्णशब्दोऽपि पुरुशार्थहेतुत्वप्रतिपादनमुखेन परव्यूहादिसमस्तावस्थासाधारण इति ज्ञापनाय व्यापकयोर्मध्ये पठितः । अवतारान्तरेष्वपि कृष्णशब्दः प्रयुज्यते- उद्धृताऽसि वराहेण कृष्णेन शतबाहुना (ना) इत । यद्वा नारायणेति परत्वानुसन्धानम्, कृष्णवासुदेवेति तु अवतारविशेषपरतया सौलभ्यानुसन्धानम्;यज्ञेशाच्युत गोविन्द माधवानन्त केशव ।कृष्ण विष्णो हृषीकेश वासुदेव नमोऽस्तुते ।इति राजाऽऽह भरतो हरेर्नामानि केवलम् । (वि. 2.13.9)नाम्नोऽस्ति यावती शक्तिः पापनिर्हरणे हरेः।कमलनयन वासुदेव विष्णो धरणिधराच्युत शङ्खचक्रपाणे ।। (वि. 3.7.33)एतावताऽलमघनिर्हरणाय पुंसां (भाग. 6.3.24) सङ्कीर्त्य नारायणशब्दमात्रम् इत्यादिषु सर्वत्र सङ्कीर्तनप्रभावः प्रसिद्धः । रहसि जनसन्निधौ च व्रीडादिराहित्यमपि सततशब्देन व्यञ्जितम् । तथैव सततं भक्त्येत्यर्थः । मत्कर्मस्वित्यादिकं भक्तियोगासाधारणयतनविषयप्रदर्शनम् । तत्कर्मयतने दृढसङ्कल्पत्वं महत्यामापदि संपदि चान्याश्रवणपरिहारार्थम् । भक्तिभारेत्यादिकं प्रणामस्य रागप्राप्तत्वकथनम् ।मनोबुद्ध्यभिमानेन सह न्यस्य धरातले ।कूर्मवच्चतुरः पादाञ्छिरस्तत्रैव पञ्चमम् ।। (सा.सं. 6.187) इत्युक्तोष़्टाङ्गप्रणामः ।नित्ययुक्ताः इति आशंसायां क्त इत्याह- नित्ययोगं काङ्क्षमाण इति । काङ्क्षमाणशब्दश्चानश्प्रत्ययान्तः, ताच्छील्यवयोवचनशक्तिषु चानश् (अष्टा. 3.2.129) इत्यनुशासनात् । दासभूताः (पञ्च) इत्याद्युक्तस्वरूपानुसारेण नित्ययोगं विशिनष्टि- आत्मान्तं मद्दास्य व्यवसायिन इति ।।14।।
Adhyaya 9 Sloka 15 भजन्त्यनन्यमनसः इत्यनन्यमनस्त्वेन प्रथममुपासनं विशेषितम्; ततश्च कीर्तनादिभिरन्तरङ्गैः । अथ वेद्याकारविशेषप्रदर्शनेनापि तदेव विशेष्यते- ज्ञानयज्ञेनेत्यादिना सदसच्चाहमर्जुनेत्यन्तेन । चकारः पूर्वोक्तकीर्तनादिसमुच्चयार्थः। अपिस्त्वन्य इत्यनेनान्वितः, अन्यथा नैरर्थक्यादित्यभिप्रायेणाह- अन्येऽपीति अन्यशब्दोऽत्र पूर्णोपासकपरः । यज्ञेन यजन्तः- यज्ञेन प्रीणयन्त इत्यर्थः । बहुधा पृतक्त्वेन इत्यनेन समष्टिव्यष्टितदवान्तररूपसमस्तसंग्रह इत्याह- जगदाकारेणेति । विश्वतोमुखशब्दास्यत्र समभिव्याहारानुगुणं विवक्षितमाह- विश्वप्रकारमिति । नन्वेकत्वेन पृथक्त्वेन चोपासत इत्यन्वयः किं नोच्यते? कथं चैकस्यैव सतो बहुत्वेनावस्थानम्? तथा च साविकारत्वसंसारित्वादिदोषाश्च स्युः; बहुधाऽवस्थितस्यैकत्वेनोपासितुर्दृष्टिविधिवद्भ्रान्तिश्च स्यादित्यत्राह- एतदुक्तमिति । एतेन परोक्तप्रक्रिययोपासनविधात्रयपरत्वं भेदाभेदादिवर्णनं च प्रत्युक्तम् । भगवानित्यनेन सृष्ट्याद्यौपयिकगुणप्रपञ्चप्रदर्शनम् । वासुदेवशब्दे प्रथमांशेन सर्वसामानाधिकरण्यव्यपदेशनिदानसर्वशरीरकत्वपर्यवसितव्याप्तिविशेषः, द्वितीयांशेन सृष्टिप्रयोजनं क्रीडादिरेवेत्युच्यते । द्वाभ्यां च पदाभ्याम् अनन्योपासकैकान्तिजनशीलितमन्त्रविशेषोऽपि स्मारितः । पृथिव्यादिबहुत्वात्रस्य प्रत्यक्षादिसिद्धत्वादेकस्यैव सतो बहुत्वं हि शास्त्रवेद्यम्; ततश्च तथाभूतैकत्व एवात्र वाक्यतात्पर्यम्; तच्चैकस्य सर्वशरीरत्वेन निर्वूढमिति न कश्चिद्दोषः ।।15।।
Adhyaya 9 Sloka 16 यद्यपि परव्यूहादिरूपेणैकत्वपृथक्त्वे वक्तुं शक्ये; तथाऽपि अनन्तरग्रन्थानुसारादुक्त एवार्थ इत्यभिप्राये अहं क्रतुरित्यादिश्लोकचतुष्टयस्य प्रकृतसङ्गतिमर्थं चाह- तथा हीति । ज्योतिष्टोमादिक इत्यनेन महायज्ञ इत्यनेन च विषयविशेषप्रदर्शनात्क्रतुयज्ञशब्दयोः पौनरुक्त्यपरिहारः । शारीरमानसश्रौतस्मार्तादिविभागस्तु न प्रसिद्ध्यनुसारीति भावः । महायज्ञः- ब्रह्मयज्ञादिः पञ्चविधः । अविशेषादेवकारस्सर्वत्रान्वेतव्यः । क्रतुतदवयादिप्रसङ्गात् स्वधाशब्दसहपाठादाज्यस्य च पृथगुक्तत्वादोषधिविकारहविर्विशेषविषयोऽयमौषधशब्दः इत्याह- औषधं हविश्चाहमेवेति । एतेन स्वधौषधशब्दयोरन्नभेषजादिपरत्वव्याख्या प्रत्युक्ता । विशेषविधिश्शेषनिषेधार्थ इति शङ्कां परिहरति- प्रदर्शनार्थमिति । एवमुत्तरेष्वपि पितामहादिकथनं प्रपितामहादिप्रदर्शनार्थं ग्राह्यम् । अत्राग्निशब्दस्य प्रकरणविशेषाद्भूततृतीयादिमात्रविषयत्वं न युज्यते इत्यभिप्रायेणाह- अहमाहवनीयादिकोऽग्निरिति । हविषां पृथगुक्तत्वादत्र हुतशब्दो भावार्थ इत्याह- होमश्चेति ।।16।।
Adhyaya 9 Sloka 17 पिताऽहमस्येत्यादौ न स्वस्वरूपेण पितृत्वादिकमिहोच्यते; अपि तु पितृत्वादिरूपेण प्रतिपन्नानां स्वान्तर्यामिकत्वम्; तथा सति हि प्रकृतसङ्गतिरित्यभिप्रायेणाह- अस्येति । स्थावरेष्वपि तानितानि कारणानीश्वरशरीराणीति तत्रापि तस्य पितृत्वादिव्यवहारः । एकस्यैव सर्वपितृत्वाद्यभावात् प्रतिनियतप्रदर्शनाय- तत्रतत्रेत्युक्तम् । धातृशब्दो हि स्रष्टृचेतनविशेषपरतया प्रसिद्धः; ततश्चात्र पौनरुक्त्यमित्याशङ्क्याह- अत्रेति । पित्रा समभिव्याहृतत्वादित्यर्तः; गोबलीवर्दन्यायादिति भावः । रुद्रेन्द्रादिसहपाठे हि चतुर्मुखपरतेति भावः ।धात्वर्थभूतधारणादिद्वारोत्पत्तिप्रयोजकत्वम् । वैद्यत्वमात्रस्य सर्वसाधारण्यात् वेद्यपवित्रशब्दयोर्विशेषणविशेष्यभावेन अन्वयस्संभवन्प्रतीयमानो बाधकाभावान्न त्याज्य इत्यभिप्रायेणाह- यत्किञ्चिदिति । वेदनस्यानन्तरमभिधीयमानत्वात्पवित्रत्वसामर्थ्याच्च- वेदवेद्यमित्युक्तम् । नपुंसकनिर्देशाद्विशेषकाभावाच्च अनुक्तसमस्तवेदवेद्यसंग्रहविषयोऽयमिति ज्ञापनाय- यत्किञ्चिच्छब्दः । सङ्कोचकसंज्ञापरत्वव्युदासाय- पावनमित्युक्तम् । सप्रतिसंबन्धिनिर्देशमध्यपाताद्वेद्यप्रतिसंबन्धिनिर्देशरूपत्वज्ञापनाय- वेदकश्चेत्युक्तम् । ऋक्सामयजुषां पृथगभिधानेऽपि तदनुप्रविष्टस्य पृथगुक्तिः किमभिप्रायेत्यत्राह- वेदबीजभूत इति ।।17।।
Adhyaya 9 Sloka 18 गतिशब्दस्याग्र्यप्रायन्यायेन द्रव्यपरत्वोचित्यान्नात्र भावार्थपरत्वमित्यभिप्रायेण स्थानपरत्वमाह- गम्यत इतीति । सर्वजनसाधारणेषु अर्थेषु निर्दिश्यमानेषु तन्मध्ये स्त्रीविशेषमात्रप्रतिसंबन्धिपदार्थो न वक्तुमुचितः, धारणार्थत्वं च बिभर्तिधातोः प्रसिद्धमित्यभिप्रायेणाह- भर्ता धारयितेति । प्रभुशब्दस्यात्र प्रभूततामात्रपरत्वे जगतः इत्यनेनान्वयो न स्यादित्यभिप्रायेणाह- शासितेति । साक्षाद्द्रष्टेति । साक्षाद्द्रष्टरि संज्ञायाम् (अष्टा. 5.2.91) इति हि साक्षिशब्दोऽनुशिष्यते । वासस्थानमिति । अत्र भावादिपरत्वानौचित्यादधिकरणार्थोऽयं घञिति भावः । गतिशब्देन पौनरुक्त्यनिरासायोक्तं- वेश्मादीति । गतिशब्दस्तु स्वर्गपृथिव्यादिगन्तव्यदेशपर उक्तः, तत्तद्देशानुभाव्यभोग्यपरो वा । शरणशब्दस्यात्र निवासशब्दनिर्दिष्टगृहाद्यचेतनपरत्वव्युदासायाह- इष्टस्येति । इष्टप्राप्त्यनिष्टनिवारणयोर्यथेच्छं प्रत्येकसमुदायाभ्यामन्वयः । शरणं गृहरक्षित्रोः (नाम. 3. ना. 209) इति पाठादत्र रक्षितृपरश्शरणशब्दः । हितैषीति- शोभनहृदययुक्तो हि सुहृत्, शोभनत्वं च हृदयस्य हितगोचरत्वमिति भावः । यस्यकस्यचिदिति । न केवलं ब्रह्मादेरव्यक्तादेर्वा यदुत्पत्तिप्रलयस्थानमित्यभिप्रायः । प्रभवः इति व्यस्तं परोक्तं पाठान्तरमप्रसिद्धेरनार्जवाच्चानादृतम् । प्रभवप्रलयस्थानमिति प्रसक्तत्वात् तत्र यत्प्रभवति, यच्च प्रलीयते, तदत्र निधानशब्देन विवक्षितमित्यभिप्रायेणाह- निधीयते इति निधानमिति । कर्मार्थोऽयं ल्युट्प्रत्ययः । एतेन निधानशब्दस्य प्रलयस्थानविशेषणत्वेन अव्याकृतपरत्वयोजना निरस्ता । प्रभवप्रलयस्थानमित्यस्योपादानविवक्षायां बीजशब्दः कारणमात्रपरः; तस्योपादानपरत्वविवक्षायां बीजाधारक्षित्यादिदेशपरः पूर्व इत्यभिप्रायेणाह- तत्रतत्रेति ।।18।।
Adhyaya 9 Sloka 19 एवं प्राधान्यतः (10.19) इति वक्ष्यमाणप्रकारेण लोके तत्तच्छब्दवाच्यतया प्रसिद्धानां प्रकृष्टपदार्थानां सत्तायास्स्वाधीनत्वप्रदर्शनम्; अथ प्रवृत्तितादधीन्यमनेनोच्यते- तपामीति । स्वरूपतस्तापहेतुत्वाभावाद्विशिष्टे तद्दर्शयति- अग्न्यादित्यादीति । आदिशब्देन अग्न्यादितप्तद्रव्यविवक्षा । एककर्तृकयोर्विरुद्धयोः कालादिभेदेन व्यवस्थेत्यभिप्रायेणाह- ग्रीष्मादाविति, वर्षास्विति च । अत्र पर्जन्यादिरूपेणेति भाव्यम् । एवं रश्मिविशेषेऽपि ग्राह्यः । अहं क्रतुः (16) इत्युपक्रम्य एतावताऽधियज्ञाधिप्रजाधिवेदाध्यात्माधिदैवतविवक्षेति केचित् । अथ साधकबाधकरूपेण संगृह्योच्यते- अमृतं चैव मृत्युश्चेति । मृतिकारणाभिधायिमृत्युशब्दसहप्रयोगान्मृतिप्रतिबन्धकमात्रविषयोऽयममृतशब्दः; सुधापरत्वे तु विषेण सह पठितव्यम्; अमृतसहपाठत्वाच्च मृत्युशब्दस्य वैवस्वतादिपरत्वमयुक्तमित्यभिप्रायेणाह- येनेति । त्रैकाल्यवर्तिसर्वसंग्रहेण उपसंहारपरतां दर्शयति- किमत्रेति । अथ्र सच्छब्दवदसच्छब्दोऽपि भावान्तराभाववादाद्वस्तुविशेषपर, अन्यथा अहमिति सामानाधिकरण्यायोगादित्यभिप्रायेणाह- यद्वर्तते यदतीतमनागतं चेति । असच्छब्दोऽत्र वर्तमानान्यविषयः । ननु प्रकरणान्तरेष्विव चेतनाचेतनादिविषयत्वमनयोः किं नोच्यत इत्यत्राह- सर्वावस्थेति । सर्वस्य भगवदात्मकत्वं हि प्रकृतम्; त्रैकालिकसमस्तसंग्रहौचित्याय वर्तमानत्वादिविवक्षायामपि चिदचितोर्न त्यागः; तयोरेव तत्तदवस्थाविशेषविशिष्टस्वरूपविषयत्वात् । अथवा सर्वेत्यादिकम्, अहं क्रतुरित्याद्युक्तकृत्स्नवाक्यार्थकथनमनुसन्धेयम् । सर्वतादधीन्यवचनं प्रकृतेनोपासनेन संगमयति- एवं बहुधेत्यादिना । विशिष्टैकत्वमिह विवक्षितम्; न पुनः प्रलयदशापन्नमविभक्तलक्षणम् । प्रस्तुतज्ञानयज्ञत्वस्मारणाय ज्ञानेनानुसन्दधाना इत्युक्तम् ।।19।।
Adhyaya 9 Sloka 20  to 21 सदसच्चाहमर्जुनेत्यस्यानन्तरं त्रैविद्या इत्यादिकमसङ्गतमिति शङ्कायां पूर्वोत्तरानुवृत्तप्रघट्टकार्थं प्रदर्शयन् संगतिमाह- एवं महात्मनामिति । महात्मनां ज्ञानिनां भगवदनुभवैकभागानामिति त्रिभिः महात्मानस्तु, ज्ञात्वा अनन्यमनसः (13) इति प्रागुक्तस्मरणम् । अजानन्ति 911) इत्याद्यपेक्षया महात्मानस्तु इत्यादेः विशेषकथनरूपत्वेऽपि भजनकीर्तनादेर्भक्तस्वरूपनिरूपकतया वृत्तमुक्त्वेत्युक्तम् । एवं निरूपितस्वरूपाणां तेषां निरतिशयफलसौकर्यादिकमभिधास्यमानं विशेषो भवितुमर्हतीति तेषामेव विशेषं दर्शयितुमित्युक्तम् । अज्ञानामित्यनेन परं भावमजानन्तः (11) इति प्रागुक्ता एवात्र फल्गुफलयागादिभिः प्रपञ्च्यन्त इति सूचितम् । त्रैविद्याः इत्यत्र सङ्ख्याविशेषप्रसिद्ध्या त्रयीधर्ममिति वक्ष्यमाणानुसन्धानाच्च विद्यां विशिंषन् समासार्थं चाह- ऋग्यजुरिति । तिस्रो विद्यास्समाहृताः इति द्रष्टव्यम् । द्विगुसमासत्वात् त्रिविद्यमित्येकवद्भावनपुंसकत्वे । अकारान्तोत्तरपदो द्विगुः स्त्रियां भाष्यते (अष्टा. वा. 2.4.17) इत्यस्य पात्रदिभ्यः प्रतिषेध्यो वक्तव्यः इत्यपवादः । तदधीते तद्वेद (अष्टा. 4.2.59) इत्यण्प्रत्ययविवक्षयाऽऽह- त्रिविद्यनिष्ठा इति । सर्ववेदविषयत्वे विरोधात्कर्ममात्रविषयत्वज्ञापनाय- केवलशब्दः । तदेव विशदयति- नतु त्रय्यन्तनिष्ठा इति । विषयव्यवस्थापनाय पूर्वोक्तानां महात्मनामपि वेदैकदेशभूतोपनिषन्निष्ठत्वं सर्वस्यापि वेदस्य तत्तद्द्वारा भगवत्परत्वस्वीकारं च वदन्, यथावस्थितज्ञानाधीनपुरुषार्थविशेषाभिलाषतदुपायनिष्ठतामात्रेण विशेषात्सिद्धान्तान्तरनिष्ठत्वभ्रमं च व्युदस्यन्, केवलत्रयीनिष्ठवृत्तव्याख्यानावसरे तद्व्यवच्छेद्यमखिलं दर्शयति- त्रय्यन्तनिष्ठा हीति । एतेन प्रकरणान्तरेषु चतुर्थी विद्या इति मोक्षसाधनभूता त्रय्यन्तविद्यैवोच्यते इति दर्शितम् । यथाऽऽह जनकाय याज्ञवल्क्यः- एषा तेऽन्वीक्षकी विद्या चतुर्थी सांपरायिकी (म.भा.मो. 319.46) इति चतुर्थी राजशार्दूल विद्यैषा सांपरायिकी (35) इति च । वेदप्रतिपाद्येति । कर्मभागमात्रप्रातिपाद्येत्यर्थः । महात्मनामपि विद्याङ्गकर्मगतसोमपानसद्भावात्तद्व्यवच्छेदायोक्तं- केवलेन्द्रादियागशिष्टेति । अयज्ञशिष्टसोमपानस्याधर्मत्वाद्यागशिष्टत्वोक्तिः । स्वर्गतिं प्रार्थयन्ते इत्यनन्तरमभिधानात्तत्प्रतिबन्धकपापनिरासकत्वमात्रमेवात्र सोमपानस्येत्यभिप्रायेण- स्वर्गादिप्राप्तिविरोधिपापात्पूत्वा इत्युक्तम् । स्वर्गशब्दोपलक्षणार्थत्वज्ञापनायादिशब्दः । पापस्य पूतत्वं नाम निरस्तत्वम्; तदेव हि पुरुषस्य पूतत्वमित्यभिप्रायेण पापात्पूता इति निर्देशः । पापान्मुक्ता इत्यर्थः । स्वर्गाद्यर्थिनां तत्त्ततो भगवज्ज्ञानाभावस्य साक्षाद्भगवद्याजिनां भगवत्प्राप्तेः केवलेन्द्रादियागानामपि वस्तुतः परमपुरुषाराधनरूपत्वस्य तज्ज्ञानाभावाच्च तेषां वैकल्यस्य ये त्वन्यदेवताभक्ताः (भ.गी. 9.23) इत्यादिश्लोकत्रयेण वक्ष्यमाणत्वात्, यज्ञैर्मामिष्ट्वेत्येतत्परमपुरुषस्य स्वानुसन्धानमात्रमूलं वचः; न पुनर्यजमानानुसन्धानमूलमिति ज्ञापानायोक्तं तैरित्यादि अजानन्त इत्यन्तम् । अनुष्ठानस्य फलकामनापूर्वकत्वेऽपि यज्ञानन्तरमेव हि फलं देहीति देवतां प्रति प्रार्थनम्; अतः इष्ट्वा प्रार्थयन्ते इति क्रमोपपत्तिः । पुण्यक्रियातज्जन्यादृष्टयोर्लोकसामानाधिकरण्यायोगात्सुरेन्द्रलोकस्य फलमात्ररूपस्य पावनत्वेनाश्रुतत्वात्प्रभूतदुःखासंभिन्नत्वस्य च श्रुतत्वात्पुण्यप्रतिक्षेप्यपापकार्यदुःखनिवृत्तिपरोऽयं पुण्यशब्द इत्यभिप्रायेणोक्तं- दुःखासंभिन्नमिति । पुण्यसाध्यसुखमयत्वलक्षणायां वा दुःखनिवृत्तिरर्थसिद्धा । पुण्यसाधनत्वलक्षणायां त्वर्थतः पुनरुक्तिस्स्यात् । सुरेन्द्रलोकं प्राप्येत्युक्तेऽपि पुनः दिवीति निर्देशो विचित्रभोगाश्रयतत्तदवान्तरप्रदेशविशेषविषयो भवितुमर्हतीति- तत्रतत्रेत्युक्तम् । दिव्यानिति मोहनत्वाय भौमभोगवैलक्षण्यकथनम्- दिव्यान्- दिवि भवान्; देवभोगान्- देवानां भोग्यानित्यर्थः । देवभोग्यपशुपुरोडाशादिभौमव्यवच्छेदार्थं च दिव्यशब्दः । देवा हि स्वरूपतः कालतश्च परिमितान् स्वभोगान्  स्वयाजिभ्यस्संविभजन्ते । अश्नन्ति- भुञ्जते, अनुभवन्तीत्यर्थः । भुक्त्वेति ह्यनूद्यते । विशालमित्यनेन भौमभोगापेक्षया पृथुत्वसूचनम् । स्वर्गलोकं भुक्त्वेति- स्वर्गलोकसंभवान् भोगाननुभूयेत्यर्थः । नहि स्वर्गानुभवाद्बन्धकपुण्यान्तरक्षयः; कर्मविशेषेण विशिष्टजात्यादिप्राप्तिश्श्रूयत इत्यभिप्रायेणोक्तं- तदनुभवहेतुभूतेति । एतेन- स्वर्गेऽपि पातभीतस्य (वि. 6.5.50) इत्यादि दर्शितम् । मर्त्यशब्देन भूलोकेऽप्यस्थिरत्वं द्योतितम् । एवंशब्दाभिप्रेतेन प्रकारेण त्रयीशब्दस्य तत्र सङ्कोचं, कामकामत्वे हेतुं च दर्शयति- एवं त्रय्यन्तसिद्धज्ञानविधुरा इति । अनुवादोऽयं स्वरूपतो मोक्षानुगुणस्यापि धर्मस्य प्रकारविशेषात्पुनरावृत्तिहेतुत्वमिति ज्ञापनार्थः । पूर्वः कामशब्दः कर्मणि व्युत्पन्न इत्याह- काम्यस्वर्गादिकामा इति । मोक्षस्यापि फलतया काम्यमानत्वात्ततोऽत्र सङ्कोचाय स्वर्गादिशब्दः । केवलशब्देन त्रय्यन्तसिद्ध(ान्त)स्वाङ्गिभूतपरमधर्मराहित्योक्तिः । गतं चागतं चगतागतं; तदेव लभन्ते । नहि गमानागमनमात्र दोष इत्याह- अल्पेति । अनुभवदशायामप्यल्पत्वात् यथा पशुरेवं स देवानाम् (बृ. उ.  3.4.10) इति प्रक्रिययाऽतिशयितब्रह्मादिसुखानुसन्धानेन दुःखत्वम्; तस्य चास्थिरत्वानुसन्धानाद्दुःखातरत्वम्; तत्प्रध्वंसागमे तु दुःखतमत्वम्; घटीयनयन्त्रन्यायेन पुनःपुनरावृत्त्यधीनगर्भवासव्याधिनिरयादिसंभवं तु दुःखं वक्तुमपि दुस्सहम्; तच्चासंख्यातप्रवाहमिति भावः ।।20-21।।
Adhyaya 9 Sloka 22 उपायस्यापि सुखरूपतया फलस्य च नित्यनिर्दोषनिरतिशयानन्दतया महात्मनां विशेषोऽभिधीयत इत्याह- महात्मानस्त्विति । अनन्यविशेषणवशाच्चिन्तनस्य निरतिशयसुखरूपत्वसिद्धिः । मामित्यादिना योगक्षेमशब्दविवक्षितमुक्तम् । यद्यपि ये त्वन्यदेवता (23) इति वक्ष्यमाणावेक्षणेऽनन्यदेवताप्रतीतिः; तथाऽपि प्रकृतकाम्यव्वयच्छेदार्थत्वादुपायसहचरं ततोऽन्यत्फलं व्यवच्छेत्तुम् अनन्यशब्दः । अत एवैकत्वानुसन्धानपरत्वं चायुक्तमिति दर्शयति- अनन्यप्रयोजना इति । तत्र हेतुमाह- मच्चिन्तनेन विनेति । अनन्याश्चिन्तयन्त इति समभिव्याहारसामर्थ्याच्चिन्तनादन्यस्य निषेधसिद्धिः । निर्विशेषणस्य जनशब्दस्याकृतिगणतुल्ये जने प्रयोगात्तद्व्यवच्छेदाय प्रकरणसिद्धमुक्तं ये महात्मानो जना इति । तेषामेव हि जननसाफल्यमिति भावः । पर्युपासते इत्यत्र प्रयुक्तस्य परीत्यस्योपसर्गस्य नैरर्थक्यायोगात्तदर्थे परित इति विवक्षिते तस्यैव प्रमाणान्तरसिद्धविशेषं दर्शयति- सर्वकल्याणेति । प्रतीकोपासनव्यवच्छेदार्थमिदमुक्तमित्यभिप्रायेणाह- अन्यूनमिति । अखण्डितगुणविभूतिकमित्यर्थः । अत्र अहमित्यनेन परमोदारत्वसौशील्यादिगुणविवक्षा । नहि मोक्षकाङ्क्षिणामानुषङ्गिकभोगप्रदानेऽपि मोक्षानुपयुक्तशरीरयात्रादिरूपौ योगक्षेमौ दातव्यावित्यभिप्रायेणाह- मत्प्राप्तीति । अलब्धलाभो योगः; लब्धरक्षणं क्षेमः । समाहारार्थत्वादेकवद्भावः । वहामि- ददामीत्यर्थः ।।22।।
Adhyaya 9 Sloka 23 सर्वासामपि देवतानां भगवच्छरीरत्वात् त्रैविद्या माम् (20) इत्युक्तप्रकारेण वस्तुतस्स्वसमाराधनमिति जानन् भवान् किं न केवलकर्मिणामपि मोक्षरूपयोगक्षेमं प्रयच्छतीत्यत्रोत्तरमुच्यते- ये त्वित्यादिश्लोकद्वयेन । तुशब्दश्शङ्कानिवृत्त्यर्थः । अन्यदेवताभक्ताः इत्येतत्समभिव्याहारफलितम् इन्द्रादीनिति । पूर्वोक्तेन न्यायेनेति । मयि सर्वम् (7.7) इत्यादौ, अस्मिन्नप्यध्याये मया ततमिदं सर्वम् (4) इत्यादौ चेति भावः । मामेव यजन्तीत्यन्तं शङ्कितानुवादरूपम्; शेषं तु विधेयरूपमित्यभिप्रायेणाह- अपि त्विति । विधिस्स्वज्ञानद्वारा यस्य पूर्वः- कारणं, तद्विधिपूर्वकम्; तदन्यदविधिपूर्वकम् । कथमविधिपूर्वकत्वं विहितानामित्यत्राह- इन्द्रादीनामिति । तत्पूर्वकमिति- तथाविधविध्यनुसन्धानपूर्वकमित्यर्थः । यथा विदधतीत्युक्तं विवृणोति- वेदान्तेति । इन्द्रादीनामाराध्यत्वमात्रं कर्मभागे प्रतिपादितम्; तेषामेव यथावस्थितं स्वरूपं वेदान्तेष्विति न विरोधः । साक्षादिति- निरुपाधिकमित्यर्थः, प्रधानस्येति वा । हविरुद्देश्यपरमपुरुषविशेषणतयेन्द्रादीनामुद्देश्यानुप्रवेशः; यथा प्रतर्दनविद्यादिषूपास्यस्यानुप्रवेश इति भावः । चतुर्होतारः इत्युपात्तवाक्यस्य कथं प्रस्तुतार्थता; तत्राह- चतुर्होतार इति । उपलक्षणतामभिप्रेत्योक्तम्- अग्निहोत्रदर्शपूर्णमासादीनीति । अन्तः प्रविष्टश्शास्ता जनानां सर्वात्मा (य.आ. 3.10.2) इत्यादिप्रसिद्धः यत्रशब्दार्थ उच्यते- परमात्मनीत्यादिना । यस्यादित्यश्शरीरम् (बृ.उ. 7.7.9) इत्यादिवाक्यानुसन्धानेन तच्छरीरभूतेत्यादिकमुक्तम् । कर्मणां देवैस्साध्या संपत् तदाराधनत्वरूपोऽतिशय एव; स चान्ततः फलसाधनत्वप्रकारे पर्यवसित इत्यभिप्रायेणाह- इन्द्रादिदेवतानामित्यादि ।।23।।
Adhyaya 9 Sloka 24 अविधिपूर्वकत्वविवरणरूपतां, तथाविधस्यात्यन्तनैष्कल्यशङ्कापरिहाररूपतां च अहं हीति श्लोकस्य दर्शयति- अत इति । सर्वशब्देनेन्द्राद्युद्देश्येन क्रियमाणानामित्यभिप्रेतम् । आराध्यश्चेति भोक्तृशब्दाभिप्रेतोक्तिः च्यवन्तीत्यनेन कुतश्चिदिति सिद्धम्, तच्च तत्तत्कर्मसाध्यमस्थिरं फलमेवेति । यान्तीत्यनन्तरश्लोकवाक्याद्वाक्यान्तराच्च लब्धम्; तदाह- परिमितेत्यादिना । फलस्य परिमितत्वं देशतः कालतस्स्वरूपतश्च । अतस्तद्भागिनां च्यवनस्वभावता । प्रभुशब्दस्यात्र गतिर्भर्ता प्रभुः (18) इत्यादिष्विव शास्तृत्वादिविवक्षाव्युदासाय योग्यमर्थमाह- तत्रतत्रेति । सूत्रं च फलमत उपपत्तेः (3.2.37) इति । यथेन्द्राद्याराधनतया प्रयोगेऽपि तत्रतत्र फलप्रदोऽहम्, न तथामदाराधनत्वेऽन्यः फलप्रद इत्येवकारार्थः ।।24।।
Adhyaya 9 Sloka 25 एकस्यैव कर्मणः कथं भोगमोक्षविरुद्धफलसाधनत्वमित्यत्र सङ्कल्पाख्यसहकारिवैचित्र्यात्तदुपपत्तिरिति प्राप्यवैषम्यं यान्तीति श्लोकेन प्रदर्श्यत इत्यभिप्रायेणाह- अहो महदिति । संकल्पभेदाद्विचित्रफलसाधनत्वं ज्योतिष्टोमादिष्वपि सिद्धम् । व्रतशब्दस्संकल्पवाचीति । अत्र संकल्पविशेषाद्धि फलभेद इति भावः । देवव्रताः इत्यादौ यजनं भूतेज्येत्यत्र व्रतं चापेक्षया मेलितम् । भूतशब्दस्यात्र प्राणिमात्रादिपरत्वव्युदासेन राजसतामसयाज्यवर्गप्रदर्शनाय- यक्षेत्यादिकम् । न देवयजनपितृयजनादिवत् क्रियास्वरूपभेदोऽत्रेति ज्ञापनाय तैरेवेत्युक्तम् । वाक्यान्तरविहितदेवयजनाद्यनुवादेन फलविशेषोऽत्र प्रदर्श्यते, न तु ज्योतिष्टोमादिवाक्यवत्फलार्थोपायविधानं क्रियत इति ज्ञापनाय यत्तच्छब्दविन्यासेन व्याख्यातम् । देवेषु व्रतं येषां ते देवव्रताः; भूतानुद्दिश्येज्या येषां ते भूतेज्याः । तत्तत्प्राप्यभेदवचनं तत्तत्समानदेशकालसमानभोगत्वार्थमिति दर्शयति- देवादिव्रता इति । अादिनिधनमित्यनेन प्राप्यानित्यत्वनिबन्धनायाः पुनरावृत्तेः प्रतिक्षेपः; सर्वज्ञमित्यनेन विरोध्यज्ञाननमित्तायाः; सत्यसङ्कल्पमित्यनेन त्वशक्तिमूलाया भगवत्स्वातन्त्र्यशङ्कितायाश्च । भक्तान्नावर्तयेयमित्यपि सङ्कल्पोऽस्य सत्य एवेति भावः । स्वरूपतश्च परिमितत्वप्रयुक्तभोगाल्पत्वव्युदासाय अनवधिकेत्यादि विशेषणद्वयम् । एतेनान्यवैतृष्ण्यहेतुतया स्वेच्छोपाधिकपुनरावृत्तिव्युदासः ।।25।।
Adhyaya 9 Sloka 26 समानेऽप्यायासे प्राप्यवैषम्यमुक्तम्; अथोपायवैषम्यमुच्य इत्याह- मद्याजिनामिति । मद्यजनशीलानामित्यर्थः । अयमपीति । उपास्यसौलभ्यातिशयप्रयुक्तोपायसौकर्यरूप इत्यर्थः । पत्रपुष्पफलानां प्रायशो हेतुकार्यभावात्क्रमविन्यासः । तस्य तत्तत्कालानुरूपं यथासंभवं किमपि लभ्यमिति भावः । पत्रादीनां समासाकरणादसमुच्चयाच्च परस्परनैरपेक्ष्यं सूचितम्; तद्द्योतनाय- पत्रं वेत्यादिविकल्पकरणम् । एकैकेन तुष्यति भगवानिति ह्युच्यतेअन्यत्पूर्णादपां कुम्भादन्यत्पादावनेजनात् ।अन्यत्कुशलसंप्रश्नान्न चेच्छति जनार्दनः ।। (म.भा.उ.  87.13)इति । सर्वाभावेऽपि तोयं लभ्यमित्यभिप्रायेण तस्य पश्चादुक्तिः । न ह्येतद्वित्तव्ययादिसाध्यतया दरिद्रादीनां दुर्लभमित्यभिप्रायेण सर्वसुलभमित्युक्तम् । अन्यत्र चाहुः-पत्रेषु पुष्पेषु फलेषु तोयेश्वक्रीतलभ्येषु सदैव सत्सु ।भक्त्येकलभ्ये पुरुषे पुराणे मुक्त्यै किमर्थं त्रियते न यत्नः ।। (गा. पू. 219.34.; न.पु)य इति सामान्यनिर्देशेन सापराधनिरपराधजडाजडादिविभागमपि न पश्यामीत्यभिप्रेतम् । वक्ष्यति हि येऽपि स्युः पापयोनय, स्त्रियो वैश्याः (32) इत्यादि । भक्त्येत्यनेन दृष्टादृष्टप्रत्यवायपरिहारफलान्तरहेतुव्यवच्छेदः; तद्व्यञ्जयति- अत्यर्थेति । प्रयतात्मशब्दं व्याख्याति- तत्प्रदानेनेति ।तस्य ताम्रतलौ तात चरणौ सुप्रतिष्ठितौ ।सुजातमृदुरक्ताभिरङ्गुलीभिरलङ्कृतौ ।प्रयतेन मया मूर्ध्ना गृहीत्वा ह्यभिवन्दितौ ।। (म.भा.व. 188.133)इत्यादिष्विव प्रयोजनान्तररागरूपाशुद्धिविरहः प्रयतत्वमित्यर्थः । पुण्येष्वपि फलाभिसन्धिरेव हि मनसोऽशुद्धिः । तदप्याहुः-तपो न कल्कोऽध्ययनं न कल्कः स्वाभाविको वेदविधिर्न कल्कः ।प्रसह्य चि(वि)त्ताहरणं न कल्कास्तान्येव भावोपहतानि कल्कः ।। (म.भा.आ. 1.301)भक्त्युपहृतमिति पुनः कीर्तनं भगवदादरणीयत्वे हेतुरयमेवेति ज्ञापनार्थम् । तथा च स्वयमेवाह-अण्वप्युपहृतं भक्तैः (प्रेम्णा भूर्येव मे भवेत्) मम भोगाय जायते ।भूर्यप्यभक्तोपहृतं न मे (तोषाय) भोगाय जायते ।। (भाग. 10.81.2)इति । फलाभिलाषिणामपि काचिद्भक्तिरस्तीति तद्व्युदासाय तच्छब्द इत्यभिप्रायेण- तथाविधभक्त्युपहृतमित्युक्तम्। पत्रादिक्षुद्रद्रव्यपरिग्रहपरिपन्थिनः प्रकारा अहंशब्देन विवक्षिता इति दर्शयितुं सर्वेश्वर इत्यादिकम् । अपिशब्दः प्रत्येकमन्वेतव्यः । सर्वेश्वर इति । यथेन्द्रादयस्स्वशक्तिवृद्धये हविरादिकं गृह्णन्ति; न हि तथाऽहम्, सर्वगोचरसदातननियमनशक्तिशालित्वादिति भावः । निखिलजगदुदयविभवलयलील इति । न हि मल्लीलोपकरणाद्बहिर्भूतं पत्रादिकं मह्यं दीयत इति भावः । अवाप्तसमस्तकाम इति । न हि मे अनवाप्तमवाप्तव्यमस्तीत्यभिप्रायः । सत्यसङ्कल्प इति । नहि ममाशक्यं किञ्चिदन्येनोपहृतं स्वीक्रियत इति भावः । अनवधिकेत्यादि । गुणतस्स्वरूतश्च निरतिशयानन्दतृप्तस्य मे कियदिदं पत्रादिकमिति तात्पर्यम् । स्वाभाविकशब्देन हेतुनैरपेक्ष्यम्, वर्तमानशब्देन चानिवर्त्यत्वं विवक्षितम् । परिपूर्णोऽपि भगवान् भक्तैर्यत्किञ्चिदीरितम् । सापेक्षवत्तदादत्ते तेन प्रीतो ददात्यलम् ।। (म.भा.मो. 353.64) इत्यस्यार्थमभिप्रयन्नाह- मनोरथेति । अश्नामीत्युपभोगलक्षणा; तेन निवेद्याभावे पत्रादिकमपि निवेद्यं स्यादिति व्यज्यते । फलान्तरार्थिजनसमर्पितानां तत्सर्वं देवदेवस्य चरणावुपतिष्ठते (म.भा.मो. 353.63) इति भगवत्पादोपसर्पणमुक्त्वा परमैकान्तिजनदत्तानां भगवताऽत्यादरेण शिरसा प्रतिग्रहो मोक्षधर्मेऽभिहित इत्याह- यथोक्तमिति ।।26।।
Adhyaya 9 Sloka 27 उक्तार्थफलितपरतया उत्तरश्लोकस्य सङ्गतिमाह- यस्मादिति । महात्मनां विशेष उक्तः; अथ तत्परिगृहीतं भक्तियोगं वक्तुं तदङ्गभूतं बुद्धिविशेषमनुशास्तीत्यभिप्रायेण इत्थं कुर्वित्युक्तम् । यत्करोषीति श्लोकेन स्वभावार्थशास्त्रप्राप्तसर्वकर्मसमर्पणविषयमन्त्रविशेषोऽपि स्मारितः । इममेव च श्लोकं यत्करोमीत्युपक्रम्य भगवन्निति संबुद्ध्या त्वदर्पणमित्यन्तं मन्त्रमेव केचिदनुसंदधते । तत्र यत्करोषीत्येतद्गोबलीवर्दन्यायात्सङ्कुचितं स्वभावप्राप्तविषयमित्याह- यद्देहेति । अश्नासीत्येतदर्थप्राप्तवर्गोपलक्षणमित्यभिप्रायेणाह- यच्च देहधारणायाश्नासीति । यज्जुहोषीत्यादेश्शास्त्रप्राप्तसमस्तोपलक्षणत्वमुपलक्षणीयसंग्राहकाकारं च दर्शयति- यच्च वैदिकमिति । अत्र यच्छब्दास्सर्वेकरोषीत्यादिक्रियाविशेषानुवादकाः । अर्पणशब्दस्य भाववाचित्वे व्यधिकरणबहुव्रीहिक्लेशात्तत्पुरुषत्वौपयिककर्मप्रत्ययान्तानां व्युत्पादयति- अर्प्यत इत्यर्पणमिति । कृत्यल्युटो बहुलम् (अष्टा. 3.3.113) इति कर्मणि ल्युट् । मय्यर्पितं कुरुष्वेति शब्दार्थः। अन्यत्र स्थितस्य स्थायिनः ततोऽन्यस्मिन्निवेशनं हि समर्पणम्; तच्चात्र क्षणिके कर्मणि कथमित्यत्राह- सर्वस्येति । ननु जीवस्यैव कर्तृत्वं भोक्तृत्वं च कर्ता शास्त्रार्थत्वात् (ब्र.सू. 2.3.33) इत्यधिकरणे स्थापितम्; इन्द्रादीनां चाराध्यत्वं श्रुतम्; तथाच देवताभेदो मीमांसितः; अतन्निष्ठस्य तन्निष्ठत्वानुसन्धाने भ्रान्तिरेव स्यात्; तत्कखमीश्वरे तत्समर्पणित्यत्राह- एतदुक्तमिति । परमकर्तरीति परात्तु तच्छ्रुतेः (ब्र.सू. 2.3.40) इत्यधिकरणार्थः स्मारितः । कर्तारं भोक्तारमाराधकमिति । क्रियायास्तत्फलस्य तत्प्रदातॄणां चेति शेषः । परमकर्तृत्वात्कर्तृत्वसमर्पणम्; परमशेषित्वादाराध्यत्वादिसमर्पणम् । कर्तृत्वादौ त्वयि समर्पिते साक्षात्कर्तर्याराध्यविशेषणभूतेन्द्रादौ च किमनुसन्धेयमिति शङ्कायां समर्पणं शिक्षयति- तवेति । भक्तिप्रकरणात्प्रीतियुक्तत्वोक्तिः ।।27।।
Adhyaya 9 Sloka 28 संन्यासयोगयुक्तात्मेत्ययं फलविधानार्थं पूर्वश्लोकार्थानुवादः;  न तु ज्ञानकर्मयोगादिपर इत्यभिप्रायेणान्वयमाह- एवं संन्यासाख्येति । योगशब्दोऽत्रानुसन्धानपरः । तदेव प्रकृतसमर्पणानुवादिना संन्यासशब्देन विशेष्यते । आत्मानमित्यादि तद्विवरणम् । लौकिकमित्यादि स्वभावार्थप्राप्तयोस्सामान्यरूपम् । शुभाशुभफलैः- अनुकूलप्रतिकूलफलैरित्यर्थः । अनन्तैरिति बहुवचनाभिप्रेतकथनम् । समर्पणबुद्ध्या क्रियमाणस्य बन्धकत्वाभावात्तद्व्यवच्छेदाय प्राचीनशब्दः । एतेनैव शुभफलस्यापि कर्मणोऽतिशयितफलप्रतिबन्धकत्वात् हेयत्वं निर्व्यूढम् । मामुपेष्यसीत्येतत्सामर्थ्यात् सर्वैरित्युक्तम् । मोक्ष्यसे इत्युक्त एवार्थः विमुक्तः इत्यनूद्यत इत्यपौनरुक्त्याभिप्रायेणाह- तैर्विमुक्त इति । अत्र विमुक्तिशब्दस्य जीवन्मुक्तिपरत्वं वदन्तस्तदसंभवादेव निरसनीयाः । कर्तृत्वफलप्रदत्वादिवत्फलमपि स्वस्यैवेत्यभिप्रैयेण मामेवोपैष्यसीत्युक्तम् । यद्वा क्रमेण प्राप्त्या विलम्बव्यवच्छेदार्थ एवकारः । मामेवैष्यसी (34) इति च वक्ष्यते ।।28।।
Adhyaya 9 Sloka 29 दुर्लभसुलभोत्कृष्टापकृष्टादिद्रव्यतारतम्यादर्शनेन स्वीकारः पत्रमिति श्लोकेन प्रेक्तः । तेन सौलभ्यमुक्तं भवति ।यत्करोषीत्यादिना क्रियमाणस्य सर्वस्य बुद्धिविशेषमात्रेण तदाराधनत्वसंपत्त्या तदेव दृढीकृतम् । अथ भक्तियोगाधिकारिप्रशंसनपरे समोऽहमिति श्लोके तु जात्याकारादितारतम्यानादरेण भक्तैस्स्वस्यैकरस्यमुच्यते । तेन सौशील्यमुक्तं भवति । कंसादिनिग्रहादक्रूराद्यनुग्रहात् तत्कुरुष्व मदर्पणम्, मामुपैष्यसीत्याद्युक्तेश्च जाता रागद्वेषशङ्का प्रतिक्षेप्येत्यभिप्रायेणाह- ममेति । अहंशब्दोऽत्र स्वेतरव्यवच्छदपर इत्यभिप्रायेण अतिलोकमित्युक्तम् । समोऽहमित्यस्य प्रतिशिरोभूतं वैषम्यं सर्वशब्देन विवक्षितमित्यभिप्रायेणाह- देवेति । जातितः- देवत्वमनुष्यत्वब्राह्मणत्वक्षत्रियत्वादेः; आकारतः अभिरूपस्त्रीत्वपुंस्त्वसमविषमाङ्गत्वादेः । वक्ष्यति हि येऽपि स्युः पापयोनयः, स्त्रियो वैश्यास्तथा शूद्राः (32) इति । स्वभावतः इत्यनेन सात्त्विकराजसत्वादिकं विवक्षितम् । देवादीनां भगवत्समाश्रयणं तदुपर्यपि बादरायणस्संभवात् (ब्र.सू. 1.3.25) इत्यधिकरणे समर्थितम्; तिरश्चापि गजेन्द्रवानरेन्द्रादिषु पुण्याधिक्यनिबन्धनज्ञानविशेषवत्सु प्रथितम् । तस्मात्तिर्यगधिकरणाविरोधः । स्थावरेष्वपि शापादिजातेषु क्वचिज्ज्ञानं महर्षयः कथयन्ति । ततश्च मनोवृत्तिरूपं समाश्रयणं तत्रापि संभवेदेव । न मे द्वेष्योऽस्ति न प्रियः इत्यस्य प्रतिषेधस्य प्रसङ्गसाकाङ्क्षत्वाज्जात्यादिभिर्निकर्षोत्कर्षौ प्रतिषेध्यप्रसञ्जकतयोक्तावित्याह- अयमिति । तद्द्वेष्यत्वप्रियत्वे हि त्याज्यत्वसंग्राह्यत्वार्थे इति तन्निषेधात्तन्निषेधः फलित इत्यभिप्रायेणोक्तम्- उद्वेजनीयतया न त्याज्योऽस्तीति, न संग्राह्योऽस्तीति च । समाश्रयणाधीन प्रियत्वप्रतिषेधभयात्- समाश्रितत्वातिरेकेणेत्युक्तम् । यदि, न प्रियत्वहेतुतया प्रसिद्धाज्जात्यादिभिरुत्कर्षात्प्रियत्वम्; कुतस्तर्हि? यदि न कुतश्चित्, स च मम प्रियः इत्यादिविरोध इति शङ्कानिराकरणार्थस्तुशब्द इत्यभिप्रायेणाह- अपि त्विति । भक्त्या भजन्ति इत्यनयोः पौनरुक्त्यपरिहारायान्वयमाह- अत्यर्थेति । ये इत्येदुपकर्षापकर्षानियमाभिप्रायमित्याह- ते जात्यादिभिरिति । तुल्यनामिवान्योन्यमैकरस्यमिह मयीत्यादिना विवक्षितमित्यभिप्रायेणोक्तम् मत्समानगुणवद्यथासुखमिति । ननु स्वामित्वेन त्वामनुसंधाय भजतां कथं त्वयि समानगुणवद्वृत्तिरित्यस्योत्तरं तेषु चाप्यहमित्यनेनोच्यत इत्यभिप्रायेणाह- अहमपीति । सौशील्यातिरेकतो मत्तोऽप्युत्कृष्टानिवाहं शिरसा देवः प्रतिगृह्णाति (म.भा.मो. 353.64) इत्युक्तप्रक्रियया संभावयामि; ततश्च ते मत्परमेश्वरत्वाद्यनुसंधाननिबन्धनसाध्वसविधुरास्सुखं मां सेवन्त इति भावः । अहं च चे चान्योन्यं पित्रादिष्विव न्यस्तभरा इति पिण्डितार्थः । स्वजाति प्रतिनियतधर्मैर्भजनान्नापकृष्टजातिनिर्देशविरोधः ।।29।।
Adhyaya 9 Sloka 30 एवं समाश्रयणस्वीकारे जात्याद्यपकर्षोऽकिञ्चित्कर इत्युक्तम्; ततश्चोपरि वृत्तापकर्षोऽप्यकिञ्चित्कर इत्युच्यते अपि चेदिति श्लोकेनेत्यभिप्रायेणाह- तत्रापीति । ब्राह्मणाद्याचारः शूद्रादेरधर्मः; शूद्राद्याचारश्च ब्राह्मणादेः; एवं ब्राह्मणस्य निषिद्धं मधुमांसादिकं शूद्रस्य न निषिध्यते; शूद्रस्य निषिद्धं च कपिलक्षीरादिकं ब्राह्मणस्य प्रशस्तम्; अतस्स्वजातिनियमापेक्षया दुराचरात्वं दोष इत्यभिप्रायेणाह- तत्रतत्रेति । विहिताकरणं निषिद्धकरणं चेत्युभयमपि दुराचार इति ज्ञापनाय उपादेयः परिहरणीयश्चेत्युक्तम् । अत्र चेदित्यस्य नैरर्थक्यादिपरिहाराय दुराचारोऽपि भजते चेदित्यन्वयः प्रदर्शितः । उक्तप्रकारेणेति । सततकीर्तनादिनेत्यर्थः । प्रकरणविशे(ष)षितोऽनन्यभागित्यस्यार्थो भजनैकप्रयोजन इति । तेनैव देवतान्तरभजनप्रसङ्गो दूरनिरस्तः । यथोच्यते-ब्रह्माणं शितिकण्ठं च याश्चान्या देवतास्स्मृताः ।प्रतिबुद्धा न सेवन्ते यस्मात्परिमितं फलम् । (म.भा.मो. 350.36)ननु आचारप्रभवो धर्मो धर्मस्य प्रभुरच्युतः (वि.स) आचारहीनं न पुनन्ति वेदाः (वासिष्ठ. 6.3) सन्ध्याहीनोऽशुचिर्नित्यमनर्हस्सर्वकर्मसु (दक्ष. 2.22) इत्यादिषु सत्सु दुराचारस्य केनाकारेण साधुत्वमित्यत्राह- वैष्णवाग्रेसर इति । अनन्यभजनं वैष्णवाग्रेसरत्वे प्रयोजकम् । ननु साधवः क्षीणदोषास्स्युः (वि. 3.11.3) इति भगवत्पराशरवचनात् क्षीणपापानां च कृष्णभक्तिस्मरणात्साधुशब्दोऽत्र कथं वैष्णवाग्रेसर उक्तः, आचारशून्यस्य शिष्टापरिग्रहादसाधुत्वमेवेत्यत्रोत्तरं मन्तव्यः इत्युच्यत इति दर्शयति- बहुमन्तव्य इति । अर्थसिद्धबोद्धव्यतामात्रकथनं निरर्थकम्; संपूर्वस्य मनिधातोश्च बहुमतिरर्थः; उपसर्गार्थाश्च धातुलीना इति भावः । अपरिग्रहे सति खल्वसाधुत्वशङ्का; न तु सोऽस्तीत्याह- पूर्वोक्तैस्सम इति । विष्णुरेव भूत्वा (यजु. 2.1.3.16)इत्यादौ साम्येऽप्येवकारः प्रयुज्यत इति भावः । पूर्वोक्तैर्महात्मभिरित्यर्थः । ननु स्वाचारदुराचारयोः पुष्कलविकलोपाययोर्न तावदुपयातस्साम्यम्; तत एव न फलतोऽपीति शङ्कायां सम्यगित्यादिकमवतारयति- कुत एतदिति । यत इति । हिर्हेताविति भावः । व्यवसायस्य समीचीनतां प्राधान्यतो व्यवसेयविषयविशेषेण विशदयति- भगवानिति । भगवान्- उभयलिङ्गकः । निखिलजगदेककारणभूत इत्यनेन ब्रह्मत्वसाधकं श्रौतं लक्षणमुक्तम् । तेन ज्ञात्वा भूतादिमव्ययम् (13) इति पूर्वोक्तं च स्मारितम् । सामान्यशब्दस्य विशेषे पर्यवसानं नारायण परं ब्रह्म (ना) इत्यादितत्त्वनिर्णायकवाक्यं चाभिप्रेत्य- परं ब्रह्म नारायण इत्युक्तम् । चराचरपतिः पतिं विश्वस्यात्मेश्वरम् (ना) पतिं पतीनाम् (श्वे.उ. 6.7) इत्यादि द्रष्टव्यम् । एवं परत्वव्यवसायः । अथ सौलभ्याध्यवसायः अस्मत्स्वामीति । नह्यहं तद्विभूतेर्बहिर्भूतः; स्वशेषभूतं मामसौ स्वयमेव लब्धुमुपक्रान्त इति भावः । एवं पदद्वयेन सांसिद्धिकसंबन्धो दर्शितः, अत्यन्तमूर्खस्य मम सम्यग्ज्ञानप्रदायी महोपकारकोऽयमित्यभिप्रायेण मम गुरुरित्युक्तम् । अनन्तमहापराधशालिनि मय्यपि शोभहृदयो़ऽयमित्यभिप्रायेण मम सुहृदित्युक्तम् । अतिक्षुद्रदुःखमिश्रनश्वरसुखकणसङ्गिनो मेनिरतिशयनिर्दोषनित्यसुखसागरं स्वात्मानं प्रकाशितवानित्यभिप्रायेण मम परं भोग्यमित्युक्तम् । गुरुत्वसुहृत्वे प्रापकत्वार्थे; भोग्यत्वं तु प्राप्यत्वार्थम् । सर्वौर्दुष्प्रापे इति - आचारबहुलेष्वपि तादृशो व्यवसायो न दृश्यते; आकरेऽपि शिलाशकलमनुपादेयम्; अवकरेऽपि रत्नमादरणीयमिति भावः । बहूनां जन्मनामन्ते (भ.गी. 7.19) इति ह्येवंविधो व्यवसाय उक्तः । स्मरन्ति च श्रीपौष्करे चये जन्मकोटिभिस्सिद्धाः अनेकजन्मसंसारचिते पापसमुच्चये ।नाक्षीणे जायते पुंसां गोविन्दाभिमुखी स्थितिः ।। इति ।श्रीशुकं प्रति जनकश्चाह-ज्ञानं च व्यवसायश्च द्वौ परप्रतिपादकौ ।व्यवसायादृते ब्रह्म नासादयति तत्परम् ।। (म.भा.मो. 334.47)व्यवसायमात्रेण कथं भजमानैस्समानत्वमित्यत्राह- तत्कार्यं चेति । भजते मामित्यत्र व्यवसायोऽन्तर्गतः, व्यवसित इत्यत्राप्यर्थाद्भजनम्; अनन्यभजनमूलबहुमन्तव्यत्वहेतुतया हि व्यवसायोऽयमुक्त इति भावः । अविकलानुष्ठायिवद्विकलानुष्ठायी कथं बहुमन्तव्य इत्यत्राह- अस्मिन्निति । तादृशे पुरुषे स्वस्पवैकल्यनिमित्तोऽनादर एव महापराधस्स्यादिति भावः । स्मृतसंभाषितो वाऽपि पूजितो वा द्विजोत्तम (इ.स. 32), स च पूज्यो यथाह्यहम् (गा.पू. 219) इत्यादिप्रमाणसूचनाभिप्रायेण निगमयति- अपि तु बहुमन्तरव्य एवेति ।।30।।
Adhyaya 9 Sloka 31 अस्त्वन्येषां बहुमन्तव्यः, स्वस्य तु कार्यसिद्धिरिति शङ्कापूर्वकमनन्तरश्लोकमवतारयति- ननु नाविरत इति । न केवलं प्राप्रिमात्रनिषेधश्श्रुतौ;अपि तु प्रज्ञानस्यापि निषेधोऽभिप्रेत इत्यभिप्रायेणाक्तम्- उत्तरोत्तरभजनोत्पत्तिप्रवाहं निरुणद्धीति । तथाचोच्यते-पापं प्रज्ञां नाशयति क्रियमाणं पुनः पुनः ।नष्टप्रज्ञः पापमेव पुनरारभते द्विज ।। (म.भा.उ. 35.73)इति । प्रतिबन्धकरजस्तमोमूलभूतपापनिरासाय ह्याचारः; तस्मिंश्च पापे मद्भजनेन विनिवृत्ते सति नोपासनप्रतिबन्ध इत्यभिप्रायेणाह- मत्प्रियत्वेति । विकलस्य विलम्बशङ्काप्रतिक्षेपार्थः क्षिप्रशब्दः । धर्मशब्दोऽत्र प्रकरणादनन्यभजनपरः । आत्मशब्दश्च तत्करणभूतमनोविषयः । अनन्यमनसः मन्मना भव इति हि पूर्वापरम्; भजनमेव कथं भजनोत्पत्तिप्रतिबन्धकनिवर्तकमिति चेत्तन्न, परिपूर्णभजनस्य साध्यत्वात्, भक्त्युपक्रमस्य च हेतुत्वात्; तदेतदाह- क्षिप्रमेवेत्यादिना । नन्वत्र धर्मशब्दो वर्णाश्रमधर्ममात्रपरः किं न स्यादित्यत्राह- एवंरूपेति । सामान्यशब्दस्य प्राकरणिकविशेषविषयत्वमेव न्याय्यम्; प्रयुक्तश्चायमेव शब्दः प्रक्रमे भजनरूपविशेषविषयतेयेति भावः । अस्तु भजनप्रभावात्पापनिवृत्तिः; तथाऽपि परितापरहितबुद्धिपूर्वानुवृत्तदुराचारसन्तानः कथं न प्रतिबन्धक इत्यत्रोत्तरं- शश्वच्छान्तिं निगच्छतीति । मत्प्राप्तिविरोध्याचारनिवृत्तिमिति- प्रकरणविशेषतश्शान्तिशब्दार्थः ।प्रतिजानीहि इत्यत्र ज्ञानमात्रविधावुपसर्गस्य नैरर्थक्यात्, वास्तोष्पते प्रतिजानीह्यस्मान् (यजु. 3.4.10.36) इत्यादिष्वगत्या नैरर्थक्यस्वीकारादत्र च ज्ञानविधेः प्रयोजनाभावात्, प्रतीयमानप्रतिज्ञार्थस्यात्यन्तनिर्णीतत्वस्थापकतयाऽपेक्षितत्वाच्चाह- कौन्तेय त्वमेवास्मिन्नर्थे प्रतिज्ञां कुर्विति । प्रतिजानामीति स्वप्रतिज्ञानादपि प्रतिजानाहीति श्रोतुरेव प्रतिज्ञाविधानमत्यन्तस्थैर्याभिप्रायमिति व्यञ्जनायोक्तं- त्वमेवेति । न मे भक्तः प्रणश्यतीत्ययं प्रतिज्ञाविषय इति ज्ञापनाय अस्मिन्नर्थे इत्युक्तम् । परिपूर्णोपासकस्य नाशप्रसङ्गाभावात् अपि चेत्सुदुराचारः इत्युक्तविषयत्वाच्चाह- मद्भक्तावुपक्रान्तो विरोध्याचारमिश्रोऽपीति । उपक्रान्तभक्तिरपि हि भक्त इत्युच्यते । भक्तस्य नाशनिषेधः शश्वदित्याद्युक्ततत्प्रतिकूलनाशमुखेन परिपूर्तिपर्यवसित इत्यभिप्रायेणाह- अपि त्विति । अत्रोपरिचरादिवृत्तान्तो ग्राह्यः । यथोपरिचरो भगवद्धर्ममास्थितः कदाचिद्देवानामृषीणां विवदे पिष्टपश्वादिमहर्षिविरुद्धमनृतमभिधाय निपतितः क्षिप्रं भगवतोदस्तः; यथा च उपमानमशेषाणां साधूनां यस्सदोऽभवत् (वि. 1.15.156) इति प्रसिद्धः प्रह्लादः कदाचिद्भगवन्तं प्रतियोद्धुं प्रवृत्तश्शीघ्रं प्रत्यबुध्यत; यथा च पापिष्ठः क्षत्रबन्धुर्भगवन्नमप्रभावादनन्तरजन्मनि जातिं स्मरन् तीव्रनिर्वेदो भगवन्तं शरणमुपगम्य ह्यमुच्यत । इतिशब्दस्य अस्मिन्नर्थे इत्यनेनान्वयः ।।31।
Adhyaya 9 Sloka 32  to 33 अपिचेत्सुदुराचारः इत्यागन्तुकपापोक्तिः; अथ जन्मत एव पापिष्ठानां जात्याद्यपकर्षेऽपि स्वसमाश्रयणमात्रेण फलसिद्धिं प्राक्प्रस्तुतां प्रपञ्च्य तत एव जात्याद्युत्कर्षे भक्तिपौष्कल्ये च कैमुतिकन्यायमुक्त्वा जात्यादिभिरुत्कृष्टस्त्वं फले निस्सन्देह उपायमातिष्ठेत्युच्यते- मां हीत्यादिश्लोकद्वयेन । स्त्रीवैश्यशूद्राणां परगतिविरोधितया शङ्किताकारानुवादार्थः पापयोनिशब्दः । तत्र ये पापयोनयोऽपि स्युरित्यन्वयः । त्रैवर्णिकस्य विद्यादिमतोऽपि वैश्यस्य शूद्रादिभिस्सह पापयोनित्वेन परिगणनं सत्रानधिकारित्वात् । ऋत्विज एव हि सर्वे सत्रेषु यजमानाः, आर्त्विज्यं च ब्राह्मणस्य, स च सत्राधिकाररूप उत्कर्षः तस्माद्वाजपेययाज्यार्त्विजीनः (यजु. 1.3.2.14) इति क्षत्रियस्यापि श्रुतः । पापयोनिशब्दप्रतिशिरस्त्वात्पुण्यशब्दोऽत्र पुण्ययोनिपरः प्रदर्शितः । किंपुनरित्यादि कैमुतिकन्यायादनायासत्ववचनम् । राजर्षिप्रदर्शनमर्जुनस्य फलसिद्धिप्रतिपादनार्थमित्यभिप्रायेणाह- अतस्त्वमिति । राजर्षिशब्देन सामर्थ्यं व्यञ्जितम्; अस्थिरमित्यादिना त्वार्थित्वम् । अनित्यशब्दस्य सततविक्रिया इत्युक्तप्रकारेण क्षरणस्वभावविषयत्वज्ञापनायास्थिरशब्दः । असुखशब्दस्यात्र पर्युदासवृत्त्या दुःखपरतां सांसारिकसुखस्यापि दुःखकोटिनिवेशात्सुखराहित्यपरत्वं चाभिप्रेत्याह- तापत्रयेति । इममित्यनेन अतिक्षुद्रत्वं निर्दिष्टम् । प्राप्येत्यस्यानुवादरूपताज्ञापनाय प्राप्य वर्तमान इत्युक्तम् । एवमनित्यत्वासुखत्वक्षुद्रत्वानुदर्शनाद्भजनवैमुख्यनिवृत्तिर्भवतीत्यभिप्रायः ।।32-33।।
Adhyaya 9 Sloka 34 भजस्वेत्युक्तभक्तिस्वरूपनिष्कर्षोऽनन्तरं क्रियत इति संगतिं दर्शयति- भक्तिस्वरूपमाहेति । सामान्येन सर्वासु परविद्यासूपास्यतया तदुपयुक्ततया च प्रमाणशतैः प्रतिपादिताः स्वरूपरूपगुणादयोऽत्रास्मच्छब्देन विवक्षिता इत्यभिप्रायेणाह- मयीति । तमीश्वराणां परमं महेश्वरं (श्वे.उ. 6.7) न तस्येशे कश्चन (ना) इत्यादेरर्थमाह- सर्वेश्वरेश्वर इति । न ह्यसमर्थसेवया किञ्चिल्लभ्यते; न च ब्रह्मान्डान्तरादेरनीश्वरा ब्रह्मेशानादयोऽपि मोक्षदानशक्ता इति भावः । क्षेत्रज्ञस्येश्वरज्ञानाद्विशुद्धिः परमा मता (या.स्मृ. 3.34) इति ह्युच्यते । हेयास्पदस्य गुणरहितस्य च भजनीयत्वाभावादितरव्यावृत्त्यर्थं सगुणनिर्गुणश्रुतीनां विषयव्यवस्थयोभयलिङ्गत्वमाह- निखिलेति । समस्तानिष्टनिवर्तकत्वादनन्तभोग्यमयत्वाच्चायमेवोपास्य इति भावः । अनन्तमङ्गलगुणोपलक्षणकतया ध्येयलक्षणजगत्कारणत्वमोक्षप्रदत्वौपयिकं गुणद्वयं सर्वज्ञे सत्यसङ्कल्प इत्युक्तम् ।यस्सर्वज्ञस्सर्वविद्यस्य ज्ञानमयं तपः ।तस्मादेतद्ब्रह्म नामरूपमन्नं च जायते ।। (मु. उ. 1.1.9)इति, सत्यकामस्सत्यसङ्कल्पः (छा.उ. 8.7.1) इति च । अनिष्टनिवृत्त्यादौ चास्याज्ञातं सहकारिसापेक्षत्वं च नास्तीति भावः । यतो वा इमानि भूतानि जायन्ते इत्युपक्रम्य तद्विजिज्ञासस्व (भृ) कारणं तु ध्येयः (अथर्व) इत्याद्यभिप्रायेण निखिलजगदेककारण इत्युक्तम् । निखिलशब्देनाव्यक्तादेर्ब्रह्मरुद्रादेश्च संग्रहः ।व्योमातीतनिर्गुणवादादिनिराकरणं, सामान्यविशेषशब्दयोरैकरस्य चाभिप्रेत्य परस्मिन् ब्रह्मणि पुरुषोत्तम इत्युक्तम् । अनेन सर्वात्मकत्वं सर्वविलक्षणत्वं चाविरुद्धमुपदर्शितं भवति । नारायणानुवाकं पुरुषसूक्तादिकं च स्मारितम् । एतावता विशिष्टं स्वरूपमुक्तम्; अथ सर्वशाधादिपठितपुरुषसूक्तादिसिद्धं शुभाश्रयप्रकरणप्रपञ्चितं च विग्रहतद्गुणादिकमुच्यते । तस्य तथा कप्यासं पुण्डरीकमेवमक्षिणी (छा.उ. 1.6.7) इत्याद्युक्तपरत्वचिह्नमाह- पुण्डरीकदलामलायताक्ष इति । स्वेच्छेत्यादिना नीलतोयदमध्यस्था (ना) इत्यादिकमनुसंहितम् । स्वच्छत्वं मणिमुकुरसलिलकाचादिवद्व्यवहितप्रकाशप्रतिबिम्बादियोग्यः प्रसादविशेषः । दिवि सूर्यसहस्रस्य (भ.गी. 11.12) इत्यादि वक्ष्यमाणं, तमेव भान्तम् (मु.उ. 2.2.10) इत्यादिश्रुतिं चाभिप्रेत्योक्तं युगपदित्यादि । यद्वा, तेजःप्राचुर्यं प्रतिकूलैर्दुष्प्रेक्षत्वं चाभिप्रेत्य युगपदित्यादिकमुक्तम् । लावण्येत्यादिना तु तस्यैवानुकूलभोग्यत्वाकर्षकत्वादिकमभिप्रेतम् । चक्षुरानन्दजनकस्तेजोविशेषो हि लावण्यम् । तत इदमुच्यते-लोचनैरनुजग्मुस्ते तमादृष्टिपथात्पुनः ।मनोभिरनुजग्मुश्च कृष्णं प्रीतिसमन्विताः ।।अतृप्तमनसामेवं तेषां केशवदर्शने ।क्षिप्रमन्तर्दधे शौरिश्चक्षुषां प्रियदर्शनः ।।( म.भा.स. 2.26)अमृतस्येव नातृप्यन् प्रेक्षमाणा जनार्दनम् ।नहि तस्मान्मनः कश्चिच्चाक्षुषी वा नरोत्तमात् ।नरश्शक्नोत्यपाक्रष्टुमतिक्रान्तेऽपि राघवे ।। (रा.अ. 17.15)बाहूनामुदारत्वमोर्जित्यमभिमतफलप्रदत्वं च । यत्र रूपान्तरं न विशिष्टं, तत्र वक्तुर्वसुदेवनन्दनस्य रूपं विवक्षितम्; तच्च सर्वावतारोपलक्षणम् । चतुर्भुजत्वं भगवतः कृष्णस्य पररूपस्य सांसिद्धिकम्; द्विभुजत्वं सहस्रभुजत्वादिकं चाहार्यमित्याशयेनोक्तं चतुर्बाहाविति । अथवाऽपि चतुर्भुजं-भुजैश्चतुर्भिस्समुपेतमेतद्रूपं विशिष्टं दिवि संस्थितं च ।भूमौ गतं पूजयताप्रमेयं सदा हि तस्मिन्निवसामि देवाः ।। (म.भा.मौ. 5.34)इत्यादिकमिह भाव्यम् । श्रुत्यादिप्रसिद्धं दिव्याम्बरयोगमाह- अत्युज्ज्वलेति । मूर्धादिपादान्तदिव्यावयवगतसमस्ताभरणवर्गोपलक्षणतया किरीटाद्युक्तिः । ध्येयस्सदा इत्युपक्रम्य केयूरवान् मकरकुण्डलवान् किरीटी (नार. 62.17) इत्यादिकमिह द्रष्टव्यम् । मकरशब्दो मकराकारकुण्डलपरः । अपारेत्यादिना सौलभ्योपयोगिनोऽमितास्सुन्दरत्वादिमिश्रास्समाश्रयणीयत्वेऽत्यन्तापेक्षितास्स्वरूपरूपयोर्गुणा उक्ताः । सर्वलोकशरण्याय (रा.यु. 17) सुदुष्टो वाऽप्यदुष्टो वा (रा.यु. 18) विभीषणो वा सुग्रीव यदि वा रावणस्स्वयम् (रा.यु. 18.37) इत्यादिकमनुसन्धाय कारुण्यादिफलितमाह- नअनालोचितेति । आश्रितसंरक्षणं स्वलाभं मत्वा प्रवर्तत इत्यभिप्रायेणोक्तं- सर्वस्वामिनीमित . कृष्णस्य हि कृते भूतमिदं विश्वं चराचरम् (म.भा.स. 42.23) इत्युक्तम् । निदिध्यासितव्यः (बृ.उ. 6.5.6) ध्ययीत (मु.उ. 2.2.6) ध्रुवा स्मृतिः (छा.उ. 7.26.2) आवृत्तिरसकृदुपदेशात् (ब्र.सू. 4.1.1) इत्याद्यनुसन्धानेन मनश्शब्दस्यात्र ध्यानाख्यमनोवृत्तिविशेषविषयतामाह- तैलधारेति । मय्येव मन आधत्स्वेति (12.8) वक्ष्यते । अत्र मामेवैष्यसीति साध्यगतावधारणात्साधनेऽप्यवधारणं विवक्षितमिति गम्यते । तेन चानन्यमनस्त्वादिकं सिद्धम् । ततश्च तैलधारादिवदविच्छेदोऽपि फलित इति भावः । मयैवेष वृणुते तेन लभ्यः (क.उ. 2.23) इति श्रुत्युपबृंहणतामभिप्रेत्याह- तदेवेति । भक्तेरपि ज्ञानविशेषरूपत्वाद्विशेषकत्वमुपपद्यत इत्यभिप्रायेणाह- अत्यर्थेति । स्वतन्त्रार्थान्तरविधानशङ्का निरासायाह- पुनरपीति । भक्तिस्वरूपविशेषनिष्कर्षपरत्वात्तदसाधारणशास्त्रविशेषप्रतिपादितपूजाविशेषपरोऽयं यजनशब्द इत्यभिप्रायेणाह- यजनं नामेति । शेषवृत्तिः कैङ्कर्यम् । इदं च पत्रं पुष्पम् (26) इत्यादिना प्रदर्शितस्य भगवच्छास्त्रप्रपञ्चितस्य संग्रहशासनम् । अतोऽत्र यजिर्दर्शपूर्णमासादिविषय इति न भ्रमितव्यम् । यज देवपूजायामित्येव च पठ्यते । देवतामुद्दिश्य द्रव्यत्यागो यागः इति चाहुः । अग्निहोत्रादिव्यतिरिक्तेष्वपि पञ्चमहायज्ञादिषु यजिर्निरूढः । अन्यत्रापि कृष्णो वाक्यैरिज्यते संमृशानैः (म.भा.आनु. 28.6) इत्यादयः प्रयोगाः । अतोऽत्र भगवच्छास्त्रादिप्रपञ्चितविषयोऽयं यजिरित्यभिप्रायेणाह- औपचारिकेति । औपचारिकाः नीराजनादयः;सांस्पर्शिकाः- स्रक्चन्दनादयः; आदिशब्देन सांदृष्टिकदीपादिग्रहणम् । मद्याजीत्यनेन बाह्यक्रियापरेण मन्मनस्त्वं कथं विशेष्यत इत्यत्राह- अथेति । पुनरपीत्याद्यपि पूर्ववत् । पूर्वोक्तादधिकरूपत्वं दर्शयितुम् अपर्यवस्यन्नित्यन्तमुक्तम् । अत्यन्तशब्देन दास्यस्य स्वरूपप्राप्तता विवक्षिता । अतिमात्रशब्देन तस्य निरतिशयभोगरूपत्वं सूचितम् । त्रिविधप्रणतिसंग्रहाय णमधातुस्वरूपनिरूपणेन प्रह्वीभावशब्दः ।प्रेक्षावतः प्रवृत्तिर्या प्रह्वीभावात्मिका स्वतः ।उत्कृष्टं परमुद्दिश्य तन्नमः परिगीयते ।। (अहि. 52.10)इति हि नमश्शब्दो विवृतः । ज्ञानविशेषकत्वव्यक्त्यर्थं व्यवसायशब्दः । परायणः इत्यत्र परशब्दविशेषणसामर्थ्यादवधारणं विवक्षितमित्यभिप्रायेण अहमेवेत्युक्तम् । फलितमाह- मया विनेति । एषैव भक्तेः परमा काष्ठा प्राप्तेरव्यवहितपूर्वभाविनीति फलाभिलाषज्ञापनार्थो मत्परायणशब्द इत्यभिप्रायः । एवंशब्दनूदितमाकारमाह- अनवधिकेत्यादिना । आत्मानं युक्त्वा इति पदयोरत्रोचितार्थप्रदर्शनं मनः प्राप्येति । युजिरत्र योगार्थस्समाध्यर्थो वा । मन्मना भव इत्युक्तार्थपरत्वम् एवमात्मानमित्यनुवादेन प्रतीयत इत्यभिप्रायेणाह- आत्मशब्दो हीति । मनसोऽत्र निर्देशो ध्यानादिकरणत्वेनेति प्रदर्शयन् श्लोकस्य पिण्डितार्थमाह- एवंरूपेणेति । निरतिशयप्रीतिमतेत्यर्थः । ध्यानादिकं मद्भक्त इति विशेषणाद्भोगरूपमित्यभिप्रायेण मामनुभूयेत्युक्तम् । अथ सुखग्रहणायाध्यायाप्रधानार्थभूतसाङ्गोपाङ्गफलशिरस्कभक्तिस्वरूपं संक्षेपेण निष्कृष्य वदन्नुपसंहरति- तदेवमिति । तत्- तस्मादित्यर्थः; तव दुःखबहुलसंसारसागरपतितत्वात्, मम च परत्वसौलभ्यादियुक्तस्य समस्तदुःखसागरोत्तरणसांयात्रिकत्वात्, उपायस्य चात्यन्तसुकरत्वादिगुणयुक्तत्वादित्यर्थः । एवमिति- पूर्वग्रन्थैरुक्तप्रकारेणेत्यर्थः । लौकिनानीत्यादि कुर्वन्नित्यन्तं यत्करोषि इत्यादेरर्थः; मन्नियाम्यमित्यादिकं मया ततमित्यादेरभिप्रेतकथनम्; अत्यर्थप्रियमद्गुणगणमिति समोऽहम्, पत्रं पुष्पम् इत्यादेरर्थः । गुणानुसन्धानाद्भक्तेः पुरुषसाध्यत्वं युज्यत इत्यभिप्रायेणाह- मद्गुणगणं चानुरन्धायाहरहरुक्तलक्षणमिदमुपासनमुपाददान इति । इति मत्वा भजन्ते मामित्यादिमत्रानुसंहितम् । अहरहरित्यादिकं मन्मनाः इत्यादेर्विवक्षितम् । आप्रयाणत्वसिद्ध्यर्थम् अहरहरित्याद्युक्तम् । उक्तलक्षणमिति- अनन्यप्रयोजननमस्कारादिप्रेरकमदेकधारकत्वदशापर्यन्तनिरतिशयप्रीतिरूपमित्यर्थः ।।34।।।। इति श्रीमद्गीताभाष्यटीकायां तात्पर्यचन्द्रिकायां नवमोऽध्यायः ।।9।।
