Adhyaya 11 Sloka 1 अत्र  साक्षात्कारं प्रार्थयितुं मदनुहग्रहायेत्यादिस्रिभिः श्लोकैः कृतज्ञतामास्तिक्यं भक्तिमत्त्वं च दर्शयति । तत्र प्रथमेन अध्यात्मशब्दादिस्वारस्यात्, भवाप्ययौ इत्यादेः सप्तमाद्यर्थस्य पृथग्वचनाच्चात्म तत्त्वतदवलोकनोपायश्रवणतत्फलानुवादः क्रियत इत्यभिप्रायेणाह मोहिदेहात्मेति । मोहो विगत इत्यनन् तरमभिधानात् मच्छब्देन मोहविशिष्टस्वरूपं विवक्षितमित्यभिप्रायेण मोहतस्येत्यन्तमुक्तम् । मदनुग्रहाये त्यनेन, न ह्यन्यत् तेनानवाप्तमवाप्तव्ययमस्तीत्यभिप्रेतमित्याह ममानुग्रहैकप्रयोजनायेति । युद्धप्रोत्साहन मात्रशङ्काऽप्यनेन निरस्ता । परमशब्दविशेषितगुह्यशब्देन, `मौनं चैवास्मि गुह्यानाम्' (भ.गी 10.38) इत्युक्त गुह्यत्वप्रतीतिव्युदासाय रहस्यशब्देन व्याख्या । गुह्यतमभक्तियोगशेषत्वात् परमत्वविशेषणमिति आवृत्त्या (आदृत्य) परमशब्दपाठेन सूचितम् । आत्मनि प्रतिपादकत्वेनाधिवसनात् वचसोऽध्यात्मत्वमित्यभिप्रेत्य आत्मनि वक्तव्यमित्युक्तम् । उपोद्घातात् मध्यमषट्कप्रस्तावश्लोकार्थाच्चावच्छिद्य जीवात्मप्रधानमंशमध् यात्मशब्दानूदितमाह  न त्वेवाहमिति । अध्यात्मसंज्ञितमित्येतदनुसारात् अयमित्यपरोक्षनिर्देशाभिप्रेत मुक्तं ममात्मविषय इति । विगत इत्यनेन सोपसर्गेण सवासनं निश्शेषविनाशो विवक्षित इति प्रदर्शनाय सर्वशब्दः । दूरते निरस्त इति । संस्कारस्यापि तिरस्कारादपुनरङ्कुरं विनष्ट इत्यर्थः ।। 1 ।।
Adhyaya 11 Sloka 2 भवाप्ययौ हीत्यादेः प्रकृतहेत्वर्थत्वव्युदासेन पृथगर्थत्वव्यञ्जनायाह तथा चेति । सप्तम प्रभृति दशमपर्यन्त इति । भाष्यकारः स्वानुसंहिताध्योयोक्त्या तत्रत्यवचनमुपलक्षयति । बहुवचनासङ्कोचसूचितम् अहं कृत्स्नस्य (भ.गी 7.6) इत्यादिनोक्तमाह त्वद्व्यतिरिक्तानामिति । निवृत्तमानुषत्वभ्रमस्यार्जुनस्य वचनत्वात् त्वत्त इत्यनेन भवाप्यययौपयिकरूपत्वं विवक्षितमित्यभिप्रायेण परमात्मन इत्युक्तम् । अप्ययशब्दस्य पञ्च्म्यनन्वयात् भवाप्ययशब्देन संसारमोक्षादिप्रतीतिः स्यादिति तद्व्युदासायोक्तम् । उत्पत्तिप्रलयाविति । निमित्तोपादानसाधारणहेतुमात्रे पञ्चमीति अप्ययान्वयः । त्वत्तः श्रुतौ इत्यन्वयस्तु मन्दप्रयोजन इति भावः । विस्तरशः विस्तरेणेत्यर्थः । कमलपत्राक्षेत्यनेन अन्तरादित्यविद्यादिप्रतिपादित पुण्डरीकाक्षत्वविशिष्टाप्राकृतविग्रहवत्त्वमस्मिन् अवतारेऽपि स्पष़्टमुपलभ्यत इति सूचितम् । पुण्डरीकाक्षस्यैव हिसर्वलोककामेशत्वादिकमव्ययं माहात्म्यं तत्र श्रूयते । माहात्म्यमित्यत्र तवेति विपरिणतानुषङ्गः । अव्ययशब्देन कालतोविषयतः सङ्ख्यातः प्रकर्षतश्चानव धिकत्वं प्राक्सिद्धमिहाभिप्रेतमित्याभिप्रायेणोक्तं नित्यमित्यादि अपरिमितमित्यन्तम् । ` भूमिरापः ' (भ.गी 7.4), `मत्तः परतरं नान्यत् ' (7), `मयि सर्वं ' , ` बुद्धिर्ज्ञानम् ' (भ.गी 10.4) इत्यादिभिरिदं शेषित्वादिकं प्राक्प्रपञ्चितम्् । हिशब्दो वक्ष्यमाणदिदृक्षाद्योतनार्थ इति । हेतुत्वप्रसिद्ध्याद्यानुगुण्याभावात् प्रकृतानुगुणोऽयमर्थो इति भावः ।। 2 ।।
Adhyaya 11 Sloka 3 परमेश्वरेत्यनेन वाक्यार्थविश्वासहेतुभूतं परमाप्तत्वादिकं विवक्षितमित्यभिप्रायेणाह हे परमेश्वरेति । तद्व्यञ्जनाय स्वसंवादमात्रार्थत्वव्युदासेन श्रुतप्रतिष्ठापनाय च आह एवमेतदित्यवधृतमिति । आश्रित जने दोषदर्शिनः कापुरुषा इति ह्याहुः । अतोऽत्र दिदृक्षमाणे स्वस्मिन् देषानादररूपनिरतिशयपौरुष पुरुषोत्तमशब्देन विवक्षितमित्यभिप्रायेण आश्रितवात्सल्यजलध इत्युक्तम् । पुरु  सनोतीति वा व्युत्पत्तिरिहाभिप्रेता । `आविश्य बिभर्ति ' (भ.गी 15.17) इति वक्ष्यमाणं वा ज्ञापितम् । एवं परत्वसौलभ्ये समाख्याभ्यामुक्ते । ते इति निर्देशे सत्यपि, ऐश्वरमिति वचनमीश्वरत्वस्वभावाभिव्यञ्चकत्वपरमित्यभिप्रायेण त्वसाधारणमित्युक्तम् । तस्यैव प्राक्प्रपञ्चितप्रक्रियया विवरणं सर्वस्येत्यादि । एवं स्भावविशिष्टो हीश्वरशब्दार्थ इति भावः । प्रशासितृत्वादौ रूपस्यावस्थानं नाम तत्तदनुरुपैर्गुणसन्नहनचेष्टितैस्तत्तद भिव्यञ्जकत्वम् । यद्वा प्रशासितृत्वेऽवस्थानं ``यथार्हं केशवे वृत्तिमवशाः प्रतिपेदिरे' (म.भा.स 39.38) इति न्यायेन स्वदर्शनमात्रेण विपरीताध्यवसायं विनिवर्त्य सम्यक्प्रवृत्तिहेतुत्वात् । पालयितृत्वेऽवस्थानं तु सत्त्वप्रवर्तनादिमुखेन । स्रष्टृत्वेऽवस्थानं स्वावयववेभ्यो ब्रह्मरुद्रादिदीनां चातुर्वर्ण्यादीनां च प्रसूतेः । सं हर्तृत्वेऽवस्थानं तु वक्ष्यमाणग्रसनादिना । भर्तृत्वेऽवस्थितिस्तु, ` तत्रैकस्थम् ' (13) इत्यादिभिः स्फुटी भविष्यति । कल्याणगुणाकरत्वेऽवस्थानं नाम अवतारविग्रहत्वत् अज्ञत्वाद्यभिनयानर्हत्वम् । परत्वेन शङ्कितानां ब्रह्मरुद्रादीनां स्वैकदेशेऽवस्थानस्य `ब्रह्माणमीशम् ' (15) इत्यादिना वक्ष्यमाणतया परतर त्वेऽवस्थानं युक्तम् । सकलेतरविसजातीयत्व इति तु उक्तसमस्तनिगमनम् ; तत्फलितम् वा ; परमे श्वरपुरुषोत्तमसंबुद्ध्यभिप्रेतकथनं वा । `पश्य मे योगमैश्वरम् ' (भ.गी 9.5) इति गुह्यतमारम्भे स्वयमुक्तस्य . आपातप्रतीतार्थस्य दर्शनप्रार्थनानुसारेण रूपमैश्वर्यमिति स्वरूपपरतया योजनायाम् ऐश् वरमित्येकमौपचारिकम् ; इतरत् सर्वं मुख्यम् । स्वरूपानुबन्धेन तु विग्रहदिदृक्षा गर्भिता । रूपशब्दः स्वरूपरूपादिसमस्तासाधारणाकारपरो वा । रूपं प्रकारमित्यर्थः । द्रष्टुमित्युक्ते दर्शनसमानाकारेऽपि ज्ञाने दर्शनशब्दप्रयोगात् तद्व्यवच्छेदार्थे चाक्षुषज्ञानमात्रपरत्वं च व्यवच्छेत्तुं साक्षात्कर्तुमित्युक्तम् ।। 3 ।।
Adhyaya 11 Sloka 4 सर्वस्य स्रष्ट्रित्यादिना तच्छब्दपरामृष्टश्रुताकारोक्तिः । अत्रापि स्वरूपपरत्वे मुख्यता; रूपपरत्वे, प्रकारमात्रपरत्वे च प्राग्वदनुसन्धेयम् । योगो ज्ञानादिकल्याणगुणयोग इति । अत्र अणिमाद्यैश्वर्यशक्ति रपि गुणानुप्रविष्टा ; योगनिर्वाहकत्वादिमात्रं तु दिदृक्षिताकारान्तरङ्गत्वभावादत्र न विवक्षितमिति भावः । दर्शयिष्माणो ह्याकारोऽत्र दिदृक्षितः । न चार्जुनायाष्टाङ्गयोगादि अर्थान्तरं प्रदर्श्यते । योग शब्दश्च प्रत्यभिज्ञायत इत्यभिप्रायेणाह पश्येति । प्रभुशब्देन, यदि त्वं मन्यसे, तदा न किञ्चित् ते दुष्करम् इति अभिप्रेतं (तदभिप्रेत) गुणविशेषवत्त्वं दर्शयति त्वद्व्यतिरिक्तस्येत्यादिना । अथवा योगेश्वर शब्दाभिप्रेतोक्तिरियम् । अश्वपतिः धनपतिरित्यादिवत् गुणभूयस्त्वापेक्षया गुणानामपि नियमनेन वा योगेश्वरशब्द इति भावः । त्वामिति । आत्मशब्दस्यार्थान्तरं त्वयुक्तम् ; माम् (8) इति च वक्ष्यत इति भावः । अव्ययशब्दस्यात्र निष्प्रयोजनत्वशङ्काव्युदासाय, क्षरप्रपञ्चाख्यतद्रूपप्रदर्शनविरोधिपरिहाराय, विशेषतो दिदृक्षोरपेक्षितार्थपरत्वं दर्शयति अव्ययमिति क्रियाविशेषणमिति । ततः किमित्यत्राह त्वां सकलमिति । समस्तगुणविभूतिविग्रहादिविशिष्टरूपमित्यर्थः ।। 4 ।।
Adhyaya 11 Sloka 5 अर्जुनस्य भगवत आत्मप्रदर्शने हेतुं प्रश्नादिप्रकारफलितमवस्थाविशेषं दर्शयन् पश्येत्यादिभगवद्वाक्य स्य संगतिमाह एवमिति । वक्ष्यमाणप्रकारमनुसन्धायाह सर्वाश्रयाणीति । बहुव्रीहीत्वान्नपुंसकत्वम् । आदित्यमण्डलादीनि अनन्तानिअधिकरणानि । यद्वा, आश्रयशब्द उपचारात् विवक्षाभेदेन वा आश्रितपरः । शतशस्सहस्रशश्चेत्यनेनपरव्यूहविभववाद्यवच्छेदक्रोडीकृतानन्ताप्राकृतविग्रहवत्त्वं दर्शितम् । यदेकादित्यमण्डलवर्तिरूपम्, तत्समानमनन्तब्रह्माण्डेष्वादित्यमण्डलवर्त्यसंख्यातं रूपम् । एवं श्री विश्वरूपादिरूपान्तरेष्वपि । `रूपं रूपं प्रतिरूपः '' (क 5.9) इत्यादिश्रुत्याऽयमप्यर्थो विवक्षित इति केचित् । यथा द्रक्ष्यसि, तथा करिष्यामीत्यभिप्रायेण पश्येत्युक्तिः । नानाविधानीत्यनेन प्रत्येकं भूषणायुधलाञ्छनभुजसंख्यादिप्रकारविशेषानन्त्यमत्र विवक्षितमित्याह नानाप्रकाराणीति । अप्राकृतानीति । अत्र दिव्यशब्देन दिवि वर्तमानत्वादिकं न विवक्षितम् ; पृथिव्यादिव्याप्तेरपि वक्ष्यमाणत्वात् ; द्रव्यवैलक्षण्यं चावश्यवक्तव्यमित्यभिप्रायः । वासुदेवादिषु चतुर्षु युग्भेदेन सितरक्तपीत कृष्णरूपपरिवृत्तेः, अवतारान्तरेषु च तत्तत्फलावर्थिध्यानानुगुण्याच्च नानावर्णत्वम् । आकृति शब्देन सुरनरतिर्यगादि  समानसंस्थानविशेषो विवक्षित इत्यभिप्रायेणाह नानाकाराणीति ।। 5 ।।
Adhyaya 11 Sloka 6 'शतशोऽथ सहस्रशः ' इति स्वधारणानन्तरूपप्रसङ्गेऽपि प्रकृतोपयगाय इहैकस्थमित्येकस्यैव रूप स्य विशेषतः प्रदर्शयिष्यमाणत्वमनुसन्धायाह- ममैकस्मिन्निति । पश्यादित्यानित्यादिना प्रधानदेवाः त्रय स्त्रिंशत् प्रथमं निर्दिश्यन्त इत्यभिप्रायेण द्वादशेत्यादिसङ्ख्याविशेषप्रदर्शनम् । वक्ष्यमाणानुसारेण दृष्ट मात्राश्रयत्वव्युदासायाह प्रदर्शनार्थमिति । अर्जुनेन अन्यैश्चाप्रति(श्च प्रति?) पन्नानामिति शेषः । अदृष्टपूर्वाणीत्येतदश्रुतपूर्वाणामप्युपलक्षणम्, अनवगतत्वमात्रेण वा सामान्यतस्संग्रह इत्यभिप्रायेणाह सर्वेषु च शास्त्रेष्वदृष्टपूर्वाणीति । एतेन अतीन्द्रिये वस्तुनि सामान्यतः शास्त्रावगतेऽपि साक्षात्कारैकसमधिक गम्या बहवो विशेषाः सन्तीति सूचितम् ।। 6 ।।
Adhyaya 11 Sloka 7 इह देहे इत्येकवचनान्तनिर्देशेनैव प्रदर्शयिष्यमाणः एको विवक्षित इत्यभिप्रायेणाह इह ममैकस्मिन् देह इति । एकवचनेन प्रदर्शयिष्यमाणविशेषनिर्देशन च देहैकत्वस्याभिहितत्वात् एकस्थ पदेन तदेक देशे स्थितिर्विवक्षिता । एकस्यावयविनोऽवयवभूतमिति कैश्चिदुक्तं तु [जगतः प्राकृतत्वात् ?] भगवद्विग्रह स्य अप्राकृतत्वसमर्थनाच्च निरस्तमित्यभिप्रायेणोक्त तत्राप्येकस्थमेकदेशस्थमिति । यद्वा कृत्स्नस्य एक स्थत्ववचनात् तदेकदेशस्थितिः फलिता । यच्चान्यत् द्रुष्टुमिच्छसीत्यनेन पाण्डवधार्तराष्ट्रजयादिकमपि गर्भितम् । तत्रापि समुच्चयसामर्थ्यात् देहैकदेशाश्रितत्वमाह तदपीति ।। 7 ।।
Adhyaya 11 Sloka 8 `न तु मां शक्ष्यसे ' इत्यत्र तुशब्दद्योतितमशक्तिहेतुं पूर्वश्लोकोक्तमाकृष्य दर्शयति अहमिति । अनेनै वेत्यस्य विवक्षितमाह  नियतेति । दिव्यप्रतिपक्षत्वात् प्राकृतेनेत्युक्तम् । तथाभूतमित्यादि । मामित्यनेनात्र विग्रहादिविशिष्टत्वं विवक्षितमिति भावः । अत्र द्रव्यशब्दविवक्षितमाह मदसाधारणमिति । प्रकरणादिफलितमैश्वरपदानुगृहीतं च योगशब्दार्थमाह अनन्तेति । नियमनशक्तिरीश्वरत्वम् ; तदनुबन्धी च योगस्तदुचितगुणविभूतियोग एव । चक्षुषो दिव्यत्वात् ज्ञानादिगुणदर्शनम् । अनन्तवीर्यत्वादिविशिष्टविशेषण पश्यामीति वक्ष्यतीति भावः ।। 8 ।।
Adhyaya 11 Sloka 9 महायोगेश्वरो हरिरित्यनयोस्तिरस्कारकं पूर्वप्रतिपन्नं रूपमाह सारथ्येऽवस्थितः पार्थमातुलज इति । एतेन दिव्यरूपप्रकाशनहेतुभूतवात्सल्यादिसूचनं च । महत्त्वेन विशेषणादाश्चर्यत्वम् । महच्छब्दस्य च योगेश्वरविशेषणत्वादपि योगविशेषणत्वमत्रोचितमित्यभिप्रायेणाह महाश्चर्ययोगानामिति । अन्येष्वप्याश्च र्ययोगस्य तदधीनत्वमीश्वरशब्देन विवक्षितम् । `महायोगेश्वरो हरिः ' इति पदद्वयाभिप्रेतं सामान्य विशेषवाक्यार्थं दर्शयति परब्रह्मभूतो नारायण इति । `पश्य मे योगमैश्वरम् ,'  परमं रूपमैश्वरम् ' इत्यनयोरदूरविप्रकर्षेण घटनादैकार्थ्यम् । `ऐश्वरं रूपं दर्शयामस ' इत्युक्ते  स्वेतरस्य कस्यचिद्रूपमिति धीः स्यादिति तद्व्युदासायोक्तं  स्वासाधारणमिति । रूपशब्दस्यात्रापि सानुबन्धस्वरूपपरतया तदभिव्यञ्जकविग्रहपरतया स्वरूपादिसमस्तसाधारणाकारमात्रपरतया वा निर्वाहो ग्राह्यः । अत्र पार्थशब्देन स्वरूपप्रदर्शनार्थःप्रीतिहेतुस्संबन्धोऽभिप्रेत इति प्रदर्शनायाह पितृष्वसुः पृथायाः पुत्रायेति । परममैश्वरं रूपमित्युक्तं विवृणोति तत् विविधेति । निखिलजगदाश्रयत्वं स्वरूपतो विग्रहद्वारा च । यद्वा अनेकेत्यादेरुत्थानप्रदर्शनमिदम् ; तत एव हि तच्चेदृशमिति संहितम् । इहैकस्थमित्यादिभिस्सिद्धोऽयमर्थः । प्रशासितृशब्देनाधिष्टातृत्वं विवक्षितम् ।। 9 ।।
Adhyaya 11 Sloka 10  to 11 वक्त्राभरणायुधेष्वनेकत्वं जातिवैचित्र्यादपि द्रष्टव्यम् । नानाजातीयबहुवक्त्रयोगे हि श्रीविश्वरूपध्याने भगवच्छास्त्रेषु पठ्यते । अन्यथाऽनेकनयनत्वनिर्देशो निरर्थकस्स्यात् ; वक्त्रानेकत्वेनैव तत्सिद्धेः । अनेकमद्भुतं दर्शनं यस्य तदनेकाद्भूतदर्शनम् अनवधिकातिशयाश्चर्यतया दृश्यमानमित्यर्थः । दिव्यत्वमप्राकृतत्वम् । सर्वाश्चर्यमयम्- आश्चर्यभूतसर्वतत्त्वाश्रयभूतमित्यर्थः । अत एव अनेकाद्भुतदर्शनमित्यनेनापुनरुक्तिः । ``जगदेतन्महाश्चर्यं रूपं यस्य महात्मनः '' (वि 5.19.7) इत्यादि भाव्यम् । देवशब्दस्यात्रानुपयुक्तजातिविशेषादिमात्रनिष्ठताव्युदासार्थं विग्रहविशिष्टविषयत्वप्रदर्श नार्थं च द्योतमानमित्युक्तम् । आनन्त्यप्रकारं तद्धेतुं चाह निखिलेत्यादिना । कृत्स्नजगदाश्रयत्वस्य कण्ठोक्तत्वात् फलितं कालत्रयवर्त्याश्रयत्वमपि । तदुभयफलितं देशकालपरिच्छेदानर्हत्वमत्र यथासंभवं विग्रहद्वारमद्वारकं च । [वस्तुपरिच्छेदराहित्यरूपम् ?]आनन्त्यं तु स्वरूपगतम् । विग्रहविशे षणवर्गमध्यवर्तित्वादनन्तशब्दोऽपि विग्रहविषयः । दृष्ट्वाऽद्भुतमित्यत्र  '' अनन्तायामविस्तारमद्भूतमत् युग्रम् '' इति रूपविषयमेव वक्ष्यति । ततश्चात्यन्तपृथुत्वादिमात्रप्रदर्शने तात्पर्यमित्यन्ये । एवम् `अनन्त यामविस्तारे ' इति वक्ष्यमाण एतदनुवादोऽपि निर्वाह्यः । विश्वव्यापिनोऽप्यस्य विग्रहस्य शक्तिविशेषात् सर्वत्राप्रतिघातो युक्तः । अष्टैश्वर्यशालिनां योगिनामपि भूमावुन्मज्जति निमज्जतीति सिद्धिविशेषोऽभिधीयते । अतोऽस्य प्रकृत्यादिकृत्स्नजगदाश्रयत्वं वक्ष्यमाणं नानुपन्नम् । अत एवास्त्रभूषण रूपेण सर्वाश्रयत्वमिहोच्यत इत्येतदपि नाशङ्कनीयम्, तत्र  देवदेवस्य शरीरे इत्यस्य शरीरविशेषण तयाऽनन्तायामविस्तारत्वाद्युक्तेः । न च वटपत्रशायिविग्रहत्वत् अघटितघटनाशक्त्या सूक्ष्मरूपेण वा़ऽल्पीयस्यपि सर्वान्तर्भावप्रकाशनमित्यपि वाच्यम्, तथाऽनुक्तेस्तद्विपरीतोक्तेश्च । अतो यथाश्रुत एवार्थः । एतच्चारम्भभाष्य एव अचिन्त्य शब्देन स्थापितमिति । अनेकवक्त्रेत्युक्तमेवात्र विश्वतोमुखशब्देन विशेष्यत इत्यभिप्रायेणाह विश्वदिग्वर्तिमुखमिति । साक्षाद्विग्रहविषयत्वात् ``विश्वचतश्चक्षुरुत विश्वतोमुखः '' (ना) इत्यादिष्विव नात्र सर्वत्र मुखयुक्तमिति च परोक्तमयुक्तम्, पाणिपादादिषु मुखाभावादिति भावः । अविशदविशदोपलम्भक्रमेण पाठक्रममनादृत्य देवमित्यादिकं पूर्वं व्याख्यातम् । स्वगताकारप्रतीतेः परस्ताद्धि पृथग्सिद्धद्रव्यविशिष्टताप्रतीतिः; तथैव च प्रदर्शनमुचितमित्यभिप्रायेणाम्बरादिकं पूर्वमुक्तमपि परस्ताद्दर्शितं स्वोचितेत्यादिना । अत्रापि पाठक्रमोल्लङ्घनेनाम्बरातिक्रमेण निर्देशोऽन्तरङ्गत्वबहिरङ्गत्वतारतम्यप्रदर्शनाय । अत्र दर्शयामासेति पूर्वेणान्वयः ।। 10-11 ।।
Adhyaya 11 Sloka 12 दिवीत्यादिश्लोकस्य सङ्गतिमाह तामेवेति । निर्दिष्टस्य भास्वरत्वस्य निरतिशयत्वलक्षणो विशेष उच्यत इत्यर्थः । सङ्ख्याविशेषण परिच्छिन्नत्वशङ्काव्युदासायाह तेजस इति ।। 12 ।।
Adhyaya 11 Sloka 13  to 16 सर्वतोऽनन्तरूपमित्यन्वये सर्वतः इति शब्दस्य वैयर्थ्यं स्यात् ; सर्वतः पश्यामीत्यन्वयस्तु दिव्यचक्षुर्लाभानुगुणत्वात् युक्तः । विश्वरूपत्वे हेतुपरो विश्वरशब्द इत्यभिप्रायेणाह विश्वस्य नियन्तरिति । व्याप्य नियन्ता हि शरीरी । नान्तं न मध्यमित्यादौ विद्यमानस्यादर्शनं न विवक्षितम् ; अर्जुनस्य दिव्यचक्षुर्लाभेन तदयोगात् । अतोऽत्र अनन्तरूपमिति हेतुर्भावविशेषणात् विषयाभावादेव शश शृङ्गादेरिवादर्शनमुक्तमित्यभिप्रायेणाह यत इति । इदं च विश्वरूपेत्यनेनापि विवक्षितम् । अत्र देशतः कालाश्चादिमध्यान्तनिषेधो भाव्यः । आद्यन्तरूपावच्छेदाभावात् तदुभयनिरूपणीयमध्याभावेऽपि सिद्धः ।। 13-16 ।।
Adhyaya 11 Sloka 17 किरीटनमित्यादेः पाठक्रममनादृत्य उपलम्भार्थक्रमानुरोधेनान्वयमाह ते़जोराशिम् इति धर्मिस्वरूप निर्देशः । सर्वतो दीप्तिमन्तं `तस्य भासा सर्वमिदं विभाति ' (क 5.15) इत्यादिवत्सर्वव्यापिप्रभायो गिनम् । समन्तादिति कृत्स्नविग्रहप्रदेशविवक्षयाऽभिहितम् । दीप्तानलार्कद्युतिमिति दुर्निरीक्षत्वे हेतुः । अत्र द्युतिशब्देन किरणरूपं तेजो विवक्षितम् । अतः दीप्तिमन्तमित्यनेनापौनरुक्त्यम् । यद्वा पूर्वत्र सर्व व्यापित्वे तात्पर्यम् ; इह तु दुष्प्रेक्षत्वहेतुभूततीव्रत्वे । अप्रमेयम् ईदृक्त्वे यत्ताभ्यां परिच्छेत्तुमशक्यम् । एतावता सामान्योपलम्भकथनमित्यभिप्रायेण अप्रमेयम् त्वामित्यवच्छिद्योक्तम् । अदृष्टपूर्वरूपदर्शनेऽपि त्वदसाधारणचिह्णैः त्वां प्रत्यभिजानामीत्यभिप्रायेणाह कीरीटिनं गदिनं चक्रिणं च पश्यामीति । किरीटिनमिति भूषणवर्गोपलक्षणम् । तत्रापि किरीटनिर्देशस्तस्य सर्वेश्वरत्वव्यञ्जकत्वात् । किरीटकरण्डिकाभेदेन द्विधा हि मकुटजातिः ; तत्र किरीट उत्कृष्टधार्यः । गदिनं चक्रिणमिति आयुधवर्गोपलक्षणम् । तत्रापि चक्रादेर्व्यपदेशो भगवदसाधारणत्वेन प्रसिद्धत्वात् ।। 17 ।।
Adhyaya 11 Sloka 18 त्वमक्षरमित्यादिना भगवत्प्रभावदर्शनात् एवक्षरवेदितव्याव्ययसनातनपुरुषादिशब्दैर्मुण्डकोपनिषदादि स्मारणमित्यभिप्रायेणाह उपनिषत्स्विति । निर्दिष्टमिति ``अथ परा यया तदक्षरमधिगम्यते '' (मु.उ 1.1.5) इत्यादिनेति शेषः । ``विष्णुसंज्ञं सर्वाधारं धाम '' (मै.उ) इत्याद्यनुसन्धानेनाह विश्वस्यास्य परमाधारभूत इति । निधीयतेऽस्मिन्निति निधानम् ; निधानानामपि निधानत्वात् परं निधानम् । `आधार भूतं विश्वस्य ' इत्याद्युक्तजीवव्यवच्छेदार्थः परशब्दः । `'भूतमात्राः प्रज्ञामात्रा स्वर्पिताः, प्रज्ञामात्राः प्राणेऽर्पिताः,'' (कौ.उ 3.9) इति हि श्रूयते । अनन्याधारत्वाय परमशब्देन व्याक्रिया । अव्ययशब्देन ` तदव्ययम् ' (मु.उ 1.1.6), `अनन्तमव्ययं कविम् ' (ना) इत्यादिकं स्मारितम् । स्वरूपस्य गुणस्य विभवस्य वा यदा कदाचित्प्रच्युतिर्हि व्ययः ; स सर्वोऽप्यस्य नास्तीत्यविशेषिताव्ययशब्देनोच्यते ; दृश्य मानाकारानुवादित्वंशब्दनिर्दिष्टविशेषकत्वादव्ययशब्दस्य जीवादिसाधारणस्वरूपमात्रनित्यतोक्तावतिशया भावात् इत्यभिप्रायेणाह यत्स्वरूपो यद् गुणो यद्विभवश्चेति । अत्र विभवशब्देन नित्यविभूतिर्विवक्षिता; विभूतियुगलविवक्षायां तु दृश्यस्वरूपसायान्यूनातिक्तत्वमात्रमिह विवक्षितमिति भाव्यम् । शश्वद्भवः शाश्वतः ; शाश्वतत्वे हेतुः नित्यागममूलत्वमित्यभिप्रायेण वैदिकस्येत्युक्तम् । ``नारायणश्शाश्व(स्सात्त्व)त धर्मगोप्ता '' (म.भा.मो 336.5) इत्यादिष्वपि वैदिक एव विशेषधर्म उच्यत इत्यभिप्रायः । प्रत्यक्षशास्त्राभ्या मवगतोऽयमर्थ उच्यत इत्यभिप्रायेण एवमादिभिरवतारैरित्युक्तम् । पुरुषविषयेण श्रुतिद्वयेनोपास्यत्वप्राप्य त्वप्रदर्शनम् । आदिशब्देन 'येनाक्षरं पुरुषं वेद सत्यम्' (मु.उ 1.2.13.)इत्यादिकं क्रोडीकृतम् । सनातनशब्देन सत्यशब्दोपबृंहणम् । मतः इति स्वाभिमानमात्रप्रतीतिव्युदासायाह ज्ञात इति । अत्र श्लोके त्वमिति प्राचीनमांसचक्षुः प्रतिपन्नाकारानुवाद: शेषेण तु दिव्यचक्षुर्लाभसाक्षात्कृताकारकथनम्: प्रभावमात्रज्ञानस्य प्रागेव सिद्धत्वादित्यभिप्रायेणाह  यदुकुलेति । मत शब्दोऽत्र सामान्यरूपः (परः) पश्यामीत्युक्तसाक्षात्काराख्यविशेषपर्यवसित इत्यभिप्रायेण इदानीं साक्षाकृत इत्युक्तम् ।। 18 ।
Adhyaya 11 Sloka 19 अनादिमध्यान्तमिति नञस्तदन्यपरत्वे, ``सर्गाणामादिरन्तश्च मध्यं चैवाहमर्जुन '' (भ.गी 10.32), ``अहमादिश्च मध्यं च भूतानामन्त एव च '' (भ.गी 10.20) इत्यादिभिर्विरुध्येत ; अतो निषेधपरतामाह आदिमध्यान्तरहितमिति । नान्तं न मध्यमित्यादिकं स्वरूपविषयम्, इदं तु विग्रहविषयमित्यपौनरुक्त्यम् । यद्वा उत्पत्तिस्थितिनाशरूपविकारनिषेधः क्वचित्, अन्यत्र तत्तद्धेतुनिषेध इत्यादिरूपेण विभजनीयम् । अथवाऽत्र कालाभिमानिरूपदर्शनात् ``अनादिर्भगवान् कालः '' (वि 1.2.26) इत्यादिवत् कालाख्यविभूतिनित्यत्वविवक्षा । वीर्यस्यानन्यत्वं नाम तारतम्यप्रयुक्तावच्छेद निवृत्तिरित्यभिप्रायेणाह अनवधिकातिशयवीर्यमिति । निर्दिष्टमात्रपरत्वव्युदासाय सन्नियोगशिष्टानामन्यतरोक्तावितरदपि सिध्यतीत्यभिप्रायेणाह वीर्यशब्दः प्रदर्शनार्थ इति । अनेकबाहुं (15) इति बाहुनानात्वमात्रं पूर्वमुक्तम् ; अनन्तबाहुमिति तु संख्यानिवृत्तिरुच्यत इत्यपौनरुक्त्यभिप्रायेणा ह- असंख्येयबाहुमिति । अनेकबाहूदरवक्त्रनेत्रमिति  पूर्वनिर्दिष्टसमुदाये कस्यचिदसंख्येयत्वविधानमि तरेषां सर्वेषामपि प्रदर्शनार्थमित्यभिप्रायेणाह सोऽपीति । शशिसूर्यनेत्रमित्यत्र चन्द्रसूर्ययोरेव ननेत्रत्व रूपणम् , रूपणप्रकरणाद्यभावात् ; अस्य च रूपस्यानन्तनयनविशिष्टत्वात् । अतः साधर्म्यमेव विवक्षितम् । तत्रापिकेषांचिच्छशितुल्यत्वं केषांचित्सूर्यतुल्यत्वमिति विभाजकाभावात् सर्वेषामु भयतुल्यत्वं विवक्षितमित्याह शशिवदिति । युगपत्प्रसादप्रतापयोर्विरुद्धयोर्विषयं व्यवस्थापयति देवादीनि ति । तदेव वक्ष्यमाणेन स्थापयति रक्षांसीति । दीप्तानलार्कद्युतिम् (17) इति  प्रागभिधानेऽपि पुनः दीप्तहुताशवक्त्रमिति विशेषतोऽभिधानं वक्त्रसाध्यजगद्ग्रसनाख्यविशेषतात्पर्येणेत्यभिप्रायेणाह प्रदीप्त कालानलवदिति । संहारानुगुणेति साधर्म्यकथनम् । अत्र हुताश एव वक्त्रमिति परोक्तनिरसानाय कालानलसन्निभानीति वक्ष्यमाणानुसन्धानेन कालानलवदित्युक्तम् । पावकश्च वसुगुणेऽन्तर्भूतः पृथगु क्तः । विश्वमिदं तपन्तमिति वचनादत्र तेजश्शब्देन अन्यानपेक्षत्वं न विवक्षितम्, प्रकृतानुपयोगात् ; अतस्तदुचितमर्थमाह तेज इति । `कालः पचति भूतानि ' (म.भा.मो 239.25) इत्यादेः इदं निदानसूचन मित्यभिप्रायेणाह स्वकीयेनेति । पूर्वं श्रुतमनन्तरं दिव्यचक्षुषा साक्षात्कृतं सर्वमाकारं संकलय्याह एवमिति ।एकस्य देहस्य अनेकबाहुमुखादियोगः श्रुतानुरूपं सर्वमुपपादनीयमिति भावः । एकस्मादित्यादि । अयमभिप्रायः `अनेकबाहूदरवक्त्रनेत्रम् ' (16) इत्यवयवानेकत्वमात्रवचनात् रूपमेकमिति गम्यते ; एकविग्रहविषयपूर्वापरपरामर्शाच्च । न च `पश्य मे पार्थ रूपाणि' (5) इत्युपक्रमादिहाप्यनेकविषयमनेको दरत्वादिकमिति वाच्यम् ; तथा सति अनेकविग्रहमित्येतावतो वक्तव्यत्वात् । न ह्यनेकेषु शरीरेष्वनेक बाहूदरत्वादिकं विशेषतो वक्तव्यम् । न च भगवच्छास्त्रे अनेकोदरादिमद्रूपं न दृष्टमिति वाच्यम् ; तस्य शास्त्रस्येदानीं निश्शेषप्रवृत्त्यभावात् । नारदादिदृष्टरूपाण्यपि तत्रेदानीं न पश्यामः । इतोऽन्यथाऽपि (हि) श्रीविश्वरूपं नारदेन दृष्टम् ; ततोऽन्यदेव धृतराष्ट्रेण दृष्टम् । अतो यथा संहिताभेदेन वाराहनारसिंहादेरन्यथाऽन्यथा सन्निवेशवर्णभुजादिवैचित्र्यम्, तद्वत् श्रीविश्वरूपविग्रहेऽपि वचनबलादेव तथा तथा वैचित्र्यमङ्गीकुर्मः । अतः शाखामूलनानात्वेऽपि काण्डैक्यात् वृक्षैक्यात् बाहूदरा दिभेदेऽपि भेदोक्तिरहितकटिप्रदेशैक्यादिह रूपैक्यम् इति । एतच्च सर्वं यथोदितशब्देन सूचितम् । एकस्मिन् मुखे नेत्रद्वयमिति । एकैकस्मिन्न्त्यर्थः ।। 19 ।।
Adhyaya 11 Sloka 20 एवंभूतमिति अत्युग्ररूपमित्यर्थः । प्रव्यथितविशेषणानुसारेण लोकशब्दोऽत्र जनविषय इत्याह देवादय इति । ``दृष्टा लोकाः प्रव्यथितास्तथाऽहम् '' (23) इति वक्ष्यमाणावेक्षणेन अहंचेच्युक्तम् । अनन्तत्वस्य बहुशोऽभिहितत्वादवच्छिन्नलोकद्वयव्याप्तिवचनं तदुपलक्षितलोकवर्गद्वयप्रदर्शनार्थमित्यभिप्राये णावकाशं विवृण्वन् पिण्डितार्थमाह अवकाश इति । शक्तिविशेषादिवशात् सप्रतिघत्वविरोधाद्यभावाभिप्राये णावकाशं विवृण्वन् पिण्डितार्थमाह यस्मिन्निति । अन्तायामविस्तारमिति पूर्वोक्तस्यानुकर्षणम् । अयमभिप्रायः- पूर्वापरवाक्ययोर्विग्रहैकविषयतया, मध्ये स्वरूपव्याप्तिकथनप्रयोजनाभावात् विग्रहस्य चातिमहत्त्वेन कण्ठोक्तत्वात् तद्विषयोऽयं व्याप्तिव्यपदेश इति । नात्र लोकत्रयशब्देन पृथिव्यादिकं विवक्षितम्, तत्र प्रव्यथितत्ववचनायोगात् । अतः `मञ्चाः क्रोशन्ति ' इतिवत् तद्वर्तिनः प्राणिनो वक्तव्याः ततश्च लक्षणा । अतोऽपि लोकशब्दस्यैव मुख्यत्वेन जनविषयत्वं वरम् । जनस्य  त्रित्वं च शत्रुमित्रो दासीनरूपेण सुप्रसिद्धम् । तस्य च सर्वस्य जनस्यात्र समवायो युद्धदिदृक्षया सिद्धः । अत एव लोक त्रयवर्तिकतिपयपुरुषव्यथादर्शनेन लोकत्रयनिर्देश इति न भ्रमितव्यम् । नापीदमर्जुनस्योत््प्रेक्षणम्, दृष्ट स्यैव सर्वस्य वचनात् । तदेतदाह युद्धेति । अत्र देवासुरादिग्रहणं मानुषव्यवच्छेदार्थम् ; दृष्टस्यैव सर्व स्य वचनात् । तदेतदाह युद्धेति । अत्र देवासुरादिग्रहणं मानुषव्यच्छेदार्थम् ; युद्धायाऽऽगतानां सर्वेषां भगवद्विग्रहादर्शनात् । सोपसर्गस्य धातोर्विवक्षितमाह अत्यन्तभीतमिति । महात्मशब्दस्य गम्भीरबुद्धि विशेषवत्सु प्रसिद्धत्वात् , विग्रहस्योग्रत्ववत् आशायापरिच्छेदस्यापि भयहेतुत्वात् अत्रायमेवार्थ उचित इत्यभिप्रायेणाह अपरिच्छेद्येति । ननु ``दर्शयामास पार्थाय '' (9) इति द्युपक्रान्तम् ; तत् कथं देवासु रादीनामपि मानुषवत् मांसचक्षुषां भगवद्विग्रहसाक्षात्कार उच्यत इत्यत्राह एतेषामपीति । अर्जुनस्य शिष्यभूतस्यात्यन्तोपसन्न्स्य निरतिशयभक्तेः स्वविग्रहप्रकाशनं प्राप्तम् ; तदर्थं च तस्यैव दिव्यचक्षुर्दत्तम्; वक्ष्यति च, ``देवा अप्यस्य रूपस्य नित्यं दर्शनकाङ्क्षिणः '' (52) इति ; अतः सामान्येन सर्वस्य जनस्य दिव्यचक्षुःप्रदाने कारणं न पश्याम इत्यभिप्रायेण शङ्कते किमर्थमिति । परिहरति अर्जुनायेति । देवादीनामपि दिदृक्षासंभवात्सर्वेषामवतारसाक्षात्कारवत्सुकृतविपाकसन्निपातात्क्षुद्राणामिव महतामपि भयावहत्वादिना  निरङ्कुशैश्वर्यप्रकाशनेन प्रकृतोपयोगाच्च दिव्यचक्षुर्दानमिति भावः । तदेवार्जुनवाक्येन संवादयति अत इदमिति ।। 20 ।।
Adhyaya 11 Sloka 21 अमी हि त्वा सुरसंघा विशन्तीत्यत्र न संहारादिकं विवक्षितम् ; स्तुत्यादिभिः सहपाठात् धार्तराष् ट्रादिवत् आसन्नोपसंहाराभावात् ; परोक्तस्यावतीर्णसुरसङ्घविषयत्वस्य वीक्षन्ते इत्यादिभिर्विरोधाच्च ; अतोऽत्र समीपगमनरूपसेवाप्रकारोऽभिधीयत इत्यभिप्रायेणाह अमी सुरसङ्घा इत्यादिना । केचिद्भीता इत्यनेन धार्ष्ट्यरहितानां पृथगभिधानात् अनेन वाक्येन अक्षोभ्याशया हर्षवन्तो विवक्षिता इति व्यञ्जनाय ब्रह्मादीनां सर्वेषां देवानां सेवार्थागमनं प्रथममुच्यते । उत्कृष्टा इति तु सुरशब्दव्यञ्जितोक्तिः । विनाशा र्थप्रवेशव्यवच्छेदाय हृष्टमनस इत्युक्तम् । वक्ष्यमाणवक्त्रप्रवेशव्यवच्छेदायाऽऽह त्वत्समीपमिति । केचि दिति पृथक्करणस्य समुदायविशेषसाकाङ्क्षत्वात्, सुरसङ्घा इति च प्रसक्तत्वात्, जात्यन्तरा ननुवादच्च तेष्वेवेत्युक्तम् । अत्युग्रमत्यद्भुतं चेति भीत्यादिहेतुभूतप्रकृताकारकथनम् । पुष्कलाभि रिति वक्ष्यमाणत्वादिह तदभावो विवक्षित इत्यभिप्रायेण स्वज्ञानानुगुणमित्युक्तम् । स्तुतिरूपाणीत्यादिना गृणन्ति इत्यस्यापेक्षितकर्माध्याहारः । श्रुत्यादिसिद्धस्तुतिपाठमात्रपरत्वायाऽऽह उच्चारयन्तीति । एतेनापि केचिदित्यस्य देवविशेषविषयत्वं सिद्धम् ; अन्येषां तु भूतानां पलायनस्य वक्ष्यमाणत्वात् । महर्षीत्यादिना पृथग्व्यपदेशविशेषणादिफलितम् अपरशब्देन व्यञ्चितम् । महर्षिसङ्घाः- भृग्वादिगणाः ; महर्षित्वादिसूचितं पुष्कलस्तुतिहेतुमाह परावरतत्त्वयाथात्म्यविद इति । ''जितं ते'' इत्यादिवत् भक्तिपरवशानां मङ्गलाशासनं वा । सेव्यसंदर्शमात्रे सेवकस्य वक्तव्यः स्वस्तिशब्दः ; स्तुतिस्तु तदनन्तरं गुणप्रकर्षोक्तिः । अत एव, ``गोत्रब्राह्मणेभ्यो जगतो वा स्वस्ति '' इति परोक्तं प्रकृतासङ्गतम् । अत्र स्तुतेः पौष्कल्यं प्रामाणिकसर्वेश्वरत्वादिकथनमित्यभिप्रायेणाह भ[ग]वदनुरुपाभिरिति ।। 21 ।।
Adhyaya 11 Sloka 22 देवजातिभेदसमभिव्याहारानुगुणमूष्मपशब्दार्थमाह पितर इति । रुद्रादित्या इत्यादिना विस्मय उक्तः ; रूपं महत्ते इति  भीतिरुच्यते । पूर्वोक्तलोकत्रयशब्दस्यात्रत्य लोकशब्दस्य च प्रत्यभिज्ञयैकविषयत्वं दर्शयति लोकाः पूर्वोक्ता इति । इदमीदृशमिति प्रकारिणः प्रकाराणां च निर्देशः । प्रस्थानप्रस्मरणादिषु प्रशब्दस्य निषेधपरत्वदर्शनात् प्रव्यथिताः इत्यत्र तद्व्युदासायाह अतीवेति । व्यथिताः चलिताः ; भीता वा ।। 22 ।।
Adhyaya 11 Sloka 23 आकाशपर्यायाणामनेकेषां परस्मिन् पदे प्रयोगमभिप्रेत्याह नभश्शब्द इति । त्रिगुणेति विशेषणात् परम व्योम्नः शुद्धसत्त्वमयत्वसूचनम् । अत्र प्रसिद्धप्राकृताकाशपरत्वे, गार्गिविद्योक्ताकाशशब्दवत् मूलप्रकृतिविषयत्वे वा को दोष इत्यत्राह सविकारस्येति । ``इहैकस्थं जगत् कृत्स्नं.. यच्चान्यत् द्रष्टुमिच्छसि '' (7) ``बहून्यदृष्टपूर्वाणि पश्य '' (6) इत्यादिकं ह्युक्तमिति भावः । हेत्वन्तरमाह द्यावापृथिव्योरिति । प्रसिद्धद्युपृथिव्यादिसर्वलोकव्यापकत्वं हि तत्रोक्तम् ; अन्यथा पुनरुक्तिः स्यात् । अतः प्रकृतिपुरुषादि सर्वाश्रयवेषेण नभस्स्पृक्त्वोक्तिः अप्राकृतव्योमस्पर्शित्वविषयेति भावः । अनेकवर्णत्वमिह प्रतिनियतानन्तावयवविशेषवर्तिभिः सितरक्तादिभिवर्णैः किम्मीरत्वम् । तथैव ह्यन्यत्र श्रीविश्वरूपविग्र हस्यानेकवर्णत्वमुक्तम् । अन्नमयाद्यपेक्षया मनोमयास्यान्तरत्वात्, चेतनस्वरूपविषयत्वे प्रव्यथितशब्दादनतिरिक्त प्रयोजनत्वादत्र अन्तरात्मशब्देन मनो विवक्षितमित्यभिप्रायेणोक्तम् अत्यन्तभीतमना इति । अचेतनेऽप्यन्तःकरणे भीतिव्यपदेशश्चेतनत्वारोपेण भीत्यतिशयद्योतनार्थः । ``न लभे च शर्म '' (25) इति सुखस्य वक्ष्यमाणत्वात् धृतिशब्दोऽत्र  न प्रीतिपर्यायसुखविशेषविषयः । धारणे च प्रसिद्धोऽयम् । अतो धार्यानिर् देशोऽपि प्रकरणादर्थस्वभावाच्च देहविषयमिदं धारणमित्यभिप्रायेण देहस्य धारणमित्युक्तम् । मनसश्चे न्द्रियाणां चेत्यपि, सामर्थ्यात् शमशब्दप्रसिद्ध्या च लब्धम् । अन्यथा तत्रापि पुनुरुक्तिः स्यादिति भावः । विष्णुशब्दस्यात्र संज्ञामात्रपरत्वादप्यपयुक्तनिर्वचनसिद्धार्थपरत्वमुचितमित्यभिप्रायेणाह व्यापिन्निति । पिण्डितार्थमाह सर्वव्यापिनमिति । अतिमात्रम् - महापरिमाणमित्यर्थः ।। 24 ।।
Adhyaya 11 Sloka 25 अवयवान्तरेभ्यो मुखानामतिभीषणत्वव्यञ्जनाय दंष्ट्रेति श्लोकः ; स्वस्यादिभीतत्वप्रदर्शनेन प्रसादनार्थं च ।सर्वसंहारे प्रवृत्तानीति कालानलसाधर्म्योक्तिः; कालाभिमानिरूपतया तद्वयापारानुबन्ध सूचनं   च । अतिघोराणीति दंष़्ट्राकरालानीत्यस्यार्थः । करालशब्दो दन्तुरत्वं विकृतत्वं भीषणत्वं वाऽऽह । जगन्निवासशब्दे बहुव्रीहिविवक्षायाम् इहैकस्थमित्यादिप्रक़ृतसर्वाधारत्वानुवादो न स्यात् तत्पुरुषविवक्षायां तु प्रकृतैकार्थ्यमित्यभिप्रायेणाह जगतां निवासेति । देवेशशब्देन, `तमीश्वराणां परमं महेश्वरम् ' (श्वे.उ 6.7)इति श्रुतिप्रसिद्धसर्वेश्वरेश्वरत्वं यथोपदेशं साक्षात्कृतमिति सूचितमित्यभिप्रायेणाह ब्रह्मादीनामित्यादि । अनेन ब्रह्मादयोऽपि त्वां वीक्षितुं न शक्नुवन्ति, किमुताहं क्षुद्रजन्तुरित्यभिप्रेतमिति व्यञ्जयति मां प्रतीति । किमर्जुने भगवतः क्रोधः, येन प्रसादः प्रार्थ्यत इत्यत्र प्रसादफलमाह यथाऽहमिति ।। 25 ।।
Adhyaya 11 Sloka 26  to 27 अमी इत्यादिश्लोकपञ्चकार्थोत्थानहेतुं तस्य पूर्वेण संगतिं चाह एवमिति । अवश्यम्भावितया स्वमनीषितमित्युक्तम् । स्वमनीषितभारावतरणज्ञापनाय भीषणरूपाविष्कारः ; तेन च युद्धप्रोत्साहनं सिध् येदिति भावः । वक्ष्यमाणमर्जुनादेरुपकरणमात्रत्वं तद्व्यापाराभावेऽपि शक्यत्वं चाभिप्रेत्य स्वेनैव करिष्य माणमित्युक्तम् । तदानीं युद्धभूमौ स्थितानां वक्ष्यमाणभगवद्वक्त्रप्रवेशस्याघटिततया इन्द्रजालादिशङ्कां परिहरति- स च पार्थ इति । भगवतः सर्वगोचरस्रष्टृत्वादिसाक्षात्कारे धार्तराष्ट्रादिकतिपयजन्तुसंहारो नात्यद्भुत इत्यभिप्रायेणाह तस्मिन्नेवेति । ``सर्वं समाप्नोति ततोऽसि सर्वः '' (40) इति वक्ष्यमाणप्रका रेण सर्वशरीरतया सर्वभूतस्सत्यसङ्कल्पो भगवानेव धार्राष्ट्रादिविलयेऽपि सर्वविधं कारणम् ; लौकिका [नाम]तीन्द्रियेण रूपेण ग्रसन् भगवानेव प्रधानतमो हेतुः, दृष्टास्त्वर्जुनशरादयः काकतालीयवन्निमित्तमात्रमिति भावः । अनागतमपीत्यादि । लौकिकं हि प्रत्यक्षं वर्तमानवत् व्यपदिशतीति भावः । अस्मदीयैरिति पृथगभिधानादवनिपालसङ्घैरित्येतत् परपक्षविषयमिति व्यञ्जनाय तत्पक्षीयैरित्युक्तम् । दुर्योधनादीनां सर्वेषामिव तत्पक्षीयाणामपि सर्वेषां वधस्य युद्धे करिष्यमाणत्वात् सर्वैरित्युक्तम् । अस्मदीयैरिति वचनात्स्वपक्षस्थानामपि वधस्स्वेषां चावस्थानं विवक्षितम् । परेषु सर्वैरिति विशेषणात् स्वकीयेषु योधमुख्यैरित्युपादनाच्च पाण़्डवपक्षीयाणां युद्धे निश्शेषवधाभावः कैश्चिदित्युक्तः । शीघ्रं संहरणस्य तत्तदपराधत्वरामूलत्वं त्वरणमाणपदेन विवक्षितम् । यद्वा समरम्भादिः सर्वोऽपि व्यपारस्तेषां स्ववधार्थ इति भावः । भयानकानीति पृथगुक्तत्वात् करालशब्दोऽत्र सान्तरालत्वविकृतत्वपरः ; दन्तुरत्वपरो वा ; `करालं दन्तुरे वक्रे ' इत्यादि । अमी च त्वेत्यत्र क्रिया निर्देशाभावेऽपि ``मा भवन्तमनलः पवनो वा ''   इत्यादिष्विवाध्याहारेणैव क्रियान्वयो गुण एव । यद्वा विशन्तीति वक्ष्यमाणपदमत्रापि पठितव्यम् । अथवा, `दृष्ट्वा प्रव्यथितान्तरात्मानो धृतिं न विन्दन्ति ' इति विपरिणतानुषङ्गेण वाक्यसमाप्तिः ; न पुनः श्लोकद्वयमप्येकवाक्यतया विवक्षितम् ; पूर्वश्लोके त्वेति  कर्मतया निर्देशात् परत्र वक्त्राणि त इत्युक्तेः । अमी सर्वे धृतराष्ट्रस्य पुत्राः इति वा भाष्याभिप्रेतः पाठः, `दुर्योधनादयस्सर्वे 'इत्युक्तेः । अत एव हि विशन्तीत्यनेनैकवाक्यतया व्याख्यातम् । रक्षाणार्थं भगवति प्रवेशव्युदासाय वक्ष्यमाणपरामर्शात्  विनाशायेत्युक्तम् । तत्र धार्तराष्ट्रादिष्वित्यर्थः । यद्वा तेषु वक्त्रेष्वित्यर्थः । केचित् विनाशाय विशन्ति  केचित्तु विनष्टास्संदृश्यन्ते इत्युक्तं भवति ।``विद्धयेनमिह वैरिणम्''  (भ.गी 3.37) इत्यस्यानन्तरं यादवप्रकाशीयैः, `` इह केचित् पञ्च श्लोकान् पठन्ति ' इति विलिख्य व्याख्यातम्-``अर्जन उवाच-भवत्येष कथं कृष्ण कथं चैष विवर्धते ।किमातमकः किमाचारस्तन्ममाऽऽचक्ष्व पृच्छतः ।। 1 ।।श्रीभगवानुवाच-एष सूक्षमः परश्शत्रुर्देहिनामिन्द्रियैस्सह ।सुखं तत्र इवासीनो मोहयन् पार्थ तिष्ठति ।। 2 ।।कामक्रोधोमयो घोरः स्तम्भहर्षसमुद्भवः ।अहङ्कारोऽभिमानात्मा दुस्तरः पापकर्मभिः ।। 3 ।।हर्षमस्य निवर्त्येष शोकमस्य ददाति च ।भयं चास्य करोत्येषा मोहयंश्च मुहुर्मुहुः ।। 4 ।।स एष कलुषः क्षुद्रश्छिद्रापेक्षी (छिद्रप्रेक्षी) धनञ्जय ।रजः प्रवर्तितो मोहात्(प्रवृत्तो मोहात्मा)मानुषाणामुपद्रवः ।। 5 ।।इति । अत्र च -``नानारूपैः पुरुषैवध्यमाना विशन्ति ते वक्त्रमचिन्त्यरूपम् ।यौधिष्ठिरा धार्तराष्ट्राश्च योधाः शस्त्रैः कृत्ता विविधैः सर्व एव ।। 6 ।।दिव्यानि कर्माणि तवाद्भुतानि पूर्वाणि पूर्वोऽप्यृषयः स्तुवन्ति ।नान्योऽस्ति कर्ता जगतस्त्वमेको धाता विधाता च विभुर्भवश्च ।। 7 ।।तवाद्भुतं किंनु भवेदसह्यं किंवा शक्यं परतः कीर्तयिष्ये ।कर्ताऽसि लोकस्य यतः स्वयं विभो त्वत्तः सर्वं त्वयि सर्वं त्वमेव ।।अत्यद्भुतं कर्म न दुष्करं ते कर्मोन्मानं न च विद्यते ते ।न ते गुणानां परिमाणमस्ति न तेजसो नापि बलस्य नर्द्धेः ।। 9 ।।इति । अत्र दिव्यानीत्यादयः श्लोका नारायणार्यैरपि लिखिताः । ` प्रजापतिस्त्वं प्रपितामहश्च '(39) इत्यस्यानन्तरमन्यश्च श्लोकः-`` अनादिमान् अप्रतिप्रभावः सर्वेश्वरः सर्वमहाविभूतिः ।न हि त्वदन्यः कश्चिदस्तीह देव लोकत्रये दृश्यतेऽचिन्त्यकर्मा ।। 10 ।। ''इति । एते श्लोकाः सन्ति न वेति देवो जानाति । पूर्वव्याख्यातृभिरनुवादाहृतत्वात् अध्ययनप्रसिद्ध्यभावाच्च भाष्यकारैरनादृताः । न च गीताशास्त्रस्य  श्लोकसङ्ख्या व्यासादिभिरुक्ता । अर्वाचीनास्त्वविश्वसनीया इति ।। 26-27 ।।
Adhyaya 11 Sloka 28  to 29 त्वरमाणाः इत्युक्तस्वव्यापारमूलविनाशत्वे, सर्वेषां चेकस्मिन्नेवोपसंहारे तस्य चैकस्य सर्वस्हारानुगुण सामान्याकारेणावस्थानमात्रे च दृष्टान्तद्वयं श्लोकद्वयेनोच्यते यथेति । पाण्डवादीनां सर्वेषामपि विनाशानभिधानात् जगत् प्रतपतन्तीत्येतावन्मात्रस्य चानन्तरमुक्तेः नरलोकवीरा इत्युक्त एवार्थो लोका इत्युक्त इत्यभिप्रायेण एते राजलोका इति सङ्कलय्य कथितम् । अम्बुवेगा इत्यत्र वेगशब्दस्यात्र वेग वद्विषयत्वव्यञ़्जनाय प्रवाहशब्दः । पतङ्गशब्दस्यानेकार्थस्यात्र शकुन्तादिविषयतेवव्यावर्तनाय शलभा इत् युक्तम् । अभिविज्वलन्तीति पदं पूर्वश्लोकस्थमपि समनन्तरश्लोकगतज्वलनदृष्टान्तौपयिकमिति व्यञ्ज नाय ज्वलनदृष्टान्तादान्तरं पठितम् । समृद्धवेगा इत्येतत् प्रागुक्तत्वरमाणपदसमानार्थमित्यभिप्रेत्य स्वय मेव त्वरमाणा इत्युक्तम् । पतङ्गानां प्रदीपादिषु पक्षवेगादिभिर्नाशकत्वस्यापि संभवात् तद्व्यवच्छेदः प्रदीप्तज्वलनमिति वचनेन विवक्षित इति व्यञ्जनाय आत्मनाशायेत्युक्तम् । नदीप्रवाहस्य नाशो नाम पृथ ग्भूतप्रवाहाकारत्यागः , येन नदीप्रवाहव्यहदेशस्तस्मिन्नेव द्रव्ये निवर्तते ; पतङ्गानां तु द्रव्यान्तरव्यपदेश योग्यभस्मताद्यापत्तिरिति प्रकारभेदप्रदर्शनाय दृष्टान्तद्वयाभिधानम् । (2)यद्वा स्वेच्छया निवर्तितुमशक्य मित्येवमभिप्रायः प्रवाहदृष्टान्तः ; तथाविधस्य विनाशस्य स्वेच्छामूलव्यापारहेतुकत्वव्यञ्जनाय पतङ्ग दृष्टान्तः । (3) ईश्वरस्यापि च सर्वप्रवेशेऽप्यपरिपूर्णत्वविवक्षया समुद्रनिदर्शनम्, सहसा विध्वंसनाय तु ज्वलनोदाहरणम् ।। 28-29 ।।
Adhyaya 11 Sloka 30 किं संहरणेऽत्यन्तनिर्व्यापारः, येन स्वयमेव त्वरमाणः इत्युच्यत इत्यस्योत्तरं लेलिह्यसे इति श्लोके नोच्यते । संहरणादेर्निदानं तत्तच्चेतनानां व्यापारविशेषः तत्तदुपाधिककोपादिविशिष्टस्तु भगवान् संहृत्या दिकं करोतीति भावः । राजलोकानिति पूर्ववत् भाव्यम् । युद्धाय समवेतानित्यर्थः । लेलिह्य से इत्यस्य सञ्जिहीर्षानुभावत्वव्यञ्जनाय कोपवेगेनेत्युक्तम् । तद्रुधिरेत्यादिना ग्रसनलेहनाभ्याम् अर्थ सिद्धमुच्यते । क्रियासमभिहारे हि यङो विधानम् ; ``पौनःपुन्यंभृशार्थो वा क्रियासमभिहारः '' इत्यभिप्रायेणाह पुनःपुनर्लेहनमिति । प्रतपन्ति संतापयन्ति । ग्रसनार्थं पचन्तीति भावः ।यद्वा ब्रह्मादीनामपि पश्यतां दुस्सहत्वमात्रे तात्पर्यम् ।। 30 ।।
Adhyaya 11 Sloka 31 एवमत्यन्तघोराकारदर्शनं सोढुमशक्तो धनञ्जयः स्वसर्वैश्वर्यप्रकाशनप्रवृत्तस्य तादृशघोररूपाविष्कार तात्पर्यकथनं पुनः प्रसन्नरूपपरिग्रहार्थं प्रसादं चापेक्षते आख्याहीति श्लोकेन । भक्तस्य मे भयानक रूपप्रदर्शने कोऽभिप्राय इत्यज्ञानात् प्रश्न इत्याह दर्शयेत्यादिना । उपदेशसाक्षात्काराभ्यां भगवतः प्रति पन्नत्वात् को भवानिति प्रश्नो न स्वरूपसंज्ञादिविषयः, `न हि प्रजानामि तव प्रवृत्तिम् 'इति प्रवृत्तिप्रश्ना भिप्रायेणाज्ञातांशश्चात्रैव निर्दिश्यत इति तद्विषयजिज्ञासयैवायं प्रश्नो युक्त इत्यभिप्रायेण किं कर्तुं प्रवृत्त इत्युक्तम् । `कृष्णरूपप्रच्छन्नागतदैत्याभिव्यक्त[तदात्वाभिवृद्ढ़] स्वरूपान्तरादिशङ्कयाऽयं प्रश्नः'' इति कैश्चिदुक्तमतेन निरस्तम् । तदानीं परिदृश्यमानविग्रहादिप्रवृत्तिमात्रव्युदासाय अभिप्रेतामित्युक्तम् । देव वरशब्देन ब्रह्मरुद्राद्यपेक्षयाऽपि समुत्कृष्टत्वं वदताऽत्यन्तोकृष्टविषये स्वरभावित्वं नमस्कारस्य द्योत्यत इत्यभिप्रायेण सर्वेश्वरशब्दः । यथोक्तमहिर्बुध्न्येन,``नन्तव्यः परमश्शेषी शेषानन्तार ईरिताः ।नन्तृनन्तव्यभावोऽयं न प्रयोजनपूर्वकः ।। '' (52.7)इति । श्लोकस्य पिण्डितार्थमाह एवं कर्तुमिति । प्रसीदेत्यनेन फलितमुच्यते प्रसन्नरूपश्चेति । एतदेव हि पश्चात्, ``तदेव मे दर्शय रूपम्'' (45) इत्यादौ प्रपञ्चयिष्यते ।। 31 ।।
Adhyaya 11 Sloka 32 कालोऽस्मीत्यादिश्लोकत्रयस्यार्थं संकलय्या़ऽऽदौ संगमयति आश्रितेत्यादिना । आश्रितवात्सल्यातिरेकेणेत्यनेन घोररूपाविष्कारानौचित्यं द्योत्यते । एवं कर्तुम्, अनेनाभिप्रायेण(39) इति निर्दिष्टयोर्निश्श्रेणिकाक्रमेणोत्तरं ददाति पार्थोद्योगेनेत्यादिना । कालशब्दस्यात्र कला मुहूर्तादिमयकालद्रव्यमात्रपरत्वे भगवता सामानाधिकरण्यायोगादिन्द्रप्राणाधिकरणन्यायेन तदन्तर्यामिविषय त्वं वा, आकाशप्राणाधिकरणन्यायेन यौगिकार्थत्वं वा, सृष्टिस्थितिकालव्यावृत्त[सर्व]संहर्तृकालभिमानित्व विशिष्टभगवत्स्वरूपानुसंधानासाधारणं घ्येयविग्रहविशेषविशिष़्ट(निष्ट)तापरत्वं वा स्वीकार्यम् । तत्र त्रिष्वपि कालशब्दस्य यौगिकोऽर्थः प्रतीयमानः प्रकृतापेक्षितत्वादपरित्याज्य इत्यभिप्रायेणाह कलयतीति । संबन्धाद्यर्थादपि गणस्यात्र संहरणानुगुणत्वात् गणयतीत्युक्तम् । प्रकृतविशेषपरतया योजयति सर्वेषामिति । श्लोकशब्दस्य राजलोकशब्देन व्याख्यानं पूर्ववत् । प्रवृद्ध इति रूपमहत्त्वं विवक्षितमित्याह घोररूपेण प्रवृद्ध इति । यद्वा ग्रसनोन्मुखावस्थ इति भावः । समाहर्तुमिति पदेन समुदायकरणादिकं न विवक्षितम् ; प्रस्तुतासंगतत्वात् । नापि संहरणमात्रम् ; लोकक्षयकृदित्यनेन पुनरुक्तिप्रसङ्गात् । अतः संहरणमेव मध्यनिविष्टेनाप्युपसर्गान्तरेण विशेष्यत इत्याह आभिमुख्येनेति । अपरोक्ष इत्यर्थः । भृत्यैश्शत्रुनिरसनवन्न परोक्षः संहारोऽयमिति भावः । आभिमुख्यमात्रमेव वा संहारहेतु रिति भावः ।``मनसैव जगत्सृष्टिं संहारं च करोति यः ।तस्यारिपक्षक्षपणे कियान् उद्यमविस्तरः '' ।। (वि 5.22.15)इत्याद्यनुसारेणाह अतो मत्संकल्पादेवेति । निमित्तभूतव्याप्रियमाणाकारः त्वामिति विवक्षित इत्यभिप्रायेण त्वदुद्योगमृतेऽपीत्युक्तम् । न भविष्यन्तीत्युक्ते नोत्पत्स्यन्त इति प्रतीति स्यादिति तद्व्यच्छेदायोत्तरकालसत्तानिषेधपरतामाह - विनङ्क्ष्यन्तीति ।। 32 ।।
Adhyaya 11 Sloka 33 यदि मदुद्योगम् ऋतेऽपि धार्तराष्ट्रादयो न भविष्यन्ति, तर्हि किमर्थं मामुद्योजयसीत्यत्रोत्तरं तस्मात्त्वमिति । मद्भक्तस्य ते जययशोराज्यादिलाभार्थं त्वदुद्योजनमिति परिहाराशयः । जित्वा शत्रूनिति यशोराज्ययोस्साधारणहेतुः । वैषम्यनैर्घृण्यपरिहारेण जिघांसाहेतुप्रदर्शनार्थं कृतापराधा इत्युक्तम् । ननु पूर्वमेव निहता इति प्रत्यक्षविरुद्धम्, तथा सतितद्धननार्थं निमित्तमात्रं  भवेत्युद्योजनं च व्यर्थमित्यत्राह - हनने विनियुक्ता  इति । हनने विनियोगस्तदर्थसंकल्पःहन्तव्यत्वेन संकल्पिता इत्यर्थः । सङ्कल्पस्यामोघत्वात् फलसिद्ध्यविनाभावेन निहतत्वोक्तिः । एवमपि निष्ठार्थो घटते; ईश्वरसंकल्पप्रभृति फलपर्यन्ते क्रियासमुदाये संकल्पांशस्य निष्पन्नत्वात् । एकदेशे च समुदायशब्दप्रयोगोपपत्तेः; स्थाली काष्ठादिव्यापारेषु प्रत्येकं पचतिप्रयोगवत् । अत्राऽऽशंसायामादिकर्मणि क्त इत्येके । निमित्तमात्रमित्युपादानत्वनिषेधः प्रतीयते तत्र च प्रसङ्गाभावात् प्रतिषेधोऽपि नोपपद्यत इत्यत्राह- मया हन्यमानानामिति । मयैवोपकरणीकृतेन तत्प्रतिपत्तिमता भवता पापनैर्घृण्यपराजयादिशङ्का न कार्येत भावः । मात्रशब्दः प्राधान्यव्यवच्छेदार्थ इत्यभिप्रायेणाह- शस्त्रादिस्थानीय इति ।  सव्यसाचिपदेन संबोधनं युद्धोपयिकासाधारणातिशयद्योतनार्थ इत्यभिप्रायेणाह व्युत्पादयति षच समयवाये इत्यादिना । सव्यशब्दस्य करणार्थतां धातोः प्रकृतोचितं कर्मविशेषम्, ताच्छील्यार्थतां च प्रत्ययस्य दर्शयति सव्येनेति । समवायोऽत्र शरसंधानम् । परिसंख्यान् यायात् दक्षिणेन शरसमवायं कर्तुमशक्त इति शङ्कामपनयन्, सव्यशब्दस्य पादादिसाधारणस्य प्रस्तुतौपयिकं विशेष्यमप्याह सव्येनापि करेणेति । अयोगव्यवच्छेदार्थं सव्योपादानाम्, न त्वन्ययोगव्यवच्छेदार्थमिति भावः । फलितमाह करद्वयेनेति । भूभारनिर्हरणार्थं तवेदृशं सामर्थ्यं मया संकल्पितमिति समर्थशब्दाभिप्रायः ।। 33 ।।
Adhyaya 11 Sloka 34 अर्जुनस्यास्थानस्नेहकारुण्यधर्माधर्मभयमूलं `कथं भीष्मम्' (भ.गी 2.4) इत्यादिकं साक्षात्प्रतिवक्ति द्रोणं चेति । मा व्यथिष्ठाः इत्यत्र पूजाद्यर्हान् मन्वान इति वाक्यशेषाभिप्रायेण गुरूनिति । गुरून् बन्धून् भोग सक्तानिति पदैर्धर्माधर्मभयबन्धुस्नेहकारुण्यानां हेतुप्रदर्शनम् । अत्र च धर्माधर्मभयादिर्व्यथाहेतुरित्याह तानुद्दिश्येति । `धर्माधर्माभयादिकं तु पृष्ठतः करोमि ; द्रोणादयो हि तैस्तैर्हेतुभिर्दुर्जयाः शत्रवः ; युद्ध सिद्धिश्च चञ्चलेति [भयाभावे । ़पि गुरुबन्धु-भोगसक्तहननात् नरकादि स्यादिति?] भीरुरस्मि ' इति यदि ब्रवीषि, तर्हि मा भैषीरित्यभिप्रायेण मा व्यथिष़्ठाः युध्यस्वेत्यादिकमुच्यत इत्याह यतस्त इति । जे तासीत्यत्र द्वितीयया तृज[न्ता]योगात् तृनश्च भविष्यदर्थत्वासिद्धेर्लु़डन्ततयैकपद्यम् ; तत्रानद्यतनविवक्षा ऽपि नास्तीत्यभिप्रायेणाह जेष्यसीति । शङ्कितानिष्टनिवृत्तौ इष्टप्राप्तौ च श्लोकतात्पर्यमित्याह नैतेषामिति । अर्जुनस्यापजयशङ्काभावात्  'मा व्यथिष्ठाः इत्यादिकमारम्भोक्तनृशंससत्वशङ्कापरिहा रार्थमिति भावः । अनुकूलेषु ह्यानृशंस्यं शस्यत इत्यभिप्रायेण सपत्नशब्द इति चाभिप्रेतम् ।। 34 ।।
Adhyaya 11 Sloka 35 एतच्छ्रुत्वेति श्लोके नमस्कारद्वयहेतुं पदानामुचितान्वयप्रकारं च दर्शयति एतदाश्रितेति । वचनश्रवणमात्रादवशस्य प्रथमो  नमस्कारः ; भीतभीतस्य वक्ष्यमाणवाक्यप्रारमभार्थौ पुनःप्रणामाञ्जली । अपेक्षामात्रेण स्वविग्रहादिप्रकाशनवत् स्वाभिप्रायस्याऽऽविष्कारमपि वात्सल्येनैव कृत वानित्यभिप्रायेणाह आश्रितवात्सल्यजलधेरिति । ब्रह्मेशरक्षकत्वादिभिः केशवः ; आश्रितसंसारकर्षणादि भिः कृष्णः । भगवच्चरणारविन्दवन्दनेन किरीटजुष्टं शिरः कृतार्थानां गतमित्यभिप्रायेणात्र किरीटिपद प्रयोगः । ''भारः परं पट्टकिरीटजुष्टमप्युत्तमाङ्गं न नमेन्मुकुन्दम् '' (भाग 2.3.21) इति हि महर्षिणो क्तम् ।।
Adhyaya 11 Sloka 36 स्थाने हृषीकेशेति श्लोकः श्रीविष्णुपञ्जरादिषु विनियुक्तो मन्त्रः प्रसिद्धः । स्थाने इत्यस्य अधि करणार्थताप्रतीतिव्युदासायाह युक्तमिति । अत्र जगच्छब्दविवक्षितार्थं तस्य प्रकीर्तिमूलप्रहर्षनिदानं च व्यनक्ति यदेतदिति । प्रहृष्यतीत्यनेन प्रियातिथिलाभादाविव अक्षिमनःप्रीतिर्विवक्षिता ; अनुरज्यते इति तु पित्रादिषु पुत्रादेरिव स्नेहः इत्यपुनरुक्तिः । त्वामवलोक्येत्यनेन रक्षसां भीतिहेतुप्रदर्शनम् । प्रकीर्त्येत् यस्यानुषङ्गस्तु विरुद्धत्वादयुक्तः । अन्यकर्तृकप्रकीर्त्येति तु कल्पनागौरवम् । अवलोकनं तु, `वीक्षन्ते त्वाम् ' (22) इति देवासुरादीनां सर्वेषामुक्तमिति भावः । सिद्धशब्दोऽत्रानुकूलवर्गप्रदर्शनार्थं इत्यभिप्रायेण सिद्धाद्यनुकूलसंघा इत्युक्तम् ।कस्मादित्यादिकं पूर्वेण संगमयति युक्ततामिति । ते इत्यस्य प्रथमाबहुवचनत्वभ्रमव्युदासाय तुभ्यमि त्युक्तिः । प्रणतिकर्तारस्तु अर्थसिद्धा अनुषक्ता एवेति भावः । ब्रह्मशब्दस्यानेकार्थेषु प्रयोगात् इह सर्वप्रणन्तव्यत्वोपयोगाय हिरण्यगर्भपदेन व्याख्या । आदिकर्त्रे इति सविशेषणनिर्देशेन व्यवच्छेद्यभूतनूतनहिरण्यगर्भकर्तृसंभावनाभ्रमव्युदासायआदिभूतायेति व्यस्योक्तम् । कर्तृशब्देन निमित्त त्वस्योक्तत्वात् आदिशब्द उपादानत्वपरः ; स्वस्य कारणान्तनिषेधार्थो वा । नमश्शब्दयोगवत् नमनमात्रयोगोऽपि चतुर्थी विद्यत इति ज्ञापनाय नमस्कुर्युरित्युक्तम् । ``पञ्चशिखाय तथेश्वरकृष्णायैतान्नमस्यामः '' (सां.कौ) इत्यादिवत् ।। 36 ।।
Adhyaya 11 Sloka 37 त्वमक्षरमिति (18) प्रागप्युक्तत्वादत्र त्वमक्षरमिति तदरिक्तार्थपरत्वमुचितम् ; तत्परमित्यस्य सामर्थ्याच्चात्र अक्षरसदसच्छब्दानामवरतत्त्वविषयत्वं न्याय्यम् ;तत्र च भावाभावशब्दाभिलप्य विकारयोगितया सदसच्छब्दयोरचित्परं निर्विकारतया अक्षरशब्दस्य जीवात्मविषयत्वं चोचितमित्यभिप्रयेणाह न क्षरतीति । जीवस्वरूपस्य निर्विकारत्वे श्रुतिं दर्शयति न जायत इति । कार्यकारणयोस्सदसच्छब्देन व्यपदेशः, " असद्वा इदमग्र आसीत्, ततो वै सदजायत " इत्यादिश्रुतिसिद्ध इत्यभिप्रायेण कार्यकारणभावकथनम् । एकस्मिन्नेव द्रव्ये सदसच्छब्दप्रयोगनिदानमाह नामरूपेति । अक्षर सदसदिति निर्दिष्टोभयपरार्शी तच्छब्दः । विशेषकाभावात् तिलतैलदारूवह्न्यादिवत् परस्परमिलिततदुभयापेक्षया परत्वं न मुक्तात्मनः प्रसिद्धमिति सदसत्तत्परं यदित्यनुद्यत इत्यभिप्रायेण मुक्तात्मतत्त्वमित्युक्तम् । प्रकृतिपुरुषशरीरकत्वम्, मुक्तात्मनस्तादधीन्यं च कारणत्वसाधकमित्याह अत इति । सर्वतत्त्वात्मकत्वादित्यर्थः । जगन्निवासशब्देन [शब्दे?] जगत् निवासो यस्येति विग्रहः । अतो निधानशब्देनात्र आधारत्वमेवानुक्तं विवक्षितमिति प्रदर्शनायाधिरकणव्युत्पत्तिं दर्शयति निधीयते त्वयीति । तेन त्वमक्षरमित्यादिसामानाधिकरण्यकारण विश्वशरीरत्वं विवक्षितमित्याह विश्वस्य शरीरभूतस्येति । एतेन निधानशब्दस्यात्राव्यक्तपरत्वं कैश्चिदुक्तं निरस्तम् ।। 37 ।।
Adhyaya 11 Sloka 38 वेत्तासीत्यादौ परमात्मनो वेदितृत्वादिमात्रविधानेऽतिशयाभावात् कारणावस्थद्रव्यान्तर्यामित्वस्य चोक्तत्वात्, कार्यावस्थज्ञातृज्ञेयान्तर्यामित्वमेवात्र विवक्षितमित्यभिप्रायेणाह जगति सर्वो वेदिता वेद्यं चेति । धामशब्दस्यानेकार्थस्यापि स्थाने प्रसिद्धप्रकर्षात् स एवार्थ उचितः । स्थानं च प्राप्यमिति प्रसिद्धम् । अतः परत्वेन विशेषितप्राप्यत्वमेवात्र विवक्षितमित्यभिप्रायेणाह प्राप्यस्थानमिति । यद्वा परमप्राप्यं भगवदसाधारणं स्थानं विविक्षितं स्यात्; तेनापि पूर्ववत् सामानाधिकरण्यव्यपदेशः । आमनन्ति च तदप्राकृतं स्थानम्, " अरश्च ह वै ण्यश्चार्णवौ ब्रह्मलोके तृतीयस्यामितो दिवि । तदैरंमदीयं परः तदश्वत्थस्सोमसवनस्तदपराजिता पूर्ब्रह्मणः प्रभुविमितम् " इति, तथा, " सहस्रस्थूणे विमिते दृढ उग्रे यत्र देवानामधिदेव आस्ते" इति । सामान्यतो विशेषतश्च प्रवृत्तयोः पूर्वोत्तरसामानाधिकरण्ययोर्मध्यस्थेन त्वया ततमित्यादिना शरीरात्मभाव एव निबन्धमिति स्पष्टमुच्यत इत्यभिप्रायेणाह त्वयाऽऽत्मत्वेनेति ।" इन्द्रं मित्रं वरुणमग्निमाहुरथो दिव्यस्सुपर्णो गरुत्मान्, एकं सत् विप्रा बहुधा वदन्त्यग्निं यमं मातरिश्वानमाहुः ''(ऋग्वे 2.3.22.46), ``तदेवाग्निस्तद्वायुस्तत्सूर्यस्तदु चन्द्रमाः, तदेव शुक्रममृतं तद्ब्रम्ह तदापः स प्रजापतिः '' (ना)इत्यादिश्रुत्युपबृंहणाभिप्रायेण `त्वया ततं विश्वम् ' इति निर्दिष्टं शरीरात्मभावं वायुर्यमोऽग्निः इत्यादिसामानाधिकण्यहेतुत्वेनाह अतस्त्वमेवेति । संबन्धिविशेषानुपादानात् प्रपितामहत्वं सर्वप्रतिसंबन्धिकमित्यभिप्रायेणाह सर्वेसां प्रजानां पितर इत्यादिना । प्रजापतयः दक्षादयः । चशब्दसमुच्चितपितामहत्वं तु तच्छरीरकतयेत्याह पितामहादीनामात्मतयेति ।। 38 ।।
Adhyaya 11 Sloka 39 नमो नमस्ते़ऽस्तु इत्यादिनोक्तनमने विश्वरूपप्रदर्शनप्रक़टितपरत्वसौलभ्यानुभवजनितभयहर्षावेव हेतुरित्यभिप्रायेणाह अत्यद्भुताकारमिति ।। 39 ।।
Adhyaya 11 Sloka 40 अनन्तस्य वीर्यमिव वीर्यं यस्येत्यन्यथाप्रतिपत्तिवारणायाह- अ[परि]मितवीर्येति । अमित शब्दस्याप्रमितपरत्वे शास्त्रादिसिद्धिविरोधात् अपरिमितपराक्रमेत्युक्तम् । सर्वं समाप्नोषीत्यत्र आकाशादिवत् व्याप्तिव्युदासाय, `अन्तःप्रविष्टश्शास्ता जनानां सर्वात्मा' (य.आ 3.11.21) इत्यादिश्रुत् युक्तात्मत्वपर्यवसितनियमनार्थव्याप्तिर्विवक्षतेत्यभिप्रयन् आह सर्वामात्मतयेति । `पुरुष एवेतं सर्वम्, (पु),`आत्मैवेदं सर्व' (छा.उ 7.25.2), `नारायण एवेदं सर्वम् ' (ना.उ.) इत्यादि श्रुतिस्थसर्वशब्दसमानाधिकरण्योपबृंहणाय, `सर्वत एव सर्व' इति पूर्वोक्तसर्वशब्दसामानाधिकरण्यं न बाधाद्यर्थम्, अपितु शरीरात्मभावनिबन्धनविशिष्टैक्यपरमित्युक्तमित्यभिप्रायेणाह यतस्त्वमित्यादि । सकलवेदवेदान्ततदुपबृंहणेषु भगवद्वाचिशब्दानां सर्वचिद्वस्तुवाचिसामान्यविशेषसकलशब्दसामानाधिकरण् यस्यापि शरीरात्मभाव एव निबन्धनमिति स्पष्ट एतत्प्रघट्टफलमितित्यभिप्रायेणाह त्वमक्षरं सदसदित्या दि ।। 40 ।।
Adhyaya 11 Sloka 41  to 42 इदंशब्दविशेषितमहिमशब्दः प्रकृतमहिमानुवादीत्यभिप्रयन् आह- अनन्तवीर्यत्वामितविक्रमत्वेत्यादि । प्रमादशब्दस्याज्ञानपरत्वे अजानतेत्यनेन पौनरुक्त्यात् सजातीयत्वभ्रमपरत्वमभिप्रेत्य प्रमादान्मोहादित् युक्तम् । सखेति बुद्धिहेतुत्वस्वारस्यात् प्रीतवाचिनाऽपि प्रणयशब्देन तदौपयिकचिरपरिचयोपचारो युक्त इत्याशयेनाह प्रणयेन चिरपरिचयेनेति । `सयुजा सखाया ' (मु.उ 3.2.1) इति श्रुतिप्रतिपन्नसखित्वबुद्धेर्मो हादिजन्यत्वासंभवेन सखेति मत्वेत्येतत् लौकिकवयस्यत्वबुद्धिपरमित्याशयेनाह मम वयस्य इति मत्वेति । हे कृष्णेत्यादिकं प्रसभोक्त्याकारसमर्पकमित्याशेननान्वयं दर्शयन् प्रकृतोचितविनयाभावपरत्व माह हे कृष्णेत्यादि(दिना?) । यच्चेत्यत्र चशब्दाभिप्रेतासत्कारबहुत्वसिद्ध्यर्थं यदसत्कृतोऽसीत्यस्याऽऽवृत्त्या वाक्यभेदमङ्गीकृत्य अर्थमाह यच्च परिहासार्थमित्यादिमा । तत एव तत्सर्वम् इति तस्य बहुत्वमुच्यते । परिहासार्थमप्यसकत्कारो महद्विषयेऽपराध एवेत्यभप्रायेण मध्यमपुरुषाक्षिप्तार्थमाह सर्वदैव सत्कारार्हस्त्वमिति । एकशब्दफलितोक्तिः एकान्त इति ।। 41-42 ।।
Adhyaya 11 Sloka 43 त्वया क्षामणे कृतेऽपि, क्षमे़हमिति केन निश्चितम्, मदन्यः कश्चिदाश्रीयतामिति भगवदभिप्रायमुन्नीय तदुत्तरत्वेन हेतुफलाभावेन प्रवृत्ते श्लोकद्वये प्रथमश्लोकस्थविशेषणानि अप्रतिमप्रभावत्वोपपादकानीत्यभिप्रायेण अप्रतिमप्रभावेति प्रथममुक्तम् । पितृगुरुपूज्यशब्दानां संबन्धिसापेक्षत्वेन लोकशब्दस्य सर्वत्रान्वयमाह अस्य लोकस्य पिताऽसीत्यादिना । निरूपाधिकपितृत्वगुरुत्वे पूज्यतमत्वहेतुरित्यभिप्रयेणाह अत इति । पूज्यत्वे गरीयस्त्वमनवच्छिन्न(त्व?) मिति ज्ञापनाय प्रवृत्तं न त्वत्समोऽस्तीतिवाक्यं व्यख्यास्यन्प्रयोजनातिशयसत्वात् लोकत्रयशव्दस्यत्रान्वयमाह- लोकत्रयेऽपि त्वदन्य इति । अत्र लोकत्रयशव्देन कृतकमकृतकं कृतकाकृतकमित्युक्त लोकत्रयं वा लोक्यतेऽनेनप्रमाणान्तराप्राप्तार्थ इति व्युत्पत्या वेदत्रयं वा विवक्षितम् । साम्यस्य भेदघटितत्वात् न त्वत्समोऽस्तीत्यनेनैव अन्यस्मिन् भगवत्साम्यनिषेधलाभात् अन्यपदानर्थक्यमित्याशङ्कापरिहाराय, `अन्यस्त्वत्समो नास्ति, त्वमेव तव समः ' इत्यर्थलाभार्थं त्वदन्यः इत्युद्देशयसमर्पकत्वेनान्यशब्दस्यान्वय उक्तः । तेन कार्यत्वकर्मवश्यत्वादिना भगवदन्यत्वेन प्रसिद्धानां विधिशिवादीनाम्, `हिरण्यगर्भस्समवर्त ताग्रे '' (यजु 4.1.8.31), ``अजस्य नाभावध्येकमर्पितम् '' (यजु 4.6.2.8) यदा तमस्तन्न दिवा न रात्रिर्न सन्न चासच्छिव एव केवलः (श्वे.उ 4.18) इत्यादिषु तत्तद्वाचिशब्दश्रव णेन कारणत्वादिना भगवत्साम्यापातप्रतीतावपि, `आकाशस्तल्लिङ्गात् '' (ब्र.सू 1.1.23), `प्राणास्तथाऽनु गमात् ''(29), `शास्त्रदृष्ट्या तूपदेशो वामदेववत् '' (31), ``साक्षादप्यविरोधं जैमिनिः '' (1.2.29) इत्यादिन्यायानुरोधेन, ``एष सर्वभूतान्तरात्मा अपहतपाप्मा दिव्यो देव एको नारायण:'' एको ह वै नारा यण आसीन्न ब्रह्मा नेशानः '' (महा.उ 1.1) इत्यादिश्रुतिसिद्धसर्वान्तरात्मत्वापहतपाप्मत्वादिविशिष्टभगवद साधारणधर्मप्रतिपादकवाक्यस्थहिरण्यगर्भाजशिवादिशब्दानां भगवत्परतया न तेषां भगवत्साम्यगन्धोऽपीति लभ्यते । केनापि गुणेनेति । किमुत सकलकल्याणगुणैः, जगत्कारणत्वमोक्षप्रदत्वादिना चेति भावः । अनेन साम्यैक्योत्तीर्णव्यक्त्यन्तरत्वपक्षा निरस्ता वेदितव्याः ।। 43 ।।
Adhyaya 11 Sloka 44 तस्मादिति । पूर्वश्लोकोक्तनिरूपाधिकपितृत्वपूज्यतमत्वगुरुत्वादिकं हेतुत्वेन परामृशतीत्यभिप्रायेणाह यस्मात्त्वं सर्वस्य पितेत्यादिना । प्रणम्येति प्रपदनमुच्यते । पूर्वोक्तपितृत्वादिपरामर्शिना तस्मादित्यनेन अहमित्यनेन चआनुकूल्यसंकल्पाद्यङ्गानि सूचितानि । प्रणिधाय कायमित्यनेन `यद्धि मनसा ध्यायति' (यजु 6.1.7.38) इत्युक्तरीत्या करणपूर्तिः सूचिता । प्रणम्य प्रसादये । प्रसादार्थं प्रणमामीत्य र्थः । प्रसादये , सोढुमित्याभ्यामर्थसिद्धं वदन् दृष्टान्तदार्ष्टान्तिकयोस्साधर्म्यमुपपादयति यथा कृतापराधस्यापीत्यादिना ।। 44 ।।
Adhyaya 11 Sloka 45 विचित्रस्यापि [अदृष्टपूर्वस्यैवाश्चर्यविषयत्वदर्शनात् अदृष्टपूर्वमित्यनेन फलितमाह अत्यद्भुतमिति । `भयेन च प्रव्यथितं मनो मे' इत्यनेनाक्षिप्तम् `आख्याहि मे को भवानुग्ररूपः ' इत्यत्रोक्तं विशेषणमाह अत्युग्रं चेति । भयेन चेत्यत्र चशब्दस्य निष्प्रयोजनत्वादुक्तव्यथाहेत्वन्तरसमु च्चयार्थत्वमयुक्तमिति उक्तप्रीतिसमुच्चयार्थत्वमभिप्रेत्य व्यवहितान्वयमाह प्रव्यथितं च मे मन इति । पूर्वार्धोक्तस्य व्यथाहितप्रीतिजनकत्वस्योत्तरार्धहेतुत्वमभिप्रेत्याह- अत इति । तच्छब्दस्य पूर्वप्रसिद्धाकार परामर्शित्वेन तदभिप्रेतमाकारमाह सुप्रसन्नमिति । अनेन केवलप्रीतिहेतुत्वं सूचितम् । प्रपन्नस्य रक्षणमव श्यं कार्यमित्यभिप्रायेण मे दर्शयेत्युक्तम् । देव देवेशेति संबोधनद्वयेन `तमीश्वराणां परमं महेश्वरं तं दैवतानां परमं च दैवतम् ' (श्वे.उ 6.7) इति श्रुत्यर्थोऽभिप्रेत इत्याशयेन देवानां ब्रह्मादीनामपीशेत्युक्तम् । दृश्यमानरूपस्य  `तत्रैकस्थं जगत् कृत्स्नं प्रविभक्तमनेकधा' (13) इति जगदाश्रयत्वेन दृश्यमानत्वात् जगन्निवासेत्यनेन तदुच्यत इत्यभिप्रयन् आह जगदाश्रयभूतेति ।। 45 ।।
Adhyaya 11 Sloka 46 तथैवेत्यस्य, पूर्वं जगदाश्रयमत्यद्भुतं रूपं द्रष्टुमैच्छम्, तथैव पूर्वरूपं द्रष्टुमिच्छामीत्यर्थभ्रमं व्युदस्यन् अतीतावस्थाविशिष्टस्य कथं प्रदर्शनमिति शङ्कां च अर्थात् परिहरन् अन्वयभेदेन तत् व्याचष्टे तथैव पूर्ववत्किरीटिनमिति । पूर्वदृष्टसजातीयमेव द्रष्टुमिच्छामीत्यर्थः । रूपेणेत्यत्र तृतीयायाः करणार्थत्वासंभवात् रूपेण युक्तो भवेत्युक्तम् । सहस्रबाहूदरविश्वमूर्तिविशिष्टस्य चतुर्भुजरूपयुक्तत्वासंभवं कालभेदेन परिहरति इदानीमिति ।। 46 ।।
Adhyaya 11 Sloka 47 तेजोमयमित्यत्र मय़टः प्राचुर्यार्थत्वमभिप्रेत्याह तेजसां राशिरिति । विश्वात्मभूतमिति । विश्वव्यापक मित्यर्थः ; अचेतनस्य हि नामत्वं संभवति । `अनादिमध्यान्तम् ' (19) इति पूर्वमुक्तत्वात् अनन्तमित् येततदितरोपलक्षणमित्याह प्रदर्शनार्थमिदमिति । आद्यमित्यत्र प्रतिसंबन्धिविशेषानिर्देशात् कृत्स्नस्याऽऽ दिभूतमित्युक्तम् । त्वदन्येनेत्यनेनार्थसिद्धमाह केनापीति । प्रसादस्य निर्हेतुकत्वे वैषम्यनैर्घृण्यप्रसङ्गात् । तव(ते) इत्यनेनाभिप्रेतं प्रसादहेतुमाह मद्भक्ताय त इति । योगशब्दस्य ध्यानपरत्वव्युदासाय व्यचष्टे आत्मनस्सत्यसङ्कल्पत्वयोगादिति ।। 47 ।।
Adhyaya 11 Sloka 48 कथमेतद्रूपस्य मदन्येन केनाप्यदृष्टपूर्ववत्? येन केनचिदुपायेनान्यैरपि दर्शनसंभवादित्यत्र एतदु पपादकत्वेनोत्तरश्लोकमवतारयति अनन्यभक्तिव्यतिरिक्तैरित्यादिना । एवंरूपः इत्यस्याप्राकृतरूपविशिष् टपरत्वे   कृष्णावताररूपस्य सर्वैर्दृश्यमानत्वानुपपत्त्या मनुष्यादिविसजातीयत्वाप्राकृतत् वादि रूपपरत्वमभिप्रेत्याह यथावदवस्थितोऽहमिति । एकान्तभक्तिरहितानामवताररूपदर्शनं तु मनुष्यादि सजातीयत्वप्राकृतत्वादिरूपेणायथावस्थितदर्शनमेवेति भावः । त्वदित्येतत् पृथक्पदं भक्तिमत्परं चेत्यभिप्रयन् आह मयि भक्तिमतस्त्वत्तोऽन्येनेति । अत्रान्यपदेन अर्जुनान्यत्वविवक्षायां `भक् त्या त्वनन्यया शक्य अहमेवंविधोऽर्जुन । ज्ञातुं द्रष्टुं च तत्त्वेन ' (54) इत्युत्तरग्रन्थविरोधापत्त्या भक्तिमदन्यत्वमात्रं विवक्षितमित्याह एकान्तभक्तिरहितेन केनापीति । वेदशब्दोऽर्थवत्तया श्रुतवेदपरः । तेन श्रोतव्यः (बृ.उ 4.4.5) इत्युक्तश्रवणं लभ्यत इत्यध्ययनस्य पृथगुक्तत्वात्क्रियाशब्देनगोबलीवर्दनयात् यज्ञदानाध्ययनादिव्यतिरिक्तहोमादिक्रिया उच्यन्त इत्यभिप्रेत्य वेदयज्ञादिभिरित्युक्तम् । `तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन' (बृ.उ 6.4.22) इति श्रुत्या वेदयज्ञादीनां भक्तिद्वारा दर्शनसाधनत्वप्रतीतेः कथमयं निषेध इति शङ्कावारणाय केवलैरित्युक्तम् ।। 48 ।।
Adhyaya 11 Sloka 49 ' दृष्ट्वा रूपं, ' मा ते व्यथा मा च विमूढभावः' इत्यत्र क्रियापदविशेषाश्रवणादेतद्रूपदर्शनेन न व्यथा ते न, न च विमूढभावः इति प्रतीतिस्स्यात् ; अभूदित्यध्याहारेऽपि एतद्रूपदर्शनस्य व्यथाद्यभावहेतुत्वप्रतीतिस्स्यात् ; तद्वारणाय व्याचष्टे ईदृशघोरूपदर्शनेनत्यादिना । तदेवेदं मे रूपः पुनः पश्येत्त्युक्त्या भीत्यादिहेतुभूतमेवेदं पूनः पश्येत्यर्थभ्रमस्स्यात् । अतस्तच्छब्दमन्यथा व्याचष्टे अभ्यस्तपूर्वमेव सौम्यं रूपमिति । वर्तमानार्थकेदंशब्देन रूपद्वयस्कैककालीनत्वभ्रमव्युदासाय वर्तमानसामीप्यपरं तदित्यभिप्रायेण दर्शयामीत्यध्याहृतम् । तथा च इदंशब्दः प्रदर्शयिष्यमाण(प्रदर्शमान) पर इति भावः ।। 49 ।।
Adhyaya 11 Sloka 50 सहजप्रीतिद्योतनायाह- एवं पाण्डुतनयं वसुदेवसूनुरिति । स्वकमित्यत्र स्वपदं कृष्णावतारपरमित्यभिप्रेत्य स्वकीयमेव चतुर्भजं रूपमित्युक्तम् । भीतमेनमित्यत्र इदानीं प्रदर्शितचतुर्भजरूपदर्शनेन भीतत्वभ्रमव्युदासायाह अपरिचित रूपदर्शनेनेति । कथमस्य इच्छामात्रेण नानारूपपरिग्रहादिकमित्यतस्तदुपपादकत्वेनोक्तं महात्मेत्येतत् प्रकृतोपयोगितया व्याचष्टे सत्यसंकल्प इति । अप्रतिहतसंकंल्पत्वात् सर्वमुपपन्नमिति भावः । कृष्णस्य द्विभुजतया नन्दव्रजे अवस्थानाच्चतुर्भजं रूपं कथमेतस्य स्वकीयमित्यतः सप्रमाणं तदुपपादयति अस्य सर्वेश्वरस्येत्यादिना । समाश्रयणीयतौपयि- कपरत्वसौलभ्यव्यञ्जनाय अस्य सर्वेश्वरस्येत्यादिविशेषणानि । स्वकीयं रूपमिति कृष्णावतारस्य सहजं रूपमित्यर्थः ।। 50 ।।
Adhyaya 11 Sloka 51 मानुषं रूपमित्यस्य कर्मजन्यप्राकृतरूपपरत्वभ्रमव्युदासायेदं शब्दाभिप्रेतं वदन् तत् व्याचष्टे अनवधिकातिशयसौन्दर्येत्यादिना ।। 51 ।।
Adhyaya 11 Sloka 52 यच्छब्दस्य प्रसिद्धपरमार्शित्वेन प्रसिद्धाकारान् आह सर्वस्य प्रशासनेऽवस्थितमित्यादिना । नित्यमित्यत्र पदार्थैकदेशदर्शनान्वयस्यागतिकस्य आश्रयणनुचितमिति(कांक्षिण इत्यत्रान्वयम्?) अभिप्रेत्य आकाङ्क्षाया नित्यत्वं दर्शनाभावमवगमयतीत्याशयेनाह न तु द्दष्टवन्त इति ।। 52 ।।
Adhyaya 11 Sloka 53  to 54 उत्तरश्लोकस्यैतदुपपादकतया न पौनरुक्त्यमित्याशयेन तमवतारयति कुत इत्यत्राहेति । वेदानां स्वरूपेण साधनत्वाप्रसक्त्या तन्निषेधोऽनुपपन्न इत्यतस्तदभिप्रेत्याह वेदैरध्यापनप्रवचनेति । दानेज्याकथनं होमस्याप्युपलक्षणमित्यभिप्रयन् आह यागदानहोमतपोभिश्चेति । भक्तिद्वारा साधनत्वस्य, 'तमेतं वेदानुवचनेन' (बृ.उ 6.4.22.) इत्यादिश्रुत्यवगतत्वात् मद्भक्तिविरहितैरित्युक्तम् । एवंविधशब्दो मानुषत्वादिभ्रमानर्हत्वाप्राकृतत्वादिपर इत्याह यथावदवस्थितोऽहमिति । न केवलं साक्षात्कारमात्रे साधनत्वेन भक्तिरपेक्षिता किंतु, 'शुद्धभावं गतो भक्त्या शास्राद्वेद्भि जनार्दनम्' (म.भा.उ 68.5) इत्यादिवत् शास्रतोऽर्थनिर्णये, साक्षात्कारानन्तरभाविन्यां प्राप्तावपीत्यभिप्रायेण ज्ञातुं प्रवेष्टुम् इत्युभयं पूर्वलोकाप्रसक्तमिह प्रसञ्जितम् । तत्त्वत इत्येतत् त्रिष्वप्यविशेषादपेक्षितत्वाच्चान्वितम् । तत्त्वतः प्रवेशः परिपूर्णप्राप्तिः, यथावस्थितसर्वकारेणानुभव इत्यर्थः । तेन व्यूहविभवादिमात्रप्राप्तिव्यवच्छेदः । स्मर्यन्ते च साक्षान्मुक्तेरर्वाञ्चः प्राप्तिपर्वभेदाः,"लोकेषु विष्णोर्निवसन्ति केचित् समीपमृच्छन्ति च केचिदन्ये ।अन्ये तु रूपं सद्दशं भजन्ते सायुज्यमन्ये स तु मोक्ष उक्तः ।। "इति । "एतद्धि दुर्लभतरं लोके जन्म यदीद्दशम्" (भ.गी 6.42) इत्यस्य व्याख्याने यादवप्रकाशैश्चोक्तम्, "इदमल्पीयसींयोगसिद्धं गतस्य मृतस्य फलम् । यदि प्रथमां योगसिद्धं गतो म्रियते, त्यजति वा योगम्, श्वेतद्वीपे जायते भगवत्सालोक्यं वा याति यदि ततोऽप्यधिकां योगासिद्धं गतो म्रियते, विष्णुपार्षदो भवति यदि ततोऽप्यधिकाम्, पार्षदेश्वरो भवति यदिततोऽप्यधिकाम्, द्वारपालो भवति, यदि ततोऽप्यधिकाम्, भगवतोऽङ्गसंवाहको भवति यदि ततोऽप्यधिकाम्, मन्त्रिस्थानी यः पृथगैश्वर्ययुक्तो भवति; यदि पूर्णां योगसिद्धिं गतो म्रियते, भगवत्सायुज्यं गतो मुक्तः परमैश्वर्ययुक्तो भवति इति वैष्णवेषु योगशास्त्रेषु मर्यादा । तदेतत् सर्वमिह सूचितं भगवता, अथवा योगिनाम् ' (भ.गी 6.42) इत्यादिना '' इति । ज्ञानदर्शनप्राप्तिहेतुत्वे भक्तेः पर्वभेदान्नान्योन्याश्रयणादिदोषः । पूर्वजन्म सुकृतमूलसात्त्विकजनसंवादादिजनितं यथावच्छ्रवणानुगुणं किञ्चिदानुकूल्यरूपं भक्तिमात्रं शास्त्रजन्यज्ञानोत्पत्तौ सहकारी भवति । उत्कटदिदृक्षागर्भा तु परभक्तिः साक्षात्कारहेतुः ; साक्षात्कृते तु परिपूर्णानुभवाभिनिवेशलक्षणा परमभक्तिः प्रवेशहेतुरिति । अत्र अनन्ययेति पदं प्रागुक्तप्रक्रियया अनन्यप्रयोजनयेति भाव्यम् । अनन्यदेवताकयेत्येके । ऐक्यानुसन्धानविवक्षा तु प्रागेव दूषिता ; प्रत्यक्षादिविरुद्धा च । तदेतदखिलमभिप्रेत्य संगृहीतम्,`एकादशे स्वयाथात्म्यसाक्षात्कारावलोकनम् ।दत्तमुक्तं विदिप्राप्योर्भवत्येकोपायता तथा ।। '' (गी.सं 15)इति । भक्तिप्रशंसापरत्वशङ्कामपाकरोति तथा चेति । नायमात्मा इत्यादौ, ``न पृथिव्यां नान्तरिक्षे न दिव्यग्निश्चेतव्यः '' (य़जु 5.2.7.35) इत्यादाविव केवलानां निषेधः । यच्शब्दानूदितो वरणीयताहेतुकगुणविशेषो भक्तिरेवेति अर्थस्वभावादुपबृंहणबलाच्च सिद्धम् । अत्र तनुशब्दस्य विग्रहपरत्वे स्वरूपादिकं तत्परत्वे च विग्रहादिकमर्थलब्धम् ।। 54 ।।
Adhyaya 11 Sloka 55 नाहं वेदैरित्यादेः, वेदानुवचनेन (बृ.उ 6.4.22) इत्यादिश्रुतिविरोधपरिहाराय भक्त्यङ्गभावेन वेदानुवचनादीनामुपयोगं वदन् प्रवेष्टुमित्युक्तं प्राप्तिहेतुं भक्त्यवस्थाविशेषं विविनक्ति मत्कर्मकृदिति । नाहं वैदैरित्यादिनोक्तान्येव कर्माणि भगवति समर्पणात् मत्कर्मशब्देनोच्यन्ते, कीर्तनादीनि तु प्रागुक्तानि भक्त्यन्तर्गतत्वात् मद्भक्तशब्देऽनोच्यते इत्याह सर्वेषामिति । लौकिकानामन्नपानादिस्थानेऽस्य कीर्तनादिकमित्यभिप्रायेणाह आत्मधारणमलभमान इति । भक्तेः काष्ठाप्राप्ति(प्त) दशायां यादृशी निस्सङ्गता, तां सहेतुकां दर्शयति मदेकप्रियत्वेनेति । तृषितस्यामृतधारायां तृणादिनिरोधवन्मन्यमानं सङ्गमेवैनं यथा स्वयं विरक्तो वर्जयति ;तथा स्वयं सङ्गे जातोद्वेग इत्यभिप्रायेण इतरसङ्गमसहमान इत्युक्तम् । तादृश्यां भक्तिकाष्ठायां न केवलं शास्त्रवश्यत्वेन निर्वैरता ; अपितु कारणभावात् कार्याभाव इत्याह मत्संश्लेषेति । परमात्मनि रक्ततया तदितरविरक्तस्य सांसारिकक्षुद्रसुखदुःखयोरुपेक्षकत्वात् तन्निवर्तकेषु तत्प्रवृत्तकेषु च नास्य वैरसंभवः । न च स्वापराधं जानतः परो द्वेषविषयः । न च  कशादिवत्परतन्त्रतयाऽवगताय कश्चिदनुन्मत्तः कुप्येत् । आत्मन इव परेषामपि विश्वरूपभगवद्रूपत्वानुसन्धाने कथं वैराकाश इति भावः । एवंभूतः एवंविधः प्रवेष्टुमिति प्रागुक्तानुसन्धानेनाह मां यथावदवस्थितमिति । प्रवेशप्राप्त्यादिशब्दानामान्यर्थतां कुदृष़्ट्यभिमतां निराकर्तुं परमनिश्श्रेयसरूपायाः प्राप्तेस्स्वरूपं शोधयति निरस्तेति । निरस्तत्वमपुनरङ्कुरविनष्टत्वम् । अविद्या अज्ञानान्यथाज्ञानतत्कारणकर्मादिरूपा । पूर्वावस्थायामपि कतिपयाविद्यादिनिवृत्तिरस्तीति तद्व्य वत्छेदायाशेषपदम् । सवासननिरासद्योतनाय गन्धशब्दः । मदेकानुभव इति । ``सर्वं ह पश्यः पश्यति '' (छा.उ 7.26.2) इत्युक्तं सर्वमपि सर्वशरीरोऽहमेव ; तथा च श्रुत्यन्तरम् , ``ते सर्वगं सर्वतः प्राप्य धीरा युक्तात्मनः सर्वमेवाविशन्ति '' (मु.उ 3.2.5) इति - इति भावः ।। 55 ।।।। इति श्रीमद्गीताभाष्यटीकायां तात्पर्यचन्द्रिकायाम् एकादशोऽध्यायः ।। 11 ।।
