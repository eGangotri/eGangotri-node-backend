Adhyaya 4 Sloka 1  to  3 ।। अथ चतुर्थोऽध्यायः ।।अथ चुतुर्थसंगतिं वक्तुं तृतीयाध्यायार्थं संग्रहेणोद्गृह्णाति *तृतीयोऽध्याय इति । *सहेतुकमिति । ज्ञानयोगकर्मयोगयो: सप्रमादत्वनिष्प्रमादत्वादिहेतुपूर्वकमित्यर्थ:। एतेन``असक्त्या लोकरक्षायै गुणेष्वारोप्य कर्तृताम् ।सर्वेश्वरे वा न्यस्योक्ता तृतीये कर्मकार्यता''(7)इति *संग्रहश्लोकोऽपि व्याख्यात: । अशक्तस्य, शक्तत्वेऽप्यप्रसिद्धस्य च स्वार्थनिपुणस्य कर्मयोगे एव कार्य:; प्रसिद्धस्य त्वशक्तस्य, शक्तस्य वा स्वार्थं लोकरक्षणार्थं च स एव कार्य इति तृतीयाध्यायेनाधिकारिचिन्तनम्, कर्मयोगस्य ज्ञानयोगाद्वैषम्यचिन्तनं च कृतमिति भाव: । अथाधिकर्तव्यतयोक्तस्य कर्मयोगस्य प्रामाणिकत्वं ज्ञानमिश्रत्वं स्वरूपं तद्वैविध्यं ज्ञानांशप्राधान्यं प्रासङ्गिको भगवदवतार इति षडर्था इहोच्यन्त इत्याह *चतुर्थेनेति । ननु ``प्रसङ्गात् स्वस्वभावोक्ति: कर्मणोऽकर्मताऽस्य च । भेदा: ज्ञानस्य माहात्म्यं चतुर्थेनेति । ननु ``प्रसङ्गात् चत्वारोऽर्था: संगृहीता:; तत् कथमत्र षडर्थानुकीर्तनम् । उच्यते- `प्रसङ्गात्स्वस्वभावोक्ति:' इत्यत्र *प्रसङ्ग: प्रमाणिकत्वप्रसङ्ग:, `*अस्य च भेदा:' इत्यत्र स्वरूपमन्तरेण तद्भेदस्य दुर्ज्ञानत्वात् स्वरूपमपि विवक्षितम्; चकारेण वा तत्समुच्चय इति *संग्रहेऽपि षडर्था एव विवक्षिता: । *स्वस्वभावोक्ति:- स्वस्य अकर्मवश्यावतारत्वादिस्वभावोक्ति: । *कर्मणोऽकर्मता कर्मयोगस्यान्तर्गतज्ञानतया ज्ञानयोगाकारता; *ज्ञानस्य माहात्म्यं कर्मयोगान्तर्गतज्ञानांशस्य प्राधान्यं; एवं चतुर्थेनेत्यादिभाष्येणायमपि श्लोको व्याख्यात: । कर्तव्यता हि तृतीयाध्याये प्रोक्ता; अतस्तद्दार्ढ्यमात्रमत्र पुरावृत्ताख्यानेन क्रियते इति *कर्तव्यतां द्रढयित्वेत्यस्य भाव: । साक्षादध्यायार्थानां सङ्गतिं प्रदर्श्य प्रासङ्गिकं पृथगाह *प्रसङ्गाच्चेति। *इममिति निर्देशपूर्वकमुपदेशपरम्पराकथनस्य तात्पर्यमाह *योऽयमित्यादिना *न मन्तव्यमित्यन्तेन । *योगोऽत्र कर्मयोग: । अत्र ज्ञानयोगपरत्वेन परव्याख्यानं प्रकृतासंगतं *कुरु कर्मे(भ.गी 4.15)त्यादिवक्ष्यमाणविरुद्धं चेति भाव: । मनोरपि जनयित्रे तदुपदेष्टे च विवस्वते च प्रोक्तत्वादर्जुनेन च *आदावित्यनुवदिष्यमाणविरुद्धं चेति भाव:। मनोरपि जनयित्रे तदुपदेष्ट्रे च विवस्वते प्रोक्तत्वादर्जुनेन च *आदावित्यनुवदिष्यमाणत्वात् फलितमुक्तं *मन्वन्तरादाविति । निखिलजगदुद्धरणायेति । न केवलं युद्धप्रोत्साहनार्थमर्जुनमात्रार्थं वा, किंतु समस्ताधिकारिवर्गापवर्गदानायेत्यर्थ: । मन्वन्तरादावुपदेशात् तस्य निखिलजगत्साधारण्यं सूचितम् । नित्यसर्वज्ञे भगवति स्थितत्वादव्य़यत्वम् । *अथवा *अव्ययत्वमिह फलद्वारा । *इममिति निर्देशश्च पूर्वोक्तमोक्षसाधनत्वमप्यभिप्रैतीति ज्ञापनाय *परमेत्याद्युक्तम् । प्रागपि न फलान्तरार्थमुक्तमिति भाव: । *अहं प्रोक्तवानित्यनेन मन्वन्तरादौ, महाकल्पारम्भे, भारतसमारम्भे वा मदन्य: कश्चिदस्य यथावत् ज्ञाता वक्ता च दुर्लभ इत्यभिप्रेतम् । प्रसङ्गादवश्यं ज्ञातव्यं स्वावतारयाथात्म्यं वक्तुं स्वस्य मन्वादिकालविरोधरूपशङ्कोत्थापनं च कृतमिति व्यञ्जनाय *अहमेवेत्युक्तम् । *विवस्वते प्रोक्तवानिति । न ह्ययमसुरादिभ्यो मयोपदिष्टो बुद्धाद्यागमार्थ:, किंतु सर्ववेदा(देवा)त्मने विवस्वत इति भाव: *विवस्वांश्च मनवे, मनुरिक्ष्वाकव इति  ``यद्वै किंच मनुरवदत् तद्भेषजम्'' (यजु  2.2.10.54) इति सकलजगद्भेषजभूतवचनतया प्रसिद्धमर्यादाप्रवर्तनविशदाधिकृतकोटिनिविष्टपित्रादिक्रमेण ह्युपदेशपरंपरा प्राप्ता, न तु संभवद्विप्रलम्भकुहकपाषाण्ड्यादिसंसर्गप्रवृत्तेति भाव: । एतत् सर्वम् *एवं संप्रदायपरम्परयेत्यनेन व्यक्तम् ।परंपराशब्देनेक्ष्वाकोरर्वाचीनानामपि ग्रहाणात् कृतादियुगे 	संप्रदायाविच्छेदो विवक्षित इति चाभिप्राय: ।    इदानीं नाशस्याभिधानात् 	अत्र *पूर्वे राजर्षय इत्युक्तम् । *राजर्षयोऽविदु: । राजानो हि 	विस्तीर्णागाधमनस:, तत्रापि ऋषित्वादतीन्द्रियार्थदर्शनक्षमा:; 	ते च बहव:; ते चाश्वपतिजनकाम्बरीषप्रभृतय: 	सर्वेऽप्यविगानेनेमं कर्मयोगमनष्ठितवन्त इति भाव: 	। कालदैर्घ्यस्य विच्छेदहेतुत्वप्रकारमिह*शब्दसूचितमाह 	*तत्तच्छ्रोतृबुद्धिमान्द्यादिति । इह विचित्राधिकारिपूर्णे 	जगति कृतत्रेतादिषु युगेषु कालक्रमेण 	बुद्धिशक्त्यनुष्ठानादयोऽपचीयमाना दृष्ट:, श्रुताश्चेति भाव: । 	*नष्ट इत्यत्रात्यन्तविच्छेदो नाभिमत:, व्यासभीष्माक्रूरादेरिदानीमपि 	विद्यमानत्वादित्यभिप्रायेणोक्तं *विनष्टप्रायोऽभूदिति । स 	एवायमिति सप्रत्यभिज्ञसावधारणनिर्देशफलितमुक्तम् । 	*अस्खलित स्वरूप इति । *पुरातन:, अद्येति निर्देशाभ्यांकालभेदमात्रेणापि न स्वरूपे वा प्रकारे वा भेद इति 	सूचितम् । भक्तोऽसि । शास्त्रदृष्टमहत्त्वानुसंधानेन 	प्रीतिमानसीत्यर्थ:; *सखा चासि अवतारदृष्टसौलभ्यविशेषण 	प्रणयविस्रम्भवानसीत्यर्थ: । *ते, मयेति शब्दावपि `शाधिमां त्वां प्रपन्नम्' (भ.गी 2.7) इति प्रागुक्तप्रपत्तृप्रपत्तव्ययोः प्रत्यभिज्ञापकावित्ययमपि प्रवचनहेतुरपि ज्ञापनायोक्तं-    *मामेव प्रपन्नाय ते मया प्रोक्त इति । प्रोक्त 	इत्यत्र सोपसर्गधात्वर्थं विवृणोति *सपरिकरस्सविस्तरमिति 	परिकरोऽङ्गम्; शब्दस्य प्रपञ्चो *विस्तर:; अङ्गोक्तिरप्यत्र 	सविस्तरेति भाव: । `अहं प्रोक्तवान्', `मयाऽद्य प्रोक्त:' इत्याभ्यां 	सूचितमाह *मदन्येनेति । प्रलयेन वा, युगादिस्वभावेन वा 	संप्रदायविच्छेदे सति पुनरहमेव संप्रदायप्रवर्तकस्स्याम्; 	करणायत्तज्ञानेन मदन्येन हिरण्यगर्भादिनाऽपि 	मदुपदेशमन्तरेण ज्ञातुं वक्तुं चाशक्यमित्यर्थ: 	। *सख्य-भक्ति-प्रपत्त्यादिगुणपौष्कलयुक्तायोपदेश्यत्वे 	भगवद्व्यतिरिक्तेन ज्ञातुं वक्तुं चाशक्यत्वे हेतुपरं 	*रहस्यमित्यादीति दर्शयति *यत इति । *हिशब्दोऽत्र हेतुपर:; 	रहस्यत्वात् योग्यायोपदेश्यम्; *उत्तमरहस्यत्वात्  मदन्येन 	ज्ञातुं वक्तुं चाशक्यमिति विभाग: । उत्तरमरहस्यत्वे हेतु: 	*वेदान्तोदितमिति । नपुंसकनिर्देशयोग्यं विशेष्यमुक्तं *ज्ञानमिति ।। 1-3 ।।
Adhyaya 4 Sloka 4 प्रसङ्गात्स्वभावोक्तिः (8) इति सङ्ग्रहश्लोकानुसारेणाह- *अस्मिन् प्रसङ्ग इति । कर्तव्यतादृढीकरणार्थकथाप्रसङ्गे इत्यर्थः । *भगवदवतारयाथात्म्यम्- अकर्मवश्यत्वादिरूपम् । *यथावदिति- प्रातिभासिकत्वादिप्रतिक्षेपकप्रमाणोपपत्तिपूर्वकमित्यर्थः । परावरशब्दाभ्यां न दैवमानुषत्वस्वरूपजातिवैषम्यमुच्यते, तस्योपदेशविरोधित्वाभावात्, देवानामपि देवत्वेन च कृष्णस्य विदितत्वात्, जन्मशब्दस्य च जननवाचितया साक्षाज्जातिवाचकत्वाभावात्, आदाविति कालविरोधस्य च व्यक्तमुक्तत्वात्, बहूनि मे व्यतीतानि(5) यदा यदा हि(7) युगे युगे(8) इत्येवमादिरूपस्योत्तरस्य च कालविरोधपरिहाररूपत्वात् । अतः परावरशब्दौ कालसङ्ख्यौत्कर्षापकर्षविषयावित्यभिप्रायेणोक्तम्- *कालसङ्ख्ययेति । अवरत्वहेतुतया विवक्षितं कालावधिं दर्शयति *अस्मदिति । *समकालमिति अदूरविप्रकृष्टमित्यर्थ: । *त्वं शब्द: इदानीन्तनत्वाभिप्रायतया विरोधपर इति द्योतनाय *त्वमेवेत्युक्तम् । कथमेतदित्याक्षेपसूचितमुक्तम् *असंभावनीयमिति । *विजानीयामित्यत्रोपसर्गविवक्षितमाह *यथार्थमिति । जन्मान्तरस्यैवाभावाद्वा, जन्मान्तरानुभूतस्य स्मृत्य़योगाद्वा, वक्तुर्जन्मान्तरस्मृतिमत्तया श्रोतुरविदितत्वाद्वा खल्वेतज्जन्मावलम्बनेन विरोधचोद्यम्; न चैतदखिलमत्र संभवतीति प्रश्नमाक्षिपति *नन्विति । *जन्मान्तरेणापि वक्तुं शक्यमिति । न हि तदानीन्तनेन जन्मना तदानीन्तनायोपदेशो विरुद्ध इत्यर्थ: । *महतामिति । न केवलमीश्वरस्य कृष्णस्य, अन्येषामपि महतामिति भाव: । श्रूयन्ते हि जातिस्मर[ण]वृत्तान्ता: । `जातिं स्मरति पौर्विकीम्'' इति च *मनु: (मनु 4.148) । *युज्यत इति । अनुभवने संस्कारे प्रागेव निष्पन्ने तस्य च अदृष्टविशेषादिवशादुद्बोधे जन्मान्तरानुभूतस्मृतौ न काचिदयुक्ति:, यथा प्रथमस्तन्यपाने स्तन्यस्य पिपासाशान्तिहेतुत्वस्मृताविति भाव: । महतामन्येषां स्मृति:; ईश्वरस्य तु प्राचीनवृत्तान्तगोचर: साक्षात्कार: स्मृतिरित्युपचर्यते । *कश्चिदिति कालविप्रकर्षरूपो वा कारणाभावादिरूपो वेत्यर्थ: । *असाविति । वृद्धोपसेवादिभि: श्रुतादिबहुलोऽर्जुन: । *वक्तारमिति । `विवस्वते प्रोक्तवानहम्' इति स्वस्मै वक्तारम्, यद्वा विवस्वते वक्तारमित्यर्थ: । *एनं वसुदेवतनयमिति । मानुषव्यापरजन्मभ्यां तिरोहितेश्वरभावमपीत्यभिप्राय: । *सर्वेश्वरमिति । विवस्वदादीनामपीश्वरमिति भाव: । यद्वा गोवर्धनोद्धरणाद्यतिमानुषवृत्तान्तैरवतारदशायामेव चतुर्भुजत्वादिना च व्यञ्जितेश्वरत्वमिति भाव: । उक्तज्ञानसद्भावं कार्येण व्यवहारेण, कारणेनोपदेशेन च स्थापयति *यत एवमिति । *एवम् अनेकाप्ततमोपदेशादिभिरीश्वरत्वनिष्कर्षपूर्वकमित्यर्थ: । अर्जुनस्य स्ववाक्येन स्वोक्तमहर्षिगणोपदेशेन च ज्ञानानुमानमुक्तम्; भारतकथावगतेन बन्धूपदेशेन च स्थापयति *यत एवमिति । *एवम् अनेकाप्ततमोपदेशादिभिरीश्वरत्वनिष्कर्षपूर्वकमित्यर्थ: । अर्जुनस्य स्ववाक्येन स्वोक्तमहर्षिगणोपदेशन च ज्ञानानुमानमुक्तम्; भारतकथावगतेन बन्धूपदेशेन च ज्ञानवत्तामाह *युधिष्ठिरेति । बहुष्वपि वृत्तान्तेष्वाप्ततमेभ्यो बहुभ्यो बहुधा श्रुतमित्यर्थ: । *कृष्ण एवेति । स्थितिहेतुत्वेन प्रसिद्ध: स एवोत्पत्त्यादेरपि हेतु:, न तु ब्रह्मरुद्रादि: प्रधानादिर्वा । यद्वा लौकिकै: पुरुषै: वसुदेवतनयतया प्रतीयमान: कृष्ण एवेत्यर्थ: ।*हिशब्द:, `एको ह वै नारायण आसीत्' (महा.उ 1.1) इत्यादिश्रुतिप्रसिद्धिं दर्शयति । *लोकानामिति । `लोकस्तु भुवने जने' (अ.को.ना  3.157) । तत्रान्यतरविवक्षायामितरदार्थम्; *उत्पत्त्यप्य़यशब्दावत्रोत्पादकनाशकपरौ । चकार: प्रसिद्धिप्रकर्षादनुक्तं स्थितिहेतुत्वादिकं समुच्चिनोति । एवं `यतो वा इमानि भूतानि' (भृ 1) इत्यादिना ब्रह्मलक्षणतयोक्तंसर्वकारणत्वमुक्तम् । अत एव हि `परं ब्रह्म' (भ.गी 10-12) इत्यर्जुनोक्ति: । *कृष्णस्य हीत्यत्र हिशब्देन `पतिं विश्वस्य' (ना 10.1), `करणाधिपाधिप:' (श्वे.उ 6.9) इत्यादिप्रसिद्धि: सूच्यते । *कृते इत्यस्य अनेकार्थसाधारणत्वात्तादर्थ्यपरत्वव्यञ्जनायाह *कृष्णस्य शेषभूतमिति । अत्र च्विप्रत्ययाभावात् स्वाभाविकत्वं सूचितम्; ``दासभूतास्स्वतस्सर्वे'' *(ई-सं-मन्त्राजपदस्तोत्रे(पाञ्च?)) इत्यादिवत् । *कृष्णस्य कृते भूतमिति । कृष्णार्थमुत्पन्नं सत्तायोगि चेत्यर्थ: । `जन्माद्यस्य यत:,'(ब्र.सू 1.1.2) `इमानि भूतानि' (भृ 1) इत्यादिवदत्रापि *इदंशब्दस्तत्तत्प्रमाणसिद्धिविचित्रचेतनाचेतनसमुदायपर:; पूर्वार्धोक्तसृज्यत्वसंहार्यत्वादिप्रकारानुवादपरो वा । तेन तदधीनोत्पत्त्यादिमत्त्वात् तादर्थ्ये हेतुरुक्तो भवति; `कस्योदरे' *(स्तो.र 14) इत्यादिवत् । अथ चोद्यवादिनोक्तमभ्युपगमेन प्रतिवक्ति *जानात्येवेति । अवधारणेन, नास्मिन्नंशे विवाद इति सूचितम् । *अयमिति निर्देश: पूर्ववत् श्रुतार्थत्वं सूचयति । वसुदेवसूनुं भगवानिति जानातीत्यर्थ: । नामपरो गुणपरो वाऽत्र *भगवच्छब्द: । *वसुदेवसूनुपार्थशब्दाभ्यां मातुलसुतत्वपैतृष्वसेयत्वसूचनेन इतरपुरुषवत् ईश्वरत्वादितिरोधायकप्राकृतसंबन्धे सत्यपि सुकृतवशादुपदेशवशाच्च जानातीत्यभिप्रेतम् । तर्हि प्रश्नो निरवकाश इत्यत्राह *जानतोऽपीति । नात्यन्ताज्ञातमनेन पृच्छ्यते ; ज्ञातमेव विशेषान्तरजिज्ञासया परिपृष्टमिति भाव: । *अजानत इवेत्यनेन विनयगर्भपरिप्रश्नप्रकारश्च सूचित: । अज्ञातांशबुभुत्सां जन्मादेर्मिथ्यात्वादिशङ्कां च जनयन्तो भगवति ज्ञातंशविशेषा उपादीयन्ते *निखिलेत्यादिषष्ठ्यन्तपदै: । *निखिलहेयप्रत्यनीकेति । य: परगतमपि जन्मजरादिहेयं निवर्तयति, स कथं स्वयं तदेवोपाददीतेति भाव: । *कल्याणैकतानस्येति । स्वरूपानन्दतृप्तस्य किं जन्मनेति भाव: । *सर्वेश्वरस्येति । यदि कश्चित् स्वच्छन्दोऽस्य नियन्ता स्यात्, तदा जन्मादि घटेत; न च सोऽस्तीत्याशय: । सर्वज्ञस्येति । यद्यसौ स्वस्य हितमहितं च न जानाति, तदा हि स्वेच्छयैव बालादीनामग्न्यादिस्पर्शवत् जन्मादिपरिग्रह: स्यादित्यभिप्राय: । *सत्यसङ्कल्पस्येति । हिताहितज्ञाने सत्यपि कश्चित् शुष्के पतिष्यामीति कर्दमे पतति; न चासौ तथेति हृदयम् । यद्वा लोकरक्षणाद्यर्थमेवावतार इति हि परमोत्तरं स्यात्; तदप्य़युक्तम्; सङ्कल्पमात्रेण रक्षणाद्युपपत्तेरिति भाव: *अवाप्तसमस्तकामस्येति । यदि साध्यं किंचित् प्रयोजनं स्यात्, तदा तदर्थं जन्मादि परिगृह्येत; न च तदप्यस्तीति भावः । एवं च सतीश्वरो न वस्तुतो जन्मादिमान्- अकर्मवश्यत्वात्-मुक्तात्मवत् इत्यन्वयेन, यो जन्मादिमान्-स कर्मवश्यः-यथा संसारी इति व्यतिरेकेण चैकमनुमानम् । तत्रैव पक्षसाध्यादौ जन्मकरणभूतेश्वरादिनियोगाविषयत्वादिति द्वितीयम् । द्वयोरप्यनुमानयो:, यो यत्कारणरहित:, न स तत्कार्यवान्, यथा संप्रतिपन्न इति सामान्यतो वा व्याप्ति: । सर्वेश्वरत्वादित्युक्ते तु न दृष्टान्त: । केवलव्येतिरेकिविवक्षा तु देहपरिग्रहरहितघटादिसपक्षसद्भावात् केवल व्यतिरेकिप्रामाण्यस्य च सामान्यतो *यामुनाचार्यादिभिर्निरस्तत्वादयुक्ता । एवं देहपरिग्रहाद्यभावे संकुचितज्ञानशून्यत्वात्, प्रतिहतसङ्कल्परहितत्वात्, अपूर्णकामत्वरहितत्वात्, साध्यप्रयोजनरहितत्वादिति मुक्तात्मघटादिदृष्टान्तेन हेतव: । यद्वा परमसाम्यापन्नान् मुक्तानेव दृष्टान्तीकृत्य सर्वज्ञत्वात् सत्यसंकल्पत्वादवाप्तसमस्तकामत्वादित्येव हेतव: । एवं यदि जन्मादय: स्यु:, तदा कर्मवश्यत्वमनीश्वरत्वमसर्वज्ञत्वमसत्यसंकल्पत्वमपूर्णकामत्वं च क्षेत्रज्ञवत् स्यादिति प्रसङ्गाश्च विवक्षिता: । *निखिलहेयेत्याद्युक्तोभयलिङ्गत्वे च हेतव: *सर्वेश्वरत्वादय: । पूर्वोक्ताकारविरोधितया मिथ्यात्वशङ्काहेतु: सामान्यतो विदितो जन्मप्रकार उच्यते *कर्मपरवशदेवमनुष्यादिसजातीयमिति । *कर्मपरवशा देवमनुष्यादय: । तेषां *सजातीयं तज्जन्मसमानतया प्रतीयमानमित्यर्थ: । यद्वा *जन्मशब्दोऽत्र जायमानविग्रहपर: । ईश्वरेण परिगृह्यमानत्वात् इन्द्रजालादिवदित्युक्तम् । स्वेच्छया परेषां विचित्रभ्रमजननं हीन्द्रजालम्; तेनात्र तत्प्रतिभातलक्षणा । *आदिशब्देन शैलूषभूमिकापरिग्रहादि गृह्यते । मिथ्यात्वपक्षे न तत्र कश्चित् प्रकारो निरूपणीय इति कृत्वा सत्यत्वपक्षे शङ्कते *सत्यत्व इति । *कथमिति । किं पारमेश्वरस्वभावपरित्यागेन, अन्यथा वेत्यर्थ: *किमात्मक इति । किं त्रिगुणात्मक:, उताप्राकृत इत्यर्थ: । *अयमिति । भूतसङ्घसंस्थानवत्प्रतीयमान इति भाव: । *देह इति । उपचयरूपतया ह्युपलभ्यत इति भाव: । *कश्च जन्महेतुरिति । किं सङ्कल्पमात्रम्, उतेश्वरस्यापि स्वेच्छापरिगृहीते पुण्यपापे इत्यर्थ: । *कदा चेति । किं पुण्यपापविपाककाले, उत धर्मग्लान्यादिकाल इत्यर्थ: । *किमर्थं चेति । किं सुखदु:खोपभोगार्थम्, उत साधुपरित्राणाद्यर्थमित्यर्थ: । *इत्ययमाशय इत्यन्वय: । ननु *अवरमिति श्लोके व्याघातमात्रमेव चोद्यते; तत्र बहुषु प्रश्नेष्वाशय इति कुतोऽवगतमित्यत्राह *परिहारेति । अयमभिप्राय:- न ह्यन्यस्य प्रश्ने तदन्यविषयतया प्रतिवचनमुपपद्यते; तथा सति प्रतिवक्तुरनभिप्रायज्ञतादिप्रसङ्गात् । अतो यावद्विषयं प्रतिवचनम्, तावद्विषय एवायं प्रश्न इत्यभ्युपगन्तव्यम् । अत्र च प्रतिवचने चतुर्भि: श्लोकै: जन्मसत्यत्वं, जन्मप्रकार:, देहयाथात्म्यं, जन्मनो हेतुकालप्रयोजनानि च क्रमात् प्रतिपाद्यानिप्रतीयन्ते; अतस्तान्येव प्रष्टव्यतयाऽभिप्रेतानीति ।। 4।।
Adhyaya 4 Sloka 5 एषूत्तरं क्रमाद्भगवानुवाच *बहूनीत्यादिभिः । न हि       पूर्वजन्मनामेकत्वहबहुत्वे पृष्टे, न च तज्ज्ञानाज्ञाने       इति शङ्कायामाह *अनेनेति । कथं जन्मन: सत्यत्वमुक्तम्;       बहुत्वातीततज्ज्ञानादिर्हि वाचनिकतया प्रतीयत       इत्यात्राह *बहूनीति । अयमभिप्राय:-इदानीन्तनस्त्वं       तदानीन्तनाय कथमुक्तवानिति प्रश्ने, जन्मान्तरेणाहमुक्तत्वात्,       तच्चेदानीमनुसन्धाय वदामीति साक्षात्दुत्तरमुच्येत । तस्य       च प्रश्नस्यान्यपरत्वस्य पूर्वं सहेतुकमुक्तत्वात्, अवश्यं       प्रष्टव्येष्वर्थेषु यत्परत्वमत्र व्याकर्तुं शक्यं, तत्पराण्येव       *बहूनीत्यादि विशेषणानि; सत्यत्वे हि बहुत्वातीतत्वादीनि स्वरसानि ।       *जन्मानीति चोक्तम्; न जन्मप्रतिभासा इति । *तव चेत्यपृष्टस्यार्थस्य       उपादानमपि एतत्सत्यत्वदृष्टान्ताभिप्रायमन्तरेण न घटते ।       न चार्जुनस्य जन्मप्रतिभासा इति । *तव चेत्यपृष्टस्यार्थस्य       उपादानमपि एतत्सत्यत्वदृष्टान्ताभिप्रायमन्तरेण न घटते । न       चार्जुनस्य जन्ममिथ्या, तस्य वा तथात्वप्रतिभास: । तत्संभवे वा       कृष्णजन्मनि कुतोऽस्य संशय इति ।। 5 ।।
Adhyaya 4 Sloka 6 अथ प्रकारादिप्रश्नत्रयोत्तरमनन्तरश्लोक इत्याह *अवतारेति । अजाव्य़यशब्दाभ्यां *प्रकृतिपुरुषयोरिव स्वरूपतो धर्मतश्च विकारा न सन्तीत्युच्यते । *अजाव्य़यशब्दौ कर्मकृतजन्ममरणनिवृत्तिपरौ वा; तेन हेयप्रत्यनीकत्वमुक्तं भवति । *भूतानामीश्वरोऽपीति कल्याणगुणाकरत्वाप्रच्युतिरुपलक्ष्यते । यद्वा *अजशब्देन स्वरूपत: शरीरद्वारा च जन्मयुक्ताचित्क्षेत्रज्ञाभ्यां व्यावर्तनम् । *अव्य़यात्मेत्यात्मशब्दस्य स्भावपरतया नञोऽत्यन्ताभावपरतया च, कदाचिज्ज्ञानसङ्कोचादिमतो मुक्तात् व्यावृत्ति: । *ईश्वरशब्देन नित्यासङ्कुचितज्ञानेभ्यो नित्येभ्यो व्यवच्छेद: । *अव्ययात्मेत्यत्रापि पूर्वोत्तरवत् *अपि सन्नित्यनुषञ्जनीयम् । अत्र च पूर्वार्धेन तृतीयचतुर्थपादाभ्यां च प्रश्नत्रयस्य क्रमात् परिहार: । आदिशब्देनेश्वरत्वोपलक्षितसर्वज्ञत्वसत्यसङ्कल्पत्वावाप्तसमस्तकामत्वादीनि गृह्यन्ते । सर्वमिति । न कस्यचिदपि स्वभावलेशस्य हानिरिति भाव: । परमेश्वरसंबन्धि *पारमेश्वरं परमेश्वरत्वप्रयुक्तमित्यर्थ: । *अपि सन्नित्यस्य वर्तमाननिर्देशस्य तात्पर्यमाह *अजहदेवेति । एतेन तत्तदवतारेषु तासु तास्ववस्थासु च पारमेश्वरस्वभावस्य सत एव स्वेच्छया तिरोधानमात्रमिति सूचितम् । तथा चाहु:, ``गुणैष्षड्भि:'' इत्युपक्रम्य, ``भवान् सर्वत्रैव त्वगणितमहामङ्गलगुण:'' (व.स्त 16) इति । अवतारेषु हि परमेश्वरत्वं व्यपदिश्यते । ``ईशन्नपि महायोगी'' (म.भा.उ 67.14), ``कृष्ण एव हि लोकानाम्'' (म.भा.स 38.23) ``व्यक्तमेष महायोगी परमात्मा'' (रा.यु 114.14) इत्यादिभि: । नात्र *प्रकृतिशब्देन ``प्रकृतिं स्वामवष्टभ्य विसृजामि'' (भ.गी 9.8) इत्यादिष्विव त्रिगुणा प्रकृतिरुच्यते, अवतारे(ष्व)पि तद्विग्रहस्य त्रिगुणोपादानकत्वाभावात् । तथा चोक्तम्, ``न भूतसङ्घसंस्थानो देहोऽस्य परमात्मन:'' (भा), ``न तस्य प्राकृता मूर्तिर्मांसमेदोऽस्थिसंभवा'' (वा.पु 34.40; व.पु 14.41) इति । अतोऽत्रावतारोपयुक्ता अन्या प्रकृतिरुच्यत इत्यभिप्रायेणाह *प्रकृति: स्वभाव इति । ``प्रकृति: पञ्चभूतेषु स्वभावे मूलकारणे'' इति नैघुण्टुका: । विग्रहस्यापि, ``नित्यालिङ्गा(ङ्ग्या) स्वभावसंसिद्धि:'' (र.ब्रा) इत्येकायनश्रुत्यनुसारेण निरुपाधिकस्वासाधारणविशेषणत्वात्, स्वभावशब्देनोपादानम् । गोबलीवर्दन्यायाच्चात्र विग्रहाख्यस्वभावविशेषपरता । स्वभावपर्यायप्रकृति*शब्देनापृथक्सिद्ध(सिद्धि)लाभेऽपि *स्वामिति निर्देशो जीवसाधारणत्रिगुणप्रकृतिव्यवच्छेदार्थ: इत्यभिप्रायेणोक्तं *स्वमेवेति । *अन्तरादित्याधिकरणभाष्येऽप्येतत् व्याख्यातम्, ``स्वमेव स्वभावमास्थाय, न संसारिणाम् स्वभावमित्यर्थ:'' (1.1.21)इति । *प्रकृति शब्दस्यात्र विग्रहपरताम्, *अधिष्ठायेत्यनेन सूचितं स्वातन्त्र्यं च दर्शयति *स्वेनैव रूपेणेति । यद्वा, *स्वमेव स्वभावमित्याद्याद्येकवाक्यं सङ्कलितार्थपरम् । तत् *अधिष्ठायेत्येतदन्तं पूर्वार्धस्यार्थ:; *स्वेनैव रूपेणेति तु तृतीयपादस्य; *स्वेच्छयेति चतुर्थपादस्य; अस्यां योजनायां प्रकृतिशब्दोऽवतारोपादानभूतदिव्यविग्रहमेवाह । अवतारविग्रहोपादानभूतप्रकृतेर्बहुश्रुतिसिद्धतामाह *स्वरूपस्वरूपमिति । ``स्वरूपं ब्रह्मणो परम्'' (वि.पु 1.22.61) इति प्रयोगात् *स्वरूपशब्दोऽत्र विग्रहपर:। ``आदित्यवर्णं तमस: परस्तात्'' (पु) इत्यनेनाप्राकृतत्वम्, स्वासाधारणनिरतिशयदीप्तियुक्तत्वं च सिद्धम् । तत्प्रकरणे च देशविशेषवर्तित्वनित्यसूरिसेव्यत्वलक्ष्मीपतित्वादिककमपिभाव्यम् । *क्षयन्तमित्यत्र *रजश्शब्दोऽपि मूलप्रकृतिविषय:; न तु लोकविषय: `तमस: परस्तात्' इत्यनेन तुल्यार्थत्वात् । रजोगुणकत्वाच्च रजश्शब्देनोपादानम् । व्याप्तस्य देशाविशेषे *क्षयन्तमिति विवासवचनात् विग्रहवत्त्वं सिद्धम् । एवं परमपदनिलयनित्यविग्रहसद्भावश्रुतिद्वयेन दर्शितः । तस्यैव विग्रहस्यावतारदशां दर्शयति- य एष इति ।आदित्यवर्णं हिरण्मय: इति च एक एव वर्ण: प्रतियोगिभेदाधीनप्रातिकूल्यानुकूल्याभ्यां मुखभेदेन निर्दिश्यते । *यथाऽऽहुर्द्रमिडाचार्या:, ``हिरण्मय इति रूपसामान्यात् चन्द्रमुखवत्'' (1.1.21.सारे) इति । यद्वा, हिरण्यविकारत्वव्यवच्छेदार्थं *द्रमिडभाष्यम् । तत्र (अत्र) ``मयूरकण्ठच्छविशुद्धहेम'' इति *शिल्पशास्त्रानुसारात् श्यामत्वसिद्धि: । अथवा स्वेच्छया तत्र तत्र रूपभेदेऽपि न दोष:; युगादिभेदे पर्यायत: सितरक्तादिविकल्पितवासुदेवादिव्यूहरूपभेदवत् । तस्यैव हृदयान्तवर्तित्वे श्रुतिमुदाहरति *तस्मिन्निति । मनोमय इति । विशुद्धेन मनसा प्रचुर:, ग्राह्य इत्यर्थ:। आभ्यां श्रुतिभ्यामुपासनस्थानविशेषस्थितिर्दर्शिता । कारणवाक्येऽपि तस्य सद्भावं दर्शयति *सर्व इति । विद्युत इति पदं विद्युद्वर्णादिति अन्यत्र व्याख्यातम् । ``शान्त उपासीत'' (छा.उ 3.14.1) इति पूर्वोक्तमुपासनं *स क्रतुं कुर्वीत इत्यनूद्य तच्छेषतया विधीयमानेषु पारमार्थिकेषु गुणेषु विग्रहस्य सहपाठं दर्शयति- *भारूप इति । भास्वररूप इत्यर्थः । *माहारजनं वासः (बृ.उ 4.3.6) इत्येषा श्रुति: शारीरके व्याख्याता ``तस्य ह वा एतस्य पुरुषस्य रूपं यथा महारजनं वास:'' (3.2.20) इत्यादिनाऽऽकारविशेषं चाभिधायत,'' इति । सर्वासु चासु श्रुतिषु विलक्षणस्थानविशिष्टत्ववर्णविशेषपुरुषशब्दादिभि: पूर्वोपात्तपुरुषसूक्तवाक्यैकार्थत्वं सिद्धम् । षष्ठीसमासे स्वस्वामित्वलक्षण: संबन्धोऽत्र विवक्षित इत्याह *आत्मीय़येति । ``माया वयुनं ज्ञानं'' इति निघण्टूपादानम् । स्वेच्छावतरणप्रकरणे स एवार्थ उचित इति भाव: । निघण्टुसिद्धमर्थं तन्मूलभूताभियुक्तप्रयोगेण द्रढयति *तथाचेति । *मायया वेत्ति' इति निर्देशादियं माया *निघण्टुसिद्धं ज्ञानमेव; परप्रसिद्धमायायास्तत्त्वार्थप्रकाशकत्वाभावादिति भाव: । एतेन *प्रकृतिशब्दस्यात्र त्रिगुणात्मकप्रकृतिविषयत्वं *मायाशब्दस्य मिथ्यार्थपरत्वं च *शङ्करोक्तं प्रयुक्तम् । *आत्ममायया इत्यस्य, ``न परमार्थतो वक्तुमाह *आत्मीयेन ज्ञानेनेति । श्लोकस्य पिण्डितार्थं विशदयति *अत इति । *अपहतपाप्मत्वादीत्यनेन दहरविद्यासुबालोपनिषत्प्रभृतिषु निर्दोषत्वमङ्गलगुणाकरत्वप्रतिपादकानां वाक्यानां स्मरणम् । समस्तकल्याणगुणात्मकत्वमित्यादिना*समस्तकल्याणगुणात्मकोऽसौ स्वशक्तिलेशा(वृ)द्धृतभूत(व)सर्ग: ।इच्छागृहीताभिमतारुदेह: संसाधिताशेषजगद्धितोऽसौ (य:)'' (वि.पु 6.5.84)इत्यादि स्मारितम् । ईश्वरस्वभाव: सर्वेऽप्युभयलिङ्गत्वेन संगृहीत इत्यभिप्रायेणोक्तम् *सर्वमैशं स्वभावमिति । *स्वमेव रूपमित्यादिना, ``समस्तशक्तिरूपाणि तत् करोति जनेश्वर । देवतिर्यक् मनुष्याख्या(दि)चेष्टावन्ति स्वलीलया ।। '' (विओ.6.7.71) इत्यादि आभगवत्*पराशरवचनं स्मारितम् । अजत्वश्रुत्या स्मृतिरियं बाध्येतेत्यत्राह *तदिदमाहेति । अजायमानत्वजायमानत्वोक्त्या व्याहतत्वादन्यपरेयं श्रुतिरित्यात्राह *इतरेति । अजायमान: इति सामान्यनिषेधो ``बहुधा विजायते' (पु) इति विशेषविधिसन्निधानात् सङ्कुचितविषय: । अतो विरोधे शान्ते तात्पर्यान्तरं न कल्प्यम् । न चेदं `बहुस्याम्' (छा.उ 6.2.3; आ.6.2.) इतिवत् जगद्रूपेण बहुभवनम्, ``तस्य धीरा: परिजानन्ति योनिम्'' (पु) इत्यनन्तरवाक्यैर्मुमुक्षूणामत्यन्तोपकारकावताररहस्यज्ञानस्यैव वक्तुमुचितत्वात्, अस्य च तदैकार्थ्यादिति भाव: । सत्यमिथ्यात्वाभ्यां विरोधपरिहारशङ्कां प्रतिक्षेप्तुम्, `प्रकृतिं स्वामधिष्ठाय' इत्यस्य विग्रहपरत्वे, *मायाशब्दस्य ज्ञानपरत्वे च हेत्वन्तरमाह *बहूनीति । *वेद, सुजामि, दिव्यम् इति शब्दैर्जन्मनो बुद्धिपूर्वत्वेच्छामात्रकृतत्वदिव्यत्वादीनि प्रतीयन्ते । मायादिशब्दस्याविद्यादिपरत्वे तु तदखिलं विरुध्येत । न ह्यत्र जन्मशब्दो जन्मप्रतिभासवाची; न च प्रध्वस्तपर्यायो *व्यतीतशब्दो बाधपर:; न च मायागृहीतस्य सर्ववेदित्वम्; नापि मिथ्याभूते सृष्टिशब्द:; न च त्रिगुणप्रसूतस्य दिव्यत्वमिति भाव: ।। 6 ।।
Adhyaya 4 Sloka 7 *कदेति प्रश्नस्योत्तरमुच्यत इत्याह जन्मकालमाहेति । युगानियमस्य वक्ष्यमाणत्वात् *यदा यदा इति वीप्सा युगान्तर्वर्तिकालानियमपरेत्यभिप्रायेणाह *न कालेति । जीववत् पुण्यापुण्यविपाककृतो वा, व्यवस्थितत्वस्वसङ्कल्पकृतो वा मन्वन्तरमहाकल्पादिरूपो वा कालनियमो नास्तीत्यर्थ: । प्रमाणत: स्वरूपतश्च ग्लानिप्रकारसूचनायबाह्यधर्मधर्मैकदेशव्यवच्छेदाय च *वेदोदितस्येत्यादि विशेषणम् । *वेदोदितस्य कर्तव्यस्येति धर्मलक्षणमप्युक्तं भवति । *अधर्मशब्दे नञो विरोधिविषयत्वमभिप्रेत्योक्तं *तद्विपर्ययस्येति । ततश्च अवैदिकागमोदितस्य वर्णाश्रमादिव्यवस्थारहितस्य तत एवाकर्तव्यस्येति पूर्वोक्तप्रकारवैपरीत्यं फलितम् । धर्मग्लानेरधर्मोत्थानस्य च तुलाग्रनमनोन्नमनवत् परस्पराविनाभावित्वं च दर्शितम् । *तदेत्यत्रापि यदा यदा इत्येतत्प्रतिनिर्देशरूपत्वात् वीप्साऽनुसंधेया । धर्मस्य ग्लानिमपि न सहे, किंपुनर्विच्छेदमिति *ग्लानिशब्दतात्पर्यम्। एवमधर्मस्योद्गममात्रमपि न सहे, किमुत शाखानुशाखतामित्यभ्युत्थान शब्दाभिप्रेतम्। *अहं सृजामि इत्यत्रापेक्षणीयान्तराददर्शनात् *अहमेव स्वसंकल्पेनेत्युक्तम् । तेन कालस्याप्धिष्ठातुस्तस्य कालपरतन्त्रत्वं परिहृतं भवति । आत्मानं सृजामि इत्येतन्नतावत् स्वरूपविषयम् ; तस्य नित्यत्वात्; आत्माश्रयादिप्रसङ्गाच्च । नापि जीवविषयम्; तस्य प्रकरणासङ्गतत्वात्; नाप्याद्यविग्रहविशिष्टस्वात्मविषयं तस्यापि रूपस्य नित्यत्वात्; अतोऽवतारविग्रहविशिष्टस्वात्माऽत्र *आत्मानमिति निर्दिश्यत इत्यभिप्रायेणोक्तं *उक्तप्रकारेणेति ।। 7 ।।
Adhyaya 4 Sloka 8 *किमर्थमिति प्रश्नस्योत्तरमुच्यत इत्याह *जन्मन इति ।   *साधुशब्दोऽत्र नासमयार्थविषय:, दुष्कृतच्छब्दप्रतियोगिरूपत्वात् ।   अत: सुकृतिविषयोऽयमित्यभिप्रायेणोक्तम् *उक्तलक्षणधर्मशीला इति   । *उक्तलक्षणशब्देन *वेदोदितस्य इत्यादि परामृश्यते   । ये पुनरुक्तलक्षणधर्मेण देवतान्तराण्येव   उपासते; ये च वैष्णवा: *प्रदर्शनविद्या[दि]न्यायेन   तत्तद्देवताविशिष्टवेषेणैव भगवन्तमुपासते; न   तेषामवतारप्रदर्शनेऽत्यन्तनिर्बन्ध:; तत्तद्देवताकञ्चुकितवेषेणैव   तदपेक्षितसकलप्रदानोपपत्तेरित्यभिप्रायेणोक्तम् *वैष्णवाग्रेसरा   इति । भगवद्भक्तवर्या इत्यर्थ: । *उक्तलक्षणधर्मशीला इति,   वैष्णवाग्रेसरा इति पदाभ्यां ``न चलति निजवर्णधर्मतो य:''   (वि.पु 3.7.20), ``वर्णाश्रमाचारवता'' (वि.पु 3.8.9) इत्यादि सूचितम् ।   यथावस्थितमुपायं प्राप्यं चावलम्बमाना इति च फलितम् । त्राणं हि नाम   अत्र अनिष्टनिवर्तनपूर्वकेष्टप्रापणम् । एवंविधवैष्णवाग्रेसराणाम्   अनिष्टश्च भगवदलाभ:; तत्समाश्रयणपूर्वकतल्लाभेनैव च   तस्यानिष्टस्य निवर्तनमित्यभिप्रेत्योच्यते *मत्समाश्रयणे(इ)त्यारभ्य,   *आलापादिदानेनेत्यन्तम् । न हि अमीषामन्नपानताम्बूलादिधारणपोषणादिकम्, किंत्वहं कृष्ण एव सर्वमित्यभिप्रायेणोच्यते   *मद्दर्शनेन विना स्वात्मधारणपोषणादिकमलभमाना इति । अदर्शनं   चानिष्पन्नयोगावस्थत्वात् । यद्यमीमत्साक्षात्कारात्पूर्वमल्पं कालं   लोचने मीलयित्वा सहेरन्, तदा अहमपि तादृशीं तेषामवस्थां   सहेयापि, न त्वेते तथेत्यभिप्रायेणोक्तं *क्षेणेत्यादि । ``त्रुटि   युगायते त्वामपश्यताम्'' (भाग 10.31.15) इत्यादिकमिह भाव्यम् ।   अदर्शनदु:खस्य च चरमावस्थोच्यते*प्रशिथिलसर्वगात्रा भवेयुरिति ।   स्वविश्लेषपरिक्लिष्टानामुज्जीवनाय प्रवृत्तस्य क्रमात् भक्तानुभाव्याकारा   उच्यन्ते *मत्स्वरूपचेष्टितावलोकनालापादिदानेनेति । ह्यपवर्गसुखादिवत्   अवतारमन्तरेण स्वसंकल्पमात्रेणै[व]तद्दातुं शक्यमिति भाव: ।   परित्राणाय इत्यत्रोपसर्गेण विविधानिष्टनिवृत्तिपूर्वकविविधेष्टप्राप्ति:   सूचितेत्यभिप्रायेण *मन्नाम[गुण]कर्मेत्यादिकं *धारणेत्यादिकं   स्वरूपचेष्टितेत्यादिकं चोक्तम् । *स्वरूपमत्र विग्रह:   । एवं साधूनामान्तरभयात्परित्राणमुक्तम्; अथ तेषामेव   बाह्यभयात्परित्राणमुच्यत इत्यभिप्रायेणाह *तद्विपरीतानां विनाशाय   चेति । चकारोऽन्वाचयार्थ: । इदमप्युक्त*मन्तरादित्याधिकरणभाष्ये,   ``साधवो ह्युपसक्ता:, तत्परित्राणमेवोद्देश्यम्; आनुषङ्गिकस्तु दुष्कृतां   विनाश:; संकल्पमात्रेणापि तदुपपत्ते:'' (1.1.21), इति । भागवतापराधो   हि दुष्कृत्यकाष्ठेत्यभिप्रायेण *तद्विपरीतानामित्युक्तम् । ``रिपूणामपि   वत्सल:'' (रा.यु 50.53), ``मच्छरैस्त्वं रणे शान्तस्तत: पूतो   भविष्यसि'' (रा.यु 41.68) इतिवत् दुष्कृतामपि विनाशो नात्यन्तविनाश:;   किंतु वैपरीत्यहेतुभूतराक्षसप्रभृतिशरीरग्रन्थ्यादि[वि]निवर्तनम्;   तन्निवृत्तौ च तेषामपि धार्मिकत्वं संभवेदिति सोऽपि   *धर्मसंस्थापनपर्यवसित: । मच्छेषभूतमाराधनं   मयैव हि स्थापनीयमित्यभिप्रायेण *मदाराधनरूपस्येत्युक्तम् ।   अनुष्ठानमुखेनोपदेशमुखेन च धर्मप्रवर्तनं व्यासादिद्वाराऽपि शक्यम्;   आराध्यरूपप्रदर्शनेन भक्त्युत्पादनमवतारसाधारणप्रयोजनम्   । परश्शतपरुषवादीजन्मत्रयशत्रु; शिशुपालोऽपि हि   कृष्णदर्शनेन प्रीतिमान् भूत्वा मुक्तिं गत इत्यभिप्रायेण   *आराध्यस्वरूपप्रदर्शनेनेत्युक्तम् । ``रूपौदार्यगुणै: पुंसां   दृष्टिचित्तापहारिणम्'' (रा.अ 3.29) इत्यादि च भाव्यम् । एतेन धर्मस्य   सम्यक्स्थापनं हि स्वपर्यन्ततया स्थापनमित्युक्तम् भवति । *युगे युग   इति वीप्सातात्पर्यं व्यनक्ति *कृतत्रेतादीति । न तुप्रतियुगमवश्यं   संभवामि, नापि युगविशेषनिर्बन्ध इति भाव: ।। 8 ।।
Adhyaya 4 Sloka 9 प्रासङ्गिकस्यावतारयाथात्म्यकथनस्य परमप्रकृतमोक्षोपयोगित्वमुच्यते *जन्म कर्मेति श्लोकेन । *एवमिति । अजोऽपीत्यादिनोक्तप्रकारेणेत्यर्थ: । *दिव्यमित्यस्यैवार्थ: *अप्राकृतमिति । *मदसधारणमित्यनेन `बहु स्यां प्रजायेय' (आ 6) इत्युक्तजन्मव्यवच्छेद:। वह्न्यौष्ण्यादिवत् धर्मिग्राहकप्रमाणसिद्ध: पदार्थान्तरेष्वदृष्टश्च प्रकारो न तर्कबाध्य इति च भाव: । ``जन्म कर्म च मे दिव्यम्'' इत्युक्ते जन्मवत् तद्धेतुभूतं (जन्मबन्धुहेतुभूतं) पुण्यमपि किमस्तीति शङ्काव्युदासाय *चेष्टितमिति व्याख्यातम् । त्त्त्वत इति । संशयविपर्य़यरहितमित्यर्थ: । *देहं परित्यज्येत्युक्ते प्रारब्धकर्मपर्वसानदेहं परित्यज्येति साधारणप्रतीति: स्यात्, तद्व्यवच्छेदाय *वर्तमान(नं)देहं परित्ज्येत्युक्तं । एतच्च *यो वेत्ति स पुनर्जन्म नैति इति वेदितृत्वावस्थापेक्षया पुनर्जन्मप्रतिषेधात् फलितम् । *पुनर्जन्म नैति इत्यनेन विरोधिनिवृत्तिरुच्यते; *मामेतीष्टप्राप्ति: । न केवलं विरोधिनिवृत्तिमात्रेण स्वात्मानन्दानुभवमात्रम्, अपित्ववताररहस्यज्ञानवान्; *मामेव प्राप्नोतीत्यवधारणार्थ:। ननु *वर्तमानदेहं परित्यज्येत्यादि अयुक्तम्, प्रारब्धकर्मावसाने हि मोक्ष: शारीरके निर्णीत:; प्रारब्धस्य च कर्मण: कियन्ति जन्मानि साध्यानीति न नियम:; व्यासादिष्वनियमदर्शनात् । न च जन्मकर्मज्ञानमात्रान्मोक्ष:, दीर्घकालनैरन्तर्यादरसेवनीयदुष्करधर्मज्ञानानुगृहीतोपासनशास्त्रार्थनैरर्थक्यप्रसङ्गादित्यत्राह *मदीयेति । दिव्यजन्मचेष्टितज्ञानेन उपासनविरोधिनं समस्तानां पापानां निवृत्तत्वादस्मिन्नेव जन्मनि जन्मान्तरारम्भकपापांशप्रशमनसमर्थउपासनविरोधिनां समस्तानां पापानां निवृत्तत्वादस्मिन्नेव जन्मनि जन्मान्तरारम्भकपापांशप्रशमनसमर्थपुष्कलोपासननिष्पतेर्न जन्मान्तरपरिग्रह: । स्मरन्ति च विनिष्पन्नसमाधिषु मुक्तिं तत्रैव जन्मनि' (वि.पु 6.7.35) इति । एवंचोपासनपौष्कल्हेतुतयाऽस्याभिधानात् परम्परया मोक्षसाधनत्वमिति नोपासनाशास्त्रवैयर्थ्यमिति भाव: । *यथोदितप्रकारेण मामाश्रित्येति पुष्कलध्यानावस्थोच्यते । *मदेकप्रिय इति तु भक्तिरूपापन्नतोक्ति : । अहमेक एव प्रिय: प्रीतिविषयो यस्य स मदेकप्रिय:; `प्रियो हि ज्ञानिनोऽत्यर्थमहम्' (भ.गी 7.17) इति वक्ष्यते । एतेन पुरुषार्थान्तरनिष्ठव्यवच्छेद: । *मदेकचित्त इति समाध्यवस्था । मय्येकस्मिन्नेव चित्तं यस्य स *मदेकचित्त: ।। 9 ।।
Adhyaya 4 Sloka 10 उपासनवैयर्थ्या[मित्य]दिशङ्कोत्तरत्वेन योऽवयमर्थ उक्त:, अयमेव *वीतराग इति श्लोकेनोच्यत इत्याह *तदाहेति । तदेव पूर्वप्रस्तुतं ज्ञानमिह *ज्ञानतपसेत्युच्यते; *मन्मया मामुपाश्रिता: इति तु परम्परया तत्साध्यज्ञानमित्यभिप्रायेणाह *मदीयेति । अस्य श्लोकस्य पूर्वश्लोके व्याख्यातप्रायत्वात् *एवं संवृत्ता इति संग्रहणोक्तम् । तथाहि-*ज्ञानतपसा पूता इत्यस्यार्थो *मदीयेत्यारभ्य *पाप इत्यन्तेन प्रपञ्चित: । *मामाश्रित्य इत्यनेन मामुपाश्रिता: इत्यस्यार्थ उक्त:। *मदेकप्रिय: इत्यनेन *वीतरागभयक्रोधा: इत्यस्यार्थौऽभिप्रेत: । विषयान्तरेषु प्रीतिर्हि राग:; तद्विरोधिषु निरसनेच्छा क्रोध:; आगामीष्टविरोध्यनिष्टागमोत्प्रेक्षा भयम् । तदेतदखिलमपि न वासुदेवभक्तानामस्ति, तदेकप्रियत्वेन विषयान्तरे रागाभावात्; तत एव तन्मूलक्रोधाभावात् तल्लाभालाभव्यतिरिक्तेष्टानिष्टाभावेन भयाभावाच्च । इदं च, ``न क्रोधो न च मात्सर्यंम्'' (वि.स) इत्यादिषु प्रसिद्धम् । *मदेकचित्त: इति *मन्मया: इत्यस्यार्थ: । ज्ञानविषयभूतेन मया प्रचुरा *मन्मया:; तादात्म्यविकारार्थयोरत्रानुपपन्नत्वात्; अन्तर्यामित्वविवक्षायां तस्य सर्वसाधारणत्वाच्च । *मन्मया इत्यत्र, `ईश्वराभेददर्शिन:' इति *शङ्करोक्तं शास्रोपक्रमादिविरोधात् शब्दस्यावाचकत्वाच्च निरस्तम् । *मामेव प्राप्नोतीत्यनेन *मद्भावमागाता: इत्यस्यार्थो दर्शित:। मुक्त्यवस्थायामपि तादात्म्यस्य श्रुतिस्मृतितदर्थापत्तिसूत्रादिविरुद्धत्वात्, अत्रापि `मामेति सोऽर्जुन' इति कर्मकर्तृव्यपदेशात्, `मम साधर्म्यमागता:' (भ.गी 14.2) इति परस्ताद्वक्ष्यमाणत्वाच्च *मद्भावमागता: इत्यस्य मत्स्वभावमपहतपाप्मत्वादिकं प्राप्ता इत्यर्थ: । यद्वा `ब्रह्मैव भवति' (मु.उ 3.29) इत्यादाविवात्यन्तसाम्यात् तद्व्यपदेश:। अवाताररहस्यस्य च ज्ञातव्यत्वे श्रुतिरप्यस्तीत्याह *तथा चेति । उक्तार्थसंवादित्वंविवृणोति- *धीमतामग्रेसरा इत्यादिना । एवं *धीरशब्दनिर्वचनेन प्रागुक्तभगवत्प्राप्तिपर्यन्ताभङ्गुरज्ञानवत्त्वमुक्तं भवति । *परिजानन्तीत्यत्रोपसर्गेण पूर्वोक्तयथावस्थितप्रकारोऽभिप्रेत इति ज्ञानपनाय *एवं तस्य जन्मप्रकारं जानन्तीत्युक्तम् । *धीमतामग्रेसरा एवेति पाठे तु विशेषविधे: शेषनिषेध: फलित इति भाव: ।। 10 ।।
Adhyaya 4 Sloka 11 एवं साधुपरित्राणाद्यर्थदेवममुष्यादिसजातीयस्वेच्छावतारवर्णनमुखेनोपासनोपयुक्तं स्वस्य सौलभ्यमुक्तम् । अथ तस्यैव काष्ठाप्राप्तां दशां दर्शयति *ये यथेति श्लोकेन । अत्र कृष्णावतारवृत्तान्तेन सह *अर्चावतारवृत्तान्तोऽपि संगृहीत: । *ये यथा, तांस्तथैवेति शब्दा: पूर्वोक्ताधिकारितदनुष्ठानप्रकारादिनियमनिवृत्तिपरा इत्यभिप्रायेणाह *न केवलमिति ।*स्वापेक्षानुरूपमिति पतित्वपुत्रत्वसारथित्ववाराहनारसिंहादिप्रक्रिययेत्यर्थ: । *सङ्कल्प्य मनोरथविषयं कृत्वेत्यर्थ: । एतदेवात्र प्रपदनमित्याह *समाश्रयन्त इति । `तांस्तथैव भजाम्यहम्' इत्यत्र तद्भजनप्रकारेणाहमपि तान् भजामीत्येतदसङ्गतमिति शङ्कानिरासाय *तथैवेत्यस्यार्थमाह *तन्मनीषितप्रकारेणेति । न तु स्वकीयपरत्वानुरूपप्रकारेणेति भाव: । अत्र यथाभिलषितफलप्रदानेन पक्षपातपरिहारार्थत्वं परोक्तं पूर्वोत्तराभ्यां नात्यन्तसङ्गतम्, `चातुर्वर्ण्यम्' (13) इत्यादिना अर्थत: पुनरुक्तिश्च स्यात् । सेवकान् प्रति सेव्यस्य भजनं नाम सुलभदर्शनत्वमित्यभिप्रायेण *मां दर्शयामीत्युक्तम् । उक्तार्थस्य लोकेऽपि प्रदर्शनपरमुत्तरार्धम् । न पुन: `यदि ह्यं न वर्तेयम्' (भ.गी 3.23) इत्यादिविव स्वस्य लोकानुविधेयानुष्ठानवत्त्वपरम्, तस्येहासङ्गतत्वादित्यभिप्रायेण वाङ्मनसागोचरसौलभ्यपरतां विवृणोति *किमत्र बहुनेति । *मनुष्यशब्द: स्त्र्यादीनामपि संग्राहक इत्यभिप्रायेण *सर्वशब्द:। अत्र *वर्त्मशब्दो न साक्षात्सरणिवाचक:, असङ्गतवाक्यार्थत्वप्रसङ्गात् । नाप्याचारपर:, तस्याप्यत्रासङ्गतत्वेनोक्तदूषणत्वात् । अत एव ``एवं प्रवर्तितं चक्रम्'' (भ.गी  3.16), ``तेनैव स्थापिता ब्रह्ममर्यादा लोकभाविनी'' इत्याद्युक्तशास्त्रमर्यादानुवर्तनपरत्वमपि निरस्तम् । अतोऽत्र सौलभ्योपदेशप्रकरणे स्वासाधारणविग्रहचेष्टासौशील्यादिस्वभावसमुदायपरत्वमेवोचितमित्यभिप्रायेणोक्तं *मम वर्त्म मत्स्वभावं सर्वमिति । सरणिवाचकमपि हि शब्दमुपचारात् *स्वभावविषयतया प्रयुञ्जते । यथा ``कोऽयं पन्था यदसि विमिखो ,मन्दभाग्ये मयीत्थम्'' इति । *मनुष्या इत्यनेन सूचितमुच्यते *योगिनामिति । योगपरिशुद्धमनसां वाङ्मनसागोचरमपि मांसचक्षुषो मनुष्या बाह्येन्द्रियैरप्यनुभवन्तीत्यर्थ:। प्रियतमपितृपुत्रसुहृद्भ्रातृभृत्यसारथित्वादिरूपाणि अर्चावताररूपाणि च *सर्वश: इत्यनेन विवक्षितानीत्याह *स्वापेक्षितैरिति । अनुभूयानु(?)वर्तन्ते अनभवन्तो वर्तन्त इत्यर्थ:। अलङ्करणयात्रोत्सवसेवादिर्वाऽत्र *प्रकार:। अत्र *योगिनां वाङ्मनसागोचरमपि, चक्षुरादिकरणैरिति वचनादर्चावताररूपेऽपि पररूपत्वानुसन्धानं दर्शितम् । यथा स्मरन्ति, `तामेव ब्रह्मरूपिणीम्' इति । वक्ष्यति च भगवान्, `भुजैश्चतुर्भि:' (वि.ध   103.30) इत्यादि । एवं प्रसङ्गात् सौलभ्यातिरेकं सारथ्यादिना पश्यतोऽपि पाण्डवस्योपासिसिषापूर्त्यर्थं कण्ठोक्त्याऽप्युपदिदेश ।नन्वेतावताऽपि चोद्यानुमानकतर्काणां क: परिहार उक्तो भवति? । तदुच्यते-प्रत्यनीक: स्वयं हेयं कथमुपाददीतेति चोद्यम् अवतारदेर्हेयत्वाभावादेव निरस्तम् । तदभावश्चाकर्मवश्यत्वाप्राकृतत्वस्वेच्छाकृतत्वादिभि: । पुण्यपापाद्यभावे नियन्त्रन्तराभावे च कथं जन्मादीत्येतदपि स्वेच्छया परिहृतम् । हिताहिताज्ञानाशक्त्यादिचोद्यमकर्मवश्यस्य लीलयाऽवतारतोऽस्याहिताभावात् तदज्ञानाभावाच्च निरस्तम् । प्रयोजनाभावचोद्यं तु साधुपरित्राणादिप्रयोजनवर्णनेनापाकृतम् । यत्तु साधुपरित्राणादौ सङ्कल्पमात्रेणापि शक्ये किमवतारादिनेति, तदपि `परित्राणय साधूनाम्' (8) इत्यत्र *मन्नामेत्यारभ्य आलापादिदानेन तेषां परित्राणायेत्यन्तेन भाष्येण, `धर्मसंस्थापनार्थाय;' इत्यत्र आराध्यस्वस्वरूपप्रदर्शनेनेत्यनेन, ये *यथा (11) इत्यत्र सर्वसाधारणस्वसौलभ्यातिरेकप्रदर्शनेन च परिहृतम् । य़दुक्तम् ईश्वरो न वस्तुतो जन्मादिमान् अकर्मकवश्यत्वात् मुक्तात्मवदिति- तत्रेश्वराभ्युपगमानभ्युपगमयोर्धर्मिग्राहकबाधाश्रयासिद्धी । किंच किमत्र कर्महेतुकजन्मदिरितहित इति साध्यार्थ:? उताकर्महेतुकजन्मादिरहित इति? अथवा सामान्येन जन्मादिमात्ररहित इति ? न प्रथम:, सिद्धसाधनात् । न द्वितीय:, हतोरप्रयोजकत्वात् । न हि कर्मनिवृत्तिरकर्महेतुकं जन्मापि निवर्तयति । निषेध्यस्वरूपसमर्पकप्रमाणेन बाधश्च; यथाऽग्रेरनौष्ण्यानुमाने । न तृतीय:; दृष्टान्तस्य साध्यविकलत्वात् । मुक्तस्यापि हि शरीरपरिग्रह:, ``जक्षत् क्रीडन् रममाण:'' (छा.उ 8.12.3), ``स एकधा भवति त्रिधा भवति'' (छा.उ 7.26.2) इत्यादिश्रुतिसिद्ध: । तर्हि मुक्तोऽपि पक्षीकृत इति चेत्, तदा को दृष्टान्त:? घटादिरिति चेन्न; तत्र शरीरपरिग्रहाद्यभावस्य अचेनत्वोपाधिकत्वात् । एतेन- यो जन्मादिमान् स कर्मवश्य इति व्यतिरेकोऽपि भग्न: । यस्त्वीश्वरनियोगाविषयत्वादिति- सोऽपि प्रथमेन तुल्यार्थ:; पुण्यपापनिरूपकशास्त्रस्यैवेश्वराज्ञारूपत्वात् । यत्तु तत्कारणरहितत्वात्, यो यत्कारणरहित:, न स तद्वानिति- तदप्यसत्; उपादानकारणविवक्षया प्रयोगे त्वप्राकृताकर्मनिमित्तावतारोपादाननित्यविग्रहसद्भावोपपादनात् हेत्वसिद्धे: । निमित्तविवक्षयाप्रयोगे तु संकल्पादिनिमित्तोपपादनात् । सामान्यविवक्षाऽपि तत एवोक्तोत्तरा । एवं संकुचितज्ञानशून्यत्वादित्यादिष्वपि धर्मिग्राहकबाधादिकं भाव्यम् । साध्यप्रयोजनरहितत्वादित्यत्र हेत्वसिद्धिश्च, साधुपरित्राणलीलादिप्रयोजनस्योक्तत्वात् । सामान्यविवक्षाऽपि तत एवोक्तोत्तरा । एवं संकुचितज्ञानशून्यत्वादित्यादिष्वपि धर्मिग्राहकबाधादिकं भाव्यम् । साध्यप्रयोजनरहितत्वादित्यत्र हेत्वसिद्धश्च, साधुपरित्राणलीलादिप्रयोजनस्योक्तत्वात् । तथाऽपीदानींतनं सुखं तदा (प्राक्)नास्तीति तेनांशेनापूर्णत्वं प्रसज्यत इति चेत्- नेदमपूर्णंत्वम्; इष्टविघाताभावात् । इच्छाकाले च तत्सिद्धे: । तदानीमपि यदीच्छेत्, सिध्येदिति योग्यतासद्भावात्, उत्तरकालीनस्यापि तस्य प्रागपीश्वरेण सर्वज्ञेन स्वसुखतयाऽनुसंधीयमानत्वात् । एवमतीतेऽपि भाव्यम् । भविष्यतोऽपि सुखत्वेन प्रकाशमानत्वे किमर्थातत्रेच्छेति चेत्, उत्पत्त्यर्थेति ब्रूम: । तया किं प्रयोजनमिति चेत्- सैव । सा तर्हि पूर्वोत्तरकालयोर्नास्तीति तयो: कालयोरपूर्णत्वमिति चेन्न, तत्कालीनतया तयैव सर्वदा ज्ञायमानया पूर्णत्वात् । ननु कस्यचिदिष्यमाणत्वं तदलाभे दु:खादीति चेन्न, तल्लाभस्य प्रयोजनत्वेनैव तदुपपत्ते: । अशक्तस्य हि तदिच्छतस्तदसिद्धेर्दु:खं जायते; शक्तस्य तु तदिच्छैव तत्सुखत्वं पुष्यतीति न संकटं किंचिदिति । एतेन साध्यप्रयोजनरहितत्वे हेतौ मुक्तदृष्टान्तोऽपि साधनाविकल:, `जक्षत्क्रीडन्' इत्यादिश्रुते: । ये तु परमसाम्यापन्नदृष्टान्तेन सर्वज्ञत्वादित्यादिहेतव:, तेष्वपि साध्यविकलत्वादिदोष: समान: । प्रसङ्गाश्चानुमानवत् व्याप्त्याद्यभावेन दूषिता इति ।तदेवं सिद्धं- जन्मादिकमीश्वरस्य सत्यम्, तत्प्रतिपादकं च वच: प्रमाणमिति । यत्तु अवतारेषु दु:खशोकभयादिकं क्वचिदुच्यते, तदस्यापहतपाप्मात्वादिबलात् ``तेन वञ्चयते लोकान्'' (म.भा.उ 67.15) इत्यादिवचनबलाच्चाभिनयमात्रं मन्तव्यमिति ।। 11 ।।
Adhyaya 4 Sloka 12 एवमध्यायार्थतयाऽभिहितेषु षट्सु प्रसञ्जकं प्रासङ्गिकं चोक्तम्; अथ प्रकृतस्य कर्मयोगस्य ज्ञानाकारताप्रकारं वक्तुं तदुपोद्घाततया षट् श्लोका: प्रवर्तन्ते । तत्राधिकारिविषयाश्चत्वार:, कर्मस्वरूपविषयौ द्वावित्यवान्तरविषयविभाग: । तदिदमभिप्रयन् प्रथमं श्लोकमवतारयति *इदानीमिति । काङ्क्षन्त: इत्यत्र विशेषनिर्देशाभावात् *सर्व एव पुरुषा इत्युक्तम् । ये मुमुक्षुतया संभाव्यन्ते, तेऽपि हि प्रथमं त्रिवर्गप्रवणा इति *एवकाराभिप्राय: । *कर्मणां सिद्धिम् इत्यत्र कर्मस्वरूपसिद्धिशड्काव्युदासायोक्तम् *फलमिति । *इहशब्दाभिप्रेतमाह *इन्द्रादिदेवतामात्रमिति । इह या देवतात्वेन प्रतीयन्ते, ता इत्यर्थ: । `यज देवपूजायामि'ति धात्वर्थव्यञ्जनाय *आराधयन्तीत्युक्तम् । एतेन तत्तद्देवताराधनभूतानां दानहोमादीनामपि संग्रह: । *सर्वाणि कर्माणीत्यनन्तरमेतत् व्यञ्जयिष्यति । व्यतिरेकरूपमाभिप्रायिकं कर्मयोगाधिकारिदौर्लभ्यमाह *न तु कश्चिदिति । सर्वयज्ञानां भोक्तारमित्यनेन ` अहं हि सर्वयज्ञानाम्' (भ.गी 9.24), `भोक्तारं यज्ञतपसाम्' (भ.गी 5.29) इत्यादि वक्ष्यमाणं सूचितम् । हेतुपर*हिशब्दार्थव्यञ्जनाय शङ्कते देशतश्चासत्तिरुच्यते । `वायुर्वै क्षेपिष्ठा देवता' (यजु 2.1.1) इत्यादिकं *क्षिप्रशब्देन स्मारितम् । *अस्मिन्नेवेत्यनेन मानुषशब्दफलितदेशासत्तिद्योतनम् । क्षिप्रपलाभादस्मिन्नेव लोके लाभाच्च क्षुद्रेष्वपि फलेषु प्रथममाकाङ्क्षा स्यादिति भाव: । मानुषलोकौचित्येन सिद्धिं विशेषयति *पुत्रपश्वित्यादि । अपवर्गफलप्रकरणफलितमाह*मनुष्येति । अतिशयितफलसद्भावेऽपि क्षुद्रफलाकाङ्क्षायां तदनुषङ्गिदु:खसन्तानानुद्वेगे च हेतुं दर्शयन् कण्ठोक्तमाभिप्रायिकं च सङ्कलय्य वाक्यार्थमाह *सर्व एवेति । लौकिका इति त्रिवर्ग प्रावण्यनिदर्शनार्थमुक्तम् । *अविवेकिन: । अविवेकित्वादित्यर्थ: । *क्षिप्रफलाकाङ्क्षिण इति क्षुद्रत्वनश्वरत्वदु:खानुबन्धित्वादिदोषपुञ्जानादरेण `वरमद्य काक: श्वो मयूरात्' इतिवन्मन्यमाना इति भाव: । उपलक्षणोपलक्ष्यभूतैहिकामुष्मिकसङ्कलनेनोक्तम् *पुत्रपश्वन्नद्यस्वर्गादीति । एतेन `कर्मणां सिद्धम्' इत्यत्र *सिद्धिशब्द: सामान्यविषय इति दर्शितम् । *सर्वाणि कर्माणि यागदानहोमादीनि ।। 12 ।।
Adhyaya 4 Sloka 13 नन्वक्षीणानन्तपापसंचयत्वं सर्वेषां समम् । ततश्चाविवेकित्वात् क्षिप्रफलकाङ्क्षित्वमपि समानम् । अत: कस्यापि मुमुक्षाविरहान्मोक्षोपायशास्त्रप्रमाणं स्यादित्याशङ्क्य श्लोकद्वयेन तत्परिहार: क्रियत इत्यभिप्रायेणाह *यथोक्तेति । पूर्वश्लोक्तेषु देवतान्तराधीनेषु क्षुद्रफलेष्वपि सर्वकर्तु: स्वस्यैव हेतुत्वं *चातुर्वर्ण्यमित्यादिना दर्शितम् । व्यष्टिसृष्ट्यन्तर्गतचातुर्वर्ण्यकथनंसमस्तव्यष्टिसृष्टिसंग्रहार्थमित्यभिप्रायेण चातुर्वर्ण्यप्रमुखमित्युक्तम् । वैषम्यनैर्घृण्यपरिहारप्रस्तावाय व्यष्टिसृष्ट्युपादानम् ।*गुणकर्मविभागश: इत्येतत् प्रपञ्चयिष्यमाणसत्त्वादिविभागविषयमित्यभिप्रायेण *सत्त्वादीत्युक्तम् । सत्त्वमुत्तमम्' (म.भा.आश्व 40.11) इत्यादिगुणविभाग:,`ब्राह्मणक्षत्रियविशाम्' (भ.गी 18.41) इत्यादिकर्मविभाग: । *शमादिकर्मेति शमाद्यनुष्ठेयमि(यकर्मे)त्यर्थ: । `शमो दम:' (भ.गी 18.41)इत्युपक्रम्य, `ब्राह्मं कर्म स्वभावजम्' इति वक्ष्यते । एवं देवतिर्यङ्मनुष्यादिजातिषु वाराहपाद्मेशानकल्पादिषु च पुराणादिषु प्रपञ्चितस्त्तद्गुणोद्रिक्तो विषमसृष्टिप्रकारो द्रष्टव्य:। श्रुत्यादिषु सृष्ट्यादिसमस्तहेतुतयेश्वरस्य ज्ञातव्यत्वविधानादत्र सृष्टिग्रहणं रक्षादेरपि प्रदर्शनपरमित्याह *सृष्टीति । एतेन व्यष्टिसृष्ट्यादिव्यापारत्रयस्यापि स्वकर्तृकत्ववचनात्, ``सृष्टिं तत: करिष्यामि त्वामाविश्य प्रजायते'' (वि.ध 68.51) इत्यादेरर्थोऽप्युक्तो भवति । सूत्रितं चैतत्, ``संज्ञामूर्तिक्लृप्तिस्तु त्रिवृत्कुर्वत उपदेशात्''(ब्र.सू 2.4.17) इति ।। 13 ।।
Adhyaya 4 Sloka 14 एककार्यापेक्षयैकस्यैव कर्तृत्वं तदभावश्चेति व्याहतमित्यभिप्रायेण चोदयति *कथमिति । कर्तृत्वं तावत् मुख्यम्; अकतृत्वं तु वैषम्यप्रयोजकत्वाभावदुच्यत इति व्यञ्जयति *यत इति । *कर्मशब्दोऽत्र न पुण्यपापविषय:, प्रकृतानुपयुक्तत्वात् इदानीं कर्मवश्यत्वशङ्काभावात् । शङ्कितविरोधपरिहारात्मकत्वस्यैव युक्तत्वात्, अनपेक्षितविधानादपेक्षितविधानप्राबल्याच्च इत्यभिप्रायेण *इमानि विचित्रसृष्ट्यादीनि कर्माणीत्युक्तम् । *न मां लिम्पन्तीत्यस्य मुख्यासङ्गतेर्लक्ष्यं तावदाह *न मां संबध्नन्तीति । कथमेतावता विरोधपरिहार इत्यत्राह *न मत्प्रयुक्तानीति । वैषम्यांशे विशेषहेतुत्वं निषिध्यत इति न विरोध इति भाव: । कस्तर्हि विषमसृष्टेर्विशेषहेतुरित्यत्राह *तानीति । उक्तहेतुवशादकर्तृत्वव्यपदेशौचित्यं निगमयति *अत इति । *प्राप्ताप्राप्तविवेकेन पुण्यपापतारतम्यानुगुणसुखदु:खादिविषमसृष्टितारतम्यदर्शनकृतविशेषणनिष्कर्षेनेत्यर्थ: । यथाविचित्रेष्वङ्कुरेषु क्षितिजलादीनि सामान्यकारणानि, वैचित्र्यं[तु] स्वबीजवैचित्र्यहेतुकम्, तद्वदिति भाव:। एवं विशेषप्रयोजकत्वाभावेनाकर्तृत्वमुक्तम् । अथ विशेषसृष्टिफलनिस्स्पृहत्वेनाकर्तृत्वमुच्यत इत्यभिप्रायेण *न मे कर्मेत्यादिकं व्याख्याति *यतश्चेति । स्वस्य स्पृहानिषेध इतरेषां स्पृहासत्त्वाभिप्राय इति व्यञ्जनाय *सृष्टा इत्यादिकमुक्तम् । *सृष्टा: क्षेत्रज्ञा इति कर्मनिर्देशेन भोक्तृत्वदशापन्नक्षेत्रज्ञसिद्ध्यर्था सृष्टिरित्यभिप्रेतम् । भोक्तृत्वोपयुक्ताकार उच्यते *सृष्टिलब्धकरणकलेवरा इति । न हि मदीयकरणादिलाभार्था सृष्टिरिति भाव: । *फलसङ्गादिहेतुशब्दो बहुव्रीहितत्पुरुषयोरन्यतरेण स्वकर्मविशेषक: । *फलसङ्गादिहेतुशब्दो बहुव्रीहितत्पुरुषयोरन्यतरेण स्वकर्मविशेषक: । *फलसङ्गादिहेतुभिरिति वा पाठ: । स्वकर्मानुगुणं, न तु तन्निरपेक्षकेवलमत्सङ्कल्पविशेषानुगुणमिति भाव: । *कर्मफल इत्यत्रापि कर्मशब्द: प्रकृतसृष्ट्यादिकर्मविषय:; फलस्वभावात्तु पुण्यपापरूपं कर्म फलितमित्यभिप्रायेण *सृष्ट्यादि[फले]कर्मफले चेत्युक्तम् । प्रावाहनादिवासना[दि]मूलतत्तदिच्छानुरूपं प्रवर्तयन् तत्तदिच्छाहेतुकतत्तत्पुण्यपापानुगुणं फलं प्रयच्छामि; नतु स्वेच्छानुरूपं प्रयच्छामि; नापि स्वातन्त्र्यमात्रेण विषमं फलं ददामि, न च स्वप्रयोजनार्थं परान् पीडयामीत्यतदखिलमपि *न मे स्पृहेत्यन्तेनोक्तं भवति । ``अत्रोपनिषदं पुण्यां कृष्णद्वैपायनोऽब्रवीत्'' (म.भा.आ 1.279) इति *पञ्चमवेदे गीतोपनिषत्संग्रहीतु: शारीरकसूत्रेणोक्तार्थं संवादयति *तथाऽऽहेति । तत्पितुर्देवतापारमार्थ्यविदो वचनं च दर्शयति *तथा चेति । तत्र हि वराहप्रादुर्भावमभिधाय, ``भूराद्यांश्चतुरो लोकान् पूर्ववत् समकल्पयत्'' (वि.पु 1.4.51.52) इति श्लोकद्वयमुक्तम् । अनन्तरं च``यथा ससर्ज देवोऽ[सौ]यं देवर्षिपितृदानवान् ।मनुष्यतिर्यग्वृक्षादीन् भूव्योमसलिलौकस: ।। ''इत्यादि: । ``विस्तरात्'' (वि.पु 1.5.1.2) इत्यारभ्य, ``किमन्यच्छ्रोतुमिच्छसि'' (वि.पु 1.5.26) इत्यन्तेनाल्पविस्तरे कृते, पुनरतिविस्तरे मैत्रेयेण पृष्टे,``कर्मभिर्भाविता: पूर्वै: कुशला[:] कुशलैस्तु ता:।ख्यात्या तयाऽप्यनिर्मुक्तास्संहारेऽप्युपसंहृता: ।स्थावरान्ता: सुराद्याश्च प्रजा ब्रह्मंश्चतुर्विधा:'' (वि.पु 1.5.28)इत्यादिना तत्तत्कर्माधीनदेवादिविषमसृष्टिर्हि प्रपञ्चयते । अत: पूर्वापरपर्यालोचनया सृज्यशब्देनात्र देवमनुष्यादय: सृज्यविशेषा निर्दिश्यन्ते; *शक्तिशब्देन च तत्तत्कर्मैव । वक्ष्यति हि कर्मण्यपि शक्तिशब्दम्, ``अविद्या कर्मसंज्ञाऽन्या तृतीया शक्तिरिष्यते'' (वि.पु 6.7.61) इत्यादौ । निमित्तमात्रमिति च नोपादानत्वनिषेध:, श्रुतिस्मृतिसूत्रपूर्वापरकोपप्रसङ्गात् ।अतस्तत्तत्कर्माविशेषप्रयुक्ततया प्रकरणोदितविषमसृष्टेर्वैषम्यांशं प्रति प्राधान्येनेन निषिध्यते, ``मयैवेते निहता: पूर्वमेव निमित्मात्रं भव सव्यसाचिन्'' (भ.गी 11.33) इतिवत् । ``प्रधानकरणीभूता यतो वै सृज्यशक्तय:'' (वि.पु  1.4.51.52.)इति ह्यत्राप्युज्यते । नन्वेवं सति अप्राधानत्वमीश्वरस्योक्तं स्यात् । तदपि सूत्रादिविरुद्धम् । कर्तृत्वविरुद्धं च; `स्वतन्त्र: कर्ता' (अष्टा 1.4.54) इति हि कारकचक्रं प्रति प्राधान्यं कर्तृलक्षणं स्मरन्ति। अतोऽयं प्राधानशब्दउपादानपर इति चेत्- तन्न; निमित्तोपादानैक्यश्रुत्यादिविरोधात् । उपादाने *करणशब्दानौचित्याच्च । न चास्वातन्त्र्यप्रसङ्ग:, विशेषप्रयोजकस्य करणभूतस्यादृष्टस्यापि तत्सापेक्षत्वात् । अतो द्वितीयश्लोकेनापि साधारणकारणतयेश्वराकाङ्क्षणमसाधारणकारणान्तरनैरपेक्ष्यं चोच्यते । तदेतदखिलमभिप्रेत्य श्लोकद्वयं व्याख्याति *सृज्यानामिति । सृज्यशब्दस्य प्रकरणविशेषितोऽर्थ: *क्षेत्रज्ञानमित्यनेनोक्त: ।  निमित्तशब्दस्यात्रोपादानसहपठितनिमित्तपरत्वव्युदासायाह *कारणमात्रमिति । `सृज्यशक्तय:' इत्यत्र समानाधिकरणसमासभ्रमव्युदासाय *प्राचीनेत्युक्तम् । पूर्वकल्पसंभवशरीरै: कर्माणि निष्पन्नानि, ``नाभुक्तं क्षीयते कर्म कल्पकोटिशतैरपि'' (ब्र.कै प्र.26.70) इति हि स्मरन्ति; न च नित्यानां क्षेत्रज्ञानां प्रलयेऽप्यत्यन्ताविभाग: । सूत्रितं चैतत्, ``न कर्माविभागादिति चेन्नानादित्वादुपपद्यते चाप्युपलभ्यते च'' (ब्र.सू 2.1.35) इति । वस्तुशब्दोऽत्र प्रकरणादिसिद्धसृज्यविशेष विषय इत्यभिप्रायेण *इदं क्षेत्रज्ञवस्त्वित्युक्तम् । `स्वशक्त्या वस्तु वस्तुतां नीयते' इत्युक्ते अवस्थान्तरं नीयत इत्येवोक्तं भवति; प्रागसतस्सत्तायोगित्वविवक्षायां सत्कार्यवादसिद्धान्तविरोधात् । `सर्वशक्त्या वस्तु वस्तुताम्' इत्यत्र आत्माश्रयादिप्रसङ्गाच्च । तच्चावस्थान्तरमस्मिन् प्रकरणे प्रलयदशापन्नानां देवादिभाव एवेत्यभिप्रायेण *देवादिवस्तुभावमित्युक्तम् । तदेवं कर्तृत्वाकतृत्वयोरविरोध उपपादित: । उक्तार्थस्य प्रकृतोपयोग उच्यते इति मामित्यादिना । *इतिशब्द: चातुर्वर्ण्यमित्यादिकं सर्वं परामृशतीत्यभिप्रायेणाह *एवमिति । कर्मभिरिति सामान्यतो निर्देशोऽपि प्रकृतज्ञानमात्रात्सर्वकर्मविनाशायोगात्, `एवं ज्ञात्वा कृतं कर्म' इत्यनन्तरवाक्यानुरोधाच्च संकोचे कार्ये, प्रकृतोपयुक्तो विशेषोऽयमेवेत्यभिप्रायेण *कर्मयोगारम्भविरोधिभिरित्यादि उक्तम् । विरोधित्वेऽवान्तरव्यापारकथनं *फलसङ्गादिहेतुभिरिति । यद्वा फलसङ्गादिना कृतत्वात् फलादिद्वारा कर्मयोगारम्भविरोधिभिरिति भाव: । अत्र *प्राचीनशब्देन, `निष्पन्नोपादसनस्य ह्युत्तराघाश्लेष:' इत्यभिप्रेतम् । प्राचीनै: प्रागेव बद्धस्य कस्तैरबन्ध इत्यत्राह *मुच्यत इत्यर्थ इति । एवं श्लोकद्वयेन यथोक्तकर्मयोगारम्भविरोधिपापक्षयहेतुरुक्त: ।। 14 ।।
Adhyaya 4 Sloka 15 तत्पूर्वकं कर्मयोगं शिष्टानुष्ठानप्रदर्शनेन द्रढवत् अर्जुनं प्रत्युनुशास्ति *एवमित श्लोकेन । *एवमिति कर्तृत्वाकतृत्वादिनोक्तप्रकारेणेत्यर्थ: । `ज्ञात्वा कृतं कर्म' इत्युक्ते ज्ञानस्य कर्मकरणहेतुत्वं सूचितम् । `कर्मभिर्न स बाध्यते' इति च पूर्वमुक्तम् । अतो विरोधिपापनिवर्तनद्वारा ज्ञानस्य कर्महेतुत्वमिति व्यञ्जनाय *ज्ञात्वा विमुक्तपापैरित्युक्तम् । *कर्मशब्दोऽत्र मुमुक्षुकर्तव्यविषयत्वात् व्यवहितमपि प्रधानप्रकृतं कर्मयोगमवलम्बत इत्यभिप्रायेण *उक्तलक्षणमित्युक्तम् । *त्वंशब्दो गृहीतस्वयाथात्म्योपदेशतां सूचयतीत्यभिप्रायेण *त्वमुक्तप्रकारमद्विषयज्ञानविधूतपाप इतयुक्तम् । इमं विवस्वते  (भ.गी 4.1) इत्यादावुदाहृता(अ?)नुष्ठातार: पूर्वैरिति परामृश्यन्त इत्यभिप्रायेण *विवस्वन्मन्वादिणभिरित्युक्तम् । *पूर्वतरमित्यस्य क्रियाविशेषणत्वव्युदासायाह *पुरातनमिति । तदभिप्रेतमाह *तदानिमेव मयोक्तमिति । एवं प्रवाहानादित्वमिह विवक्षितम् । कर्मयोगस्वरूपनिष्कर्षोपोद्घातरूपत्वादस्य *वक्ष्यमाणकारमित्युक्तम् ।। 15 ।।
Adhyaya 4 Sloka 16 *किं कर्मेति श्लोके *कर्माकर्मशब्दाभ्यां पृथक् ज्ञातव्यभ्रम: स्यादिति तद्व्युदासायाह *वक्ष्यमाणस्य कर्मण इति । ``कर्मण्यकर्म य: पश्येत्'' (भ.गी 4.18) इत्यादिना कर्माकर्मणोर्द्वयोरप्येककर्मयोगांशत्वं हि वक्ष्यते; अत्रापि श्लोके तत्ते कर्म प्रवक्षयामीति ह्युच्यत इत्यभिप्रेत्य *वक्ष्यमाणस्य कर्मण इत्युक्तम् । दुर्विज्ञानत्वज्ञापनायाह *मुमुक्षुणाऽनूष्ठेयमिति । अकर्मेति कर्माभावादिव्युदासायाह *आत्मनो याथात्म्यज्ञानमिति । अनुष्टानोपयोगित्वज्ञापनाय *कर्तुरित्युक्तम् । `कवय: क्रान्तदर्शिन:' इति प्रसिद्धया अर्थान्तरप्रसिद्धेरत्रानुपयोगाच्च *विद्वांस इत्युक्तम् । *मोहिता: इत्यत्राज्ञानमन्यथाज्ञानं च विवक्षितम् ; तदुभयसंग्राहायाह *यथावन्न जानन्तीति । मोहिता: विप्रकीर्णैश्शास्त्रैरिति शेष: । *किं कर्म किमकर्मेति द्वयो: प्रकृतत्वेऽपि`*कर्म प्रवक्ष्यामि', `*कुरु कर्मैव' (भ.गी 3.8), `गहना *कर्मणो गति:' (भ.गी 4.17) इति पूर्वापरपरामर्शेन कर्मण: प्राधान्यकर्मणस्तद्विशेषणत्वं च विवक्षितमित्यभिप्रायेण *तच्छब्दाभिप्रेतं वैशिष्ट्यं व्यनक्ति *एवमन्तर्गतज्ञानमिति । संसाराबन्धादिपरमप्रयोजनविवक्षयोक्तम् *ज्ञात्वा मोक्ष्यस इति । एतावति निर्दिष्टे *अनुष्ठायेति कुतो लब्धमित्यत्राह *कर्तव्यकर्मज्ञानमिति । अत्र *ज्ञात्वेति पदमजहल्लक्षणाया कर्मज्ञानानुष्ठाने अपि गृह्णाति; `कुरु कर्मैव तस्मात्त्वम्'(भ.गी 4.15) इति ह्यनन्तरमेवोक्तम्; अन्यथा कर्मानुष्ठानविधिनैरर्थक्यं च स्यादिति भाव: ।। 16 ।।
Adhyaya 4 Sloka 17 *तत्ते कर्म प्रवक्ष्यामीत्युक्ते अनन्तरं कर्मैवोपदेश्यम्, कर्मणो ह्यपीत्यादि तु कस्यामाकाङ्क्षायामुच्यते इत्यत्राह *कुतोऽस्येति । यस्मादिति *हिशब्दार्थ: । *कर्मणो बोद्धव्यमित्यादिरूपेण वचनं बोद्धव्यांशविशेषनिष्कर्षपरमिति व्यञ्जनाय *कर्मस्वरूपे बोद्धव्यमसतीत्युक्तम् । अत्र संबन्धसामान्ये षष्ठी । *गहना कर्मणो गति: इत्यत्र *गतिशब्दो बोद्धव्यप्रकारपर इत्यपि *स्वरूपशब्दाभिप्राय: । अत्र *विकर्मशब्देन ``पाषण्डिनो विकर्मस्थान्'' (वि.पु 3.18.97) इत्यादाविव न विरुद्धं कर्मोच्यते, तस्यात्रोपयोगाभावात्; अतोऽत्र *विशब्दोऽनुष्ठेयवैविध्यपर:; वैविध्यं च तत्र नित्यादिरूपं प्रसिद्धमित्यभिप्रायेणाह *नित्येति । *आदिशब्देन रक्षणतदुपायप्रवृत्त्यादि गृह्यते । अत्र *विकर्माकर्मशब्दयो: प्रतिषिद्धकर्मतूष्णींभावपरत्वेन *परव्याख्यानं `गहना कर्मणो गति:' इति निगमनेन विरुद्धम् । तत्रापि विकर्माद्युपलक्षणार्थत्वं क्लिष्टम् । एवमुत्तरेष्वपि श्लोकेष्वैदमर्थ्येन व्याख्यानं निरस्तम् । *यस्मादिति पूर्वमुक्तत्वात्, *गहनेत्यत्र तस्मादिति भाव्यम् । *गहनत्वं दुष्टप्रेवेशत्वम्; तच्चात्रज्ञानत इत्यभिप्रायेण *दुर्विज्ञानेत्युक्तम् । ननु मुमुक्षो: फलान्तरार्थेऽपि कर्मणि किं बोद्धव्यमिति शङ्कायां वक्तव्यं परिशेषयितुं तस्योक्ततामाह *विकर्मणीति । किमत्र प्रमाणमित्यत्राह *तदेतदिति । *नेह प्रपञ्च्यते अस्माभिर्भगवता वेति शेष: ।।17।।
Adhyaya 4 Sloka 18 एवमुपोद्घात: स्थित:; अथ प्रकृतमुपदिश्यत इत्यभिप्रायेणाह *कर्माकर्मणोरिति । कर्मण्यकर्मय: पश्येदिति कर्मणि बोद्धव्यमुच्यते । *अकर्मणि च कर्म: य: इति तु ज्ञाने । *अकर्मशब्दस्यात्र *परोक्तकर्माभावस्वतन्त्रज्ञाननिष्ठाविषयतामपास्य तदन्यव्युत्पत्त्या आसत्त्या च सिद्धमाह *अकर्मेति । *अत्र- कर्मयोगोपदेशप्रकरण इत्यर्थ: । अन्वयार्थं दर्शयति *कर्मणीति । अवधारणं शङ्काहेतुभूतविरोधद्योतनेन ज्ञानकर्मणोरनन्वितत्वपरिहारार्थम् । नन्विदमयुक्तम्, अन्यानुष्ठानेऽन्यदर्शनस्यानपेक्षितत्वात्; अन्यस्मिंन्ननुष्ठीयमाने तदन्यज्ञानस्य दुष्करत्वात्; अन्यस्मिंश्चानुसन्धीयमाने तदन्यस्य कर्तुमशक्यत्वात्; अन्यतरत्रेतरदर्शनेन च तदन्यप्रतिक्षेपश्च स्यादित्यभिप्रायेण चोदयति *किमुक्तम् भवतीति । यदेतत् युगपदशक्यत्वं चोदितम्, तत् किं शास्त्रार्थत्वाकारभेदेन, अन्यथा वेति विकल्पमभिप्रेत्य प्रथमं दूषयति *क्रियमाणनमेवेति । ज्ञानविशिष्टस्य कर्मण: उपायतया विहितत्वेन परस्परमन्वितत्वमिति न भिन्नशास्रार्थत्वमिति भाव: । एतेन परत्परनिरपेक्षार्थद्वयपरतया परस्परप्रतिक्षेपशङ्काऽपि प्रत्युक्ता । द्वितीयेऽपि किं स्वरूपभेदमात्रेण दुष्करत्वम्, उत विरुद्धत्वात्? न प्रथम:; एकैनैव प्रेक्षणगमनभाषणादेर्युगपदनुष्ठानात् । न द्वितीय:; गमनस्थानयोरिव ज्ञानकर्मणोर्विरोधाभावात् । न चानुयपयोग:, ध्यानविशेषविशिष्टविषनिर्हरणार्थचेष्टाजपादिन्यायादित्यभिप्रायेणाह *क्रियमाणे हीति । *तदुभयम्- कर्मणो ज्ञानविशिष्टत्वं ज्ञानस्य कर्मविशिष्टत्वं च । बुद्धिमानित्यत्र``भूमनिन्दाप्रशंसासु नित्य़योगेऽतिशायने ।संसर्गेऽस्तिविवक्षायां भवन्ति मतुबादय:'' (अष्टा 5.94)इति प्रत्य़यवशात् प्रकृष्टा बुद्धिर्विवक्षितेत्याह *कुत्स्नशास्त्रार्थविदिति । कृत्स्नकर्मकृदिति ह्यनन्तरमुच्यते; तदनुरूपैव च बुद्धिरत्राभिधीयेति भाव: । *बुद्धिमान् कृत्स्नकर्मकृदिति ज्ञानेऽनुष्ठाने च अभिहिते तदधीनफलयोग्यत्वमेव हि योग्यपर्यायेण *युक्तशब्देनात्राभिधेयमित्यभिप्रेत्य *मोक्षायार्ह इत्युक्तम् । *स बुद्धिमान्स युक्त इति तच्छब्दद्वयेन वाक्यभेदे सिद्धे  *कृत्स्नर्मकृदित्येतदपि भिन्नवाक्यमेव भवितुमर्हति; ज्ञानफलयो: पौष्कल्येवानुष्ठानपौष्कल्यस्यापि प्रशंसाहेतुत्वे प्राधान्यादित्यभिप्रायेण तच्छब्दानुषङ्गमाह *स एव कृत्स्नकर्मकृदिति ।।18।।
Adhyaya 4 Sloka 19 प्रत्यक्षेणेति । प्रत्यक्षविरुद्धं न शास्त्रेणोपपत्त्या वा प्रतिपादयितुं शक्यमिति भाव: । *क्रियमाणस्येति । न हि चिरप्रध्वस्तं स्मृतिदशापन्नं ज्ञानमात्रपरिशेषाज्ज्ञानाकारमित्युच्यते, किंतु क्रियमाणमेवेदं कर्मेति भावः । यद्वा प्रत्यक्षेण क्रियमाणस्येति पदाभ्यां ज्ञानविषयस्य ज्ञानकार्यस्य च कथं ज्ञानैक्यमित्यभिप्रेतम् । *कथमुपपद्यत इति । नेदमुपपत्तिसहम्; यदि परं दृष्टिविधानादाविव भावनीयम् । तदा आत्मयाथात्म्यानुसन्धानगर्भमित्यादि नोपपद्यत इति भाव:।*सर्वशब्दासङ्कोचात् *द्रव्यार्जनादिसंग्रह: । कामसङ्कल्पवर्जिता इत्यत्र न तावत् काम एव सङ्कल्प इति समास:, पर्यायत्वादिप्रसङ्गात् । नापि कामानां सङ्कल्प इति उपयुक्तोभयपदार्थप्रधाने द्वन्द्वे संभवति एकपदार्थप्रधानतत्पुरुषायोगात् । अत: कामसङ्कल्पाभ्यां वर्जिता इत्येवार्थ इत्यभिप्रेत्याह *कामवर्जिता इति । *वर्जित शब्दस्य प्रत्येकमन्वयं दर्शयता द्वन्द्वो ह्ययं समासान्तरात्प्रबल इति सूचितम् । कर्मप्रकरणे कामो हि फलसङ्कल्प इत्यभिप्रायेणाह फलसङ्गरहिता इति । सङ्कल्पोऽत्र न कर्मानुष्ठानसङ्कल्प:, तदभावेऽनुष्ठानायोगात् । नापि फलसङ्गल्प:, कामशब्देन कृतकरत्वात् । अतोऽत्र प्रकृतिवियुक्तात्मोपदेशप्रकरणे तदुपयुक्त: कश्चिदर्थो वक्तव्य इत्यभिप्रायेण *प्रकृत्येति । *समित्येकीकारे, कल्प: भ्रान्तिज्ञानम् *प्रकृत्येति । देहरूपेण परिणतयेति शेष: । तद्गुणैरात्मन एकीकरणं नाम- गुणहेतुके कर्मविशेषे स्वहेतुत्वानुसन्धानम्; यद्वा प्रकृतिगुणभूतानां सत्त्वरजस्तमसां देवत्वमनुष्यत्वादिसन्निवेशानां स्थौल्यकार्श्यशुक्लकृष्णादीनां च स्वात्मानं प्रति गुणत्वेनानुसन्धानम् । एतेन अस्वे गृहादौ स्वमिति बुद्धिरपि संगृहीता भवति । एवंविधकामसंकल्पराहित्ये *पण्डितशब्दाभिप्रेतं हेतुमाह *प्रकृतिवियुक्तेति । *पण्डितं हेयोपादेयभूतदेहात्मादिविवेकज्ञानवन्तम् । ऊहापेहक्षमा हि बुद्धि: पण्डा । चरमोक्तस्यापि पण्डितशब्दस्य *तं पण्डितमित्युद्देश्यनिवेश:, पापनिवर्तकत्वलक्षणज्ञानप्राशस्त्यविध्यौचित्यात् । अप्रस्तुतस्वतन्त्रज्ञानान्तरव्यवच्छेदायोक्तं *कर्मान्तर्गतेति । न ह्यत्र क्रियमाणमेव कर्म ज्ञानग्निना दह्यते, निष्फलत्वप्रसङ्गात् । नाप्युत्तरम्; तस्य विद्यामाहात्म्यनिवर्त्यत्वात्; अत: *प्राचीनेत्युक्तम् । *तत्त्वज्ञा इति । प्राप्यस्य प्राप्तुश्चात्मन: प्रापकस्य च कर्मयोगस्यासन्दिग्धाविपरीतस्वरूपज्ञा: *बुधशब्देन विवक्षिता इति भाव: । शङ्कोत्तरत्वं निगमयति *अत इति ।। 19 ।।
Adhyaya 4 Sloka 20 अनन्तरश्लोकस्यार्थान्तरपरत्वपौनरुक्त्यव्युदासायाह *एतदेव विवृणोतीति । नित्यतृप्त इत्यत्र नित्यं तृप्त इति नार्थ:, तृप्तिहेत्वनुक्ते:; कर्मफलासङ्गं त्वक्त्वेति कामवर्जितत्वविवरणेन अनित्यत्यागे अभिहिते *सङ्कल्पवर्जितत्वविवरणतया नित्यस्वीकारस्य च वक्तुमुचितत्वादित्यभिप्रेत्य नित्ये स्वात्मन्येव तृप्त इत्युक्तम् । *निराश्रय: इत्यत्र न तावत् आश्रयभूतदेशादिमात्रं निषिध्यते, तत्परित्यागस्य अशक्यत्वात्; अतो ऽत्र लौकिकानां आश्रयणीयत्वबुद्धिविषय:, तस्याऽऽश्रयणीयत्वबुद्धिरेव निषिध्यत इत्यभिप्रेत्योक्तम् *अस्थिरेत्यादि । तद्वृत्तस्य आकाङ्क्षया *य इत्युक्तम् । *अभिशब्दार्थ: आभिमुख्यं तदेकपरता । *नैव किंचिदित्युक्ते सामान्यतो ज्ञानमपि निषिद्धं स्यादिति तद्व्युदासायोचितं विशेष्यमाह *नैव किंचित्कर्मेति । `कर्मण्यभिप्रवृत्तो ऽपि नैव किंचित्करोती'ति व्याहतमिदमित्याहशङ्क्याह *कर्मापदेशेनेति । विपरीतविषयसंचरणेन ज्ञानाभ्यासविरोधिनामिन्द्रियाणामनुकूलविषयसंचरणमात्रं हि कर्मयोग इति भाव: ।। 20 ।।
Adhyaya 4 Sloka 21 *यस्य(19)इति श्लोकेन ज्ञानकारत्वमुपपादितम्; *त्यक्त्वा(20) इति श्लोकेन तदेव विवृतम् । अत:परं श्लोकत्रयेण तदेव विशोध्यत इत्यपुनरुक्तमाह *पुनरपीति । उक्तार्थस्य दुर्ज्ञानत्वात् विशदप्रतिपत्त्यर्थम् पूर्वं बहुप्रेदेशेषु व्याकीर्णाभिहितानां संकलय्य प्रतिपत्त्यर्थम्, अस्यैवार्थस्याऽऽदर विषयत्वद्योतनार्थं चोक्त एवार्थ: पुनरपि विविच्य प्रतिपाद्यते । कर्मपौष्कल्यादिविषयसर्वाशीर्निषेधपरत्वव्युदासाय *निर्गतफलाभिसन्धिरित्युक्तम् । *यतचित्तात्मेत्येतत् नियन्तव्यविषयम् । तत्र नियन्तव्यस्य नियन्तृव्यतिरेक: स्वारसिक: । *आत्मशब्दस्य चित्तस्वरूपाद्यर्थत्वं तु निरर्थकम् ।	अतो मनोविषयत्वे युक्ते तदवस्थाविशेषरूपस्य बुद्ध्यहङ्काराख्यवृत्तिसहपठितस्य चित्तस्य वाचकोऽयं *चित्तशब्द इत्यभिप्रायेण *यतचित्तमना इत्युक्तम् । विषयान्तरचिन्तारहितमना इत्यर्थ: । ``अध्यवसायाभिमानचिन्तावृत्तिभेदान्मन एव बुद्ध्यादिशब्दो महदादिवाचक:। अत्र चित्तस्य पृथगभिधानं मनसो बुद्ध्यहङ्कारावस्थयोरप्युपलक्षणम् । *प्रकृतिप्राकृतेति सर्वशब्दाभिप्रेतभोग्यभोगोपकरणादिसंग्रह: । सर्वविषय: परिग्रह: *सर्वपरिग्रह:'' इति *वैजयन्ती । शारीरशब्दसामर्थ्यात् शरीरावधिकत्वं सिद्धमिति *यावज्जीवमित्युक्तम् । *शरीरं शरीरसंबन्धि; शरीरिणो दुस्त्यजमिति भाव:। यद्वाबुद्धिव्यापारभूतफलसङ्गादिराहित्यात् *शरीरमित्युक्तम् । अथवा शारीरमेव शारीरशब्द: । अत्र पारिव्रज्यासङ्गतेर्द्रव्याग्निसाध्यकर्मव्यवच्छेद: परोक्तो न युक्त: । *किल्बिषशब्दफलितमुक्तम् *संसारमिति । `शारीरं केवलं कर्म, इत्युक्ते यज्ञादिकर्मणोऽपि निषेध: प्रतीयेतेति तद्व्युदासार्थं *केवलशब्दस्यात्र व्यवधाननिषेधपरत्वमाह- *ज्ञानेति ।। 21 ।।
Adhyaya 4 Sloka 22 'शारीरं कर्म कुर्वन्' इत्युक्ते शरीरधारणार्थद्रव्यार्जनादिष्ववश्यं प्रवृत्ति: स्यात्; ततश्चावर्जनीया: शस्त्रपातादिशीतोष्णमृदुपरुषादिस्पर्शा:; तत्र च प्रवृत्तिविघातिषु क्रोध: स्यात्; विहतायां च प्रवृत्तौ मोघप्रयत्नतया संताप:, लाभे प्रहर्षश्च स्यातामिति कर्मयोग एवाऽऽत्मदर्शनविरोधिसमस्तवैरिणामुत्थापक: प्रसज्यत इति शङ्कानिरासाय दृष्टफलेष्वसङ्ग उच्यते *यदृच्छेति श्लोकेन । तत्र शरीरधारणाद्यर्थेषु साभिसन्धिकात्यन्तव्यापारनिवृत्तिपरं प्रथमपादं व्याख्याति *यदृच्छोपनतेति । समस्तव्यापारनिवृत्तौ विवक्षितायां स्वयमुपनतानां निगरणादिव्यापारोऽपि निवृत्त: स्यात् । अतो व्याप्रियमाणस्यैवाभिसन्ध्यादिनिवृत्तिरिह विवक्षिता । एतेन यदा स्वयमेव यत्किञ्चिच्छरीरधारणवस्त्वागम:, तदा ततोऽतिशयितमाधुर्यादिविशिष्टेषु न प्रवर्तितव्यमित्यप्युपदिष्टं भवति । *यावदित्यादिना `मात्रास्पर्शास्तु'(भ.गी  2.14)इत्यादि[ना] पूर्वप्रपञ्चितं स्मारितम् । *अनिष्टेत्यादि । यथा आतपादिहेतुषु तपनादिषु स्वकर्मनिरूपणेन न क्रोध:, यथा छत्रादिभिरातपनिवारणादिमात्रमेव क्रियते, तावदत्रापि कर्तव्यमिति भाव: । *युद्धादीत्यादिना `सुखदु:खे समे कृत्वा' (भ.गी 2.38) `सिद्ध्यसिद्ध्योस्समो भूत्वा' (भ.गी 2.48) इत्यादिकं स्मारितम् । कृत्वेत्यस्य सामर्थ्यात् *कर्मैवेत्युक्तम् । बन्धहेतौ सत्यपि न बध्यत विरोधव्युदासाय *अपिशब्दतात्पर्यमाह *ज्ञाननिष्ठां विनेति । कर्मयोगानुष्ठानपूर्वकस्वतन्त्रज्ञानयोगं विनाऽपीत्यर्थ: । *न निबध्यत इत्यस्य कर्मणैव ज्ञाननिष्ठाफलसिद्धो तात्पर्यमाह *न संसारमिति ।। 22 ।।
Adhyaya 2 Sloka 23 त्यक्त्वा `कर्मफलासङ्गम्'(20) `त्यक्तसर्वपरिग्रह:', `यतचित्तात्मा' (21) इत्येतै: पूर्वं बुद्धिपूर्व: सङ्गपरित्यादिरुक्त: । इदानीं तथाविधनियमवतोऽवस्थान्तरे यज्ञाद्यर्थद्रव्यार्जनादिव्यापृतस्यापि स्वरसत एव सङ्गाभावादिकं वदन् अनन्तस्यापि विरोधिकर्मण: कर्मयोगप्रभावान्निवृत्तिमाह *गतसङ्गस्येति श्लोकेन । पूर्वोक्तैर्बुद्धिपूर्वसङ्गत्यागादिभि: आत्मज्ञाने मनोऽवस्थितम् । अतो नेदानीं नियन्तव्यम् । ततश्च सङ्गोऽपि निरतिशयभोग्यस्यात्मनोऽनुसन्धानात् सवासनं स्वयमेव गत: । एवं सङ्गेऽपि निवृत्ते न स्वयं सर्वपरिग्रहास्त्याज्या:, किंतु तैरयं मुक्त: । एवं जितसमस्तजेतव्यस्य यथावस्थितोपाये निष्प्रत्यूहं प्रवर्तमानस्य आत्मसाक्षात्कारतत्प्राप्तिविरोधिपूर्वकृतं पुण्यपापरूपं सर्वं कर्म विनश्यतीत्येतदखिलं दर्शयति *आत्मविषयेति । *कर्मशब्द: प्रथमान्त: *प्रविलीयते इत्यनेनान्वित:; *आचरत इत्यस्य तु कर्मविषयत्वं स्वरसिद्धम्; अन्यथा *समग्रं प्रवीलयत इत्येतदपि साकाङ्क्षं स्यादित्येतभिप्रेत्य *यज्ञादिकर्मनिर्वृत्तये वर्तमानस्येत्यादि उक्तम् । *यज्ञायेत्यनेन स्वकुक्षिभरणादिमात्रनिरास: । *समग्रशब्दस्य उपसर्गस्य चाभिप्रायात् *निश्शेषमित्युक्तम् । ``सहस्रेण फलेन वर्तत'' इति  परव्याख्यानमप्रसिद्धार्थत्वादर्थसिद्धकथनरूपत्वाच्च हेयम् । धातोश्श्लेषे कारणापत्तौ च प्रयोगात् तद्व्युदासाय *क्षीयत इत्युक्तम् ।। 23 ।।
Adhyaya 4 Sloka 24 *ब्राह्मार्पणमिति श्लोकोऽपि प्राकारभेदेन कर्मणो ज्ञानकारत्वोपपादक इति पूर्वेण सङ्गतिं दर्शयति *प्रकृतीति । *सर्वस्य नित्यनैमित्तिकादिरूपस्य । सपरिकरस्य स्रुक्कूस्रुवहविरादिविशिष्टस्येत्यर्थ: । `ब्रह्मशब्द: पुरुषोत्तम एव मुख्यवृत्त:' इति *शारीरकभाष्यारम्भे प्रपञ्चितम् । अत्र च मुख्ये संभवति गौणत्वमन्याय्यम्; सर्वस्य च परमपुरुषात्मकत्वानुसन्धानं शास्त्रसिद्धम् । स्वयं च वक्ष्यति, ``मन्त्रोऽहमहमेवाज्यमहमग्निरहं हुतम्'' (भ.गी 9.16)इति । इत्यभिप्रायेण *परब्रह्मभूतपरमपुरुषात्मकत्वानुसन्धानोक्ति: । अत्र ब्रह्मव्यतिरिक्तार्पणहविरादिमिथ्यात्वभावनं ब्रह्मण एव संभवति वाक्यभेदायोगात्, ब्रह्मार्पणमित्यस्य व्यस्तपदत्वेन वाक्यभेदभ्रमव्युदासायाह *ब्रह्मार्पणमिति हविर्विशेष्यत इति । ब्रह्मणि *अपर्णं प्रक्षेपो यस्येति समासे व्यधिकरणबहुव्रीहि: स्यात्; ब्रह्माग्नौ हुतमित्यनेन पौनरुक्त्यं च । अत:समानाधिकरणबहुव्रीहिरयम्; *अर्पणशब्दश्चात्र करणव्युत्पत्त्या स्रुगादिविषय: । अधिकरणादिव्युत्पत्तावपि पूर्वोक्तपौनरुक्त्यादिदोष इत्येतदभिप्रेत्याह *अर्प्यतेऽनेनेति । ब्रह्मकार्यत्वादिति हेतु: सर्वत्रानुषञ्जनीय: । ब्रह्मणि स्रुगादिदृष्टिविधिभ्रमव्यादासाय ब्रह्मकार्यत्वाद्ब्रह्म, *स्वयं च ब्रह्मभूतं, ब्रह्मभूतेऽग्नावित्यादि उक्तम् । *ब्रह्मणा हुतमित्यत्र *अर्पणहविरग्निशब्दवत् विशेष्यनिर्देशाभावात् करणस्य च ब्रह्मार्पण*मित्युक्तत्वात् पारिशेष्यात् कर्तरि तृतीयेति व्यञ्जनाय*ब्रह्मणा कर्त्रा हुतमित्युक्तम् । नन्वत्र पूर्वोत्तरार्धयोरन्वयो न दृश्यते; न च पूर्वार्धं पृथग्वाक्यम्, अपूर्णत्वात्; अत आह *इतीत्यादि *समधत्त इत्यन्तम् । ब्रह्मात्मकतया ब्रह्ममयमिति । तत्कार्यत्वेन, तच्छरीरतया वा तदात्मकत्वात् तदिति व्यपदेशार्हमित्यर्थ: । एतेन *ब्रह्मकर्मसमाधिशब्दोऽपि व्याख्यात इत्याह *स इति । ब्रह्मात्मके कर्मणि *समाधि: अनुसन्धानं यस्य स तथोक्त: । गत्यभावादिह व्यधिकरणबहुव्रीहि: । यद्वा *समाधत्त इति समाधिशब्दार्थ:; ब्रह्मरूपं कर्म समाधत्ते- अनुसन्धत्ते । *ब्रह्मैव तेन गन्तव्यमित्यत्रापि कर्मयोगसाक्षात्कार्यमात्मस्वरूपमत्र *स्रुग्घविरग्न्यादिवत् ब्रह्मशब्देनोच्यत इत्याह *ब्रह्मात्मकतयेति । फलितं ज्ञानाकारत्वं वदन् वाक्यार्थमाह *मुमुक्षुणेति । *आत्मावलोकनसाधनमित्यनेन ब्रह्म *गन्तव्यमित्यस्यर्थो दर्शित: । *साक्षात्काच्छब्देन *न ज्ञाननिष्ठेत्यादिना च एवकारार्थो विवृत्त: ।।24।।
Adhyaya 4 Sloka 25 उक्तार्थसंगतिपूर्वकं *दैवमेवेत्यादे: *प्राणान् प्राणेषु जुह्वति (भ.गी 4.30) इत्यन्तस्य प्रघट्टकस्यार्थमाह *एवं कर्मण इति । देवसंबन्धि *दैवम्, देवसंबन्धित्वं च तदर्चनरूपत्वमिति *देवार्चनरूपमित्युक्तम् । *दैवमेवेत्यवधारणेन *अपरे इत्यादिना च विकल्प: सिद्ध: । ततश्च देवसंबन्धमात्रं साधारणं नात्र वाच्यम् । अतोऽर्चनशब्देन वक्ष्यमाणयागहोमादिभ्यो व्यावृत्ति: सूचिता । यागादेरपि देवार्चनत्वेऽपि तत्तद्देवतारूपादिसपर्यायां ह्यर्चनशब्द: प्रसिद्ध: । `कर्मयोगेन योगिनाम्'(भ.गी 3.3) इत्युपक्रमवत् अत्रापि *योगिशब्द: कर्मयोगनिष्ठविषय इति ज्ञापनाय *कर्मयोगिन इत्युक्तम् । दैवस्य यज्ञत्वेन दृष्टिरत्र विधीयत इति भ्रमव्युदासाय निरन्तरानुष्ठानप्रयुक्तचरणपर्यायेण व्याख्याति *सेवन्त इति । `सेवा भक्तिरूपास्ति:' इति नैघण्टुका: । अत्र सेवोपासनशब्दौ सेव्यं प्रति करणत्रयस्यानुकूलवृत्तिनैरन्तर्यपरौ; न तु ध्यानमात्रपरौ; भक्तिशब्दस्तु ध्यानस्य प्रीतिरूपतां वक्ति । ननु मन्वादिभि:, ``देवताभ्यर्चनं चैव समिदाधानमेव च'' (मनु 2.176) इति नित्यकर्मतया स्मरणात् देवातार्चनरूपो यज्ञ: सर्वेषामपि कर्मयोगिनामवश्यकर्तव्य:; स कथं विकल्प्यत इत्यत्राह *तत्रैव निष्ठां कुर्वन्तीत्यर्थ इति ।ननु ब्रह्मार्पणमित्यत्र श्लोके कश्चित् कर्मयोगिभेदोऽभिहित: अर्पणहविरग्न्यदिविशेषनिर्देशेनावान्तरभेदप्रतीते: । तत्र च तेनेति कर्ताऽपि निर्दिष्ट:; किंतु सर्वेषामपि कर्मयोगानां ब्रह्मात्मकत्वानुसन्धानाख्यसाधारणगुणविषय:; तत्रैव ब्रह्मकर्मसमाधिनेति सामान्येनोक्ते: । अत: *अर्पण हविरादिग्रहणं तत्तत्कर्मयोगभेदापेक्षिततत्तत्कारकविशेषोपलक्षणार्थम् । अत एव निवृत्तिलक्षणयज्ञप्रसङ्गात् दैवमेवापरे इत्यादिभि: प्रवृत्तिलक्षणयज्ञोक्तिरिति *परोक्तं परास्तम् ।`ब्रह्माग्नावपरे यज्ञम्' इत्यत्र यज्ञस्वरूपस्य, परमात्मादेर्वा सक्षात् होतव्यत्वहोमसाधनत्वानुपपत्तेर्यज्ञसाधनलक्षणया द्वितीयान्तयज्ञशब्दो हविर्विषय:; तृतीयान्तस्तु *स्रुगादिविषय इत्याह *अत्रेति । ननु `ब्रह्माग्नौ ब्रह्मणा हुतम्' (24)इति पूर्वमेवोक्तम्; अत्रापि `ब्रह्माग्नावपरे' इत्युच्यते; अतोऽत्र यज्ञं यज्ञेनेत्यनयोरथोऽन्यथा वर्णनीय:; इतरथा पौनरुक्त्यप्रसङ्ग:; सर्वकर्मयोगसाधारणस्यार्थस्य विशेषतया निर्देशोऽप्यनुपपन्न: इत्यत्राह *ब्रह्मार्पणं ब्रह्महविरिति न्यायेनेति । अत्र *यज्ञशब्दात् *जुह्वतिशब्दाच्च यागहोमयोर्निष्ठाया एव विवक्षितत्वादवान्तरत्वमपौनरुक्त्यं चोपपन्नमिति भाव: । अत्राग्नित्वेन कल्पिते ब्रह्मणि यज्ञनिरस्तानि । कर्मप्रकरणाच्चात्र सर्वत्र मानसयज्ञत्वक्लृप्तिपक्षोऽप्ययुक्त: ।। 25 ।।
Adhyaya 4 Sloka 26 *श्रोत्रादीनीत्यत्र संयमस्य साक्षादग्नित्वाभावात् श्रोत्रादेश्च होतव्यत्वाभावात्तात्पर्यमाह । अन्य इति । संयमस्याग्नित्वं श्रोत्रादीनां निर्व्यापारत्वलक्षणभस्मसात्करणात् । नन्विन्द्रियनियमनमपि सर्वकर्मयोगिसाधारणं कथमत्र विशिष्योच्यत इत्यत्रोक्तम् *संयमने प्रयतन्त इति । एवमुत्तरत्रापि *प्रयतन्त इत्यनेयस्तात्पर्यं ग्राह्यम् । तथा *निष्ठाशब्देऽपि । अत्र प्रतीन्द्रियं संयमभेदात् *संयमाग्निष्विति बहुवचनम् । *शब्दादीनित्यत्र इन्द्रियेषु शब्दादिविषयान् समर्पयन्तीति भ्रमव्युदासायाह- *इन्द्रियाणां शब्दादिविषयप्रवणतानिवारण इति । इन्द्रियाणां नियमनं हि *श्रोत्रादीनीत्यादिनोक्तम्; अत्र तु `इन्द्रियेभ्य: परा ह्यर्था अर्थेभ्यश्च परं मन:' (कठ.उ 1.3.10) इतिवत् विषयमनसोर्हि नियमनं क्रमेणोच्यते । विषयस्य नियमनं नामदूरीकरणम्; तत्सन्निधिपरिहार इति यावत् । तत एवेन्द्रियाणां तत्प्रवणता निवर्तत इति भाव:। कस्तर्हीन्द्रियेषु विनाशो नामतत्संबन्धविनाशो विवक्षित:-इति । यद्वा *श्रोत्रादीनीत्यत्र विषयसन्निधिपरिहारो विवक्षित:; इह तु सन्निहितानामपि विषयाणामकञ्चित्करत्वापादनमिति विभाग: । *विषयप्रवणतानिवारण इत्यनेनात्यन्तसमस्तविषयनिवृत्तेर्दुष्करत्वान्निषिद्धादिभ्योऽत्यन्तनिवारणं धर्माविरुद्धेष्वतिसङ्गनिवृत्तिश्च विवक्षिता ।। 26 ।।
Adhyaya 4 Sloka 27 इन्द्रियार्थयोर्नियमने अभिहिते, ``अर्थेभ्यश्च परं मन:'' इति क्रमेण मन एव नियन्तव्यतया वक्तव्यम्; अतोऽत्र *आत्मसंयमशब्देन मनोनियमनमुच्यत इति ज्ञापयति *मनस्संयमयोगाग्नाविति । मनस्संयम एव योगसाधनत्वादिना *योग:; मनस्संयमस्य वा *योग: प्राप्यादि:; तस्य *ज्ञानदीपितत्वं देहातिरिक्तशुद्धात्मस्वरूपानुसन्धानमूलत्वम् । श्रोत्रादीनां शब्दादीनामिव चात्र[पि] होतव्यतयोक्तानामिन्द्रियकर्मणां प्राणकर्मणां च नियमनमुच्यते चेत्, पौनरुक्त्यादिदोष: स्यादिति शङ्काव्युदासायाह *मनस इति । *इन्द्रियकर्म दर्शनस्पर्शनादिकं वचनादानादिकं च; *प्राणकर्म उच्छ्वासनिश्वासादिकम् । यद्वा प्राणसंवादादिसिद्ध: इन्द्रियव्यापारदिहेतु: सूक्ष्मो व्यापारविशेष:। तेन वक्ष्यमाणप्राणायामात् व्यवच्छेद: । अत्रापि *प्रणतानिवारणशब्दतात्पर्यं पूर्ववत् । श्रोत्रादीनां पूर्वमुपादानात् कर्मेन्द्रियमात्रनियमनपरो *वाऽयं श्लोक: ।। 27 ।।
Adhyaya 4 Sloka 28 प्रत्येकं *यज्ञशब्दप्रयोगात् बहुविधकर्मयोगभेदनिष्ठा उच्यन्ते । तत एव *अपरशब्दोऽपि प्रत्येकमन्वित: । तत्र द्रव्यैर्यज्ञा येषां ते द्रव्ययज्ञा: । यद्वा द्रव्यात्मका यज्ञा येषामिति विग्रह: । द्रव्यशब्दसामर्थ्यात् तत्साध्ययज्ञविशेषा: सर्वे संगृहीता इति देवातार्चनदानयागहोमा: पृथगुक्ता: । अतो *द्रव्ययज्ञा इत्यादि बहुवचनमपि तत्तदवान्तरभेदविषयमिति भाव: । ननु देवतार्चनयागादे: पूर्वमेवोक्तत्वेनापौनरुक्त्यात् । तर्हि दानयज्ञा इति विशिष्य वक्तव्यम् । तदपि न, अर्चनदानयागहोमयज्ञानां चतुर्णामपि तपोयज्ञादिभ्यो व्यावृत्तावान्तरसंग्रहकसूचनार्थतया, न्यायार्जितद्रव्यसाध्यत्वज्ञापनार्थं तया च सामान्यशब्दोपयोगात् । तदेतदभिप्रेत्योक्तम् *एते सर्वे द्रव्ययज्ञा इति । यद्वा अर्चनादिस्वरूपस्य यज्ञत्वं प्रागुक्तम्; इह तु तदर्थद्रव्यार्जनादेरेवेत्यभिप्रायेण *न्यायत इत्यादि *प्रयतन्ते इत्यन्तमुक्तम् । *तप: शास्रीयो भोगसङ्कोच:; तदवान्तरभेदप्रदर्शनम् *कृच्छ्रेत्यादि । *योगयज्ञा: इत्यत्र *योग: संयोग:, प्राप्तिरित्यर्थ: । सा चात्र पुण्यतीर्थद्यभिगमनतन्निवासादिरूपा विवक्षितेत्यभिप्रायेणाह पुण्यतीर्थेति । *पुण्यस्थानशब्दोऽत्र देवतास्थानाश्रमजनपदविशेषादिसंग्राहक: । नन्विह योगशब़्द: साक्षात्काद्योगे कर्मयोगमात्र वा किं न वर्तत इत्यत्राह *इहेति । कर्मनिष्ठाप्रकरणत्वात् साक्षाद्योगविषयत्वं न युक्तम्; तद्भेदप्रकरणत्वात् तत्सामान्यविषयत्वं चानुचितम्; तद्भेदेषु च पारिशेष्यात् योगशब्दसामार्थ्याच्च तीर्थादिप्राप्तिरेव ग्राह्या । सूचितं चैतत् *संग्रहे परमाचार्यै:, `कर्मयोगस्तपस्तीर्थदानयज्ञादिसेवनम्' (23)इति इति भाव: । स्वाध्यायाभ्यासतदर्थज्ञानयो: पृथग्धर्मत्वेन पृथग्यज्ञत्व[त्वेन]निर्देशोपपत्ते:, द्वन्द्वस्य प्राधान्याच्च विभज्य निर्दिशति *केचित्स्वाध्यायाभ्यासपरा इति । स्वाध्याय [इति] सहपाठौचित्यादात्मज्ञानस्य च सर्वसाधारणत्वात् अर्थज्ञानस्यानुष्ठानेऽप्युपगयोगात् *केचित्तदर्थज्ञानाभ्यासपरा इत्युक्तम् । *परशब्दोऽत्र साधारण्यव्यवच्छेदाय तन्निष्ठतामाह । *यतिशब्दस्यात्र आश्रमविशेषपरत्वानौचित्यात् सर्वकर्मयोगनिष्ठसाधारणविशेषपरत्वौचित्याच्च प्रकृतिप्रत्य़यार्थमिविभागेन निर्वक्ति *यतनशीला इति । सर्वप्रयोगानुगत: सर्वकर्मयोगनिष्ठसाधारणश्च सङ्कल्पोऽत्र *व्रतशब्दार्थ इत्यभिप्रेत्य *दृढसङ्कल्पा इत्युक्तम् । संशितत्वमत्राकुण्ठत्वम् । तच्च दृढत्वमेव ।। 28 ।।
Adhyaya 4 Sloka 29 *प्राणायामपरायणा: इत्यनेन वर्गत्रयस्य सामान्यसंग्रह: क्रियत इति व्यञ्जनाय *प्राणयामेषु निष्ठां कुर्वन्तीति पृथग्वाक्यं कृतम् । प्राणायामनिष्ठानामवान्तरभेदज्ञापनाय *पूरकेत्यादिना प्राणायामावान्तरभेदप्रदर्शनम् । तत्तद्भेदप्रतिपादकांशं विविनक्ति *अपान इत्यादिना । ऊर्ध्वप्रवृत्तस्य प्राणस्य अध: प्रवेशनं हि पूरक: । ततश्च *अपाने जुह्वतीत्येतत् उपचारदुपपन्नम् । एवमध:स्थितस्य वायोरूर्ध्वप्रवर्तनं हि रेचक इति प्राणेऽपानमित्यप्यु(त्यु)पचरितम् । वायोरूर्ध्वाधोगमननिवारणेनावस्थापनंकुम्भक इति *प्राणपानगती रुद्ध्वेत्यादेरभिप्राय: । *प्राणान् प्राणवृत्तिभेदानित्यर्थ: । आहारनियमस्तु दृष्टादृष्टोपकारद्वारासर्वप्राणायामासाधरणतया विहित इत्याह *प्राणायामपरेषु त्रिष्वपीति ।।29।।
Adhyaya 4 Sloka 30 किमेतेषामुच्चावचकर्मयोग[भेद]निष्ठानामवान्तरफलभेदोऽस्ति, किं प्राणयाम[आदि]निष्ठानां यज्ञादिकं त्याज्यमिति शङ्काद्वयं निराक्रियते *सर्वेऽपीति श्लोकेन । *स्वसमीहितेष्विति वचनादविशिष्टफलतया विकल्पे न्याय्ये तत्तत्सामार्थ्याद्यनुसारिणी स्वच्छैव हि विशेषनियामिकेति सूचितम् । सामान्यस्य यज्ञशब्दस्य असङ्कोच(शब्दस्य संकोच?)प्रदर्शनाय *सहयज्ञैरित्यादिकमुक्तम् । यज्ञक्षपितकल्मषा: यज्ञशिष्टामृतभुज: इत्याभ्याम्, `यज्ञशिष्टाशिनस्सन्तो मुच्यन्ते सर्वकिल्बिषै:' (भ.गी 3.13) इत्यादिप्रागुक्तप्रत्यभिज्ञानात् तत्प्रकरणे च यज्ञशिष्टाशनस्य शरीरयात्रार्थत्वप्रपञ्चनात् तत्स्मरणायोक्तम् *यज्ञशिष्टामृतेन शरीरधारणं कुर्वन्त एवेति । प्राणयामादिषु निष्ठावतामपि नित्यत्वादिना यज्ञादिकमवश्यकार्यमित्यपि सिद्धम् । *एवकारेण नैवंविधशरीरधारणादिव्यापार आत्मावलोकनविरोधी, किंतूपयुक्त इत्यभिप्रेतम् । *व्यापृता इति । अन्यथा व्यापार एवाशक्य इति भाव:। *ब्रह्मैव तेन गन्तव्यम् (24) इति पूर्वव्याख्याततुल्यार्थत्वादुपसंहारस्थं *सनातनं ब्रह्म यान्तीत्येतद[पि]व्याख्यातम् ।।30।।
Adhyaya 4 Sloka 31 कर्मयोगावान्तरभेदनिष्ठत्वाभिमानेन सामान्यधर्मभूतनित्यनैमित्तकादिपरित्यागिन: सकलपुरुषार्थानर्हतोच्यते *नायमित्यर्धेन । अयज्ञस्येति व्याख्येयं पदम् । *नायं लोक: इत्यत्र *अयमिति निर्देशाभिप्रेतं दर्शयति *न प्राकृतलोक इति । लोकस्वरूपमात्रनिषेधभ्रमव्युदासायाह *प्राकृतलोकसंबन्धीति । अयं लोक: इति प्रत्यक्षसिद्धभूलोकपरत्वौचित्यात् *कुतोऽन्य: इतीदं स्वर्गादिपरं किं न स्यादित्याशङ्क्याह *परमपुरुषार्थतयेति  ।अयज्ञस्य मोक्षाभावे प्रतिपादिते हि तदर्थं तदुपादानं स्यादिति भाव: । मोक्षव्यतिरिक्तदृष्टानुश्रविकपुरुषार्थवर्गत्रयस्य *अयं लोक इति निर्देशहेतुभूतसाधारणोपाधिं प्रस्तुतपरमपुरुषार्थविरुद्धरूपत्वं च व्यञ्जयितुमाह *स हि प्राकृत इति । प्रकृतिपरिणामविशेषरूपत्वात् तत्संसृष्टस्य प्राप्यत्वाच्च प्राकृतत्वोक्ति: ।। 31 ।।
Adhyaya 4 Sloka 32 एवं कर्मयोगावान्तरभेदान् उपदिश्य तत्तद्भेदेऽपि साधारणानां नित्यनैमित्तिकानामवश्यानुष्ठेयत्वं तत्परित्यागे प्रत्यवायश्चाभिहित:; अस्यैवार्थस्योपसंहार: क्रियते*एवमिति श्लोकेन । बहुप्रकारकर्मयोगभेदोपदेशानन्तरमेव *एवं बहुविध यज्ञा: इति वचनं प्रकृतविषयमेव भवितुर्महतीत्य़भिप्रायेणाह *एवं भावात् । मुखशब्दश्चोपायविषय: । आहुश्च नैघण्टुका:, ``मुखं तु वदने मुख्ये ताम्रे द्वाराभ्युपाययो:'' इति । आत्मन: प्राप्त्युपाये कर्मयोगे अवान्तरभेदतया वितता इत्यर्थ: । तदाह *आत्मयाथात्म्येति । *तानिति निर्देश: प्रस्तुतसमस्ताकारपरामर्शी, *सर्वानिति च अशेषावान्तरभेदसंग्रह इत्यभिप्रायेण *उक्तलक्षणान् उक्तभेदानित्युक्तम् । उभाभ्यां पदाभ्यां *एवंशब्द*बहुविधशब्दयोरर्थौक्तिर्वा । अन्तर्भूतज्ञानतया ज्ञानाकारत्वम् *उक्तलक्षणत्वम् । उक्तलक्षणानिति वदताऽध्यायार्थतयाऽऽरम्भनिर्दिष्टेषु कर्मयोगस्वरूपाभिधानमपि कृतं भवतीति सूचितम् । *सर्वान्कर्मजान्विद्धीति पृथग्वचनात् प्राणायामादीनां प्राधान्यं नित्यनैमित्तिकादीनां तदर्थत्वं चाह *अहरहरिति । अनेन तस्याकरणे सर्वानर्हतया यावत्फलमनुष्ठेयत्वं प्रतिदिवसं पापहरणेनोत्तरसत्त्वोन्मेषहेतुत्वेनात्यन्तोपयुक्तत्वं च सूचितम् ।। 32 ।।
Adhyaya 4 Sloka 33 श्रेयानित्यादे: अध्यायापरिसमाप्तेर्ज्ञानकारत्वप्रतिपादकप्रघट्टकेनास्य   साक्षात्सङ्गति: । ननु द्रव्यमयात् यज्ञात् ज्ञानयज्ञश्श्रेयानिति निर्देष्टे सति  आत्मसाक्षात्कारान्तरङ्गज्ञानयोगप्राधान्यं ग्रहीतमुचितम् । *सर्वकर्माखिलं पार्थ ज्ञाने  परिसमाप्यते इत्यनेन कर्मफलस्य  सर्वस्य ज्ञानेऽन्तर्भावश्च प्रतीयते; `अपि चेदसि पापेभ्य:  सर्वेभ्य: पापकृत्तम:' (36), `ज्ञानाग्निस्सर्वकर्माणि' (37),  `योगसंन्यस्तकर्माणम्'(41)इत्यादिनिर्देशाश्चानन्तरभाविन:कर्मयोगविरोधिन: । `न हि ज्ञानेन' (38) इति श्लोकेऽपि कर्मयोगात्  ज्ञानयोगस्य पावनत्वातिरेकपर इति प्रतीयते; `ज्ञानं लब्ध्वा परां  शान्तिमचिरेणाधिगच्छति' (39) इत्येतदपि ज्ञानयोगस्यान्तरङ्गतया  शीघ्रकारित्वमितस्य विलम्बितफलत्वं व्यनक्ति । `येन भूतान्यशेषेण  द्रक्ष्यस्यात्मन्यथो मयि' (35)इति ज्ञानस्वरूपकथनमपि ज्ञानयोगत्वं  द्रढयति । न हि कर्मयोगान्तर्गतेन आत्मज्ञानेनैव सर्वं साक्षात्क्रियते  । `स्वाध्यायज्ञानयज्ञाश्च' (28) इत्यत्र च द्रव्ययज्ञादे: पृथक्त्वेन  ज्ञानयज्ञो निर्दिष्ट:; अतो ज्ञानयोगप्रशंसाप्रकरणमिदमिति ग्राह्यमिति  ।अत्तोच्यते- `श्रेयान् द्रव्यमयात् यज्ञात्' इत्यत्र तावत् ज्ञानप्रधान्यमात्रात् न ज्ञानयोगविवक्षा वक्तुमुचिता; `कर्म ज्यायो ह्यकर्मण:' (भ.गी 3.8) इत्यादिषु सर्वत्र तद्विपरीतकर्मप्राधान्यस्यैव प्रपञ्चितत्वात् । उत्तराध्यायेऽपि `तयोस्तु कर्मसंन्यासात् कर्मयोगो विशिष्यते' (भ.गी 5.2) इत्यादेर्वक्ष्यमाणत्वात् मध्ये तद्विरुद्धार्थप्रतिपादनायोगात् । अतोऽत्र *ज्ञानयज्ञशब्द: कर्मयोगांशविषय: । `स्वाध्यायज्ञानयज्ञाश्च' (भ.गी 4.28) इत्यत्र तु स्वाध्यायार्थाभ्यासरूपज्ञानयज्ञपरत्वमुक्तम् । आत्मयाथात्म्यमपि स्वाध्यायार्थ इति तस्य चास्य च नातिविप्रकर्ष: । `तस्मादज्ञानसंभूतम्' (42) इत्यध्याय़ोपसंहारश्लोके च ज्ञानासिना संशयं छित्वा योगमातिष्ठोत्तिष्टेति संगच्छते । *सर्व कर्मेत्येतत्तु कर्मान्त(र्गत)ज्ञानांशस्य प्राधान्यहेतुमात्रपरमेव, `अपि चेदसि' (36), `ज्ञानाग्निस्सर्वकर्माणि'(37), `नहि ज्ञानेन सदृशम्' (38)इत्यादेरपि न ज्ञानयोगैकान्त्यम्, ज्ञानांशस्य पापनिवर्तकत्वरूपप्रशंसापरत्वात् । *योगसंन्यस्तकर्माणम् (41) इत्यत्रापि कर्मण: फलसङ्गादिराहित्यज्ञानाकारतापत्तिमात्रं विवक्षितम् । `ज्ञानं लब्ध्वा परां शान्तिं' (39) इति श्लोके [तु] कर्मयोगान्तर्गतज्ञानांशस्य साक्षात्काररूपपरिपाकावस्थोच्यते; `तत् स्वयं योगसंसिद्ध: कालेनात्मनि विन्दति' (38), `श्रद्धावान् लभते ज्ञानम्' (39) इत्यनन्तरमेव परिपाकावस्थाया विशदीकरणात् । एतेन `येन भूतान्यशेषेण द्रक्ष्यसि' (35) इत्येतदपि निर्व्यूढम् । तदेतदखिलमभिप्रेत्याह *उभयाकार इति । *कर्मणि कर्मयोगे इत्यर्थ: । अनुष्ठेयपरो वाऽत्र *कर्मशब्द: । द्रव्यमयादंशादिति । यज्ञशब्दोऽत्र यज्ञांशविषय इति भाव: । *सर्वाखिलशब्दयोरत्र विषयभेदात् अपौनरुक्त्यामाह *तदितरस्येति । कर्मेतरत् किमन्यदिहयोपादेयम्, कथं च कर्मणस्तस्य च ज्ञाने परिसमाप्तिरित्यत्राह *तदेवेति । सर्वैस्साधनैरिति तदितरोपादेयप्रदर्शनम् । *प्राप्यभूतमिति तत्र तत्परिसमाप्ति ज्ञापनम् । कर्मणस्तत्र परिसमाप्तिं विवृणोति *तदेवाभ्यास्यमानमिति । अवधारणेन साध्यसाधनभाव: अवस्थाभेदमात्रनिबन्धन इत्यभिप्रेतम् । एतेन कर्मण: स्वान्त[र्गत]र्भूतज्ञाने परिसमाप्ति: साक्षात्कारलक्षणसाध्यदशाविवक्षयेत्युक्तं भवति ।। 33 ।।
Adhyaya 4 Sloka 34 उपदिष्टमेव ज्ञानं तत्तद्विपाकदशायां प्रतिक्षणवैशद्याय पुन: पुनर्ज्ञानिभ्य:     श्रोतव्यमित्युच्यते तद्विद्धीति श्लोकेन । *तदिति परेक्षवन्निर्देश:     प्रकरणप्रारम्भोक्तप्रकारपरामर्शीति व्यञ्जनाय *अविनाशीत्यादि     *मयोपदिष्टमित्यन्तमुक्तम् । इत:पूर्वमनुपदिष्टस्य ज्ञानस्य     कस्यचिच्छ्रोतव्यत्वं नात्रोच्यते इति भाव: । तद्युक्तकर्मणि     वर्तमानस्त्वमिति विपाकहेतु: । *विपाकानुगुणं कालेकाल इति प्रश्नावसर: । अदृष्टद्वारा प्रणिपातादेर्विपाकानुगुण्यं वा     विवक्षितम् । `गुरुमेवाभिगच्छेत्' (मु.उ 1.2.12) इत्यादि विधिप्राप्तं     चैतत् । प्रणिपातादेरितरेतरयोगो विवक्षित इति व्यञ्जनाय      *प्रणिपातपरिप्रश्नसेवादिभि: इति द्वन्द्वसमासेन व्याख्या । ``स्वाध्यायात्     योगमासीत योगात् स्वाध्यायमामनेत्'' (वि.पु  6.6.2) इत्यादीनि शास्त्राणि     *काले काले इति वीप्सया द्योतितानि     । *विशदाकारमिति पुन:श्रवणस्य नैष्फल्यपरिहार: । न तु किमिदानीं     भगवता ज्ञानमविशदमुपदिष्टम्? किं वा बीभत्सुना     अविशदेन(दमेव?)ज्ञातम्, येनैतदुच्यते इत्येतदपि     *विपाकानुगुणशब्देन परिहृतम् । विशदमेवोपदिष्टम्     भगवता । अवधानादिमांश्चार्जुन: ।     तथाऽप्यनादिकर्मोपार्जितैरनन्तै: पापकवाटैरन्त:करणरूपस्य     तत्त्वज्ञानप्रसरद्वारस्योपरुद्धत्वादिदानीं नातिवैशद्यं     जायते; ``पित्तघ्नमञ्जनमनाप्नुषि जातु नेत्रे नैव     प्रभाभिरपि शङ्खसितत्वबुद्धि:'' (वै.स्त 16) इतिवत् ।     यथावस्थितकर्मयोगनिरस्तेषु पापेषु विशदज्ञानार्हावस्था स्यात्,     तदा च पूर्वोपदिष्स्य सामान्यतो ज्ञातस्यरार्थस्य ज्ञातांशवादाय     अज्ञातांशज्ञानाय विस्मृतप्रतिबोधनाय च पुनश्श्रवणं कार्यमिति     । अयमर्थोऽ*नुगीतावृत्तान्तेन व्यक्तो भविष्यति । *ज्ञानिन:     । अहं वा, अन्ये वेति भाव: ।तत्त्वदर्शिन: इति विशेषणं     तेषामेतज्ज्ञानोपदेष्टृत्वादिकारं सूचयतीति व्यञ्जनाय     *साक्षात्कृतात्मस्वरूपता इत्युक्तम् । तत्वदर्शिभिरपि     `नासंवत्सरवासिने प्रबूयात्, न विनयादिरहिताय च     वक्तव्यम्' इत्यादिविधिप्रयुक्तविलम्बोऽनतिलङ्घनीय     इत्या(त्यत्रा)*प्रणिपातादिभिरिति । `तस्मै स विद्वान् उपसन्नाय     सम्यक्'इत्युपक्रम्य `प्रोवाच तां तत्त्वतो ब्रह्मविद्याम्'     (मु.उ 1.2.13) इति श्रुतेर्विधिपरत्वं च जानन्तस्ते तत्त्वदर्शित्वात्     यथावदुपदेक्ष्यन्तीति भाव:। प्रकर्षेण नीचै: पतनं प्रणिपात: ।     प्रश्नपूर्वाङ्गभूत: प्रणामोपसंग्रहणादिर्विवक्षित: । *परिप्रश्न:     स्वबुद्धिमत्तातिरेकगूहनेन अजानत इव साक्षात्प्रष्टव्यानभिधानेन     तदनुबन्धिविषय: प्रश्न: । *प्रतिवादिवत् कुयुक्तिभि: प्रत्यवस्थानं     न कर्तव्यमिति भाव: । *सेवा तु भक्ति:, चिरानुवर्तनं वा ।।34।।
Adhyaya 4 Sloka 35 कर्मान्तर्भूतस्यात्मयाथात्म्यज्ञानस्य विपाकानुगुणं कालेन वेदनीयस्य साक्षात्काराव्सथायाश्चिह्नं यज्ज्ञात्वेत्यनेन   श्लेकेनोच्यत इत्याह- आत्मयाथात्म्येति । एवमित्यस्यार्थो दे(वे)हेत्यादिनोक्तः । अशेषेणेत्यस्य तात्पर्यार्थमाह- देवमनुष्येत्यादि । तेन विद्याविनयसम्पन्ने (भ.गी 5.18) इत्यादि वक्ष्यमाणं स्मारितम् । भूतशब्देनाचित्संसृष्टक्षेत्रज्ञा विवक्षिताः । तेन देवाद्याकारानुसन्धाने हेतुर्दर्शितः । आत्मन्यथो मयि इति सप्तम्योस्सामानाधिकरण्यभ्रमव्युदासाय- स्वात्मन्येवेत्युक्तम् । एवं विधस्य प्राकरिणकस्य साक्षात्कारस्य स्वात्मविषयत्वात् अथो मयि इत्यनेन पृथग्भावसूचनाद्वक्ष्यमाणसमदर्शित्वविपाकक्रमाच्चव्यधिकरणैवोचितेति भावः । सर्वाणि भूतानि स्वात्मनि द्रक्ष्यसि- प्रकृतिसंसर्गेण विषमतया प्रतिपन्नानि भूतानि परिशुद्धतया ज्ञाने स्वात्मनि निदर्शनभूते स्थालपुलाकादिन्यायेन द्रक्ष्यसीत्यर्थः । आधाराधेयभावाद्यर्थान्तरभ्रमव्युदासाय प्रकृतार्धे हेतुमाह- यतस्तवेति । प्रकृतिवियुक्तानामिति । औपाधिकवैषम्यविगमावस्थायामिति भावः । पुमान्न देवो नरः (वि.पु 2.13.98) नायं देवो न मर्त्यो वा इत्याद्यनुसारेणाह- ज्ञानैकाकारतयेति । स्वात्मनि सर्वानुसन्धानहेतुतयोक्तं साम्यं     परस्ताद्वक्ष्यमाणत्वदिहानुक्तमित्यभिप्रायेणाह *प्रकृतिसंसर्गेति ।     *अथो मयीत्यादि । मन्निदर्शनेन स्वात्मानं परांश्च द्रक्ष्यसीत्यर्थ:     अनीश्वराणां कर्मवश्यानां कथमीश्वरनिदर्शनेनानुसन्धानमित्यत्राह     *मत्स्वरूपसाम्यात्परिशुद्धस्येति ।     हेतुतयोक्तमीश्वरसाधर्म्य(साम्य)मपि परस्ताद्वक्ष्यत इति     नेहोक्तमितित्याह *इदमिति । परिशुद्धात्मन: परमात्मसाम्ये     श्रुतिरप्यस्तीत्याह *तथेति । *पुण्यपापे विधूय निरञ्जन:     पुण्यपापविगमात् तत्कृतप्रकृतिसंसर्गतत्प्रयुक्तक्लेशादिरहित:     । *नामरूपविनिर्मुक्तस्येति पदेन ``तथा विद्वान्नामरूपाद्विमुक्त:''     (मु.उ 3.2.8) इति तत्रत्यं वाक्यान्तरमपि स्मारितम् । ईश्वरसाम्यस्य     क्वाचित्कताशङ्कां निरस्य श्रुतिस्मृतिसिद्धं हेतुं सङ्कल्पय्य दर्शयति     *अत इति । एतेन  श्रुत्यादिसिद्धमीश्वरसाम्यमपि जीवानां परस्परसाम्ये     हेतुरित्यप्युक्तं भवति । एतेन क्षेत्रज्ञानां परस्परम्, ईश्वरेण     चैक्यमिहोच्यत इति वदन्त: प्रत्युक्ता: । ननु स्वात्मनि सर्वेश्वरे     च सर्वेषामाधेयतया दर्शनमिह विधीयत इति प्रतयते । मैवम्;     स्वात्मनस्सर्वाधारत्वायोगात् । परमात्मसाम्ये श्रुतिरप्यस्तीत्याह     *तथेति । *पुण्यपापे विधूय निरञ्जन: पुण्यपापे विगमात्     तत्कृतप्रकृतिसंसर्गतत्प्रयुक्तक्लेशादिरहित: ।     *नामरूपविनिर्मुक्तस्येति पदेन ``तथाविद्वान्नामरूपाद्विमुक्त:''     (मु.उ 3.2.8) इति तत्रत्यं वाक्यान्तरमपि स्मारितम् । ईश्वरसाम्यस्य     क्वाचित्कताशङ्कां निरस्य श्रुतिरित्युक्तं भवति । एतेन क्षेत्रज्ञानां     परस्परम्, ईश्वरेण चैक्यमिहोच्यत इति वदन्त: प्रत्युक्ता:     । ननु स्वात्मनि सर्वेश्वरे च सर्वेषामाधेयतया दर्शनमिह     विधीयत इति प्रतीयते । मैवम्; स्वात्मनस्सर्वाधारत्वायोगात् ।     परमात्मपर्यन्तबुद्ध्योपपद्यत इत चेत्, न; जीवसमाधे:     प्रकरणार्थत्वात् । अत: स्वात्मनि परेषां दर्शनं     सर्वसमानाकारानुसन्धानम् ।। 35 ।।
Adhyaya 4 Sloka 36 एवं ज्ञानांशस्य प्राधान्यं विपाकानुगुणं कालेकाले वेदनीयत्वं लक्षणं चोक्तं, अथ तस्य विरोधिनिवर्तकत्वरूपं माहात्मत्मुच्यते *अपिचेदिति श्लिकेन । *चेच्छब्दपर्यायो *यदि: अपिश्च संहतौ(सहितौ) यद्विषयौ तद्विषयावत्र *अपिचेदित्येताविति व्यञ्जनाय *यद्यपीत्युक्तम् । पापकृत्तमशब्दप्रतियोगित्वात् *पापेभ्य इति शब्द: पापविशिष्टपुरुषविषय: । पापमात्रे वा । हेतौ पञ्चमी । *ज्ञानप्लवेन संतरिष्यसीत्यनयोस्सामर्थ्यात् *वृजिनरूपं समुद्रमिति रूपितम् । *समुद्रत्वानुगुणं *सर्वशब्दोक्तमानन्त्यमनादिकालोप्रवृत्ततयेत्याद्यभिप्रायेणाह *पूर्वार्जितमिति ।। 36 ।।
Adhyaya 4 Sloka 37 नन्वेकस्य कथमनादिकालप्रवृत्तान्तपापनिवर्तकत्वम्? ``नाभुक्तं क्षीयते कर्म कल्पकोटिशतैरपि'' (ब्र.कै.प्र 26.70)इत्यादिवचनाच्च पापस्वरूपनिवर्तकत्वमनुपपन्नम् । केवलं विलम्ब्य(म्बाय) स्यादित्याशङ्कयोच्यते *यथैधांसीति । समुद्रसंतरणदृष्टान्त: पुन:प्रवेशाविरोधी; काष्ठभस्मसात्करणदृष्टान्तेन तु पुन; कार्यकरत्वप्रसङ्गोऽपि प्रतिषिद्ध: । *भस्मीभूतानि कुरुते, *अकार्यकराणि कुरुत इत्यर्थ: । *समिद्ध इत्यत्र सर्वदहनयोग्यत्वायोपसर्गधात्वर्थयोर्व्यञ्जनं *सम्यक्प्रवृद्ध इति । *एधांसीति बहुवचनमेकस्यानेकनिवर्तकत्वाभिप्रायमिति दर्शयति *इन्धनसञ्चयमिति । सर्वकर्माणीति वचनात् विरोधित्वेन स्थितस्य सांसारिकपुण्यविशेषस्यापि निवर्तकत्वमवगतम् । 'नाभुक्तम्' इत्यादि त्वन्यपरम्, अन्यथा प्रायश्चित्तशास्त्राण्यपि कुप्येयुरिति भाव: ।। 37 ।।
Adhyaya 4 Sloka 38 लोकदृष्टान्तेन दर्शितोऽर्थो वह्ने: पदार्थान्तरादृष्टदाहकत्ववत्  पवित्रतमस्वभावत्वेनोपपाद्यते *न विशुद्धि:' (या.स्मृ 3.1)  इत्युक्तादीश्वरज्ञानादर्वाचीनेषु परिशुद्धात्मज्ञानतुल्यं  पावनं नास्तीत्यर्थ: । ननु इदानीं तथाविधज्ञानं कुर्यामिति  साभिसन्धिकस्यापि तन्न जायते; अतस्तस्य पुरुषव्यापारविषयत्वात्  अविधेयत्वमिति शङ्का परिह्रियते *तत्स्वयमित्यर्धेन । *तच्छब्देन  विपाकावस्थं परामृश्यत इत्याह *तथाविधमिति। *यथोपदेशमिति  । शास्त्रीयत्वमविकलत्वं काले काले वेदनीयत्वं च सूचितम्  । तथाविधज्ञानस्य संस्कारप्राचुर्याद्विरोधिपापनिवर्तनाच्च  स्वयमागमे हेतु: `योगसंसिद्ध:' इत्यनेनोच्यत इत्यभिप्रायेणाह  *ज्ञानाकारकर्मयोगसंसिद्धि इति । पक्वकषायत्वलक्षणयोग्यतापन्न  इत्यर्थ: । *स्वयंशब्देन तदानीमुपदेशनैरपेक्ष्यमुच्यत इत्यभिप्रायेणाह  *स्वयमेवेति । ज्ञानस्वरूपस्य साक्षात्स्वप्रयत्नागोचरत्वेऽपि  तन्मूलभूतोक्ताकारकर्मयोगद्वारा तस्य विधेयत्वमुपपद्यत  इति भाव: । अत्र *आत्मनीति विषयसप्तमी । इदानीं  तद्रहितेऽपीत्यभिप्रायेणाधिकरणार्थत्वं वा, स्वात्मसाक्षिकमिति वा  विवक्षितम् ।। 38 ।।
Adhyaya 4 Sloka 39 पूर्वश्लोकार्धयोरनन्तरश्लोकार्धे व्युत्क्रमेण विवरणरूपे इत्यभिपायेणाह *तदेव विस्पष्टमाहेति । श्रद्धावत्त्वादिकं स्वयं ज्ञानलाभे हेतु:; `अज्ञश्चाश्रद्दधानश्च' (भ.गी 4.40) इति वक्ष्यमाणत्वादत्रापि ज्ञ: श्रद्धवांश्चेति विवक्षितमिति ज्ञापनार्थं, तत्र दशाभेदव्यञ्जनार्थं, श्रद्धोत्पत्तिसिद्ध्यर्थं चोक्तम् *उपदेशात् *ज्ञानं लब्ध्वेति ।  श्रद्धावान् त्वरमाण: । *अश्रद्धधान: इत्यत्र `अत्वरमाण:' इति हि व्याख्यास्यति । *तदेव परम् उपादेयतयाऽभिसन्ध्यास्पदं यस्य स *तत्पर: । तदाह *तत्रैव नियमतमना इति । *अचिरेणेत्येतदुत्तरवाक्यस्थमपि *कालेन इत्येतत्सूचितविलम्बशङ्कापरिहारार्थमपेक्षितत्वात् पूर्वार्धेऽप्यन्वेतव्यमित्यभिप्रायेण *अचिरेण कालेनोक्तलक्षणेनेत्यादि उक्तम् । भक्तियोगव्यवहित: प्रारब्धकर्मावसानभावी च मोक्ष: *कथमचिरेणेत्युच्येतेति भाव: । पूर्वं *कालेनेति पदं द्वित्रदिनादिव्यवच्छेदार्थम्, *अचिरेणेति तु ज्ञानयोगदेहान्तरादिविलम्बनिषेधार्थमित्यविरोध: । *शान्तिशब्दोऽत्रोपायस्य निश्शेषनिष्पन्नत्वान्न तदभङ्गभूतशमविषय इति व्यञ्जनाय *परं निर्वाणमाप्नोतीत्युक्तम् । `स *शान्तिमाप्नोति न कामकामी', `स *शान्तिमधिगच्छति', `ब्रह्म निर्वाणमृच्छति' इति द्वितीयाध्यायान्तिमश्लोकत्रयेऽपि फलदशाविषये शान्तिनिर्वाणशब्दौ समानविषयौ । तत्र मध्यमश्लोकस्थं `शान्तिमधिगच्छति' इत्येतदत्रापि प्रत्यभिज्ञातम् । तत्पूर्वोत्तरश्लोकस्मरणायात्र *आप्नोति पदं *निर्वाणपदं चोक्तम् ।। 39 ।।
Adhyaya 4 Sloka 40 उक्त एवार्थे व्यतिरेकेण स्थाप्यते *अज्ञश्चेति श्लोकेन । उपदेशलब्धज्ञानरहित इति । पूर्वक्रमनिर्देशौचित्यादश्रद्धाहेत्वकाङ्क्षणात्, संज्ञयदशासमभिव्याहाराच्च *अज्ञशब्दोऽत्र शास्त्रजन्यज्ञाननिवृत्तिपर इति भाव; । संशयस्य पृथगभिहितत्वात् अश्रद्दधान: इत्येतत् न विश्वासनिषेधपरम्, किं त्वाकाङ्क्षा निषेधपरम्; प्रकृष्टाकाङ्क्षैव हि त्वरेत्यभिप्रायेण *अत्वरमाण इत्युक्तम् । *संशयमना इति संशय्यतेऽनेनेति *संशय: संशयकारणम्; संशयहेतुभूतमना इत्यर्थ: । यद्वा संशये मनो यस्येति विग्रह: । नित्यस्यात्मन: पुरुषार्थशून्यत्वलक्षणस्य विनाशस्य पूर्वापरभावेन संतन्यमानस्य प्राचीनस्यैवानुवृत्तिप्रदर्शनाय प्रकृतिप्रत्य़यार्थभेदविवक्षया *विनष्टो भवतीत्युक्तम् । ``विनष्टा वा  प्रणष्टा वा'' (रा.सु 13.17) इत्यादिषु प्रध्वंसव्यतिरिक्तविषये प्रयोगोऽप्यनेन सूचित: । *विनश्यतीत्यस्य विवरणमुत्तरार्धम् । *अयमपीत्यनेनायंशब्देन निर्दिष्टक्षुद्रतासूचनम् । `नायं लोकोऽस्त्ययज्ञस्य कुतोऽन्य: कुरुसत्तम' (भ.गी 4.31) इतिवत् अत्रापि *लोकशब्द:पुरुषार्थविषय:। कैमुतिकन्यायप्रदर्शनार्थं च *अयं लोक इत्युक्तम् । मोक्षप्रकरणत्वाच्चा*त्रायंशब्दयोर्न भौमदिव्यविषयत्वमुचितमित्यभिप्रायेणाह- *धर्मार्थेति । मोक्षोपायभूतार्थे संशयात्मन: कथं पुरुषार्थान्तरासिद्धिरित्यत्राह *शास्त्रीयेति । अयमभिप्राय:- न ह्यायुर्वेदादिवत् केवलमेतद्देहान्तर्भाविफलसाधनं कर्म तत्तच्छास्त्रै: प्रतिपाद्यते, येन देहातिरिक्तात्मज्ञाननिरपेक्षतास्यात् । देहान्तरभाव्येव हि यज्ञादिसाध्यं स्वर्गादिकं फलं प्राचुर्येण प्रतिपाद्यते । अतो देहातिरिक्तात्मनिश्चयोऽत्यन्तापेक्षित; इति । उभयविधपुरुषार्थराहित्योपसंहारपरं *न सुखमित्येतदिति व्यञ्जनायाह *अत इति । यद्वा अनन्तसुखदु:खभोगरूपनिश्श्रेयसनिरयपर्यन्तसंशयस्य मनस्तापहेतुत्वात् तदानीन्तनदु:खाभिप्रायेण *न सुखमित्युक्तम् । अथवा पुरुषार्थयोग्यताभिमानमूलसुखाभावोऽभिप्रेत: ।। 40 ।।
Adhyaya 4 Sloka 41 अध्यायप्रधानार्थं उपसंह्नियते *योगसंन्यस्येति श्लोकेन । *यथोपदिष्टयोगेनेति । `कर्मण्यकर्म य: पश्येत्' (18) इत्यादिनोपदिष्टरबुद्धियोगेनेत्यर्थ: । एतेनात्मावलोकनरूपयोगव्युदास: । *संन्यस्तकर्माणमित्यत्र कर्मस्वरूपत्यागभ्रमव्यदुदासाय *ज्ञानाकारतापन्नकर्माणमित्युक्तम् । कर्तृत्वादित्यागगर्भज्ञानाकारतापत्त्या कर्माकारत्वतिरस्कारोऽत्र कर्मणस्संन्यासशब्देनोपचर्यते । स्वरूपत्यागपरत्वे तु पूर्वापरादिविरोध इति भाव: । ज्ञानयोगादिव्युदासाय *यथोपदिष्टेन चाऽऽत्मज्ञानेनेत्युक्तम् । आत्मनो देहातिरिक्तत्वादिसंशयो ह्यत्र निषिध्यत इति व्यञ्जनाय *आत्मनीत्युक्तम् । *आत्मवन्तमित्यत्र *आत्मशब्द: संबन्धविषयप्रत्ययसामर्थ्यात् प्रयोगप्रौढया च मनोविषय इत्यभिप्रायेण *मनस्विनमित्युक्तम् । अतिशयेन संबन्धोऽत्र *मतुबर्थ:; स चातिशय: केनाप्यविचाल्यत्वमिति द्योतनायोक्तम् *उपदिष्टार्थं दृढावस्थितमनसमिति । परमप्रयोजनोसंहाररूपत्वव्यञ्जनाय *बन्धहेतुभूतेत्यादिकमुक्तम् ।। 41 ।।
Adhyaya 4 Sloka 42 एवं विस्तरेणोपपाद्योपसंहृतोऽर्थोऽर्जुनं प्रति कर्तव्यतया निगम्यते *तस्मादिति श्लोकेन । संशयस्य *अज्ञानसंभूतत्वं विशेषाग्रहस्य संशयहेतुत्वात् । हृत्स्थं हृदि शल्यमिवार्पितम्, यद्वा *हृत्स्थमिति (त्यस्य) आन्तरमिति भाव: । *आत्मन: इति षष्ठ्या विषयित्वलक्षणसंबन्धविशेषे पर्यवसानमत्र विवक्षितमिति द्योतनाय *आत्मविषयं संशयमित्युक्तम् । यद्वा *एनं संशयमिति निर्देशादात्मविषयत्वं सिद्धम्; *आत्मन: इत्यस्य तु *ज्ञानासिना इत्यनेनान्वयाय *आत्मज्ञानासिनेत्युक्तम् । काकाक्षिन्यायेन उभयत्र वाऽन्वय: । *मयेत्यनेनोपदेष्टु: सर्वज्ञत्वकारुणिकत्वादिपौष्कल्यादाप्ततमत्वं विवक्षितम्। कर्मयोगोपदेशोपसंहारतया *योगशब्दोऽत्र नेतरविषय इति ज्ञापनाय *मयोपदिष्टं कर्मयोगमित्युक्तम् । भरतकुलसंभूतार्जुनस्य स्वधर्मभूतयुद्धार्थमुत्थानमेव कर्मयोगार्थमुत्थानमिति भारतशब्दाभिप्रायव्यञ्जनाय *तदर्थमुत्तिष्ठ भारतेत्युक्तम् । तेनैव मोक्षोपाय़ोग्यत्वाय योगिवंशप्रसूतत्वमप्यर्जुनस्य सूच्यते ।। 42 ।।।। इति श्रीमद्गीताभाष्यटीकायां तात्पर्यचन्द्रिकायां चतुर्थोऽध्याय: ।। 4 ।।
