श्रीः
श्रीमते रामानुजाय नमः
।।नित्यग्रन्थः।।
	
1. अथ परमैकान्तिनो भगवदाराधनप्रयोगं वक्ष्ये ।
2. भगवत्कैङ्कर्यैकरतिः परमैकान्ती भूत्वा, "भगवानेव स्वशेष भूतेन मया स्वकीयैश्च देहेन्द्रियान्तः करणैः स्वकीयैरेव कल्याणतमैः औपचारिक सांस्पर्शिकाभ्यवहारिकैः भोगैः अखिल परिजन परिच्छदान्वितं स्वात्मानं प्रीतं कारयितुम् उपक्रमते" इत्यनुसन्धाय, तीर्थे गत्वा, शुचौ देशे, पादौ प्रक्षाल्य, आचम्य, तीरं संशोध्य, शुचौ देशे मूलमन्त्रेण मृदमादाय, द्विधा कृत्वा, शोधित तीरे निधाय, एकेन अधिकभागेन देहमलप्रक्षालनं कृत्वा, निमज्य आचम्य, प्राणायामत्रयम् आसीनो भगवन्तं ध्यायन् कृत्वा, अन्यं मृद्भागमादाय, वामपाणितले त्रिधा कृत्वा, पृथक् पृथक् संप्रोक्ष्य, अभिमन्त्र्य, एकेन दिग्बन्धनम् अस्त्रमन्त्रेण कुर्यात् । 
3. अन्येन तीर्थस्य पीठम् ।
4. इतरेण गात्रलेपनम् ।।
5. ततः पाणी प्रक्षाल्य, उदकाञ्जलिमादाय, तीर्थस्य अर्घ्यार्थम् उत्क्षिप्य, भगवद्वाम पादांगुष्ठ विनिस्सृत गङ्गाजलं तीर्थे सङ्कल्पित पीठे आवाह्य, मूलमन्त्रेण अभिमन्त्र्य, उदकाञ्जलिमादाय, सप्तकृत्वः अभिमन्त्र्य, स्वमूर्ध्नि सिञ्चेत् । 
6. एवं त्रिः, पञ्चकृत्वः, सप्तकृत्वो वा । 
7. दक्षिणेन पाणिना जलमादाय अभिमन्त्र्य, पीत्वा, आचम्य, स्वात्मानं संप्रोक्ष्य, तीर्थे निमग्नः भगवत् पादारविन्द विन्यस्त शिरस्कः यावच्छक्ति मूलमन्त्रं जपित्वा उत्तीर्य, शुक्लवस्त्रधरः धृतोत्तरीयश्च, आचम्य, ऊर्ध्वपुण्ड्रान् तत्तन्मन्त्रेण धारयित्वा, भगवन्तमनुस्मृत्य, तत्तन्मन्त्रेण भगवत्पर्यन्ताभिधायिना मूलमन्त्रेण जलं पीत्वा, आचम्य, प्रोक्ष्य, परिषिच्य, उदकाञ्जलिमादाय, भगवत्पादारविन्दयोः निक्षिप्य, प्राणानायम्य, भगवन्तं ध्यात्वा, अष्टोत्तरशतं मूलमन्त्रम् आवर्त्य, परिक्रम्य, नमस्कृत्य, आधारशक्त्यादि पृथिव्यन्तं तर्पयित्वा, श्रीवैकुण्ठादिपार्षदान्तं तर्पयित्वा, देवान् ऋषीन् पितॄन् भगवदात्मकान् ध्यात्वा, सन्तर्प्य, शुचौ देशे वस्रं संपीड्य, आचम्य, आवाहित तीर्थम् आत्मनि मूलमन्त्रेण समाहृत्य, यागभूमिं गच्छेत् ।।
8. सुप्रक्षालित पाणिपादः स्वाचान्तः शुचौ देशे अतिमनोहरे निश्शब्दे भुवं संगृह्य, तां शोषणादिभिः विशोध्य, गुरुपरम्परया परमगुरुं भगवन्तमुपगम्य, तमेव प्राप्यत्वेन प्रापकत्वेन अनिष्टनिवारकत्वेन यथावस्थित स्वरूप रूप गुण विभूति लीलोपकरण विस्तारमनुसन्धाय, तमेव शरणमुपगच्छेत् अखिलहेयेत्यादिना ।।
9. एवं शरणमुपगम्य, तत्प्रसादोपबृंहित मनोवृत्तिः, तमेव भगवन्तं सर्वेश्वरेश्वरम् आत्मनः स्वामित्वेन अनुसन्धाय, अत्यर्थप्रियाविरतविशदतम प्रत्यक्षरूपानुध्यानेन ध्यायन् आसीत ।।
10. ततः तदनुभवजनितातिमात्रप्रीतिकारित परिपूर्णकैङ्कर्यरूप पूजामारभेत ।।
11. भगवानेव स्वनियाम्य स्वरूप स्थितिप्रवृत्ति स्वशेषतैकरसेन अनेनात्मना स्वकीयैश्च देहेन्द्रियान्तः करणैः स्वकीय कल्याणतम द्रव्यमयान् औपचारिक सासंपर्शिकाभ्यवहारिकादि समस्तभोगान् अतिप्रभूतान् अतिप्रियतमान् अतिसमग्रान् अत्यन्तभक्तिकृतान् अखिलपरिजन परिच्छदान्विताय स्वस्मै स्वप्रीतये स्वयमेव प्रतिपादयितुमुपक्रमते इत्यनुसन्धाय, स्वदेहे पञ्चोपनिषत् मन्त्रान् संहारक्रमेण न्यस्य, प्राणायामेनैकेन दक्षिण पाणिना नाभिदेशे मूलमन्त्रं न्यस्य, मन्त्रोद्भूत चण्डवाय्वाप्यायित नाभिदेशस्थ वायुना शरीरम् अन्तर्बहिश्च सर्वतत्त्वमयं तत्त्वक्रमेण विशोष्य, पुनः प्राणायामेनैकेन हृद्देशे मूलमन्त्रं न्यस्य, मन्त्रोद्भूत चक्राग्निज्वालोपबृह्मित जाठराग्निना दग्ध्वा, तत्तत् समष्टिप्रलीन सर्वतत्व सर्वकिल्बिष सर्वाज्ञान तद्वासनो भूत्वा भगवद्दक्षिण पादाङ्गुष्ठे मन्त्रेण स्वात्मानं प्रवेशयेत् ।।
12. अपरेण प्राणायामेन भगवत्प्रसादेन भगवत् किङ्करता योग्यतामापाद्य, तस्मादादाय, तद्वामपादाङ्गुष्ठात् अधस्तात् मन्त्रेण आत्मानं विन्यस्य, देववामपादाङ्गुष्ठ नखशीतांशु मण्डलात् 
गलद्दिव्यामृतरसैरात्मानमभिषिञ्चेत् 
। एवम् आत्मानमभिषिच्य, भगवत्प्रासादेन तदमृतमयं सर्वं कैङ्कर्यैकमनोहरं सर्वकैङ्कर्यैकयोग्यं शरीरं लब्ध्वा, तस्मिन् शरीरे पञ्चोपनिषन्मन्त्रान् सृष्टिक्रमेण विन्यसेत् ।।
13. ओं षौं नमः पराय परमेष्ठ्यात्मने नमः, इति मूर्ध्नि स्पृशेत्,
14. ओं यां नमः पराय पुरुषात्मने नमः, इति नासिकाग्रे,
15. ओं रां नमः पराय विश्वात्मने नमः, इति हृदये,
16. ओं वां नमः पराय निवृत्त्यात्मने नमः, इति गुह्ये,	
17. ओँ लां नमः पराय सर्वात्मने नमः, इति पादयोः,
18. एवं न्यासं कुर्यात् । तत्तच्छक्तिमयमुद्भूतं देहं ध्यायेत् । 
19. पुनरपि प्राणायामेन एकेन देववाम पादाङ्गुष्ठ विनिस्सृतामृतधारया आत्मानमभिषिच्य, कृतलाञ्छनः धृतोर्ध्वपुण्ड्रः भगवद्यागमारभेत ।।
20. भगवानेव सर्वान् कारयतीति पूर्ववत् ध्यात्वा, हृद्यागं कृत्वा, संभारान् संभृत्य, आत्मनो वामपार्श्वे, जलभाजने तोयमुत्पूर्य, गन्धपुष्पयुतं कृत्वा, सप्तकृत्वः अभिमन्त्र्य, विशोष्य दग्ध्वा, दिव्यामृतमयं तोयमुत्पाद्य, अस्त्रमन्त्रेण रक्षां कृत्वा, सुरभिमुद्रां प्रदर्श्य, अन्यानि पूजा द्रव्याणि दक्षिण पार्श्वे निधाय, आत्मनः पुरस्तात् स्वास्तीर्णे पीठे क्रमेण आग्नेयादिषु कोणेषु अर्घ्य पाद्य आचमनीय स्नानीय पात्राणि निधाय, अस्त्रमन्त्रेण प्रक्षाल्य, शोषणादिना पात्राणि विशोध्य, संस्कृततोयेन तानि पूरयित्वा, अर्घ्यपात्रे -- सिद्धार्थक गन्ध पुष्प कुशाग्राक्षतादीनि निक्षिपेत्,
21. पाद्यपात्रे -- दूर्वां विष्णुपर्णीं श्यामाकं पद्मकम्,
22. आचमनीये -- एला लवङ्ग तक्कोल लामज्जक जाती पुष्पाणि,
23. स्नानीये -- द्वे हरिद्रे मुराशैलेय तक्कोल जटामांसी मलयज गन्ध चम्पक पुष्पाणि (निक्षिपेत्)
24. अन्यस्मिन् पात्रे सर्वार्थ तोयं परिकल्प्य, ततः अर्घ्य पात्रं पाणिना स्पृष्ट्वा, मूलमन्त्रेण अभिमन्त्र्य, "ओं नमो भगवते अर्घ्यं परिकल्पयामि" इति अर्घ्यं परिकल्पयेत्, 
25. एवमेव पाद्यं परिकल्पयामीति पाद्यं, 
26. आचमनीयं परिकल्पयामीति आचमनीयं, 
27. स्नानीयं परिकल्पयामीति स्नानीयं, 
28. शुद्धोदकं परिकल्पयामीति शुद्धोदकम्,
29. ततः अर्घ्यजलात् जलं अन्येन पात्रेण आदाय, यागभूमिं सर्वाणि च यागद्रव्याणि आत्मानं च प्रत्येकं सम्प्रोक्ष्य, आसनं परिकल्पयेत्,
30. ओम् आधार शक्त्यै नमः 1, ओं मूलप्रकृत्यै नमः 2, ओम् अखिलजगदाधाराय कूर्मरूपिणे नारायणाय नमः 3, ओं भगवते अनन्ताय नागराजाय नमः 4, ओं भूं भूम्यै नमः 5, इति यथास्थानमुपर्युपरि ध्यात्वा प्रणम्य, 
"ओं श्रीवैकुण्ठाय दिव्य लोकाय नमः 6" इति श्रीवैकुण्ठदिव्यलोकं प्रणम्य, "ओं श्रीवैकुण्ठाय दिव्य जनपदाय नमः 7" इति दिव्यजनपदं प्रणम्य, "ओं श्रीवैकुण्ठाय दिव्यनगराय नमः 8" इति दिव्यनगरं प्रणम्य, "ओं श्रीवैकुण्ठाय दिव्यविमानाय नमः 9" इति, दिव्य विमानं प्रणम्य, "ओम् आनन्दमयाय दिव्यमण्टप रत्नाय नमः 10" इति मण्टपरत्नं प्रणम्य, तस्मिन् अनन्ताय नागराजाय नमः 11 इति, आस्तरणं प्रणम्य, 	
तदुपरि ओं धर्माय नमः 12 इति आग्नेय्यां पादं विन्यस्य, ओं ज्ञानाय नमः 13 इति नैर्ऋत्याम्, ओं वैराग्याय नमः 14 इति वायव्याम्, ओं ऐश्वर्याय नमः 15 इति ऐशान्याम्, 
ओम् अधर्माय नमः 16 इति प्राच्यां पीठगात्रं विन्यस्य, ओं अज्ञानाय नमः 17 इति दक्षिणस्यां, ओं अवैराग्याय नमः 18 इति पश्चिमायां, ओम् अनैश्वर्याय नमः 19 इति उत्तरस्यां, एभिः परिच्छिन्नतनुं पीठभूतं सदात्मकं अनन्तं विन्यसेत्, पश्चात् सर्व कार्योन्मुखं विभुमनन्तं ओम् अनन्ताय नमः 20 इति, 
तस्मिन्नुपरि - ओं पद्माय नमः 21 इति पद्मं विन्यस्य, पूर्व पत्रे ओं विमलायै चामरहस्तायै नमः 22 इति 
विमलां चामर हस्तां विन्यस्य, ततः आरभ्य प्रादक्षिण्येन ऐशानान्तं पत्रेषु - ओं उत्कर्षिण्यै चामरहस्तायै नमः 23, ओं ज्ञानायै चामरहस्तायै नमः 24, ओं क्रियायै चामरहस्तायै नमः 25, ओं योगायै चामरहस्तायै नमः 26, ओं प्र 
(भ्व्यै) ह्व्यै चामरहस्तायै नमः 27, ओं सत्यायै चामरहस्तायै नमः 28, ओम् ईशानायै चामरहस्तायै नमः 29, इति अष्टशक्तयः, चामर हस्ता विन्यस्तव्याः, ओम् अनुग्रहायै चामरहस्तायै नमः 30, इति कर्णिकापूर्वपार्श्वे अनुग्रहां चामर हस्तां विन्यसेत्, 
ओं जगत्प्रकृतये योगपीठाय नमः 31 इति योगपीठं सङ्कल्प्य, "ओं दिव्याय योगपीठ पर्यङ्काय नमः 32" इति दिव्य योगपीठपर्यङ्कं विन्यस्य, तस्मिन् अनन्तं नागराजं सहस्रफणाशोभितं, ओम् अनन्ताय नागराजाय नमः 33 इति न्यस्य, ओम् अनन्ताय नमः, इति पुरस्तात् पादपीठं विन्यस्य, सर्वाणि आधार शक्त्यादीनि पीठान्तानि तत्वानि प्रत्येकं गन्धपुष्पधूपदीपैः संपूज्य सर्व परिवाराणां तत्तत्स्थानेषु पद्मासनानि संकल्प्य, अनन्तगरुड विष्वक्सेनानां सपीठकं पद्मं विन्यस्य, सर्वतः पुष्पाक्षतान् विकीर्य, योगपीठस्य पश्चिमोत्तर दिग्भागे ओम् अस्मद्गुरुभ्यो नमः इति गुरून् गन्धपुष्पधूपदीपैः अभ्यर्च्य, प्रणम्य अनुज्ञाप्य भगवद्यागमारभेत ।
31. कल्पिते नागभोगे समासीनं भगवन्तं नारायणं पुणडरीकदलामलायतेक्षणं किरीट मकुट केयूर हार कटकादि सर्वभूषणैर्भूषितं आकुञ्चित दक्षिण पादं प्रसारित वाम पादं जानुन्यस्तप्रसारित दक्षिणभुजं, नागभोगे विन्यस्त वामभुजं ऊर्ध्वभुजद्वयेन शङ्खचक्रधरं सर्वेषां सृष्टिस्थितिप्रलयहेतुभूतम्, अञ्जनाभं कौस्तुभेन विराजमानं 
चकासतं उदग्र प्रबुद्ध स्फुरदपूर्वाचिन्त्य परमसत्त्व पञ्च शक्तिमयविग्रहं पञ्चोपनिषदैः ध्यात्वा आराधनाभिमुखो भवेति मूलमन्त्रेण प्रार्थ्य, मूलमन्त्रेण दण्डवत् प्रणम्य, उत्थाय स्वागतं निवेद्य, यावाराधन समाप्ति सान्निध्ययाचनं कुर्यात्,
32. अन्यत्र स्वाभिमते देशे पूजा चेत् एवमावाहनम् - मन्त्र योगः समाह्वानं करपुष्पोपदर्शनम् । बिम्बोपवेशनं चैव योग विग्रहचिन्तनम् ।। प्रणामं च समुत्थानं स्वागतं पुष्पमेव च । सान्निध्ययाचनं चेति तत्राह्वानस्य सत्क्रियाः ।। इति ।
33. ततो भगवन्तं प्रणम्य दक्षिणतः ओं श्रीं श्रियै नमः इति श्रियमावाह्य, प्रणम्य, वामे "ओं भूं भूम्यै नमः" इति मन्त्रेण भुवमावाह्य, तत्रैव नीं नीलायै नमः इति नीलामावाह्य, "किरीटाय मकुटाधिपतये नमः" इति उपरि भगवतः पश्चिमपार्श्वे चतुर्भुजं चतुर्वक्त्रं कृताञ्जलिपुटं मूर्ध्नि भगवतः किरीटधरं किरीटाख्य दिव्यभूषणं प्रणम्य, एवमेव ओं किरीटमालायै आपीडात्मने नमः इति, आपीडकं तत्रैव पुरस्तात् प्रणम्य, ओं दक्षिण कुण्डलाय मकरात्मने नमः इति दक्षिणकुण्डलं दक्षिणतः प्रणम्य, ओं वाम कुण्डलाय मकरात्मने नमः इति वामकुण्डलं, वामतः प्रणम्य, ओं वैम् वैजयन्त्यै वनमालायै नमः इति वैजयन्तीं पुरस्तात् प्रणम्य, ओं श्रीमत्तुलस्यै नमः इति तुलसीं देवीं पुरस्तात् प्रणम्य, ओं हाराय सर्वाभरणाधिपतये नमः इति हारं पुरतः प्रणम्य, ओं श्रीवत्साय श्रीनिवासाय नमः इति श्रीवत्सं पुरतः प्रणम्य, ओं श्री कौस्तुभाय सर्वरत्नाधिपतये नमः इति कौस्तुभं सर्वरत्नाधिपतिं पुरतः प्रणम्य, ओं काञ्ची गुणोज्जवलाय दिव्य पीताम्बराय नमः इति पीताम्बरं पुरतः प्रणम्य, सर्वेभ्यो दिव्य भूषणेभ्यो नमः इति सर्व भूषणानि पुरतः प्रणम्य, 
औं श्री सुदर्शनाय हेति राजाय नमः इति सुदर्शनात्मानं रक्तवर्णं रक्तनेत्रं द्विभुजं कृताञ्जलिपुटं भगवन्तमालोकयन्तम् तद्दर्शनानन्दोबृंहितमुखं भगवच्चक्रं मूर्धि धारयन्तं दक्षिणतः प्रणम्य, तत्रैव ओं नन्दकाय खड्गाधिपतये नमः इति नन्दकात्मानं शिरसि खड्गं धारयन्तं प्रणम्य, तत्रैव ओं पद्माय नमः इति पद्मात्मानं शिरसि पद्मं धारयन्तं प्रणम्य ओं पाञ्चजन्याय शङ्खाधिपतये नमः इति शङ्खात्मानं श्वेतवर्णं रक्तनेत्रं द्विभुजं कृताञ्जलिपुटं शिरसि शङ्खं धारयन्तं वामतः प्रणम्य, तत्रैव ओं कौमोदक्यै गदाधिपत्न्यै नमः इति गदां देवीं प्रणम्य, तत्रैव ओं शार्ङ्गाय चापाधिपतये नमः इति शार्ङ्गामानं प्रणम्य, ओं सर्वेभ्यो भगवद्दिव्यायुधेम्यो नमः इति, सर्वाणि भगवदायुधानि परितः प्रणम्य, 
ओं सर्वाभ्यो भगवत्पादारविन्द संवाहिनीभ्यो नमः इति, दिव्यपादारविन्द संवाहिनीः समन्ततः प्रणम्य, ओं 
सर्वेभ्यो भगवत्परिचारकेभ्यो नमः इति भगवत्परिचारकान् प्रणम्य, ओं सर्वाभ्यो भगवत्परिचारिकाभ्यो नमः इति भगवत्परिचारिकाः प्रणम्य,
ओं अनन्ताय नागराजाय नमः इति पृष्ठतः अनन्तं भगवन्तं चतुर्भुजं हलमुसलधरं कृताञ्जलि पुटं फणामणि सहस्र मण्डितोत्तमाङ्गं भगवद्दर्शनानन्दोपबृह्मित सर्वाङ्गं ध्यात्वा प्रणम्य, ओं सर्वेभ्यो भगवत्परिजनेभ्यो नमः इति, 
अनुक्तासङ्ख्येय परिजनान् समन्ततः प्रणम्य, ओं भगवत्पादुकाभ्यां नमः इति, पादुके पुरतः प्रणम्य, ओं सर्वेभ्यो भगवत्परिच्छदेभ्यो नमः इति, परिच्छदान् समन्ततः प्रणम्य,
ओं वैं वैनतैयाय नमः इति, अग्रतो भगवतः भगवन्तं वैनतेयं आसीनं द्विभुजं कृताञ्जलिपुटं ध्यात्वा प्रणम्य,
ओं श्रीमते विष्वक्सेनाय नमः इति भगवतः प्रागुत्तरे पार्श्वे दक्षिणाभिमुखं भगवन्तं विष्वक्सेनं आसीनं चतुर्भुजं शङ्खचक्रधरं नीलमेघनिभं घ्यात्वा, प्रणम्य, ओं गं गजाननाय नमः, ओं जं जयत्सेनाय नमः, ओं हं हरिवक्त्राय नमः, ओं कं कालप्रकृति संज्ञाय नमः, ओं सर्वेभ्यः श्री विश्वक्सेन परिजनेभ्यो नमः इति श्री विष्वक्सेन परिजनान् प्रणम्य,
34. ओं चण्डाय द्वारपालाय नमः, ओं प्रचण्डाय द्वारपालाय नमः इति पूर्व द्वार पार्श्वयोः प्रणम्य, ओं भद्राय द्वारपालाय नमः, ओं सुभद्राय द्वारपालाय नमः इति दक्षिणद्वार पार्श्वयोः प्रणम्य, ओं जयाय द्वारपालाय नमः, ओं विजयाय द्वारपालाय नमः इति पश्चिमद्वार पार्श्वयोः प्रणम्य, ओं धात्रे द्वारपालाय नमः, ओं विधात्रे द्वारपालाय नमः इति उत्तरद्वार पार्श्वयोः प्रणम्य, 
35. एते द्वारपालाः सर्वे शङ्खचक्रगदाधराः आज्ञामुद्राधराः ध्यातव्याः । 
36. ओं सर्वेभ्यो भगवद्द्वारपालेभ्यो नमः इति सर्वद्वारेषु सर्वद्वारपालान् प्रणम्य,
ओं कुमुदाय गणाधिपतये सवाहनपरिवार प्रहरणाय नमः इति पूर्वस्यां दिशि पार्षदेश्वरं कुमुदं प्रणम्य, ओं कुमुदाक्षायेत्यादिना आग्नेय्यां कुमुदाक्षं, ओं पुण्डरीकायेत्यादिना दक्षिणस्यां पुण्डरीकं, ओं वामनायेत्यादिना निर्ऋत्यां वामनं, ओं शङ्कुकर्णायेत्यादिना, पश्चिमायां शङ्कुकर्णं, ओं सर्वनेत्रायेत्यादिना वायव्यां सर्वनेत्रं, ओं सुमुखायेत्यादिना उत्तरस्यां सुमुखं, ओं सुप्रतिष्ठितायेत्यादिना ऐशान्यां सुप्रतिष्ठितं प्रणम्य, ओं सर्वेभ्यो भगवत्पारिषदेभ्यो नमः इति, सर्वस्माद्बहिः प्रणम्य,
37. अन्यत्रावाह्य पूजायां आवाहनस्थानानि परमव्योम क्षीरार्णवादित्यमण्डलहृदयानि मधुराद्वारकायोध्यादीनि दिव्यावतार स्थानानि च, अन्यानि पौराणिकानि श्रीरङ्गादिनि च, यथारुचि ।
38. एवं भगवन्तं नारायणं देवी भूषणायुध परिजन परिच्छदैः द्वारपाल पारिषदैः सेव्यमानं, स्वाधीन त्रिविध चेतनाचेतन स्वरूप स्थिति प्रवृत्ति भेदं, क्लेशकर्माद्यशेष दोषासंस्पृष्टं, स्वाभाविकानवधिकातिशय ज्ञान बलैश्वर्य वीर्यशक्ति तेजः प्रभृत्यसङ्ख्येय कल्याणगुणगणौघ महार्णवं ध्यात्वा प्रणम्य, मूलमन्त्रेण स्वात्मानं देवाय निवेद्य, प्रणम्यानुज्ञाप्य, भगवत्पूजामारभेत,
39. पात्रेण (उद्धरिण्या) पूर्वस्थितादर्घ्यपात्रात् अर्घ्यजलमादाय, पाणिभ्यां घ्राणसममुद्धृत्य, भगवन्निदं प्रतिगृह्णीष्व इति चिन्तयन् भगवन्मुखे दर्शयित्वा भगवद्दक्षिण हस्ते किञ्चित्प्रदाय, अर्घ्यं पतद्ग्रहपात्रे प्रक्षिपेत्, 
40. हस्तौ प्रक्षाल्य, पादयोः पुष्पाणि समर्प्य, पाद्यपात्रात् पाद्यजलमादाय, पादयोः किञ्चित् समर्प्य, मनसा पादौ प्रक्षालयन् पाद्यं पतद्ग्रहपात्रे प्रक्षिपेत्,
41. हस्तौ प्रक्षाल्य, पादौ वस्त्रेण संमृज्य, गन्ध पुष्पाणि दत्वा, आचमनीय पात्रात् आचमनीयमादाय भगवद्दक्षिण हस्ते किंचित् समर्प्य, भगवद्वदने आचमनीयं समर्पितमिति मनसा भावयन् शेषमाचमनीयं पतद्ग्रहपात्रे प्रक्षिपेत् । 42. ततो गन्ध पुष्प धूपदीपाचमन मुखवासताम्बूलादि निवेदनं कृत्वा प्रणम्य, आत्मानं आत्मीयं च सर्वं "भगवन्, नित्यकिङ्करतया स्वीकुरु" इति भगवते निवेदयेत्,
43. ततः स्नानार्थं आसनमानीय, गन्धादिभिः अभ्यर्च्य, भगवन्तं प्रणम्य, अनुज्ञाप्य, पादुके प्रदाय, स्नानसनोप विष्टे माल्यभूषणवस्त्राणि अपनीय, विष्वक्सेनाय दत्वा, स्नानशाटिकां प्रदाय, अर्घ्यपाद्याचमनीय पादपीठप्रदान दन्तकाष्ठ जिह्वानिर्लेहन गण्डूष मुखप्रक्षालनाचमन आदर्शप्रदर्शन हस्तप्रक्षालन मुखवास ताम्बूल तैलाभ्यङ्ग 
उद्वर्तनामलकतोय कङ्कतप्लोत देहशोधनशाटिकाप्रदान हरिद्रालेप प्रक्षालन वस्त्रोत्तरीय यज्ञोपवीत प्रदान पाद्याचमन पवित्रप्रदान गन्धपुष्प धूपदीपाचमन नृत्तगीत वाद्यादि सर्वमङ्गल संयुक्ताभिषेक नीराजनाचमन देह शोधन प्लोतवस्त्र उत्तरीय यज्ञोपवीत आचमन कूर्चप्रसारण सहस्रधाराभिषेक नीराजनाचमन देहशोधन प्लोतवस्त्रो त्तरीय यज्ञोपवीताचमनानि दद्यात् ।
44. ततः अलङ्कारासनमभ्यर्च्य प्रणम्य अनुज्ञाप्य, पादुके प्रदाय, तत्र उपविष्टे पूर्ववत् स्नानीयवर्जम् अर्घ्यपाद्या 
चमनीय शुद्धोदकानि मन्त्रेण कल्पयित्वा भगवते अर्घ्यपाद्याचमनीयानि दत्वा गन्धपुष्प पादसंमर्दन वस्त्रोत्तरीय भूषणोपवीताचमनीयानि दत्वा, सर्वपरिवाराणां, स्नानवस्त्रभूषणान्तं दत्वा, गन्धादीन् देवानन्तरं सर्वपरिवाराणां प्रदाय, धूपदीपाचमनान्तं दद्यात्, 
45. अथवा सर्वपरिवाराणां गन्धादीनेव दद्यात्, 
46. गन्धपुष्प प्रदान अलङ्कार ऊर्ध्वपुण्ड्र अञ्जन आदर्श धूप दीप आचमन ध्वज छत्र चामर वाहन शङ्ख चिह्न काहल भेर्यादि सकल नृत्त गीत वाद्यादिभिः अभ्यर्च्य, मूलमन्त्रेण पुष्पं प्रदाय प्रत्यक्षरं पुष्पं प्रदाय द्वादशाक्षरेण विष्णुषडक्षरेण विष्णुगायत्र्या पञ्चोपनिषदैः पुरुष सूक्त ऋग्भिः पुष्पं प्रदाय अन्यैश्च भगवन्मन्त्रैः शक्तश्चेत् पुष्पं प्रदाय देव्यादि पारिषदान्तं तत्तन्मन्त्रेण पुष्पं दत्वा प्रणम्य प्रतिदिशं प्रदक्षिण प्रणामपूर्वकं भगवते पुष्पाञ्जलिं दत्वा पुरतः प्रणम्य, श्रुतिसुखैः स्तोत्रैः स्तुत्वा स्वात्मानं नित्यकिङ्करतया निवेद्य तथैव ध्यात्वा, यथाशक्ति मूलमन्त्रं जपित्वा सर्वभोगपूरणीं मात्रां दत्वा, मुखवासताम्बूले प्रदाय अर्घ्यं दत्वा,
47. भोज्यासनम् अभ्यर्च्य प्रणम्य, अनुज्ञाप्य, पादुके प्रदाय, तत्रोपविष्टे पाद्याचमनीय अर्हणानि दत्वा, गुडं माक्षीकं सर्पिः दधि क्षीरं चेति पात्रे निक्षिप्य, विशोध्य, अर्घ्यजलेन संप्रोक्ष्य, मधुपर्कम् अवनतशिराः हर्षोत्फुल्लनयनः हृष्टमनाः भूत्वा प्रदाय आचमनं दद्यात्,
48. यत् किञ्चित् द्रव्यं भगवद्देयं तत्सर्वं शोषणादिभिः विशोध्य अर्घ्यजलेन संप्रोक्ष्य दद्यात्, 
49. ततश्च गां सुवर्णरत्नादिकं च यथाशक्ति दद्यात्, 
50. ततः सुसंस्कृतान्नम् आज्याढ्यं दधि क्षीरमधूनि फलमूलव्यञ्जनानि मोदकांश्च अन्यानि लोके प्रियतमानि आत्मनश्च इष्टानि शास्त्राविरुद्धानि संभृत्य शोषणादि कृत्वा, अर्घ्य जलेन सम्प्रोक्ष्य, अस्त्रमन्त्रेण रक्षां कृत्वा, सुरभिमुद्रां प्रदर्श्य अर्हणपूर्वकं हविः निवेदयेत्,
51. "अतिप्रभूतम् अतिप्रियतमम् अतिसमग्रम् अत्यन्त भक्तिकृतम् इदं स्वीकुरु" इति प्रणामपूर्वकम् अत्यन्त साध्वसविनयावनतः भूत्वा निवेदयेत्,
52. ततश्च अनुपानतर्पणे प्रदाय, हस्तप्रक्षालन आचमन हस्तसंमार्जन चन्दन मुखवास ताम्बूलादीनि दत्वा, प्रणम्य पुनः मन्त्रासनं कूर्चेन मार्जयित्वा अभ्यर्च्य अनुज्ञाप्य, पादुके प्रदाय, तत्रोपविष्टे गन्धमाल्यादिकम् अपोह्य, विष्वक्सेनाय दत्वा, पाद्याचमनीय गन्धपुष्प धूपदीप आचमनापूप फलाचमनादीनि दत्वा, मुखवासताम्बूल नृत्तगीत वाद्यादिभिः अभ्यर्च्य, प्रदक्षिण द्वयं कृत्वा दण्डवत् प्रणम्य,
53. पर्यङ्कासनम् अभ्यर्च्य अनुज्ञाप्य, पादुके प्रदाय, तत्रोपविष्टे पाद्याचमने दत्वा, माल्यभूषण वस्त्राणि अपनीय, विष्वक्सेनाय दत्वा, सुखशयनोचितं सुखस्पर्शं वासः तदुचितानि भूषणानि उपवीतं च प्रदाय, आचमनीयं दत्वा, गन्धपुष्प धूपदीपाचमन मुखवासताम्बूलादिभिः अभ्यर्च्य, स्वनियाम्य स्वरूपस्थितिप्रवृत्तिस्वशेषतैकरसेन अनेन आत्मना कर्त्रा स्वकीयैश्च देहेन्द्रियान्तः करणैः स्वकीयकल्याणतम द्रव्यमयान् औपचारिक सांस्पर्शिक आभ्यवहारिकादि समस्तभोगान् अति प्रभूतान् अति प्रियतमान् अति समग्रान् अत्यन्तभक्तिकृतान् अखिलपरिजन परिच्छदान्विताय स्वस्मै स्वप्रीतये स्वयमेव प्रतिपादितवान् इति अनुसन्धाय भगवन्तमनुज्ञाप्य, भगवन्निवेदितात् हविषः विष्वक्सेनाय किञ्चित् उद्धृत्य निधाय अन्यत्सर्वं स्वचार्य प्रमुखेभ्यः वैष्णवेभ्यः प्रदाय भगवद्यागशिष्टैः जलादिभिः द्रव्यैः विष्वक्सेनम् अभ्यर्च्य, पूर्वोद्धृतं हविश्च दत्वा, तदर्चनं परिसमाप्य, भगवन्तम् अष्टाङ्गेन प्रणम्य, शरणमुपगच्छेत् ।।
54. मनोबुध्यभिमानेन सह न्यस्य धरातले । कूर्मवत् चतुरः पादान् शिरस्तत्रैव पञ्चमम् ।।
प्रदक्षिण समेतेन एवं रूपेण सर्वदा । अष्टाङ्गेन नमस्कृत्य ह्युपविश्याग्रतो विभोः ।।
उरसा शिरसा चैव वपुषा मनसा गिरा । पद्भ्यां कराभ्यां जानुभ्यां प्रणामोऽष्टाङ्ग उच्यते ।। इत्युक्तः अष्टाङ्ग प्रणामः । 
55. शरणागति प्रकारश्च पूर्वोक्तः । 
56. ततः अर्घ्यजलं प्रदाय भगवन्तम् अनुज्ञाप्य पूजां समापयेत् ।।
	।। इति श्रीभगवद्रामानुज विरचित नित्याख्य भगवदाराधन प्रयोगः सम्पूर्णः ।।
