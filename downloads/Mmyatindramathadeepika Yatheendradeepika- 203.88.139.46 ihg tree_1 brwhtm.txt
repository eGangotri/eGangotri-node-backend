01.00
।। श्री यतीन्द्रमतदीपिका ।।
।।प्रथमोऽवतारः ।
01.01
श्री वेङ्कटेशं करिशैलनाथं श्रीदेवराजं घटिकाद्रिसिंहम् ।
कृष्णेन साकं यतिराजमीडे स्वप्ने च दृष्टान् मम देशिकेन्द्रान् ।।1।।
यतीश्वरं प्रणम्याहं वेदान्तार्य्यं महागुरुम् ।
करोमि बालबोधार्थं यतीन्द्रमतदीपिकाम् ।।2।।
	श्रीमन्नारायण एव चिदचिद्विशिष्टाद्वैततत्त्वं भक्तिप्रपत्तिभ्यां प्रसन्नः स उपायः, अप्राकृतदेशविशिष्टः स एव प्राप्य इति वेदान्तवाक्यैः प्रतिपादयतां श्रीव्यासबोधायनगुहदेवभारुचिब्रह्मनन्दिद्रमिडाचार्य्यश्रीपराङ्कुशनाथयामुनमुनियतीश्वरप्रभृतीनां मतानुसारेण बालबोधार्थं वेदान्तानुसारिणी यतीन्द्रमतदीपिकाख्या शारीरकपरिभाषा महाचार्य्यकृपावलम्बिना मया यथामति सङ्ग्रहेण प्रकाश्यते ।
01.02
	सर्वं पदार्थजातं प्रमाणप्रमेयभेदेन द्विधा भिन्नम् । प्रमाणानि त्रीण्येव । प्रमेयं द्विदिधं- द्रव्याद्वव्यभेदात् । द्वव्यं द्विविधं- जडमजडं चेति । जडं तु द्विविधं- प्रकृतिः कालश्चेति । प्रकृतिर्शतुर्विंशतितत्त्वात्मिका । कालस्तु उपाधिभेदात् त्रिविधः ।
01.03
	अजडं तु द्विविधं- पराक् प्रत्यक् चेति । अजडं परागपि तथा- नित्यविभूतिर्धर्मभूतज्ञानं चेति ।
01.04
	प्रत्यगपि द्विविधः- जीवेश्वरभेदात् । जीवस्त्रिविधः । बद्धमुक्तनित्यभेदात् । बद्धोऽपि द्विविधः । बुभुक्षु-मुमुक्षुभेदात् । बुभुक्षुर्द्विविधः । अर्थकामपरो धर्मपरश्चेति । धर्मपरो द्विविधः- देवतान्तपरो भगवत्परश्चेति । मुमुक्षुर्द्विविधः । कैवल्यपरो मोक्षपरश्चेति । मोक्षपरो द्विविधः । भक्तः प्रपन्नश्चेति । प्रमन्नो द्विविधः- एकान्तो परमैकान्ती चेति । परमैकान्ती द्विविधः- दृप्तार्तभेदात् । 
01.05
	पञ्चधाववस्थित ईश्वरः-परव्यूहविभावन्तर्यावतारभेदात् । पर एकधा । व्यूहश्चतुर्धा- वासुदेव-सङ्कर्षण-प्रद्युम्ना-निरुद््धभेदात् । केशवादि व्यूहान्तरम् । मत्स्यादयो विभवाः पुनरनन्ताः । अन्तर्यामी प्रतिशरीरमवस्थितः । अर्चावतारस्तु- श्रीरङ्गवेङ्कटाद्रिहस्तिगिरियादवाद्रिघटिकाचलादिषु सकलमनुजनयनविषयतां गतो मूर्तिविशेषः ।
01.06
	अद्रव्यं तु सत्त्वरजस्तमःशब्दस्पर्शरूपरसगन्धसंयोगशक्तिभेदाद्दशधैव । 
01.07
	एवमुद्दिष्टानामुद्देशक्रमेण लक्षणपरीक्षे क्रियेते । तत्र प्रमाकरणं प्रमाणम् । प्रमाणं लक्ष्यम् । प्रमाकरणत्वं लक्षणम् । यथावस्थितव्यवहारानुगुणज्ञानं प्रमा । प्रमा लक्ष्यम् । यथावस्थितव्यवहारानुगुणज्ञानत्वं लक्षणम् । 'ज्ञानं प्रमा' इत्युक्ते शुक्तिकायाम् 'इदं रजतम्' इति ज्ञाने अतिव्याप्तिः, अत उक्तं 'व्यवहारानुगणम्' इति । एवमपि तत्रैवातिव्याप्तिः, भ्रान्तिदशायामपि 'इदं रजतम्' इति व्यवह्रियमाणत्वात् । अत उक्तं 'यथावस्थित' इति पदेन संशयान्यथाज्ञानविपरीतज्ञानव्यावृत्तिः । 
01.08
	धर्मिग्रहणे मिथोविरुद्धानेकविशेषस्मरणं संशयः । यथा ऊर्द्धताविशिष्टे 'स्थाणुर्वा पुरुषो वा' इति ज्ञानम् ।
अन्यथाज्ञानं नाम धर्मविपर्यासः। यथा, कर्तृत्वेन भासमाने आत्मनि कुयुक्तिभिः कर्तृत्वस्य भ्रान्तत्वोपपादनम्। विपरीतज्ञानं नाम धर्मिविपर्यासः। यथा वस्तुनो वस्त्वन्तरज्ञानम्। 
01.09
	लक्षणस्य त्रीणि दूषणानि सन्ति, अव्याप्तिरतिव्याप्तिरसम्भवश्चेति। लक्ष्यैकदेशे लक्षणस्यावर्तनमव्याप्तिः। लक्ष्यादन्यत्र वर्तमानत्वमतिव्याप्तिः। लक्ष्ये क्वाप्यवर्तनमसम्भवः। यथा जीवो गुणत्रयवश्यः इत्युक्ते अव्याप्तिः, ज्ञानगुणक इत्युक्ते अतिव्याप्तिः, चक्षुर्विषयो जीव इत्युक्ते सम्भव एव। अत्रोक्तदूषणत्रयाभावात् प्रमाणलक्षणं सुस्थम्। 
01.10
	साधकतमं करणम्। अतिशयितं साधकं साधकतमम्। यस्मिन् सत्यविलम्बेन (कार्य)ज्ञानमुत्पद्यते तदतिशयितमित्युच्यते। तेन प्रमाकरणं प्रमाणमिति सिद्धम्। अनधिगतार्थगन्तृ प्रमाणमित्यादिकं तु तत्तद्वादिभिरेव निरस्तत्वादनादरणीयम्।। 
01.11
	तानि प्रमाणानि प्रत्यक्षानुमानशब्दाख्यानि त्रीण्येव। 
01.12
	तत्र साक्षात्कारिप्रमाकरणं प्रत्यक्षम्। अनुमानादिव्यावृत्त्यर्थं साक्षात्कारीति। दुष्टेन्द्रियजन्यव्यावृत्त्यर्थं प्रमेति। 
01.13
	तच्च प्रत्यक्षं द्विविधं - निर्विक्ल्पक्सविकल्पक्भेदात्। निर्विकल्पकं नाम  गुणसंस्थानादिविशिष्टप्रथमपिण्डग्रहणम्।सविकल्पकं तु सप्रत्यवमर्शंगुणसंस्थानादिविशिष्टद्वितीयादिपिण्डग्रहणम्। उभयमप्येतद्विशिष्टविषयमेव। अविशिष्टग्राहिणो ज्ञानस्यानुपलम्भादनुपपत्तेश्च। 
01.14
	ग्रहणप्रकारस्तु आत्मा मनसा संयुज्यते, मन इन्द्रियेण, इन्द्रियमर्थेन। इन्द्रियाणां प्राप्यकारित्वनियमात् । अतो घटादिरूपार्थस्य चाक्षुरादी(चक्षूरूपे)न्द्रियस्य च संनिकर्षे सति अयं घट पट इति चाक्षुष ज्ञानं जायते। एवं स्पार्शनप्रत्यक्षादयोपि।। 
01.15
	द्रव्यग्रहणे संयोगस्संबन्धः। द्रव्यगतरूपादिग्रहणे समवायानङ्गीकारात् संयुक्ताश्रयणं संबन्धः। 
01.16
	निर्विकल्पकसविकल्पकभिन्नं प्रत्यक्षं द्विविधम्, अर्वाचीनमनर्वचूनं चेति। अर्वाचूनं पुनर्द्विविधम्- इन्द्रियसापेक्षं तदनपेक्षं चेति। तदनपेक्षं द्विविधम्-स्वयंतिद्धं दिव्यं चेति। स्वयंसिद्धं -योगजन्यम्, दिव्यं भगवत्प्रसादजन्यम्। अनर्वाचीनं तु इन्द्रियानपेक्षं नित्यमुक्तेश्वरज्ञानम्। अनर्वाचीनं प्रसंगादुक्तम्। एवं साक्षात्कारिप्रमाकरणं प्रत्यक्षमिति सिद्धम्।
01.17
     ननु यथावस्थितव्यवहारानुगुणं ज्ञानं प्रमेत्युक्तम्, एवं च स्मृतेरपि यथावस्थितव्यवहारानुगुणज्ञानत्वेन प्रामाण्यात् स्मृतेरपि प्रमाणत्वेन पतिगणनाच्च त्रीण्येव प्रमाणानीति कथं प्रतिपाद्यत इति चेत्; उच्यते, स्मृतेः प्रामाण्याङ्गीकारेपि संस्कारसारेक्षत्वात्तस्याः प्रत्यक्षमूलत्वान्मूलभूते प्रत्यक्षेन्तर्भाव इति न पृथक्प्रमाणत्वकल्पनम्। अतः प्रमाणानि त्रीण्येवेति संभवति। 
01.18
	स्मृतिर्नाम पूर्वानुभवजन्यसंस्कारमात्रजन्यं ज्ञानम्। तत्रचोद्बुद्धस्संस्कारो हेतुः। संस्कारोत्बोधश्च सदृशादृष्टचिन्ताद्याः स्मृतिबीजस्यबोधकाः इत्युक्तप्रकारेण क्वचित्सदृशदर्शनाद्भवति, क्वतिददृष्टात्, क्वचिच्चिन्तया। आदिशब्देन साहचर्यस्यापि 
ग्रहणात् तेनापि भवति। 
01.19
	सादृश्यजा यथा, देवदत्तयज्ञदत्तयोस्सदृशयोर्देवदत्तदर्शनेन यज्ञदत्तस्मृतिः। द्वितीया यथा, यादृच्छिककालान्तरदेशान्तरानुभूत श्रीरङ्गादिदिव्यदेशस्मृतिः। तृतीया यथा, चिन्त्यमाने सति श्रीवेङ्कटेशस्य कमनीयदिव्यमङ्गलविग्रहस्मृतिः। चतुर्थी तु, सहचरितयोः देवदत्तयज्ञदत्तयोर्मथ्येन्यतरदर्शनेन तदन्यतरस्मृतिः। 
01.20
	सम्यगनुभूतस्य सर्वस्य स्मृतिविषयत्वनियमः। क्वचित्कालदैर्घ्यात् व्याध्यादिना वा संस्कारस्य प्रमोषात् स्मृत्यभावः।
01.21
     यथा स्मृतेः प्रत्यक्षेन्तर्भावः, एवं सोयं देवदत्त इति प्रत्यभिज्ञाया अपि प्रत्यक्षेन्तर्भावः। अस्मन्मते अभावस्य भावान्तररूपत्वात् तज्ज्ञानस्यापि प्रत्यक्षेन्तर्भावः । भूतले घटात्यन्ताभावो भूतलमेव। घटप्रागभावो नाम मृदेव। घटध्वंसश्च कपालमेव। 
01.22
	प्रायः पुरुषेणानेन भवितव्यमित्येतदूहः। पुरःकिंसंज्ञकोयं वृक्ष इत्यनध्यवसायो ज्ञानं संशय उक्तः। एतयोरपि प्रत्यक्षेन्तर्भावः। पुण्यपुरुषनिष्टा प्रतिभापि प्रत्यक्षेन्तर्गता। 
01.23
	यथार्थं सर्वविज्ञानमिति वेदविदां मतम्, इत्युक्तत्वात् भ्रमादिप्रत्यक्षादिज्ञानं यथार्थमेव। 
01.24
	अख्यात्यात्मख्यात्यनिर्वचनीयख्यात्यन्यथाख्यात्यसत्ख्यातिवादिनो निरस्य सत्ख्यातिपक्षस्वीकारात्। 
01.25
	सत्खयातिर्नाम ज्ञानविषयस्य सत्यत्वम्। तर्हि भ्रमत्वं कथमिति चेत्, विषयव्यवहारबाधात् भ्रमत्वम्। तदुपपादयामः। प़ञ्चीकरणप्रक्रियया पृथिव्यादिषु सर्वत्र सर्वभूतानां विद्यमानत्वाज्ज्ञानविषयस्य सत्यत्वम्।तत्र रजतांशस्य स्वल्पात्तु न व्यवहार इति तद्बाधात्तज्ज्ञानभ्रमः। शुक्त्यंशभूयस्त्वज्ञानात् भ्रमनिवृत्तिः। 
01.26
	स्वप्नादिज्ञानं तु सत्यमेव। तत्तत्पुरुषानुभाव्यतया तत्तत्कालावसानान् रथादीन् परमपुरुषः सृजतीति हि श्रुत्यावगम्यते। 
01.27
	पीतश्शङ्क इत्यादौ नयनवर्तिपित्तद्रव्यसंभिन्ना नायनरश्मयश्शङ्खादिभिस्संयुज्यंन्ते। तत्र पित्तगतरीतिमाभिभूतः शङ्खगतशुक्लिमा न गृह्यते। अतस्सुवर्णानुलिप्तशङ्खवत्पीतश्शङ्ख इति प्रतीयते।सूक्ष्मत्वात्पीतिमा स्वनयननिष्क्रान्ततया स्वेनैव गृह्यते। नत्वन्यैः। 
01.28
	जपाकुसुमसमीपवर्तिस्फटिकमणिरपि रक्त इति गृह्यते। तज्ज्ञानं सत्यमेव। 
01.29
	मरीचिकायां जलज्ञानमपि प़ञ्चीकरणप्रक्रियया पूर्वोक्तवदुपपद्यते। पञ्चीकरणप्रक्रियातूत्तरत्र वक्ष्यते। 
01.30
	दिग्भ्रमोपि तथैव। दिशि दिगन्तरस्य विद्यमानत्वात्, अवच्छेदकमन्तरेण दिगिति द्रव्यान्तरानङ्गीकाराच्च।
01.31
	अलातचक्रादौ तु अतिशैघ्र्यात् तदन्तरालाग्रहणात्तत्तद्देशसंयुक्ततत्तद्वस्तुन एव चक्राकारेण ग्रहणम्। तदपि सत्यमेव। 
01.32
	दर्पणादिषु निजमुखादिप्रतीतिरपि यथार्था । दर्पणादिप्रतिहतगतयो नायनरश्मयो दर्पणादिग्रहणपूर्वकं निजमुखादि 
गृह्णाति। दत्राप्पयतिशैघ्र्यादन्तरालाग्रहणात्तथा प्रतीतिः। 
01.33
	द्विचन्द्रज्ञानादावप्यङ्गुल्यवष्टम्भतिमिरादिभिर्नायनतेजोगतिभेदेन सामग्रीभेदात् सामग्रीद्वयमन्योन्यनिरपेक्षं द्विचन्द्रग्रहणहेतुर्भवति। सामग्रीद्वयं पारमार्थिकम् । तेन द्विचन्द्रज्ञानं भवति। 
01.34
	अतः सर्वं विज्ञानं सत्यं सविशेषविषयं च । निर्विशेषवस्तुनोग्रहणात्। 
01.35
	एवं भूतं प्रत्यक्षं प्रथमतो (जात्यादिरूप)भेदविशिष्टमेव गृह्णाति। भेद इति व्यवहारे तु प्रतियोग्यपेक्षा, न तु 
स्वरूपे(ण) । तेनानवस्थान्योन्याश्रयदोषोपि नास्ति। उपर्युपर्यपेक्षानवस्था। परस्परापेक्षा अन्योन्याश्रायः। 
01.36     
     ननु, दशमस्त्वमतीत्येतदपि प्रत्यक्षं किं न स्यादिति चेन्न। त्वम्त्येतस्य प्रत्यक्षत्वेपि दशमासीत्येतस्य वाक्यजन्यत्वात्। यदि दशमासीत्यस्य(प्रत्यक्षत्वं) प्रत्यक्षविषयत्वं तर्ह धर्मवांस्त्वमतीत्येतस्यापि प्रत्यक्षत्वं स्यात्। अङ्गीकारेतिप्रसङ्गात्। अत एव तत्त्वमसीति वाक्यस्य नापरोक्षज्ञानजनकत्वम्। 
01.37
	एतेन प्रत्यक्षप्रमाकरणं प्रत्यक्षप्रमाणम्। प्रमा (चात्म)चात्र चैतन्यमेव। चैतन्यं च त्रिविधम्। अन्तःकरणावच्छिन्नचैतन्यं, वृत्त्यवच्छिन्नचैतन्यं, विषयावच्छिन्नचैतन्यं, चेति। यदा त्रयाणामैक्यं तदा साक्षात्कारः। तदपि निर्विशेषविषयमेव, अभेदमेव गृह्णातीत्यादिकुदृष्टिकल्पना निरस्ता। 
01.38
	निर्विकल्पकं तु नामजात्यादियोजनाहीनं वस्तुमात्रावगाहि कॢञ्चिदिदमितिज्ञानमिति नैयायिकानां मतमपि निरस्तम्।
01.39
     ननु, "काणादं पाणिनीयं च सर्वशास्त्रोपकारकम्" इत्युक्तत्वात् कथं गौतममतनिरास इति चेत् ;उच्यते , न खलु (नास्माभिः) कार्त्स्न्येनास्य मतस्य निरासः क्रियते। यावदिह युक्तियुक्तं तावत्स्वीक्रियते, परकल्पिततटाकोपजीवनवत्। न खलु तटाकस्थपङ्कोपि स्वीक्रियते।
01.40
	अतः परमाणुकारणत्वम्, वेदपौरुषेयत्वम्, ईश्वरानुमानिकत्वम्,जीवविभुत्वम्, सामान्यविशेषसमवायानां पदार्थत्वेन स्वीकारः, उपमानादेः पृथक् प्रमाणत्वकलपनम्, संख्यापरिमाणपृथक्त्वविभागपरत्वापरत्वगुरुत्वद्रवत्वादीनां पृथक् गुणत्वकल्पनम्, दिशोपि द्रव्यत्वकल्पनमित्यादिसूत्रकारादिविरुद्धप्रक्रिया नास्माभिः स्वीक्रियते। अविरुद्धानि तु स्वीक्रियन्त इति न विरोधः। 

इति श्री वाधूलतिलक श्रीमन्महाचार्यप्रथमादासेन श्रीनिवासदासेन विरचिताया
यतीन्द्रमतदीपिकायां शारीरकपरिभाषायां प्रत्यक्षनिरूपणं नाम प्रथमोवतारः।।
                            
02.00
अथ द्वितीयोवतारः
02.01                       
	अथानुमानं निरूप्यते। व्याप्यस्य व्याप्यत्वानुसंधानात् व्यापकविशेषप्रमितिरनुमितिः। तत्करणमनुमानम्।व्याप्यस्य - धूमस्य अग्निव्याप्यत्वानुसंधानात् व्यापकविशेषप्रमितिः - वह्निप्रमितिः।। 
02.02
	अनधिकदेशकालनियमं(तं) व्याप्यम्। अन्यूनदेशकालवृत्ति व्यापकम्। तदिदमविनाभूतं व्याप्यम्, तत्प्रतिसंबन्धि व्यापकमिति। 
02.03
	तेन निरुपाधिकतया नियतसंबन्धो व्याप्तिरित्युक्तं भवति। सेयं यत्र धूमस्तत्र वह्निरितिव्याप्तिः भूयोदर्शनेन गृह्यते। 
02.04
	व्याप्तिः द्विधा, अन्वयव्यतिरेकभेदात्। साधनविधौ साध्यविधिरूपेण प्रवृत्ता व्याप्तिरन्वयव्याप्तिः। यथा यो यो धूमावान् स सोग्निमानिति। साध्यनिषेधे साधननिषेधरूपेण प्रवृत्ता व्याप्तिः व्यतिरेकव्याप्तिः। यथा योनग्निः स निर्धूम इति। 
02.05
	सेयमुभयविधा व्याप्तिः उपाधिसंभवे दुष्टा। साध्यव्यापकत्वे सति साधनाव्यापकत्वमुपाधिः। यथा वह्निना धूमे साधयमाने आर्द्रेन्धनसंयोगः उपाधिः। मैत्रीतनयत्वेन श्यामत्वे साधयमाने शाकपाकजत्वमुपाधिः। 
02.06
	स चोपाधिः द्विविधः, निश्चितः शङ्कितश्चेति। निश्चितो यथा, विप्रतिपन्ना सेवा दुःखहेतुः, सेवात्वात्, राजसेवावत् इत्यत्र पापारब्धत्वमुपाधिः। अयं चेश्वरसेवायां नास्तीति निश्चयादयं निश्चितोपाधिः।। शङ्कितो यथा, विप्रतिपन्नो जीवः एतच्छरीरावसाने मुक्तमान्, निष्पन्नसमाधित्वात्, शुकादिवदित्यत्र कर्मात्यन्तपरिक्षय उपाधिः। स च निष्पन्नसमाधौ विप्रतिपन्ने  जीवे अस्ति(वा) नास्तीति संदिग्धत्वाच्छङ्कितोपाधिः। अतो निरुपाधिकसंबन्धवद्व्याप्यमिति सिद्धम्।
02.07     
    व्याप्यं साधनम्, लिङ्गमित्यनर्थान्तरम्। 
02.08
	तस्य द्वे रूपे अनुमित्यङ्गभूते व्याप्तिः पक्षधर्मता चेति। प़्च रूपाण्यपि सन्ति, तानि च पक्ष (व्यापकत्वम्) धर्मत्वम्, (सत्त्वम्), सपक्षे सत्त्वम्, विपक्षाद्व्यातृत्तिः, अबाधितविषयत्वम्, असत्प्रतिपक्षत्वं चेति। 
02.09
	सिषाधयिषितधर्मविशिष्टो - धर्मी पक्षः। यथा अग्नमत्त्वादिसाधने पर्वतादिः । 
02.10
	सिषाधयिषितधर्मसजातीय धर्मवान्  सपक्षः। यथा महानसादिः। 
02.11
	साध्यतज्जातीयशून्यो विपक्षः। यथा महाह्रदादिः। 
02.12
	प्रबलप्रमाणेन पक्षे निश्चितसाध्याभाववत्त्वं बाधितविषयत्वम्। यथा महाह्रदो अग्निमानित्यादिः। तदभाववत्त्वमबाधितविषयत्वम्। 
02.13
	समबलतयाप्रतीयमानप्रमाणोपरोधाभावो असत्प्रतिपक्षत्वम्। 
02.14
	एवंभूतं व्याप्यं द्विविधम् ।  अन्वयव्यतिरेकि-केवलान्वयिभेदात्।                    
02.15
	पूर्वोक्तपञ्चरूपोपन्नं व्याप्यमन्वयव्यतिरेकि। यथा, पर्वतोग्निमान् धूमवत्त्वात् यो यो धूमवान् स सोग्निमान् यथा महानसः, योनग्निस्स निर्धूमः - यथा ह्रद इति। 
02.16
	तादृशमेव विपक्षरहितं व्याप्यं केवलान्वयि। यथा - ब्रह्म शब्दवाच्यं वस्तुत्वात्, घटवत्। विपक्षाभावात् केवलान्वयि चतूरूपोपपन्नम्। 
02.17
	केवलव्यतिरेकिणि साध्याप्रतिद्धेः तद्व्यतिरेकव्याप्तिर्दुर्ग्रहा। अतः केवलव्यतिरेकेनिरासः। 
02.18
	केवलान्लवयिनि अन्वयव्यतिरेकिणि चात्यन्तातीन्द्रियार्थगोचरता निरस्ता। 
02.19
     तदेतदनिमानं स्वार्थं परार्थं चेति द्विधा विभज्य केचिदाहुः । 
02.20
	सर्वेषामेवानुमानानां स्वप्रतिसंधानादिबलेन प्रवृत्तत्या स्वव्यवहारमात्रहेतुत्वमिति स्वार्थानुमानमेवेत्यपरे। 
02.21
	तदनुमानबोधकवाक्यं प्रतिज्ञाहेतूदाहरणोपनयनिगमनरूपपञ्चावयवसंयुक्तम्। 
02.22
	तत्र, साध्यवत्तया पक्षवचनं प्रतिज्ञा। यथा पर्वतोग्निमानिति। 
02.23
	लिङ्गस्य वचनं हेतुः. यथा धूमवत्त्वादिति। 
02.24
	व्याप्तिनिर्देशपूर्वकं दृष्टान्तवचनमुदाहरणम्। तत् द्विविधम्ष अन्वयव्यतिरेकभेदात्। यथा यो यो धूमवान् स सोग्निमान्, यथा महानस इत्यन्वयोदाहरणम्। योनग्निस्सनिर्धूमः, यथा ह्रद इति व्यतिरेकोदाहरणम्। 
02.25
	दृष्टान्तावमर्शनेन व्याप्ततया पक्षे हेतूपसंहारवाक्यमुपनयः। सोपि द्विविधः, अन्वयव्यतिरेकभेदात्। तथा धूमवानित्यन्वयोपनयः। अयं च न तथा निर्धूम इति व्यतिरेकोपनयः। 
02.26
	हेतुपूर्वकं पक्षे साध्योपसंहारवाक्यं निगमनम्। एतदपि द्विविधम् तथैव। यथा तस्मादसावग्निमानित्यन्वतेन निगमनम्। तस्मादयं निरग्नर्न भवतीति व्यतिरेकेण। 
02.27
	एवं पञ्चावयववादिनो नैयायिकाः। 
02.28
	प्रतिज्ञाहेतूदाहरणरूपत्र्यवयववादिनो मीमांसकाः। 
02.29
	उदाहरणोपनयरूपावयवद्वयवादिनस्सौगताः। 
02.30
	अस्माकं त्वनियमः। क्वचित्पञ्चावयवाः, क्वचित् त्रयोवयवाः, क्वचित् द्वाववयौ। उदाहरणोपनयाभ्यामेव व्याप्तिपक्षधर्मतयोस्सिद्धत्वात्तावतैवानुमित्युपपत्तेः। म़ृदुमध्यमकठोरधियां विस्तरसंग्रहाभ्यां व्यवहार उपपद्यत इत्यनियम एव। एवं पञ्चावयवयुक्तः सद्धेतुरेव वह्न्यनुमापकः। सद्धेतुरित्यक्तत्वात् धूमसदृशधूलीपटलान्न वह्न्यनुमितिः। 
02.31
      अन्ये हेतुवदाभासमाना हेत्वाभासाः, ते चासिद्धविरुद्धानैकान्तिकप्रकरणसमकालात्यया- पदिष्टभेदात्पञ्चप्रकाराः। 
02.32
	तत्रासिद्धः त्रिविधः- स्वरूपातिद्ध आश्रयासिद्धो व्याप्यत्वासिद्धश्चेति। 
02.33
	स्वरूपासिद्धो यथा, अनित्यो जीवः चाक्षुषत्वात्, घटवदिति। 
02.34
	आश्रयासिद्धस्तु, व्योमारविन्दं सुरभि अरविन्दत्वात् सरोजारविन्दवत् इति। व्योमारविन्दमाश्रयः, स चासिद्धः। 
02.35
	व्याप्यत्वासिद्धो द्विविधः, एको व्याप्तिग्राहकप्रमाणाभावात्, अपरस्तु उपाधिसद्भात्। आद्यो यथा, यत्सत् 
तत्क्षणिकमिति। क्षणिकत्वसत्त्वयोः व्याप्तिग्राहकप्रमाणासिद्धेः। द्वितीयो यथा, अग्नीषोमीयहिंसा अधर्मसाधिका, हिंस्स्ससात्वात् क्रतुबाह्यहिंसावदिति। अत्र निषिद्धत्वमुपाधिः। अतो हिंसात्वहेतुस्सोपाधिकः। 
02.36
	साध्यविपरीतव्याप्तो हेतुर्विरुद्धः। तद्यथा, प्रकृतिः नित्या कृतकत्वात् कालवदिति। कृतकत्वहेतुः साध्याभावव्याप्तः। 
02.37
	सव्यभिचारोनैकान्तिकः। स च द्विविधः, साधारणोसाधारणश्चेति। 
02.38
	पक्ष सपक्षविपक्षवृत्तिः साधारणोनैकान्तिकः। यथा शब्दो नित्यः प्रमेयत्वात् कालवत्।असाधरणस्तु 
सपक्षविपक्षव्यावृत्तः। असाधारणस्तु सपक्षविपक्ष व्यावृत्तः। यथा भूर्नित्या गन्धवत्वात्; व्योमवदिति। 
02.39
	प्रकरणसमस्तु साध्यविपरीतसाधकहेत्वन्तरवान्। यथा ईश्वरः नित्यः अनित्य-     धर्मरहितत्वात् ईश्वरो न नित्यः नित्यधर्मरहितत्वादिति। अयमेव सत्प्रतिरक्षः। 
02.40
	यस्य हेतोस्साध्याभाववान्पक्षः स कालात्ययापदिष्टः। स यथा, अग्निरनुष्णः  पदार्थत्वात् जलवत्। अयं च प्रत्यक्षेणैवोष्णत्वावधारणाद्बाधितः। 
02.41
     एवमनुमाने निरूपिते उपमानादेरनुमानाजालन्तर्भावः । यथा - अतिदेशवाक्यार्थस्मरणसहकृतसादृश्यविशिष्टपिण्डज्ञानमुपमानम्। गवयमजानानोपि यथा गौस्तथा गवय इति कुत्श्चिदारण्यकाच्छ्रुत्वा वनं गतो अतिदेशवाक्यार्थं स्मरन् यदा गोसादृश्यविशिष्टपिणढं पश्यति, तदा तद्वाक्यरार्थस्मरणसहकृत- गोसादृश्यविशिष्टपिण्डज्ञानं जायते, तदुपमानमित्युच्यते। तस्य स्मरण- रूपत्वात्प्रत्यक्षेन्तर्भावः, व्तयाप्तिग्रहापेक्षत्वादनुमानेन्तर्भावः, वाक्यजन्यत्वा- च्छब्देचान्तर्भावः ऊह्यः।
02.42
     अर्थापत्तिर्नाम, दिवा अभुञ्जानस्य पुरुषसस्य पीनत्वदर्शनात् रात्रिभोजनं कल्प्यते। एतस्यानुमानेन्तर्भावः। 
02.43
	तर्को नाम व्याप्याङ्गीकारेण व्यापकानिष्ट- प्रसंजनम्। तद्यथा, पर्वतो वह्निमान् धूमवत्त्वादित्यनुमाने, धूमोस्तु वह्निर्मास्तु इत्युक्ते, यदि वह्निर्नस्यात् तर्हि धूमोपि न स्यादिति। एतस्य प्रमाणानुग्राहकत्वम्। 
02.44
	तर्कानुगृहीतप्रमाणपूर्वकतत्त्वावधारणं निश्चयः। 
02.45
	वीतरागकथा वादः। 
02.46
	पक्षद्वयसाधनवती विजिगीषुकथा जल्पः। 
02.47
	स्वपक्षस्थापनाहीना वितण्डा। 
02.48
	अविवक्षितशब्दार्थारोपेण दूषणं छलम्। 
02.49
	स्वव्याप्तदूषणं जातिः, असदुत्तरं जातिरिति वा। 
02.50
	पराजयहेतुर्नग्रहस्थानम्। इत्येतेषामनुमानाङ्गत्वादनुमानेन्त- र्भावः।
02.51
	क्वचित् क्वचिन्नैयायिकमतानुसा(रेणोक्तम्)रिव्यवहारस्तु तन्मानुसारेणोक्तः अतः न विरोधः। इत्यनुमानं  निरूपितम्।

इति श्री वाधूलतिलक श्रीमन्महाचार्यप्रथमदासेन श्रीनिवासदासेन विरचितायां 
यतीन्द्रमतदीपिकायां शारीरकपरिभाषाया मनुमाननिरूपणं नाम द्वितीयोवतारः।
03.00
अथ तृतीयोवतारः
03.01
      अनुमाननिरूपणानन्तरं शब्दो निरूप्यते। अनाप्तानुक्तवाक्यजनिततदर्थ विज्ञानं शाब्दज्ञानम्। तत्करणं शब्दप्रमाणम्।अनाप्तानुक्तेत्युक्तत्वाद्वेदस्य पौरूषेयत्वमतनिरासः। कारणदोषबाधकप्रत्ययाभाववद्वाक्यं वा। 
03.02
	सर्गादौ भगवान् चतुर्मुखाय पूर्वपूर्वक्रमविशिष्टान्वेदान् स्मृत्वा स्मृत्वा उपदिशतीत्युक्त्या वेदस्य नित्यत्वमपौरुषेयत्वं च सिद्धमिति कारणदोषाभावो बाधकप्रत्ययाभावश्च। 
03.03
     ननु, वेदवाक्यानां मीमांसकैः कार्यपरतयैव प्रामाण्यस्वीकारात् सिद्धब्रह्मपरवाक्यानां व्युत्पत्त्यसंभवाच्च कथं प्रामाण्यमिति चेन्न । सिद्धब्रह्मपर- वाक्यानामपि उपासनारूपकार्यान्वयस्वीकारात्। पिता ते सुखमास्ते इति लौकिक- सिद्धपरवाक्यस्यापि बोधकत्वदर्शनात्। बालानां लोके मातापितृप्रभृतिभिरम्बातात- मातुलचन्द्रादीनङ्गुल्या निर्दश्य 
तदभिधायिनः शब्दान् प्रयुञ्जानैः क्रमेण बहुशश्शिक्षितानां तत्तदर्थबुद्ध्युत्पत्तिदर्शनात्। वेदेपि परिनिष्पन्नेप्यर्थे शब्दस्य बोधकत्वं संभवतीति नाप्रामाण्यशङ्कावकाशः। 
03.04
	तर्हि अभिचारादिप्रतिपादक- वेदांशस्य कथं प्रामाण्यमिति नाशङ्कनीयम्। तस्य दृष्टफलप्रदर्शनेनादृष्टस्वर्गादि- फलकसाधनादौ प्रवृत्तिप्रयोजकत्वात्। 
03.05
	यूपादित्यवाक्यं तु आदित्यवद्यूपप्रकाशनपरम्। अतः कृत्स्नस्य वेदस्य प्रामाण्यम्। 
03.06
	स वेदः कर्मब्रह्मप्रतिवादकपूर्वोत्तर- भागाभ्यां द्विधा भिन्नः। आराधनकर्मप्रतिपादकं पूर्वकाण्डम्। आराध्यब्रह्मप्रतिपादक- मुत्तरकाण्डम्। अत उभयोर्मीमांसयोरैकशास्त्र्यम्। 
03.07
	भागद्वयात्मको वेद ऋग्यजुस्सामाथर्वरूपेण चतुर्थावस्थितः, पुनरनन्तप्रकारश्च।
03.08
	ऋगादिबहुप्रकारो वेदः मन्त्रार्थवादविधिरूपेण त्रिविधः। 
03.09
	अनुष्ठेयार्थप्रकाशको मन्त्रः। 
03.10
	विध्यधीनप्रवृत्युत्तम्भकवाक्यविशेषोर्थवादः। 
03.11
	हितानुशासनरूपं वाक्यमिह विधिः। स च त्रिविधः। अपूर्वपरिसंख्यानियमभेदात्। ते पुनर्नित्यनैमित्तिककाम्यादि- भेदात् बहुविधाः।
02.12
	व्रीहीन्प्रोक्षतीतिविधिरपूर्वविधिः।  
03.13
	मनोनयत्वाद्युपासनविधिर्विशिष्टविधिः।
03.14
	इमामगृभ्णन्नित्यश्वरशनाविधिः परिसंख्याविधिः। 
03.15
	गुर्वभिगमनादिविधिर्नियमविधिः।
03.16
	सन्ध्योपासनादिविधिर्नित्यविधिः।
03.17
     जातेष्ट्यादिविधिः नैमित्तिकविधिः। 
03.18
	ज्योतिष्टोमादिविधिः काम्यविधिः । 
03.19
	एवं विध्यर्थवादमन्त्रात्मकस्य वेदस्य छन्दः, कल्पः, शिक्षा,निरुक्तम्,ज्यौतिषम्, व्याकरिणमित्येतान्यङ्गानि। 
03.20
	छन्दोनुष्टुप् त्रिष्टुबादिप्रतिपादनरूपम्। 
03.21
	श्रौतस्मार्तप्रयोगप्रतिपादनपरः कल्पः। 
03.22
	शिक्षा वर्णनिर्णयातिमका। 
03.23
	निरुक्तं (खा) अपूर्वार्थप्रतिवादकम्। 
03.24
	ज्यौतिषम् अध्ययनतदर्थानुष्ठानकाल- निर्णायकम्। 
03.25
	व्याकरणं तु सुशब्दस्वरादिसमर्थनपरम्। 
03.26
	एवं साङ्गस्य वेदस्य प्रामाण्यं सिद्धम्।
03.27
     अथ श्रुत्यविरुद्धाचारव्यवहारप्रायश्चित्तादिप्रतिपादिका आप्तप्रणीता स्मृतिः प्रमाणम्। 
03.28
	हिरण्यगर्भादीनामाप्तत्वेपि तेषां गुणत्रयवश्यत्वसंभवात् तत्कर्तृकयोगकपिलादिस्मृतीनां मन्वादिस्मृत्यविरुद्धांशा एव प्रमाणम्। तत्त्वविपर्योसादिविरुद्धांश न प्रमाणम्। 
03.29
	वेदोपबृंहणरूपेतिहासपुराणयोरपि प्रमाण्यं स्वतस्सिद्धम्। 
03.30
	तत्र भारतरामायणयोः क्वचित्क्वचिद्वरोधभानेपि तत्त्वांशे वेदान्तवाक्यवदविरोधो नेयः। 
03.31
	सर्गादिपञ्चकप्रतिपादकपुराणेष्वपि सात्त्विकराजसतामसभेदभिन्नेषु तत्त्वांशे (विरोधाभावात्) विरुद्धांशो न प्रमाणम्, अन्यत्सर्वं प्रमाणम्। प्शुपताद्यागमा अपि तथैव। 
03.32
	आगमदिव्यतन्त्रान्तरसिद्धान्तभेदभिन्नस्य श्रीपाञ्चरात्रागमस्य क्वचिदपि वेदविरोधाभावात् कार्त्स्न्येन प्रामाण्यम्। एवम्, वैखानसागमस्यापि । 
03.33
	धर्मशास्त्राणामपि तथैव।। शाण्डल्यपराशरभरद्वाजवसिष्ठहारीतादयो धर्मशास्त्रप्रणेतारः। 
03.34
	शिल्पायुर्वेदगान्धर्वभरतागमादिकमप्युपयुक्तांशे तथैव। 
03.35
	शिल्पो नाम कर्षणादगोपुरप्राकारादिनिर्माणप्रतिपादकः। 
03.36
	आयुर्वेदो वैद्यकम्। 
03.37
	गान्धर्वो गानादिनिरूपकः। 
03.38
	भरतागमो नृत्तादिविधायकः। 
03.39
	पुनः चतुष्षष्टिकलारूपेषु शास्त्रेषु तत्त्वोपायपुरुषार्थोपयुक्तानि प्रमाणानि।।
03.40
	वकुलाभरणादिदिव्यसूरिश्रीसूक्तयः कार्त्स्न्येन प्रमाणतराः। 
03.41
	श्रीमद्रामानुजाचार्यप्रभृतिभिः प्रमणीता श्रीभाष्यादिप्रबन्धाः प्रमाणतमा। 
03.42
	पुरुषस्वातन्त्र्याधीनरचनाविशेषविशिष्टं पौरुषेयम्। एतेन काव्यनाटकालङ्कारादीनामपि लक्षणमुक्तं स्यात्। 
03.43
	एवमाप्तेनोच्चारितान्या- कांक्षायोग्यतासंनिधिमल्लौकिकवाक्यान्यपि प्रमाणानि। यथा नद्यास्तीरे पञ्च फलानि सन्तीत्यदीनि। 
03.44
	एवं वैदिकलौकिकसाधारणं वाक्यं द्विविधम्। मुख्यवृत्तिगौणवृत्तिभेदात्। 
03.45
	मुख्यवृत्तिरभिधावृत्तिः। यथा सिंहशब्दस्य मृगेन्द्रे। 
03.46
	साभिधावृत्तिः योगरूढ्यादिभिदेन बहुविधा। 
03.47
	मुख्यार्थबाधे सति तदासन्नेर्थे वृत्तिरौपचारिकी। सा द्विविधा, लक्षणागौणीभेदात्। प्रथमा यथा - गङ्गायां घोष इत्यत्राधिकरण(त्व)स्यबाधात्तीरे लक्षणा। द्वितीया यथा- सिंहो देवदत्त 
इत्यत्र देवदत्ते शौर्यादिगुणयोगात्। 
03.48
	एवं वैदिकलौकिकरूपं सर्वं वाक्यजातं सविशेषविषयकम्, भदविषयकं च। 
03.49
	शरीरवाचकशब्दानां यथा शरीरिणि पर्यवसानम्। एवं भगवच्छरीरभूतब्रह्मरुद्राग्नीन्द्रादि- चिद्वाचकशब्दानां, तथा 
तच्छरीरभूतप्रकृतिकालाकाशप्राणाद्यचिद्वाचक- शब्दानां च शरीरिणि परमात्मनि नारायणे पर्यवसानमुपपादयन्त्याचार्याः। 
03.50
	वेदान्तज्ञानात् व्युत्पत्तिः पूर्यत इत्युक्तम्। 
03.51
	नारायणस्य सर्वशब्दवाच्यत्वं सर्वशरीरकत्वमित्यादिकं तूपरि ईश्वरपरिच्छेते प्रतिपादयामः। 
03.52
	इति शब्दो निरूपितः।।

इति श्री वाधूलकुलतिलक श्रीमन्महाचार्यप्रथमदासेन श्रीनिवासदासेन विरचितायां 
यतीन्द्रमतदीपिकायां शारीरकपरिभाषायां शब्दनिरूपणं नाम तृतीयोवतारः।
04.00    
अथ चतुर्थोवतारः
04.01
      प्रमाणनिरूपणानन्तरं प्रमेयं निरूप्यते। प्रकर्षेण मेयं प्रमेयम्। तच्च द्विविधम्। द्रव्याद्रव्यभेदात्। उपादानं द्रव्यम्। अवस्थाश्रय उपादानम्। 
04.02
	ननु द्रव्यगुणकर्मसामान्यविशेषसमवायाभावाः सप्त पदार्था इति मतान्तरस्थैः सप्तधा परिगणनात् कथं द्रव्याद्रव्यभेदेन द्विधा समर्थनमिति चेत् उच्यते। 
04.03
	उत्क्षेपणापक्षेपणाकुञ्चनप्रसारणगमनभेदात् कर्म पञ्चधावस्थितमिति कल्पने गौरवात्, चलनात्मकं कर्मेत्येकधैवोपपत्तेः, तस्यापि संयोगमादायैवोपपत्तेः। संस्थानमेव जातिरिति संस्थानातिरेकेण सामान्यानङ्गीकारात्। समवाये समवायान्तराङ्गीकारेनवस्थानात्, तस्यापि संयुक्तविशेषण(तयैवो)तामादायोपपत्तेः। जीवेश्वरयोरणुत्वविभुत्वादिविभाजकधर्ममन्तरेण  'विशेष' इति किंचित्पदार्थाङ्गीकारे गौरवात्। अतः कर्मसामान्यविशेषसमवायानां पृथक्पदार्थत्वेनानङ्गीकाराच्च द्रव्यमद्रव्यमिति द्विधा विभाग उपपद्यते। 
04.04
	एतेनाभावस्सप्तमपदार्थ इत्यपि निरस्तम्। अभावस्य भावान्तररूपत्वात्। प्रागभावो नाम पूर्वावस्थापरम्परा, ध्वंस उत्तरावस्थापरम्परा, अत्यन्तान्योन्याभावौ च धर्म्यन्तर(गतविशेष)स्वरूपावेव। एतस्य प्रत्यक्षेन्तर्भावः पूर्वमुक्तः। उपादानं द्रव्यमित्युक्तम्। गुणाश्रयो द्रव्यमित्यपि सामान्यलक्षणं संभवति।
04.05
	तानि च द्रव्यानि षट्, प्रकृति काल शुद्धसत्त्वधर्मभूतज्ञान जीवेश्वरभेदात्। 
04.06
	तत्र, जडाजडरूपयोर्विभक्तयोर्मध्ये जडलक्षणमुच्यते। अमिश्रसत्त्वरहितं जडमिति। तत् द्विविधम्। प्रकृतिकालभेदात्। 
04.07
	तत्र, सत्त्वरजस्तमोरूपगुणत्रयाश्रयरूपा प्रकृतिः। सा नित्या अक्षराविद्यामायादिशब्दवाच्या च । तस्याः भगवत्यङ्कल्पाधीनगुणवैषम्यात् कार्योन्मुखावस्था अव्यक्तशब्देनोच्यते। तस्मात् महानुत्पद्यते। स महान् सात्त्विकराजसतामसभेदात् त्रिविधावस्थितः। महतोहङ्कार उत्पद्यते। सोपि सात्त्विकाहङ्कारो राजसाहङ्कार- स्तामसाहङ्कारश्चेति त्रिविधो भवति। एतेषां त्रयाणां वैकारिकस्तैजसो भूतादिरिति नामान्तराण्यपि संभवन्ति।  
तेषु वैकारिक इति प्रतिद्धात् तैजससंज्ञकराजसाहङ्कारसहकृतात्सात्त्विकाहङ्कारादेकादशेन्द्रियाणि जायन्ते।
04.08
	सात्त्विकाहङ्कारोवादानकं  द्रव्यमिन्द्रियमितीन्द्रयलक्षणम्। इन्द्रियं द्विविधम्- ज्ञानेन्द्रियं कर्मेन्द्रियं चेति।
04.09
	ज्ञानप्रसरणशक्तमिन्द्रियं ज्ञानेन्द्रियम्। तत् षोढा- मनः श्रोत्रचक्षुर्घाणरसनात्वग्भेदात्। 
04.10
	स्मृत्यादिकरणमिन्द्रियं मनः। तच्च हृदयप्रदेशवर्ति बुध्द्यहङ्कारचित्तादिशब्दवाच्यम्, बन्धमोक्षहेतुभूतं च । 
04.11
	शब्दादिपञ्चके शब्दमात्रग्रहणशक्तमिन्द्रियं श्रोत्रेन्द्रियम्। तन्मनुष्यादीनां श्रवणकुहरवर्ति। द्विजिह्वादीनां नयनवर्ति। 
04.12
	एवं रूपमात्रग्रहणशक्तमिन्द्रियं चक्षुः सर्वेषां नयनवर्ति। 
04.13
	गन्धमात्रग्रहणशक्तमिन्द्रियं घ्राणेन्द्रियम्, नासाग्रवर्ति। (गजादेः कराग्रवर्ति)। 
04.14
	रसमात्रग्रहणशक्तमिन्द्रियं रसनेन्द्रियम्, जिह्वाग्रवर्ति। 
04.15
	स्पर्शमात्रग्रहणशक्तमिन्द्रियं त्वगिन्द्रियम्। सर्वशरीरवर्ति। नखदन्तकेशादिषु प्राणामान्द्यतारतम्यात् स्पर्शानुपलम्भः। 
04.16
	श्रोत्रादीन्द्रियाणां भौतिकत्वप्रतिपादन भूताप्यायितत्वेनौपचारिकम्। 
04.17
	एतेषां विषयसम्बन्धः क्वचित्संयोगः, क्वचित्संयुक्ताश्रयणमिति वृद्धसंप्रदायः। 
04.18
	उच्चारणादिष्वन्यतमक्रियाशक्तत्वं कर्मेन्द्रियसामान्यलक्षणम्। तच्च, वाक्पाणिपादपायूपस्थभेदात् पञ्चधावस्थितम्। 
04.19
	वर्णोच्चारणकरणमिन्द्रियं वाक्। सा च हृत्कण्ठजिह्वामूलतालुदन्तोष्ठानासामूर्धंरूपस्थानाष्टकवर्तिनी। (मूका) मृगादिष्वदृष्टविरहात्तदभावः। 
04.20
	शिल्पकरणमिन्द्रियं पाणिः। स च मनुष्यादीनामङ्गुल्यग्रवर्ती। वारणादीनां नासाग्रवर्ती। 
04.21
	संचरणकरणमिन्द्रियं पादः। स च मनुष्यादीनां चरणवर्ती। भुजगपतगादीना मुरः पक्षादिवर्ती। 
04.22
	मलादित्यागकरणमिन्द्रियं पायुः। स च तत्तदवयववर्ती। 
04.23
	आनन्दविशेषकरणमिन्द्रियमुपस्थः। स च मेहनादिवर्ती।  
04.24
	एतानीन्द्रियाण्यणूनि। परकायप्रवेशे लोकान्तरगमनादिषु च जीवेन सह गच्छति। इन्द्रियाणां मुक्तिदशायामप्राकृतदेशगमनासंभवादिहैव यावत्प्रलयं स्थितिः। करणविधुरैरन्यैः परिग्रहो वा। 
कर्मेन्द्रियाणां शरीरनाशान्नाश इति पक्षस्तु भाष्यादिविरोधेन हेयः। 
04.25
	एतेन पुरुषेन्द्रियं स्त्रीन्द्रियम् एकेन्द्रियवादः त्वगिन्द्रियैकत्वस्वीकार इत्यादिविमतपक्षा निरस्ताः। 

04.26
	राजसाहङ्कारसहकृताद् भूतादिसंज्ञकतामसाहङ्काराच्छब्दादिपञ्चतन्मात्राणि आकाशादि प़ञ्च महाभूतानि चोत्पद्यन्ते। 
04.27
	भूतानामव्यवहितसूक्ष्मावस्थाविशिष्टं द्रव्यं तन्मात्रम्। तदेव भूतोपादानम्। 
04.28
	विशिष्टशब्दादिविषयाधिकरणं भूतम्। 
04.29
	तन्मात्राणि, शब्दतन्मात्रं स्पर्शतन्मात्रं रूपतन्मात्रं रसतन्मात्रं गन्धतन्मात्रमिति पञ्च। 
04.30
	भूतानि च तथा, आकाशं वायुस्तेज आपः पृथिवीतिभेदात्। 
04.31
	तत्र तामसाहङ्काराकाशयोः मध्यमावस्थाविशिष्टं द्रव्यं शब्दतन्मात्रम्। तत्र तामसाहङ्काराकाशयोः मध्यमावस्थाविशिष्टं द्रव्यं शब्दतन्मात्रम्। क्षीरदध्नोरन्तराल (ले कलिल) परिणामवत्। 
04.32
	तस्मादाकाशो जायते। अस्पर्शवत्त्वे सति विशिष्टशब्दाधारत्वम्, श्रोत्राप्यायकत्वं चाकाशलक्षणम्। स च शब्दमात्रगुणकः अवकाशहेतुः । नीलं नभ इति प्रतीतेः प्रत्यक्षः। पञ्चीकरणप्रक्रियया च सावयवो रूपवान् (रूपवांश्च)। एतेन आकाशस्याजन्यत्वनिरासः। 
04.33
	सूर्यपरिस्पन्दयुक्ताकाशस्यैव (सूर्यपरिस्पन्दादिभिराकाशस्यैव) प्राच्यादिव्यवहारोपरत्त्तौ दिगिति न पृथग्द्रव्यकल्पनम्। दिक्सृष्टिस्त्वन्तरिक्षादिसृष्टिवदुपपद्यते। 
04.34
	आकाशात् स्पर्शतन्मात्रम्। आकाशवाय्वोर्मध्यमावस्थाविशिष्टं द्रव्यं स्र्शतन्मात्रम्। 
04.35
	तस्माद्वायुः। विशिष्टस्पर्शवत्त्वे सति रूपशून्यत्वम्, अस्मदादिस्पर्शनैकेन्द्रियग्राह्यद्रव्यत्वम्, अनुष्णाशीतविशिष्टस्पर्शवत्त्वे सति रूपशून्यत्वमित्यादिकं वायोर्लक्षणम्। तस्मिन् नानासलिलातपकुसुमादि (द्यवयव) योगात् शीतोष्मसौरभादिव्यपदेशः। स च त्वगिन्द्रियाप्यायकत्वेनोपकरोति। तस्य शब्दस्पर्शौ गुणौ। 
04.36
	तत्र शरीरधारणादिरेतुर्वायुविशेषः प्राणः। स च पञ्चप्रकारः। प्राणापानव्यानोदानसमानभेदात्। हृदि प्राणः, गुदेपानः, सर्वशरीरगो व्यानः, कण्ठे उदानः, नाभिदेशे समानः इति नियमो जङ्गमेष्वेव । स्थावरेषु तु प्राण संबन्धस्स्वल्प एव। वायोस्स्पार्शनप्रत्यक्षत्वेनानुमेयवादनिरासः। 
04.37
	वायुतेजसोर्मध्यमावस्थाविशिष्टं द्रव्यं रूपतन्मात्रम्। 
04.38
	तस्मात्तेजः। उष्णस्पर्शवत्त्वंभास्वररूपवत्त्वादिकं तु तेजसो लक्षणम्। तस्य बहिः पचनादिहेतुत्मग्निसूर्यात्मना, अन्तर्वैश्वानरसंज्ञकजाठराग्निरूपेण। दिवाभीतादिव्यतिरिक्तानां चाक्षुषज्ञाने आलोकद्वारा सहकारि च भवति।। 
04.39
	तच्चतुर्धा। भौमदिव्यमुदर्यमाकरजं चेति। 
04.40
	तत्र पार्थिवमात्रेन्धनं तेजो भौमं दीपादि। जलमात्रेन्धनं दिव्यं सूर्यादि। जलपार्थिवेन्धनमुदर्यं जाठ(रं)रादि। निरिन्धनं तेज आकरजं सुवर्णादि। सुवर्णस्यद्रव्यान्तरसंसर्दगादुष्णस्पर्शाभावः। 
04.41
	पुनस्सामान्येन प्रभा प्रभावांश्चेति विभक्तम्। 
04.42
	आवरणसदसद्भाधीनसंकोचविकासप्रसारितेजोविशेषः प्रभा। सा च प्रभावद्भिस्सहोत्पद्यतेष सह नश्यति। द्रव्यरूपा गुणभूता सावयवा च। अनेन प्रभयाः केवलगुणत्वमतनिरासः। 
04.43
	प्रभाविशिष्टं तेजः प्रभावत्। तत् चतुर्वधमिति प्रतिपादितम्। तत्तेजः शब्दस्पर्शरूपगुणवच्च। 
04.44
	तेजस्सलिलयोर्मध्यमावस्थाविशिष्टं द्रव्यं रसतन्मात्रम्। 
04.45
	तस्मादापः। शीतस्पर्शवत्त्वं निर्गन्धत्वे सति विशिष्टरसवत्त्वमित्यादि अपां लक्षणम्। तासां शुक्लमधुरशीतैकस्वभावानां आश्रयादिसंसर्गभेदाद्रूपरसस्पर्शवैचित्र्यारोपः।ताः समुद्रसरिदादिरूपेण बहुप्रकाराः। 
शब्दस्पर्शरूपरसगुणाश्च। सेचनपिण्डीकरणादिरेतवश्च। 
04.46
	अप्पृथिव्योर्मध्यावस्थाविशिष्टं द्रव्यं गन्धतन्मात्रम्। 
04.47
	तस्मात् पृथिवीविशिष्टगन्धवत्त्वम्ष रसवत्त्वे सति अनुष्णाशीतस्पर्शवत्त्वमित्यादि पृथिवीलक्षणम्। सा सुरभिः मधुरा कृष्णरूपानुष्णाशीतस्पर्शवती। पाकभदात् (पाकजभेदात्तु)विचित्रवर्णगन्धरसा च। मनोघ्राणाप्यायकत्वेनोपकरोति। मृत्पाषाणान्नौषधादिबहुप्रकारवती। शब्दस्पर्शरूपरसगन्दगुणका। धारणहेतुश्च। 
04.48
	तमसः पृथिव्यामन्तर्भावः। तद्गुणकत्वात् तदवस्थान्तरत्वाद्वा। अत एव आलोकाभावमात्रम् तम्ः, न द्रव्यान्तरमित्यादिपक्षा निरस्ताः। 
04.49
	भूतेषु सर्वत्र पञ्चीकरणप्रक्रियया शब्दादीनां गुणानामुपलम्भः। 
04.50
	पञ्चीकरणप्रक्रिया तु, भगवान् भूतानि सृष्ट्वा एकैकमेव भूतं द्वधा कृत्वा द्वयोर्भागयोः स्वभागमेकं निधाय भागान्तरं चतुर्धा करोति। तान् चतुर्भागान् भूतान्तरेषु चतुर्षु योजयति। एवं तर्वेषु भूतेषु क्रियमाणेषु एकैकस्य भूतस्यार्धं स्वभागः, अर्धान्तरं चतुर्णां भूतानां भागसमुच्चयो भवति। तथा च स्वभागस्य भूयत्त्वात्, परभागस्याल्पीयस्त्वाच्च पृथिव्यादिव्यपतेशः। 
04.51
	वेदे त्रिवृत्करणोपदेशस्तु पञ्चीकरणस्याप्युपलक्षणम्। भूतैस्साकं महदहङ्कारौ मिलित्वा सप्तीकरणमित्यप्याहः। 
04.52
	एतेषु चतुर्विंशतिसंख्याकेषु पञ्चभूतानि प्रकृतिमहदहङ्काराश्च शरीरोपादानानि। एकादशेन्द्रियाणि प्रत्येकमसंख्यातानि प्रतिपुरुषं भिन्नानि आभरणार्पितरत्नानीव शरीरमाक्रम्य तिष्ठन्ति। 
04.53
	शरीरं नाम चेतनं प्रत्याधेयत्वविधेयत्वशेषत्वनियमैरपृथक्सिद्धो द्रव्यविशेष इत्येकं लक्षणम्। नियमेन यदाधेयम्, नियमेन यद्विधेयम्, नियमेन यच्छेषम्, तदिति लक्षणत्रयं वा योज्यम्। ईश्वरतज्ज्ञानव्यतिरिक्तद्रव्यमिति वा तटस्थनक्षणम्। 
04.54
	एतेन चेष्टाश्रयश्शरीरम्। इन्द्रियाश्रयश्शरीरम्। भोगायतनं शरीरम्। शिरःपाणिपादादिमयं शरीरमित्यादीनि परोक्तानि शरीरलक्षणानि निरस्तानि। 
04.55
      शरीरं द्विविधम्- नित्यमनित्यमिति। तत्र नित्यं त्रिगुणद्रव्यकालजीवशुभाश्रयादिकमीश्वरशरीरम्। नित्यसूरीणां 
स्वाभाविकं गरु़डभुजगादिरूपं च। 
04.56
	अनित्यं द्विविधम्- अकर्मकृतं कर्मकृतं चेति । प्रथममीश्वरस्य महदादिरूपम् । तथानन्तगरुडादीनां मुक्तानामीश्वरस्य च इच्छागृहीतं तत्तद्रूपम्।। कर्मकृतमपि द्विविधम्। स्वसंकल्पसहकृतकर्मकृतं केवलकर्मकृतं चेति। पूर्वं महतां सौभरिप्रभृतीनाम्, इतरदन्येषाम्। 
04.57
	पुनस्सामान्येन द्विविधम्, स्थावरजङ्गमभेदात्। स्थावराः शिलावृक्षगुल्मादयः। जङ्गमाश्चतुर्था। देवमनुष्यतिर्यङ्नारकिभेदात्। 
04.58
	उद्भिज्जस्वेदजाण्डजडरायुजभेदा अपि विभाजकधर्माः। अयोनिजशरीराण्यपि सन्ति। 
04.59
 	एवं पञ्चीकृतानां भूतानामेवाण्डोत्पादकत्वम्। अण्डोत्पादात्पूर्वसृष्टिस्समष्टिसृष्टिः। 
04.60
	महदादीनामुत्वत्तिर्नाम तालपलाशताटङ्कन्यायेनावस्थान्तरापत्तिरेव। सेनावनराश्यादिव्यवहारवत् । 
04.61
	पूर्वापरावस्थाविशेषसंबन्धमात्रेण कार्यकारणभेदव्यवहारः। तत्र पूर्वावस्थाप्रहाणेन विजातीयावस्थाप्राप्तौ तत्त्वान्तरव्यपदेशः पृथिवीपर्यन्त एव। 
04.62
	इत्थम्, प्रकृतिमहदहंकारैकादशेन्द्रियतन्मात्रपञ्चकभूतपञ्चकविभागेन चतुर्वंशतितत्त्वानि वर्णितानि। 
04.63
	एतेन न्यूनाधिकसंख्याक तत्त्ववादिनो बाह्याः पाशुपताश्च निरस्ताः परमाणुकारणत्ववादिनोपि निरस्ताः।
04.64
	प्रकृत्यादयः ईश्वरस्य जीवस्य च भोग्यभोगोपकरणभोगस्थानानि च भवन्ति। भोग्यानि विषयाः। भोगोपकरणानि तु चक्षुरादिकरणानि। भोगस्थानानि चतुर्दशभुवनसहितान्यण्डजातानि। 
04.65
	अण्डं नाम कपित्थफलाकारं पञ्चीकृतपञ्चभूतारब्धं प्राकृतं द्रव्यम्। 
04.66
	तद्यथा - पद्माकारा भूः, कर्णिकाकारो मेरुः। मेरोर्दक्षिणतो भारतकिम्पुरुषहरिवर्षाणि त्रीणि। उत्तरतो रम्यक हिरण्यक कुरुवर्षाणि त्रीणि। पुरतो भद्राश्ववर्षम्। पश्चात्केतुमालवर्षम्। मध्येत्वलावृतम्। 
04.67
	एवं नववर्षयुक्तं जम्बूद्वीपं लक्षयोजनविस्तीर्णम् समपरिमाणेन लवणसिन्धुनावृतम्। स सिन्धुर्द्वगुणेन सप्तवर्षात्मकेन प्लक्षद्वीपेन वेष्टितः। सोपीक्षुसमुद्रेण। सोब्धिश्शाल्मलिद्वीपेन । स पुनस्सुरासमुद्रेण। स कुशद्वीपेन। स सर्पस्समुद्रेण। सोपु कौञ्चद्वीपेन। स दध्यर्णवेन। सोपि शाकद्वीपेन। स च क्षीरार्णवेन। सोपि वर्षद्वयविभाजकवलयाकामानसात्तरपर्वत- सहितेन पुष्करद्वीपेन। स शुद्धजलार्णवेन। एवम्, द्वीपानामुत्तरोत्तरद्वैगुण्यं द्रष्टव्यम्। 
04.68
	प्लक्षद्वीपादयश्च (पञ्च) सप्तवर्षात्मकाः। सप्तद्वीपात्मकोयं द्विगुणया काञ्चनभूम्यावृतः। काञ्चनभूमिस्तु लोकालोकपर्वतेन। स पर्वतस्तमसा, तमो गर्तोदकेन, ततोण्डकटाहः। 
04.69
	एवं भूमेरधः अतलविकतलनितलतलातलमहातलकुतलपातालभेतात् सप्तलोकाः। अधो नरकाः। ते च पापकर्मणां पापानुभवभूमयो रौरवाद्याः, मुख्यतया एकविंशतिप्रभेदाः। ततस्तमः ततो गर्तोदकम्। ततोण्डकटाहः।
04.70
	एवं भूमेरुपरि लक्षयोजनात्सूर्यमण्डलम्। तावदेव भुवर्लोकः। तदुपरि चन्द्रमण्डलम्। तस्मादुपर्युपरि नक्षत्रबुधशुक्राङ्गारकबृहस्पतिशनिसप्तर्षिमण्डलानि। तदुपरि  ध्रुवः । सूर्यमण्डलमारभ्य ध्रुवलोकपर्यन्तं स्वर्लोकः।   
चतुर्लक्षादुपरि कोटियोजनोच्छ्रायो महर्लोकः । तस्मात् द्विगुणो जनलोकः । ततश्चतुर्गुणस्तपोलोकः । तस्मात् द्वादशकोट्योच्छ्रायः सत्यलोकः । ततस्तमो गर्भोदकम् अण्डक़टाहश्च । 
04.71
	एवं तिर्यगूर्ध्वप्रमाणेन पञ्चाशत्कोटियोजनत्वं भूमेरुक्तं भवति । शतकोटियोजनविस्तीर्णवादो मानभेदेन । अण्डकटाहस्तु कोटियोजनोच्छ्रायः । तदण्डं दशोत्तरावरणावृतम् । एतादृशानि अण्डानि अनन्तानि जलबुद्बुदवत् । 
युगपदीश्वरसृष्टानि । ईश्वरस्य चतुर्मुखपर्यन्ता सृष्टिरद्वारिका, तदनन्तरं सद्वारिकेति विवेकः । विस्तरस्तु पुराणरत्नादिषु द्रष्टव्यः । इति प्रकृतिर्निरूपिता ।

05.00
।। पञ्चमोऽवतारः ।।
05.01
	अथ अचिद्विशेषः कालो निरूप्यते । कालो नाम गुणद्रव्यरहितो जडद्रव्यविशेषः । स च नित्यो विभुश्च । भूतभविष्यद्वर्तमानभेदेन त्रिविधः । युगपत्क्षिप्रचिरादिव्यपदेशहेतुः । निमेषकाष्ठकलामुहूर्तदिवसपक्षमासऋत्वयनसंवत्सरादिव्यपदेशहेतुश्च । 
05.02
	मनुष्यमानेन मासः पुतॄणां दिनम् । तेषाम् अमावास्या तु मध्याह्नम् । मनुष्यमानेन संवत्सरो देवानां दिनम् । तेषामुत्तरायणमहः । दक्षिणायनं रात्रिः । एवं देवमानेन द्वादशवर्षसहस्रसङ्ख्याकं चतुर्युगमित्युच्यते ।
05.03
	तत्र चतुःसहस्रवर्षसङ्ख्याकं कृतयुगम् । तत्र पूर्णो धर्मः । त्रिसहस्रवर्षसङ्ख्याकं त्रिपाद्धर्मवत् त्रेतायुगम् । द्विसहस्रवर्षपरिमितं द्विपाद्धर्मवत् द्वापरम् । सहस्रवर्षसङ्ख्याकम् एकपादधर्मसंयुक्तं कलियुगम् । एतेषां सन्धिः द्विसहस्रवर्षसङ्ख्याकः । 
05.04
	एवं चतुर्युगसहस्राणि ब्रह्मणो दिवसप्रमाणम् । एवं रात्रिरपि । 
05.05
	ब्रह्मणोऽह्मि चतुर्दशमनवो जायन्ते । इन्द्रा अपि तथैव । तथा सप्तर्षयश्च । एकैकमनोरेकसप्ततिचतुर्युगपरिमाणकालः । एवं ब्रह्ममानेन ब्रह्मणः शतवर्षजीवित्वम् । 
05.06
	एतत् सर्वं कालाधीनम् । एवं नित्यनैमित्तिकप्राकृताः प्रलया अपि कालाधीनाः । कालस्य स्वकार्यं प्रति स्व स्व उपादानत्वम् । 
05.07
	अखण्डकालो नित्यः । खण्डकालाः पुनरनित्यः ।
05.08
	एवम्भूतः काल ईश्वरस्य क्रीडापरिकरो भवति । लीलाविभूतावीश्वरः कालाधीन एव कार्यं करोति। नित्यविभूतौ तु कालस्य विद्यमानत्वेपि तस्य न स्वातन्त्र्यम्। 
05.09
	केचित्काल एव नास्तीति वदन्ति। अन्ये तु तामसो महान् काल इति। उभयेषामागमबाधः प्रत्यक्षबाधश्च। षडिन्द्रियवेद्यः काल इत्याचार्याः। तेनानुमेयवादिनिरासः। इति कालो निरूपितः। 

इति श्री वाधूलकुलतिलक श्रीमन्महाचार्यस्य प्रथमदासेन श्रीनिवासदासेन विरचितायां
यतीन्द्रमतदीपिकायां शारीरकपरिभाषायां कालनिरूपणं नाम प़ञ्चमोवतारः।
06.00
अथ षष्ठोवतारः
06.01
     अथ नित्यविभूतिर्निरूप्यते। शुद्धसत्त्वधर्मभूतज्ञानजीवेश्वरसाधारणं लक्षणमजडत्वम्। अजडत्वं नाम स्वयं प्रकाशत्वम्। तत्र शुद्धसत्त्वधर्मभूतज्ञानसाधारणलक्षणम् पराक्त्वे सति अजडत्वम्।  तत्तु स्वयम्प्रकाशत्वे सति परस्मा एव भासमानत्वम्। 
06.02
	शुद्धसत्त्वं नाम त्रिगुणद्रव्यव्यतिरिक्तत्वे सति सत्त्वेवत्वम्। निःशेषाविद्यानिवृत्तिदेशविजातीयान्यत्वं वा। सा विभूतिः 
ऊर्ध्वप्रदेशेनानन्ता । अधः प्रदेशेन परिच्छिन्ना। अचेतना स्वयम्प्रकाशा च । आनन्दावहत्वादानन्दनामिका। पञ्चोपनिषन्मन्त्रप्रतिपाद्यतया पञ्चोपनिषदात्मिका। अप्राकृतपञ्चशक्तिमत्तया (मयतया) पञ्चशक्तिमयीति निगद्यते। 
06.03
	सा विभूतिरीश्वरस्य नित्यानां मुक्तानां चेश्वरसंकल्पात् भोग्यभोगोपकरणभोगस्थानरूपा च भवति। भोग्यानीश्वरशरीरादीनि। भोगोपकरणानि चन्दनकुसुमवस्त्रभूषणायुधादीनि। भोगस्थानानि तु गोपुरप्राकार- मण्डपविमानोद्यानपद्मिन्यादीनि। 
06.04
	तत्रेश्वरस्य नित्यमुक्तानां च शरीराणि भगवन्नित्येच्छासिद्धानि। मुक्तानां शरीराणि 
तेषां पित्रादिसृष्टिः युगपदनेकशरीरपरिग्रह इत्यादीनि भगवत्संकल्पागदेव भवन्ति। 
06.05
	भगवतो व्यूहविभवार्चावरारशरीराण्यप्राकृतानि। अर्चावतारेषु प्रतिष्ठानन्तरं प्रसादोन्मुखभगवत्संकल्पराधीनमप्राकृतशरीरमत्राविर्भवति।प्राकृताप्राकृतसंसर्गः कथमिति न शङ्कनीयम्। श्रीरामकृष्णाद्यवतारशरीरवदिति प्रमाणानुसारेण परिहारो द्रष्टव्यः। 
06.06
	मुक्तानां (शरीरपरिग्रहादिस्तु) शरीरादिपरिग्रहस्तु वसन्तोत्सव वेषपरिग्रहादिवत् स्वामिनो मुखविकासहेतुत्वात्कैङ्कर्यमेव। 
06.07
	ईश्वरशरीरस्य षाड्गुण्यप्रकाशकत्वात् षाड्गुण्यमिति व्यवहारः। नित्यनिरवद्यनिरतिशयौज्ज्वल्य- सौन्दर्यसौगन्ध्यसौकुमार्यलावण्ययौवनमार्दवार्जवादयो दिव्यमङ्गलविग्रहगुणाः। तस्य व्यापकत्वं गीतासु प्रसिद्धम्।
06.08
	मुक्तस्य शरीरं नास्तीति वचनं तु कर्मकृतशरीराभावपरम्। तत्रेन्द्रियादीनां नित्यत्वादत एव कार्यकारणभावाभावात् प्राकृतवन्न तत्त्वान्तरव्यपदेशः। 
06.09
	एतेन तत्र शरीरादिकं नास्तीति मतनिरासः। तमसः परस्तादित्युक्त्या प्रकृत्येकदेशवादनिरासः। अप्राकृतशब्दस्पर्शरूपरसगन्धाश्रयत्वादाकाशव्यावृत्तिः। ज्ञानात्मकत्वप्रतिपादनात् जडमिति मतनिरासः। 
06.10
	भगवतोप्राकृतदिव्यमङ्गलविग्रहस्यास्त्रभूषणाध्यायोक्तं स (र्वतत्त्वो) र्वापाश्रयत्वम्। तद्यथा। पुरुषस्य कौस्तुभाकारत्वम्। प्रकृतेः श्रीवत्सरूपत्वम्। महतो गदारूपत्वम्। सात्त्विकाहङ्कारस्य शङ्खरूपत्वम्। तामसाहङ्कारस्य शार्ङ्गरूपत्वम्। ज्ञानस्यासिरूपत्वम्। अज्ञानस्य तदावारकरूपत्वम्। मनसश्चक्रत्वम्। ज्ञानेन्द्रियकर्मेन्द्रियाणां शररूपत्म्। सूक्ष्मस्थूलभूतानां वनमालाकारत्वम्। अत्र 
चेतश्चक्रति चेतनासिरमतिस्तत्संवृत्तिर्मालिकां
भूतानि स्वगुणैरहंकृतियुगं शंखेन शार्ङ्गायते। 
बाणाः खानि दशापि कौस्तुभमणिर्जीवः प्रधानं पुनः
श्रीवत्सं कमलापते तव गदामाहुर्महान्तं बुधाः।।
इति संगृह्योक्तं पद्यमनुसंधेयम्। 
06.11
	सा विभूतिरामोदप्रमोदसंमोदवैकुण्ठाख्यरूपेण चतुर्विधा। पुनरनन्ता। त्रिपाद्विभूतिपरमपदपरमव्योमपरमाकाशामृतनाकाप्राकृतलोकानन्दलोकवैकुण्ठायोध्यादिशब्दवाच्या च। तस्यां विभूतौ 
द्वादशावरणोपेत- मनेकगोपुरप्राकारैरावृतं वैकुण्ठं नाम नगरम्। तत्रानन्दनामको दिव्यालयः। तदन्तः रत्नमयानेकस्तम्भसहस्त्रैर्विरचिता महामणिमण्डपाख्या सभा। तस्यां सहस्रफणामणितेजोविराजितोनन्तः। तस्मिन् धर्मादिमयदिव्यसिंहासनम्। तदुपरि चामरहस्ताभिः विमलादिभिः सेव्यमानमष्टदलात्मकं पद्मम्। तदुपरि प्रकृष्टविज्ञानधामा शेषः। तदुपरि वाचः परं महदद्भुतम्। एवं नित्यविभूतिस्संग्रहेण निरूपिता। 
इति श्री वाधूलतिलक श्रीमन्महाचार्यप्रथमकृपापात्रेण श्रीनिवासदासेन विरचितायां 
यतीन्द्रमतदीपिकायां शारीरकपरिभाषायां नित्यविभूतिनिरूपणं नाम षष्ठोवतारः।।
07.00
।।अथ सप्तमोवतारः।।
07.01
	अथ क्रमप्राप्तं धर्मभूतज्ञानं निरूप्यते। स्वयंप्रकाशत्वे सत्यचेतनद्रव्यत्वे सति सविषयत्वम् (स्वयंप्रकाशाचेतन- द्रव्यत्वेसति विषयित्वम्) विभूत्वे सति प्रभावद्द्रव्यगुणात्मकत्वम्ष अर्थंपकाशो बुद्धिरित्यादि तल्लक्षणम्। 
07.02
	सद्धर्मभूतज्ञानम् ईश्वरस्य नित्यानां च सर्वदा नित्यमेव विभु च। बद्धानां तिरोहितम्। मुक्तानां पूर्वं तिरोहितमनन्तरमाविर्भूतम्। 
07.03
	ननु ज्ञानस्य नित्यत्वे ज्ञानमुत्पन्नम्, ज्ञानं नष्टमिति व्यवहारः कथमिति चेत्, तदुच्यते। ज्ञानस्य संकोचविकासावस्थामादाय तत्संभवात्। दृतेः पादाद्यथोदकं क्षरति। तथा ज्ञानमपीन्द्रियद्वारा निस्सृत्यार्थेन सन्निकृष्यते। अहिकुण़्डलवत्संकोचविकासौ।
07.04
	सर्वं ज्ञानं स्वत एव प्रमाणम्। स्वयंप्रकाशं च । 'विप्रतिपन्ना संवित् स्वगतव्यवहारं प्रति स्वाधीनकिञ्चित्करा, स्वजातीयसम्बन्धानपेक्ष व्यवहारहेतुत्वात्, अर्थेन्द्रियदीपवत् ।' न च चक्षुरालोकयोः सजातीयत्वम्, आहाङ्कारिकतैजसभेदाद्भेदः । 
07.05
	अनेन ज्ञानस्य क्षणिकत्वं, त्रिक्षणावस्थायित्वं, प्रातिभासिकवत् व्यावहारिकस्यापि मिथ्यात्वं, परतः प्रामाण्यं, ज्ञानस्यैव आत्मत्वम् इत्यादिपक्षा निरस्ताः ।
07.06
	'स्तम्भः स्तम्भ' इत्यादिधारावाहिकज्ञानं तु एकमेव । 
07.07
	ननु आगमबलात् ज्ञानस्य नित्यत्वाङ्गीकारे कथं जागरसुषुप्त्यादिभेदसिद्धिः ? इति चेत्, न । यथा दाहकस्य वह्नेर्दाह्यसन्निधौ मण्यादिप्रतिबन्धकाद्दाहाभावः तद्वत् ज्ञानस्य तिरोधायकतमोविशेषसन्निधानासन्निधानाभ्यां स्वापादिसिद्धिः । पुँस्त्वादिवच्च । पुँस्त्वादिकं बाल्ये तिरोहितं यौवने आविर्भवति । 
07.08़
	'यो यदाश्रितभावः स तस्य गुणः, विशेषणादिवत्' इति लक्षणलक्षितत्वात् ज्ञानं गुणः । 
07.09
	यतः सङ्कोचविकासावस्थावत्, अतो द्रव्यमपि भवति । आत्मगुणभूतस्य ज्ञानस्य द्रव्यत्वं कथमिति न शङ्कनीयम् । प्रभावत् एकस्यैव द्रव्यत्वगुणत्वयोर्विरोधाभावात् । अवस्थाश्रयो द्रव्यमिति द्रव्यलक्षणम् । स्वाश्रयादन्यत्र वर्तमानत्वमपि प्रभावत् एवोपपद्यते । प्रयोगश्च- 'गुणभूता बुद्धिर्द्रव्यं, प्रभावत्' । 'ज्ञानं द्रव्यं, संयोगोदृष्टान्यत्वे सति भावनाकारणत्वात्, आत्मवत्' इति । 
07.10
	मुक्तज्ञानस्य युगपदनन्तदेहसंयोगो नयनसूर्यादितोजोवत् सम्भवति । 
07.11
	ज्ञानं मतिः प्रज्ञा संवित् धिषणा धीः मनीषा शेमुषी मेधा बुद्धिरित्येवमादयः शब्दा ज्ञानपर्यायाः । बुद्धिरेव उदाधिभेदात् सुखदुःखेच्छाद्वेषप्रयत्नरूपा । सुखादिजनकज्ञानातिरेके प्रमाणाभावात् । 'इच्छामि द्वेष्मि' इति व्यवहारस्य 'स्मरामि' इत्यादिवत् ज्ञानविशेषणैवोपपत्तेः । 
07.12
	ननु 'कामः सङ्कल्पो विचिकित्सा श्रद्धाश्रद्धा धृतिरधृतिर्ह्रीर्धीर्भीरित्येतत् सर्वं मन एव' इत्युक्तानां ज्ञानरूपत्वं कथम् ? इति चेत्, न । ज्ञानस्य मनस्हकारित्वनियमात् मन एवेत्युपचारादुक्तमिति न विरोधः ।
07.13
	एवं प्रत्यक्षा-नुमाना-गम-स्मृति-संशय-विपर्यय-भ्रम-विवेक-व्यवसाय-मोह-राग-द्वेष-मद-मात्सर्य-धैर्य-चापल्य-दम्भ-
लोभ-क्रोध-दर्प-स्तम्भ-द्रोहा-भिनिवेश-निर्वेदा-नन्दादयः सुसति-दुर्मति-सुप्रीतुष्ट्युन्नति-शान्ति-विरक्ति-रनिमैत्री-दया-मुमुक्षा-
लज्जा-तितिक्षा-विचारणा-विजिगीषमुदिताक्ष-माचिकीर्षा-जुगुप्सा-भावना-कुहना-सूया-जिघांसा-तृष्णा-दुराशा-वासना-चर्चा-
श्रद्धा-भक्ति-प्रपत्त्यादयश्च जीवगुणा अनन्ता धर्मभूतज्ञानावस्था विशेषा एव ।
07.14
	एवं ज्ञान-शक्ति-बलै-श्वर्य-वीर्य-तेजः-सौशील्य-वात्सल्य-मार्दवा-र्जव-सौहार्द-साम्य-कारुण्य-माधुर्य-
गाम्भीर्यौ-दार्य-चातुर्य-स्थैर्य-पराक्रमादयो भगवतोऽनन्तकल्याणगुणाः ज्ञानशक्त्योर्विततिभूताः ।
07.15
	तत्र ज्ञानं नाम सर्वसाक्षात्काररूपम् । शक्तिघटितघटनासामर्थ्यम् । बलं धारणासामर्थ्यम् । एश्वर्यं नियमनसामर्थ्यम् । वीर्यमविकारित्वम् । तेजः पराभवनसामर्थ्यम् । महतो मन्दैः सह नीरन्धेण संश्लेषस्वभावत्वं सौशील्यम् । वात्सल्यं दोषोऽपि गुणत्वबुद्धिः , दोषादर्शित्वं वा । आश्रितविरहासहत्वं मार्दवम् । मनोवाक्कायैकरूपमार्जवम् । स्वसत्तानपेक्षतद्रक्षापरत्वं सौहार्दम् । जन्मज्ञानवृत्तगुणाद्यनपेक्षाया सर्वैराक्षयणीयत्वं साम्यम् । स्वार्थानपेक्षपरदुःखनिराचिकीर्षा कारुण्यं, परदुःखासहिष्णुत्वं वा । क्षीरवत् उपाध्यभावेऽपि स्वादुत्वं माधुर्यम् । भक्तानुग्रहवदान्यत्वादेरामुलतो दुरवगाहत्वं गाम्भीर्यम् । अपरिमितं दत्वापि अतृप्तत्वमौदार्यम् । आश्रितदोषगोपनं चातुर्यम् । अकम्पनीयत्वं स्थैर्यम् । आभग्नप्रतिज्ञात्वं धैर्यम् । परबलप्रवेशनसामर्थ्यं शौर्यम् । तन्निराकरणं पराक्रमः इत्याद्यूह्यम् । 
07.16
	ज्ञानविशेषभूतयोर्भक्तिप्रपत्त्योः स्वरूपं किञ्चिदुच्यते- भक्तिप्रपत्तिभ्यां प्रसन्न ईश्वर एव मोक्षं ददाति । अतस्तयोरेव मोक्षोपायत्वम् । 
07.17
	मोक्षोपायत्वेन उक्तानां कर्मयोगज्ञानयोगप्रभृतीनां भक्तिद्वारैव साधनत्वम् । 
07.18
	कर्मयोगो नाम उपदेशात् जीवपरयाथात्म्यज्ञानवता शक्त्यनुसारेण फलसङ्गरहितानिषिद्धकाम्यनित्यनैमित्तिकरूपपरिगृहीतकर्मविशेषः । स तु देवार्चनातपस्तीर्थयात्रादानयज्ञादिभेदभिन्नः । अयं तु जीवगतकल्मषापनयनद्वारा ज्ञानयोगमुत्पाद्य तद्वारा साक्षाद्वा भक्त्त्युत्पादको भवति । 
07.19
	ज्ञानयोगो नाम कर्मयोगान्निर्मलान्तःकरणस्य ईश्वरशेषत्वेन प्रकृतिवियुक्तस्वात्मचिन्ताविशेषः । एतस्य साक्षाद्भक्त्युपयोगित्वम् । एवं साधनान्तराणामपि भक्त्युपयोगित्वमूह्मम् ।
07.20
	भक्तियोगो नाम यमनियमासनप्राणायामप्रत्याहारधारणाध्यानसमाधिरूपाष्टाङ्गवाँस्तैलधारावदविच्छिन्नस्मृतिसन्तानरूपः । 
07.21
	स च विवेकविमोकाभ्यासक्रियाकल्याणानवसादानुद्धर्षरूपसाधनसप्तकजन्यः ।
07.22
	तत्र विमोको नाम जात्याश्रयनिमित्तादुष्टादन्नात्कायशुद्धिः । विमोकः कामानभिष्वङ्गः । अभ्यासः पुनः पुनरालम्बनसंशीलम् । शक्तितः पञ्चमहायज्ञाद्यनुष्ठानं क्रिया । सत्यार्जवदयादानाहिंसानभिविध्याः कल्याणानि । अनवसादो दैन्याभावः । अनुद्धर्षस्तुष्ठ्यभावः । अतिसन्तोषश्च विरोधीत्यर्थः ।
07.23
	एवं साधनसप्तकानुगृहीता भक्तिः दर्शनसमानाकारा अन्तिमप्रत्ययावधिका च भवति । स चान्तिमप्रत्यय एतच्छरीरावसाने वा शरीरानतरावसाने वा भवति । 
07.24
	वेदनध्यानोपासनादिशब्दवाच्या भक्तिः परभक्तिपरज्ञानपरमभक्तिरूपक्रमवती प्रपत्त्यङ्गिका च । 
07.25
	सा द्विविधा । साधनभक्ति-फलभक्तिभेदात् । उक्तसाधनजन्या साधनभक्तिः । फलभक्तिस्तु ईश्वरकृपाजन्या श्रीपराश्रङ्कुशनाथादिनिष्ठा । 'मद्भक्तजनवात्सल्यम्' इत्यादिषु स्तुतिनमस्कारादिषु च भक्तिशब्दप्रयोग औपचारिकः ।
07.26
	ननु वेदान्तेषु श्रवणमननयोरपि विधानात् कथं ध्यानमेव विधीयते ? इति चेत्, उच्यते । अधीतसाङ्गवेदः पुरुषः प्रयोजनवदर्थावबोधित्वदर्शनात् तन्निर्णयाय स्वयमेव श्रवणे प्रवर्तते इति श्रवणस्य प्रप्तत्वात् अनुवादः । तस्मात् ध्यानमेव विधीयते इति न विरोधः ।
07.27
	ध्यानशब्दवाच्या भक्तिर्विद्याभेदात् बहुविधा । ताश्च विद्या द्विविधाः- 1.ऐहिकफलाः 2.मुक्तिफलाश्चेति । तत्रैहिकफला उद्गीथविद्यादयः । मुक्तिफलास्तु अन्तरिक्षविद्या, दहरविद्या, सद्विद्या, मधुविद्या, उपकोसलविद्या, शाण्डिल्यविद्या, पुरुषविद्या, वैश्वानरविद्या, पञ्चाग्निविद्या इत्यादिकाः ब्रह्मविद्याः ।
07.28
	न्यासविद्या प्रपत्तिः । प्रपत्तिर्नाम-
	आनुकूल्यस्य सङ्कल्पः प्रातिकूल्यस्य वर्जनम् ।
	रक्षिष्यतीति विश्वासो गोप्तृत्ववरणं तथा ।।
''आत्मनिक्षेपकार्पण्यम्' इत्यङ्गपञ्चकयुक्ता । एतद्देहावसाने मोक्षप्रदा सकृत्कर्तव्या न्यासः शरणागतिरित्यादिशब्दवेद्या ज्ञानविशेषरूपा । एषा प्रपत्तिर्गुरुमूखाद्रहस्यशास्त्रेषु सम्प्रदायतया वेदितव्येति इह बालबोधार्थं प्रवृत्ते ग्रन्थे न प्रकाश्येति विरम्यते । 
07.29
	भक्तिप्रपत्योरेव मोक्षसाधनत्वेन स्वीकारात् परोक्तोपायनिरासः । यथा वेदबाह्यानां मध्ये केषाञ्चिन्मते देहातिरिक्तात्मनः अनङ्गीकारात् मोक्षप्रवृत्तिरेव न सम्भवति । अन्येषां मते ज्ञानस्य क्षणिकत्वात्, तस्यैवात्मत्वात् कस्य प्रवृत्तिः ? सन्तानस्येति चेत्, न । अन्यं प्रति अन्येन यत्नो न कर्तव्य इति न प्रवृत्तिः अपरेषां मते धर्माधर्मादिसप्तभङ्गिरीत्या अनैकान्त्यवादात् न प्रवृत्तिः । वैशेषिकादिपक्षे पाषाणकल्पे मोक्षे प्रवृत्तिः कस्यापि न सम्भवति । साङ्ख्यादिपक्षेषु ईश्वरानङ्गीकारात् पुरुषस्य प्रकृतेर्वा मोक्ष इति संशयात् न प्रवृत्तिः । मायिमते व्यावहारिकस्य वाक्यस्य पारमार्थिकाभेदज्ञानाजनकत्वात् न प्रवृत्तिः । भास्करयादवोस्तु कर्मज्ञानसमुच्चयवादोऽपि उक्तादेव निरस्तः । शैवमते तु पशुपतेः प्राप्यत्वस्वीकारात् वेदवुरुद्धभस्मधारणादेः साधनत्वेन स्वीकाराच्च तन्निरासः एवं मतिर्निरूपिता ।
।। इति श्री वाधूलतिलक श्रीमन्महाचार्यप्रथमकृपापात्रेण श्रीनिवासदासेन विरचितायां 
यतीन्द्रमतदीपिकायां शारीरकपरिभाषायां नित्यविभूतिनिरूपणं नाम सप्तमोऽवतारः ।।
08.00
।। अष्टमोऽवतारः ।।
08.01
	अथ जीवो निरूप्यते । प्रत्यक्त्वचेतनत्वात्मत्वकर्तृत्वादीनि ईश्वरजीवसाधारणानि लक्षणानि । प्रत्यक्त्वं नाम स्वयमेव स्वस्मै भासमानत्वम् । चेतनत्वं ज्ञानाश्रयत्वम् आत्मत्वं शरीरप्रतिसम्बन्धित्वम । कर्तृत्वं सङ्कल्पज्ञानाश्रयत्वम् । 
08.02
	एवं सामान्यलक्षणलक्षितस्य जीवस्य विशेषलक्षणाना उच्यन्ते- अणुत्वे सति चेतनत्वं, स्वतः शेषत्वे सति चेतनत्वम् । एवम् आधेयत्वविधेयत्वपराधीनकर्तृत्वपरतन्त्रत्वादिकमूह्यम् । 
08.03
	स च देहेन्द्रियमनःप्राणादिभ्यो विलक्षणः । यथा 'मम शरीरम्' इति प्रतीत्या देहात् व्यावृत्तः । 'चक्षुषा पश्यामि', 'श्रोत्रेण श्रुणोमि', 'वाचा वदामि' इत्यादिप्रत्ययात् बाह्येन्द्रियेभ्यो व्यावृत्तः । 'मनसा जानामि' इति मनसो ज्ञानकरणत्वप्रतीतेः, 'मम प्राणा' इति व्यतिरेकोक्तेः, 'जानामि अहम्' इति ज्ञानाच्च मनःप्राणज्ञानेभ्यो व्यावृत्तः । 
08.04
	स च अणुपरिमाणः । उत्क्रान्त्यादेः श्रवणात् प्रमाणानुसाराच्च । अणुत्वे युगपदनेकविषयानुभवः कथमिति न शङ्कनीयम् । धर्मभूतज्ञानव्याप्त्या उपपत्तेः । एतेनैव सौभरिप्रभृतीनां मुक्तानां च युगपदनेकशरीरपरिग्रहोऽपि सम्भवति । 
08.05
	स च नित्यः । पूर्वानुभूतार्थप्रतिसन्धानात् । नित्यश्चेत् 'जीव उत्पन्नो, जीवो नष्ट' इति प्रतीतिः कथम् ? इति चेत्, न । जीवस्य देहसम्बन्ध उत्पत्तिः, तद्विनियोगो नाश इति प्रतिपादनात् । जीवस्वरूपं नित्यमेव । 
08.06
	स च प्रतिशरीरं भिन्नः । एकपरिमाणेषु अनेकेषु सुवर्णघटेषु 'एको घट' इति प्रतीतिवत्, व्रीहिराशौ 'एको व्रीहिः' इतिवच्च ज्ञानैकाकारतया एकत्वव्यवहारः । न तु स्वरूपैक्यं, प्रमणविरोधात् । 
08.07
	स्वतः सुखी, उपाधिवशात् संसारः । अयं च कर्ता भोक्ता शरीरी शरीरं च भवति । प्रकृत्यपेक्षया शरीरी, ईश्वरापेक्षया शरीरम् । अस्य प्रत्यक्षश्रुतिभ्यां स्वयम्प्रकाशत्वं च सिद्धम् । प्रयोगश्च- 'आत्मा स्वयमप्रकाशः, ज्ञानत्वात्, धर्मभूतज्ञानवत्' इति । ज्ञानत्वाणुत्वामलत्वादय एतस्य स्वरूपनिरूपकधर्माः ।
08.08 
	एतेन ज्ञानस्य क्षणिकत्वात् क्षणिकसन्तानरूप आत्मेति बौद्धपक्षः, भूतचतुष्टयात्मकत्वात् देहस्य देहावधिक आत्मेति चार्वाकपक्षः, गजदेहे गजपरिमाणः पिपूलिकादेहे तन्परिमाणः अतो देहपरिमाण आत्मेति जैवपक्षः, कर्तृत्वभोक्तृत्वादिकं प्रकृतेरेव न तु पुरुषस्येति साङ्ख्यपक्षः, ब्रह्मांशो जीव इति यादवपक्षः, सोपाधिब्रह्मखण्डो जीव इति भास्करबक्षः, अविद्याकल्पित एकजीववादपक्षः, अन्तःकरणावच्छिन्नानेकजीववादपक्ष इत्येवमादयो विरुद्धपक्षा निरस्ताः । विभुत्ववादपक्षोऽपि ।
08.09
	ननु जीवस्य विभुत्वानङ्गीकारे अदृष्टजनितदेशान्तरफलोपलब्धिः कथम् ? इति चेत्, न । जीवस्य सम्बन्धाभावेऽपि अदृष्टवशादेव उपपद्यते । अदृष्टं नाम भगवत्प्रीत्यप्रीतिजनकजीवकर्तृककर्मविशेषजन्यो ज्ञानविशेषः । अतः फलोपलब्धिरेवेति न विरोधः ।
08.10
	स जीवस्त्रिविधः । बद्धमुक्तनित्यभेदात् । तत्र बद्धा नाम अनुवृत्तसंसाराः । ते चतुर्दशभुवनात्मकाण्डकटाहवर्तिनो ब्रह्मादिकीटपर्यन्ताश्चेतनविशेषाः ।
08.11
	श्रीमन्नारायणनाभिकमलात् उत्पन्नो ब्रह्मा । ब्रह्मणो रुद्रः । पुनर्ब्रह्मणः सनकादियोगिनो नारदादिदेवऋषयो वसिष्ठभृग्वादिब्रह्मऋषयः पुलस्त्यमरीचिदक्षकश्यपादिनवप्रजापतयो बभूवुः । तेभ्यो देवा दिक्पालाश्चतुर्दशेन्द्राश्चुतुर्दशमनवः असुराः पितरः सिद्धगन्धर्वकिन्नरकिम्पुरुषविद्याधरादयो वसवो रुद्रा आदित्या अश्विनौ च दानवयक्षराक्षसपिशाचगुह्यकादयः एवं देवयोनयः ।
08.12
	मनुष्या अपि ब्राह्मणक्षत्रियवैश्यशूद्रादिजातिभेदात् बहुविधाः । तिर्यञ्चोऽपि पशुमृगपक्षिसरीसृपपतङ्गकीटादिभेदात् बहुविधाः । स्थावरा अपि वृक्षगुल्मलतावूरुधतृणादिभेदात् बहुविधाः । वृक्षादीनां जलाहरणोपयुक्तकिञ्चिज्ज्ञानसम्बन्धोऽस्त्येव । 'अप्राणवत्सु स्वल्पा सा' ग्रयुक्तत्वात् । अतो देवमनुष्यतिर्यक्स्थावरभेदभिन्ना बद्धाः ।
08.13
	एते पुनः जरायुजाण्डजोद्भिज्जस्वेदजाश्त भवन्ति । देवमनुष्या जरायुजाः । तेषु ब्रह्मरुद्रादयः सनकादयश्च सीताद्रौपदीधृष्टद्युम्नप्रभृतयोः भूतवेतालादयश्च अयोनिजाः । तिर्यगादयश्च जरायुजा अण्डजा स्वेदजाश्च भवन्ति । स्थावरादय उद्भिज्जाः । 
08.14
	एवम्भूता बद्धा बीजाङ्कुरन्यायेन विषमप्रवाहतया अनादिकालप्रवृत्ताविद्याकर्मवासनारुचिप्रकृतिसम्बन्धैः चक्रवत्परिवर्तमानैः गर्भजन्मबाल्ययौवनजागरस्वप्नसुषुप्तिमूर्छाजरामरणस्वर्गनरकगमनादिविविधविचित्रावस्थवन्तः अनाद्यनन्तप्रकारातिदुःसहतापत्रयाभितप्ताः स्वतः प्राप्तभगवदनुभवविच्छेदवन्तश्च । 
08.15
	ते द्विविधाः- शास्त्रवश्याः तदवश्याच्चेति । तयोर्मध्ये कारणायत्तज्ञानानां बद्धानां शास्त्रवश्यतास्ति । तिर्यक्स्थावरादीनां तन्नास्ति । शास्त्रवश्या द्विविधाः- बुभुक्षवो मुमुक्षवश्चेति । तत्र बुभुक्षवस्त्रैवर्गिकपुरुषार्थनिष्ठाः पुरुषाः । ते द्विविधाः- अर्थकामपरा धर्मपराश्चेति । केवलार्थकामपरा देहात्माभिमानवन्तः । धर्मपराश्च- 'अलौकिकश्रोयः साधनं धर्मः, चोदना लक्षणोऽर्थो धर्म' इति लक्षणलक्षितयज्ञदानतदस्तीर्थयात्रादिनिष्ठाः । ते च हेहातिरिक्तात्मनः परलोकोऽस्तीति ज्ञनवन्तः । धर्मपरा द्विविधाः- देवतान्तपरा भगवत्पराश्चेति । देवतान्तपरा ब्रह्मरुद्रेन्द्राग्न्याद्याराधनपराः । भगवत्पराश्च- 'आर्तो जिज्ञासुरर्थार्थी' इत्युक्ताधिकारिणः । आर्तो भ्रष्टैश्वर्यकामः अर्थार्थी तु अपूर्वैश्वर्यकामः । 
08.16
	मुमुक्षवो द्विविधाः- कैवल्यपरा मोक्षपराश्चेति । कैवल्यं नाम ज्ञानयोगात् प्रकृतिवियुक्तस्वात्मानुभवरूपम् । सोऽनुभवः अर्चिरादिमार्गेण परमं पदं गतवत एव क्वचित् कोणे पतित्यक्तपत्नीन्यायेन भगवदनुभवव्यतिरिक्तस्वात्मानुभव इत्याहुः । केचित् अर्चिरादिमार्गेण गतस्य पुनरावृत्त्यश्रवणात् प्रकृतिमण्डल एव क्वचिद्देशे स्वात्मानुभव इत्यप्याहुः ।
08.17
	मोक्षपराश्च द्विविधाः- भक्ता प्रपन्नाश्चेति । भक्ताः पुनरधीतसाङ्गसशिरस्कवेदाः पूर्वोत्तरमीमांसपरिचयात् चिदचिद्विलक्षणम् अनवधिकातिशयानन्दस्वरूपं निखिलहेयप्रत्यनीकं समस्तकल्याणगुणात्मकं ब्रह्म अवधार्य तत्प्राप्त्युपायभूतां साङ्गभक्तिं स्वीकृत्य तया मोक्षं प्राप्तुकामाः ।
08.18
	भक्तावधिकारस्त्रैवर्णिकानामेव । देवादीनामप्यस्ति । अर्थत्वसामर्थयोः सम्भवात् । 
08.19
	न शूद्राधिकारः । अपशूद्राधिकरणविरोधात् । 
08.20
	भक्तिस्वरूपं तु बुद्धिपरिच्छेदे प्रतिपादितम् । भक्ता द्विविधाः- साधनभक्तिनिष्ठाः साध्यभक्तिनिष्ठाश्च । व्यासादयः साधनभक्तिनिष्ठाः । श्रीपराङ्कुशादयः साध्यभक्तिनिष्ठाः । 
08.21
	आकिञ्चान्यानन्यगतिकत्वधर्मविशिष्टो भगवन्तमाश्रितः प्रपन्नः । सोऽपि द्विविधः- त्रैवर्गिकपरो मोक्षपरश्चेति । त्रैवर्गिकपरो नाम भगवत एव धर्मार्थकामाभिलाषी । मोक्षपरस्तु सत्सङ्गन्नित्यानित्यविवेक सति संसारे निर्वेदात् वैराग्ये उत्पन्ने मोक्षेच्छायां जातायां तत्सिद्ध्यर्थम् 'आचार्यो वेदसम्पन्न' इत्याद्याचार्यलक्षणलक्षितं गुरुं संश्रित्य तद्द्वारा पुरुषकारभूतां श्रियं प्रतिपद्य भक्त्याद्युपायान्तरे अशक्तः, अत एवाकिञ्चनानन्यगतिः, श्रीमन्नारायणचरणावेव उपायत्वेन यः स्वीकरोति स प्रपन्नः । प्रपत्तिः सर्वाधिकारा । 
08.22
	स च प्रपन्नो द्विविधः- एकान्ती परमैकान्ती चेति । यो मोक्षफलेन साकं फलानतराण्यपि भगवत एवेच्छति स एकान्ती । देवतान्तरशून्य इत्यर्थः । भक्तिज्ञानाभ्यामन्यत्फलं भगवतोऽपि यो नेच्छति स परमैकान्ती । स द्विविधः- दृप्त आर्तश्चेति भेदात् । अवश्यमनुभोक्तव्यमिति प्रारब्धकर्म अनुभवन् एतद्देहावसानसमये मोक्षमपेक्षमाणो दृप्तः । जाज्वल्यमानाग्निमध्यस्थितेरिव संसारावस्थितेरतिदुःसहत्वात् प्रपत्त्युत्तरक्षणमोक्षकाम आर्तः ।
08.23
	मुक्तो नाम उपायपरिग्रहणानन्तरं नित्यनैमित्तिकभगवदाज्ञाकैङ्कर्यरूपाणि स्वयम्प्रयोजनतया कुर्वन्, भगवद्भागवतापराधाँश्च वर्जयन्, देहानसानकाले सुकृतदुष्कृते मित्रामित्रयोर्निक्षिपन्, 'वाङ् मनांसि' इत्यादिप्रकारेण हार्दे परमात्मनि विश्रम्य मुक्तिद्वारभूतसुषुम्नाख्यनाड्यां प्रविश्य ब्रह्मरन्ध्रान्निष्क्रम्य हार्देन साकं सूर्यकिरणद्वारा अग्निलोकं गत्वा दिनपूर्वपक्षोत्तरायणसंवत्सराभिमानिदेवताभिर्वायुना च पथि सत्कृतः, सूर्यमण्डलं भित्वा नभोरन्ध्रद्वारा सूर्यलोकं गत्वा अनन्तरं चन्द्रविद्युद्वरुणेन्द्रप्रजापतिभिर्मार्गदर्शिभिः आतिवाहिकगणैः सोपचारैः सह तत्तल्लोकानतीत्य प्रकृतिवैकुण्ठसीमपरिच्छेदिकां विरजां तीर्त्वा सूक्ष्मशरीरं विहाय अमानवकरस्पर्शात् अप्राकृतदिव्यविग्रहयुक्तः, चतुर्भुजो ब्रह्मलङ्कारेणालङ्कृतः, इन्द्रप्रजापतिसंज्ञकनगरद्वारपालकाभ्यनुज्ञया श्रीवैकुण्ठाख्यं दिव्यनगरं प्रविश्य गरुडानन्तयुक्तपताकालङ्कृतदीर्घप्राकारसहितगोपुरमतीत्य ऐरम्मदाख्यामृतसरः सोमसवनाख्याश्वत्थं च दृष्ट्वा 'शतं मालाहस्ता' इत्युक्तपञ्चशतदिव्याप्सरोगणैरुपचरितः, ब्रह्मगन्धादिभिरलङ्कृतः, तत्रस्थानन्तगरुडविष्वक्सेनादीन् प्रणम्य तैर्बहुमतः, महामणिमण्डपमासाद्य पर्यङ्कसामीपे स्वाचार्यान् प्रणम्य पर्यङ्कसमीपं गत्वा तत्र धर्मादिपीठोपरिकमले अनन्ते विमलादिभिश्चामरहस्ताभिः सेव्यमानं श्रीभूनीलासमेतं शङ्खचक्रादिदिव्यायुधोपेतं जाज्वल्यमानकिरीटमकरकुण्डलग्रैवेयहारकेयूरकटकश्रीवत्सकौस्तुभमुक्तादामोदरबन्धनपीताम्बरकाञ्चीगुणनूपुराद्यपरिमितदिव्यभूषणभूषितम् अपरिमितोदारकल्याणगुणसागरं भगवन्तं दृष्ट्वा तत्पादारविन्दयुगले शिरसा प्रणम्य पादेन पर्यङ्कमारुह्य तेन स्वाङ्के स्थापितः, 'कोऽसि' इति पृष्टः, 'ब्रह्मप्रकारोऽस्म' इत्युक्त्वा तेन कटाक्षितः, तदनुभवजनितहर्षप्रकर्षात् सर्वदेशसर्वकालसर्वावस्थोचितसर्वविधकैङ्कर्यरतिः, आविर्भूतगुणाष्टकः, उत्तरावधिरहितब्रह्मानुभववान् । 
08.24
	मुक्तस्य ब्रह्मसाम्यापत्तिश्रुतिस्तु भोगसाम्यमाह । जगद्व्यापारवर्जनस्य प्रतिपादनात् । तस्य नानात्वं सर्वलोकसञ्चारणं च भवति । 
08.25
	ननु मुक्तस्य अनावृत्तित्वप्रतिपादनात् अस्स्मिँल्लोके सञ्चारः कथमिति चेत् न; कर्मकर्तृत्वस्यैव निषेधात् स्वेच्छया सञ्चरणोपपत्तेः । अतो मुक्तो भगवत्सङ्कल्पायत्तस्वेच्छया सर्वत्र सञ्चरति । 
08.26
	नित्या नाम कदचिदपि भगवदभिमतविरुद्धाचरणाभावेन ज्ञानसङ्कोचप्रसङ्गरहिता अनन्तगरुडविष्वक्सेनादयः । तेषामधिकारविशेषा ईश्वरस्य नित्येच्छयैव अनादित्वेन व्यवस्थिताः । एतेषामवतारस्तु भगवदवतारवत् स्वेच्छया । एवं बद्धमुक्तनित्यभेदभिन्नो जीवो निरूपितः ।
।। इति श्री वाधूलतिलक श्रीमन्महाचार्यप्रथमकृपापात्रेण श्रीनिवासदासेन विरचितायां 
यतीन्द्रमतदीपिकायां शारीरकपरिभाषायां नित्यविभूतिनिरूपणं नाम अष्टमोऽवतारः ।।
09.00
।। नवमोऽवतारः ।।
09.01
	अथ ईश्वरो निरूप्यते । सर्वेश्वरत्वं सर्वशेषित्वं सर्वकर्माधारत्वं सर्वफलप्रदत्वं सर्वाधारत्वं सर्वकार्योत्पादकत्वं स्वस्वज्ञानेतरसमस्तद्रव्यशरीरत्वम् इत्यादीनि ईश्वरलक्षणानि । 
09.02
	अयमीश्वरः सूक्ष्मचिदचिद्विशिष्टवेषेण जगदुपादानकारणं भवति । सङ्कल्पविशिष्टवेषेण निमित्तकारणं भवति; 
कालाद्यन्तर्यामिवेषेण सहकारिकारणं च ।
09.03
	कार्यरूपेण विकारयोग्यं वस्तु उपादानकारणम् । कार्यतया परिणामयितृनिमित्तकारणम् । कार्योत्पत्त्युपकरणं वस्तु सहकारि । यद्वा उत्तरोत्तरावस्थाविशिष्टस्वरूपापेक्षया तदनुगुणनियतपूर्वभाव्यवस्था विशिष्टम् उपादानम् । यथा घटत्वावस्था विशिष्टमृद्द्रव्यापेक्षया पिण़्डत्वावस्थाविशिष्टं तदेव द्रव्यम् । परिणामौन्मुख्यातिरेकेण आकारेण अपेक्षितं कारणं निमित्तम् । अस्मिन् पक्षे सहकारिकारणस्य निमित्ते अन्तर्भावः ।
09.04
	एवं त्रिविधकारणपक्षे कारणद्वयपक्षे च कारणलक्षणलक्षितत्वात् अखिलजगत्कारणत्वं भगवतो नारायणस्यैव सम्भवति ।  
09.05
	ननु कथं नारायणे कारणत्वपर्यवसानम् ? इति चेत्, इच्यते । न्यायसहितवेदान्तवाक्यविचारेण एवं पर्यवस्यति । तद्यथा- आदौ तावत् प्रकृतेः जगत्कारणत्वं नोपपद्यते । ईक्षितृत्वाद्यभावात् । छान्दोग्ये तावत् सदाकाशप्राणशब्दवाच्यानां जगत्कारणत्वं प्रतीयते । वाजसनेयके ब्रह्मशब्दवाच्यस्य कारणत्वं प्रतीयते । सर्वशाखाप्रत्ययन्यायेन कारणवाक्यानाम् एकविषयत्वे प्रतिपादयितव्ये छागपशुन्यायेन सामान्यवाचकानां सदादिशब्दानां विशेषे ब्रह्मणि पर्यवसानं वक्तव्यम् । 
09.06
	एवम् उक्तन्यायेन ब्रह्मशब्दवाच्यस्य तैत्तिरीयोक्तआत्मशब्दवाच्ये पर्यवसानम् । आत्मशब्दवाच्यः क इत्याकाङ्क्षायां श्रुतिप्रसिद्ध इन्द्रो वा, तथा प्रसिद्धोऽग्निर्वा, उपास्यत्वेन प्रसिद्धः सूर्यो वा, कारणत्वेन उक्तः सोमो वा, अभीष्टफलप्रदत्वेन उक्तः कुबेरो वा, यमो वा, वरुणो वेति विषये, एतेषां कर्मवश्यत्वपरिच्छिन्नैश्वर्यवत्त्वसंहार्यत्वश्रवणात् न एते जगत्कारणभूताः, किन्तु श्वेताश्वतरे शिवस्य कारणत्वं भासत इति भाति । एवमथर्वणशाखायां शम्भुशब्दवाच्यस्य ध्येयत्वं कारणत्वं भासते । तथैव अथर्वशिरसि रुद्रशब्दवाच्यस्य सर्वात्मकता उच्यते । तैत्तिरीये हिरण्यगर्भस्य जगत्कारणत्वं प्रतीयते । अत्रापि सामान्यविशेषन्यायात् शिवशम्भुरुद्रादिशब्दानां हिरण्यगर्भशब्दवाच्यविषये पर्यवसानं युज्यते । शिवशब्दस्य 'शिवमस्तु सर्वजगतां', 'शिवं कर्मास्तु', 'पन्थानः सन्तु ते शिवाः' इत्यादिभिर्मङ्गलवाचकत्वम् । रुद्रशब्दस्य अग्निवाचकत्वात् । एवं महेश्वरशम्भ्वादिसामान्यशब्दा अपि अवयवशक्त्या चतुर्मुखे पर्यवस्यन्ति । 
09.07
	कारणवाचिशिवादिशब्दानां मुख्यवृत्त्या रुद्रपरत्वं किन्नस्यात् इति न शङ्कनीयम् । रुद्रस्य चतुर्मुखादुत्पत्तिश्रवणात् अनपहतपाप्मत्वश्रवणाच्च न कारणत्वम् । अतो हिरण्यगर्भप्रजापतिस्वयम्भ्वादिशब्दवाच्ये चतुर्मुखे शिवादिशब्दाः पर्यवस्यन्ति । एवमपि महोपनिषन्नारायणोपनिषत्सुबालोपनिषन्मैत्रायणीयपुरुषसूक्तनारायणानुवाकान्तर्यामिब्राह्मणादिषु नारायणस्यैव परमकारणत्वसर्वशब्दवाच्यत्वोमोक्षप्रदत्वजगच्छरीरत्वादेः प्रतिपादनात् स्वयम्भूहिरण्यगर्भप्रजापतिशब्दानां नारायणे पर्यवसान युक्तम्, इति नारायण एव अखिलजगत्कारणत्वं सर्वविद्यावेद्यश्च ।
09.08
	ननु अन्तरादित्यविद्या रुद्रपरेति शङ्का न कर्तव्या । विष्णुपरत्वस्यैव बहुप्रमाणेषु सिद्धत्वात् । भर्गशब्दस्य सकारान्तत्वप्रतिपादनाच्च ।
09.09
	तर्हि दहरविद्यायाम् आकाशशब्दवाच्यनारायणान्तर्यामितया रुद्रस्य प्रतिपादनात् दहरविद्या रुद्रपरा इति न शङ्कनीयम् । नारायणान्तर्वर्तिगुणजातस्यैव उपास्यत्वेन तत्राभिधानात् । एवं सर्वविद्यास्वपि ऊह्यम् । अतः समस्तकल्याणगुणात्मकं प्रकृतिपुरुषाभ्यां भिन्नं ताभ्यां विशिष्टं परं ब्रह्म जगत्कारणं नारायण एव । 
09.10
	ननु अद्वैतश्रुत्या ब्रह्मैकमेव सत्यं निर्गुणं च । तदन्यत् ज्ञातृज्ञेयादिकं तस्मिन्नेव परिकल्पितं सर्वं मिथ्या । ब्रह्मैव अविद्यया संसरति । तत्त्वमसीत्यभेदज्ञानं तन्निवर्तकम् । तस्मान्निर्विशेषचिन्मात्रे ब्रह्मणि वेदान्तानां तात्पर्यमिति मतान्तरस्थैः प्रतिपादनात्, कथं नारायणे तात्पर्यं तस्य समस्तकल्याणगुणाकरत्वादिकथनं च ? इति चेत्, उच्यते । 
कारणत्वप्रतिपादकश्रुतिभिर्नारायणस्य कारणत्वे सिद्धे, भेदाभेदश्रुत्योर्घटकश्रुत्या विषयभेदेन विरोधे परिहृते, निर्गुणप्रतिपादकश्रुतीनां हेयगुणनिषेधकत्वात्, ज्ञातृज्ञेयादिकल्पकाविद्यया एव अप्रामाण्यात् ब्रह्मकार्यस्य सत्यत्वात्, अविद्यया संसारे जीवगतदोषाणां ब्रह्मण्यपि सम्भवात्, तन्निवर्तकान्तरस्य वक्तुमशक्यत्वात् । अतोऽद्वैतवादस्यासम्भवात् न निर्विशेषचिन्मात्रब्रह्मसिद्धिः । अतो नारायणस्यैव जगत्कारणत्वमोक्षप्रदत्वादिगुणयोगः सम्भवतीति सविशेषमेव ब्रह्म ।
09.11
	सूक्ष्मचिदचिद्विशिष्टं ब्रह्म कारणं, स्थूलचिदचिद्विशिष्टं ब्रह्म कार्यमिति कारणादन्यत् कार्यमिति विशिष्टाद्वैतवेदान्तिनां सम्प्रदायः । 
09.12
	एवम् ईश्वराङ्गीकारात् निरीश्वरसाङ्ख्यमीमांसकदिमतनिरासः । तस्यैव उपादानत्वस्वीकारात् योगपाशुपतनैयायिकानां मतनिरासः । तैः निमित्तमात्रेश्वराङ्गीकारात् । ईश्वरस्य कार्यं प्रति उपादानत्वनिमित्तत्ववत् कर्तृत्वप्रेरकत्वनियन्तृत्वप्रकाशयितृत्वसहकारित्वोदासीनत्वादिकमपि उपपद्यते ।
09.13
	बाल्ययौवनावस्थादयो दोषा यथा शरीरगताः, न तु शरीरिणि जीवेः, एवं चिदचिच्छरीरिणः परमात्मनोऽपीति इति न निर्विकारश्रुतिविरोधः । नियमेन आधेयत्वविधेयत्वशेषत्वादेः शरीरलक्षणस्य जगति विद्यमानत्वात् जगच्छरीरे ईश्वरः तद्गतदोषैरसंस्पृष्टश्च । 
09.14
	स च ईश्वरो विभुस्वरूपः । विभुत्वं नाम व्यापकत्वम् । तच्च त्रिधा- स्वरूपतो धर्मभूतज्ञानतो विग्रहतश्च । स चानन्त इत्युच्यते । अनन्तो नाम त्रिविधपरिच्छेदरहितः । त्रिविधः परिच्छेदस्तु देशतः कालतो वस्तुतः ।
09.15
	सत्यत्वज्ञानत्वानन्दत्वामलत्वादय ईश्वरस्य स्वरूपनिरूपकधर्माः । ज्ञानशक्त्यादयो निरूपितस्वरूपधर्माः । सर्वर्ज्ञत्वसर्वशक्तित्वादयः सृष्ट्युपयुक्ता धर्माः । वात्सल्यसौशील्यसौलभ्यादय आश्रयणोपयुक्ता धर्माः । कारुण्यादयो रक्षणोपयुक्तधर्माः । एतेषां स्वरूपं बुद्धिपरिच्छेदे निरूपितमिति इह न प्रपञ्च्यते ।
09.16
	अयमीश्वरः अण्डसृष्ट्यनन्तरं चतुर्मुखदक्षकालादिषु अन्तर्यामितया स्थित्वा सृष्टिं करोति । विष्ण्ववताररूपेण मनुकालाद्यन्तर्यामिरूपेण च स्थित्वा रक्षको भवति । रुद्रकालान्तकादीनाम् अन्तर्यामितया संहारमपि करोति । अतः सृष्टिस्थितिसंहारकर्ता च भवति । 
09.17
	एवम्प्रकारः ईश्वरः परव्यूहविभवान्तर्याम्यर्चावताररूपेण पञ्चप्रकारः । 
09.18
	तत्र परो नाम त्रिपाद्विभूतौ कुमुदकुमुदाक्षपुण्डरीकवामनशङ्कुकर्णसर्वनेत्रसुमुखसुप्रतिष्ठादिभिः दिव्यायुधभूषणपरिजनपरिच्छदान्वितैः दिव्यनगरपालकैः परिरक्षिते श्रीमद्वैकुण्ठाख्ये पुरे चण्डप्रचण्डभद्रसुभद्रजयविजयधातृविधातृप्रभृतिभिः द्वारपालकैः उपेते श्रीमद्दिव्यालये श्रीमहामणिमण्डपे धर्मद्यष्टपादविरचितसिंहासने शेषपर्यङ्के दिव्यमङ्गलविग्रहविशिष्टचतुर्भुजः, श्रीभूनीलासहितः, शङ्खचक्रादिदिव्यायुधोपेतः, 
श्रीमत्कीरीटादिदिव्यभूषणभूषितः, अनन्तगरुडविष्वक्सेनादिभिर्नित्यैः सामगानपरैः अन्यैर्मुक्तैश्च अनुभूयमानः, ज्ञानशक्त्याद्यनन्तकल्याणगुणविशिष्टः, परब्रह्मपरवासुदेवादि शब्दवाच्यो नारायणः । 
09.19
	व्यूहो नाम पर एव उपासनार्थं जगत्सृष्ट्याद्यर्थं च वासुदेवसङ्कर्षणप्रद्युम्नानिरुद्धभेदेन चतुर्द्धावस्थितः । तत्र षड्गुणपूर्णः श्रीवासुदेवः । ज्ञानबलाभ्यां सङ्कर्षणः । ऐश्वर्यवीर्याभ्यां प्रद्युम्नः । शक्ति तेजोभ्याम् अनुरुद्ध इति गुणविभागः । 
09.20
	एतेषु चतुर्षु प्रत्येकं त्रयस्त्रयोऽवतीर्णाः केशवादयो व्यूहान्तराणि द्वादशमासानां द्वादशादित्यानां च अधिदैवतानि । 
ऊर्द््धवुण्ड्रेषु तेषामेव स्थानं विधीयते । 
09.21
	तत्र कनकप्रभः केशवश्चतुश्चक्रधरः । श्यामो नाम नारायणश्चतुःशङ्खधरः । मणिप्रभाभो माधवश्चतुर्गदाधरः । चन्द्राभो गोविन्दश्चतुःशार्ङ्गधरः । पद्मकिञ्जल्कसन्निभो विष्णुश्चतुर्हलधरः । अब्जाभो मधुसूदनश्चतुर्मुसलधरः । अग्निवर्णास्त्रिविक्रमश्चतुःखड्गधरः । बालसूर्याभो वामनश्चतुर्वज्रधरः । पुण्डरीकाभः श्रीधरश्चतुष्पट्टीशधरः । तडित्प्रभो हृषीकेशश्चतुर्मुद्गरधरः । सूर्याभः पद्मनाभः पञ्चायुधधरः । इन्द्रगोपनिभो दामोदरश्चतुष्पाशधरः ।
09.22
	विभवो नाम तत्तत्सजातीयरूपेण अविर्भावः । स दशधा- ते च मत्स्यादयोऽवतारविशेषाः । 
09.23
	तत्र वेदापहारिदैत्यनिरसनद्वारा ब्रह्मणे प्रमाणपदत्वार्थम् अवतीर्णो मत्स्यावतारः । देवानाम् अजरामृतिहेत्वमृतोत्पादने मन्दराधारत्वेन अवतीर्णः कूर्मावतारः । संसारसागरोन्मग्नजनोद्धर्तुकामः स्वमहीषीभूम्युद्धरणार्थम् अवतीर्णो वराहावतारः । आश्रितसंरक्षणार्थं महासुरं हन्तुं स्तम्भे अवतीर्णो नृसिंहावतारः । त्रिविक्रमो भूत्वा स्वपादारविन्दोद्भवेन जलेन जगत्पापहरणेन तद्रक्षणार्थम् अवतीर्णो वामनावतारः । दुष्टक्षत्रियनिरसनार्थं अवतीर्णः परशुरामावतारः । शरणागतरक्षणधर्मस्थापनार्थम् अवतीर्णः श्रीरामावतारः । प्रलम्बादिनिरसनार्थं अवतीर्णो बलरामावतारः । मोक्षोपायदर्शनार्थम् अवतीर्णः श्रीकृष्णावतारः । अधर्मिष्ठान्निरस्य पूर्णधर्मोत्पादनार्थं कलिनिर्मोचनार्थं कल्क्यवतारः ।
09.24
	एवम् दशावतारेष्वपि एकैकावतारः अनन्तप्रकाराः सन्ति । षट्त्रिंशद्भेदभिन्नाः पद्मनाभादयोऽपि । पुनर्दधिभक्तहयग्रीवनरनारायणादयोऽपि । एवं मुख्यगौणपूर्णांशावेशाद्यवतारा बहुप्रकाराः । तेषु उपास्यानुपास्यविभागो द्रष्टव्यः । 
09.25
	अवताराणामिच्छैव हेतुः, न तु कर्म । प्रयोजनं तु दुष्कृतिविनाशपूर्वकं साधुपरित्राणमेव । 
09.26
	अन्तर्यामि नाम स्वर्गनरकाद्यनुभवदशायामपि जीवात्मनः सुहृत्वेन योगिभिर्द्रष्टव्यतया हृदयप्रदेशावस्थितं रूपम् । जीवेन साकं विद्यमानोऽपि तद्गतदोषैः असंस्पृष्टो वर्तते । 
09.27
	अर्चावतारो नाम देशकालविप्रकर्षरहित आश्रिताभिमतद्रव्यादिकं शरीरतया स्वीकृत्य तस्मिन्नप्राकृतशरीरविशिष्टः सन् अर्चकपराधीनस्नानभोजनासनशयनस्थितिः सर्वसहिष्णुः परिपूर्णो गृहग्रामनगरप्रशस्तदेशशैलादिषु वर्तमानो मूर्तिविशेषः ।
09.28
	स च स्वयंव्यक्तदैवसैद्धमानुषभेदात् चतुर्विधः ।
09.29
	एवम् उक्तासु पञ्चावस्थास्वपि श्रीविशिष्ट एव भगवान् वर्तत इति श्रुत्यादिप्रमाणसिद्धोऽर्थः । एतेन एकायनोक्तनिःश्रीकवादो निरस्तः । एवम् ईश्वरो निरूपितः ।
।। इति श्री वाधूलकुलतिलक श्रीमन्महाचार्यस्य प्रथमदासेन श्रीनिवासदासेन विरचितायां
यतीन्द्रमतदीपिकायां शारीरकपरिभाषायां कालनिरूपणं नाम नवमोऽवतारः ।।
10.00
।। दशमोऽवतारः ।।
10.01
	एवं द्रव्यनिरूपणानन्तरं क्रमप्राप्तम् अद्रव्यं निरूप्यते । संयोगरहितम् अद्रव्यम् । तत् अद्रव्यं च सत्त्वरजस्तमांसि शब्दस्पर्शरूपरसगन्धाः संयोगः शक्तिरिति दशप्रकारमेव ।
10.02
	तत्र प्रकाशसुखलाघवादिनिदानमतीन्द्रियं शक्त्याद्यतिरिक्तम् अद्रव्यं सत्त्वम् । तत् द्विविधं- शुद्धसत्त्वं मिश्रसत्त्वं चेति । रजस्तमशून्यद्रव्यवर्ति सत्त्वं शुद्धसत्त्वम् । तन्नित्यविभूतौ उपचारात् तत्प्रवर्तकेश्वरे च । रजस्तमःसहवर्ति सत्त्वं मिश्रसत्त्वम् । तत् त्रिगुणे तत्सम्बन्धिनि जीवे च उपचारात् इति ज्ञेयम् । 
10.03
	लोभप्रवृत्त्यादिनिदानमतीन्द्रियं शक्त्याद्यतिरिक्तमं अद्रव्यं रजः ।
10.04
	प्रमादमोहादिनिमित्तमतीन्द्रियं शक्त्याद्यतिरिक्तम् अद्रव्यं तमः ।
10.05
	त्रीण्यपि एतानि यावत्प्रकृतिव्याप्तानि, प्रकृतिवश्यपुरुषसम्बद्धानि, अनित्यानि, नित्यसन्तानानि, प्रलयदशायां समानि, सृष्ट्यादौ विषमाणि, सृष्टिस्थिसंहारोपयुक्तानि, ईश्वरसङ्कल्पादिसहकारिभेदात् परस्पराभिभवोद्भवकराणि इत्येतानि साधारणानि । 
10.06
	सत्त्वगुणस्तु सम्यग्ज्ञानसूखादिहेतुः मोक्षप्रदश्च । रजोगुणस्तु रागाद्यात्मकः कर्मसङ्गदुःखादिहेतुः स्वर्गाद्यामुष्मकप्रदः । तमोगुणस्तु अज्ञानरूप आलस्यादिहेतुर्नरकप्रदश्च । अतः सत्त्वादयो गुणा न द्वर्यरूपाः ।
10.07
	अस्मदादिश्रोत्रग्राह्यः पञ्चभूतवर्ती शब्दः । स च द्विविधः- वर्णात्मकः अवर्णात्मकश्चेति । अकचटतपयादिपञ्चाशदक्षरात्मको वर्णात्मकः । स देवमनुष्यादीनां ताल्वादिव्यङ्ग्यः । भेर्यादिजन्यः अवर्णात्मकः । एवम्भूतः शब्दः श्रोत्रेन्द्रियेण गृह्यते । श्रोत्रेन्द्रियगमनाद्वा व्यञ्जकवाय्वागमनात् वा शब्दग्रहः ।
10.08
	ननु श्रुत्या शब्दस्य द्रव्यत्वं प्रतीयते । अद्रव्यत्वं कथम् ? इति चेत्, न । अकारादेः प्रणवोत्पादकत्वं वाच्यद्वारा सम्भवतीति परिहारात् अद्रव्यत्वमुपपद्यते । इति शब्दः ।
10.09
	अस्मदादिस्पर्शनेन्द्रियग्राह्य विजातीयव्यावृत्तम् अद्रव्यं स्पर्शः । स च त्रिविधः- शीतोष्णानुभयात्मकभेदात् । अप्सु शीतस्पर्शः । तेजसि उष्णस्पर्शः । क्षितिपवनयोः अनुष्णाशीतस्पर्शः । स च पुनर्द्विविधः- पाकजः अपाकजश्चेति । पृथिव्यां पूर्वः, इतरेषु त्रिषु इतरः । तत्र अमृतगरलतूलोपलगोब्राह्मणचण्डालादिस्पर्शविसेषाः पाकजभेदाः । इति स्पर्शः ।
10.10
	अस्मदादिचक्षुरिन्द्रियैकग्राह्यविजातीयव्यावृत्तम् अद्रव्यं रूपम् । तच्चतुर्धा- श्वेतरक्तपीतकृष्णभेदात् तत्रसलिलकलधौतशङ्खशुक्तिशशाङ्कादीनां रूपविशेषाः श्वेतभेदाः । हुतवहजपादाडिमबन्धुजीवविदृमपद्मरागादीनां तु रूपविशेषाः रक्तभेदाः । काञ्चनहरितालहरिद्रादीनां रूपविशेषाः पीतभेदाः । मरकतमधुकरजलधरतिमिरतमालदूर्वादीनां रूपविशेषाः कृष्णभेदाः । पीतमपि रक्तावान्तरभेदं केचिदिच्छन्ति, श्रुत्यनुसारात् । प्रकारान्तरेण रूपं द्विविधं- भास्वराभास्वरभेदात् । तेजोगतं भास्वरम् । क्षितिसलिलगतम् अभास्वरम् । एवं चत्वार्येव रूपाणि । तेन चित्रं नाम पञ्चमं रूपमिति मतनिरासः । अत एव चित्रगन्धस्पर्शरसानामपि निरासः । इति रूपम् ।
10.11
	अस्मदादिजिह्वैकग्राह्यविजातीयेतरो रसः । स षोढा- मधुराम्ललवणतिक्तकटुकषायभेदात् । तत्र इक्षुक्षीरगुडादिरसा 
मधुरभेदाः । चूतचिञ्चामलकादिरसा आम्लाः । सैन्धवोषरविकार लवणभेदाः । किम्पाकनिम्बादिरसाः तिक्तभेदाः । शुण्ठीमरीचीसर्षपादिरसाः कटुभेदाः । हरीतकीविभीतकचूताङ्कुरादिरसाः कषायभेदाः । इति रसः ।
10.12
	अस्मदादिघ्राणग्राह्यविजातीयेतरः अद्रव्यविशेषो गन्धः । स द्विविधः- सुरभिः असुरभिश्चेति । पाटीरमृगमदघुसृणचम्पकादिगन्धाः सुरभिभेदाः । तदन्येषु असुरभिगन्धाः । अयं च गन्धः पृथिव्येकवर्ती पाकभेदात् भिन्नः पवनसलिलादिषु गन्धोपलब्धिः पार्थिवसंसर्गात् अयो दहतीतिवत् औपचारिकी । 
10.13
	पञ्चीकरणप्रक्रियया सर्वभूतेषु सर्वगुणानां विद्यमानत्वेऽपि प्राधान्याभिप्रायेण उक्तमिति न विरोधः । पाकात् गुणान्तरोत्पत्तिः । स्वाश्रयनाशाभावादेव उपपत्तेः पीलूपाकवादिमतनिरासः । इति गन्धः ।
10.14
	संयुक्तप्रत्ययनिमित्तं संयोगः । स च सामान्यगुणः ष़ड्द्रव्यवृत्तिः । अस्य च स्वाभावसादेश्यम् उपलभ्यमानम् अंशभेदप्रयुक्ततया न विरोधावहम् । स कार्याकार्यभेदात् द्विविधः । पूर्वः परिमितानाम् उभयप्रेरणात् । यथा मेषयोर्मल्लयो र्वा । क्वचित् अन्यतरप्रेरणात् । यथा स्थाणुश्येनयोः संयोगः । केचित् संयोगजसंयोगमपि वदन्ति । हस्तपुस्तकसंयोगात् कायपुस्तकसंयोग इति । तन्न । विभागोऽपि संयोगाभाव एव, न पृथग्गुणः ।
10.15
	अकार्यसंयोगस्तु विभुद्वव्ययोः । अजद्रव्यसंयोगः श्रुत्या अङ्गीक्रियते । अनुमानादपि अजद्रव्यसंयोगसिद्धिः । यथा- 'विभुद्रव्यं विभुद्रव्यसंयोगवत्, द्रव्यत्वात्, घटवत्' । 'ईश्वर, कालादिसंयुक्तः, द्रव्यत्वात्, घटवत्' इत्यादिभिः विभुसंयोगसिद्धिः ।
10.16
	अथ शक्तिः । सर्वकारणानां कारणत्वनिर्वाहकः कश्चित् अद्रव्यविशेषः शक्तिः । तर्कागमाभ्यां तत्सिद्धेः । प्रतिबन्धकमणिमन्त्रादिसन्निधौ स्वरूपसहकारिकैवल्याभावेऽपि यदुपरोधात् दहनो न दहति सा ह्यतीन्द्रिया शक्तिः । अयस्कान्तादिषु तत्प्रसिद्धिः । सा शक्तिः ष़ड्द्रव्यवृत्तिः । भगवन्निष्ठत्वं पुराणरत्नादिषु प्रसिद्धम् । एवं सर्वत्रापि शक्तिनामकधर्मविशेषसिद्धिः ।
10.17
	ननु चतुर्विंशतिप्रकारा गुणा इत्युक्तत्वात् कथं दशैवेति निर्दिश्यते ? इति चेत्, उच्यते । जीवात्मविशेषगुणानां बुद्धिसुखदुःखेच्छाद्वेषप्रयत्नानां षण्णां ज्ञानविनतिरूपत्वेन ज्ञानान्तर्भावस्य उक्तत्वात् । धर्माधर्मयोरपि ईश्वरप्रीत्यप्रीतिरूपत्वेन ईश्वरज्ञाने अन्तर्भावात् । भावनाख्यसंस्कारस्य ज्ञानविशेषरूपत्वात् । वेगोत्पादकहेतोरेव वेगाख्यसंस्कारोपपत्तेः । संयोगादय स्थितिस्थापकस्यापि सम्भवात् । शब्दस्पर्शरूपरसगन्धानां पञ्चानां प्रत्यक्षसिद्धत्वेन अङ्गीकारात् । विभागपृथक्त्वयोरपि संयोगाभावमादाय उपपत्तेः । परत्वापरत्वयोः देशकालसंयोगविशेषमादाय उपपत्तेः । सङ्ख्यापरिमाणद्रवत्वस्नेहानां तत्तद्द्रव्यस्वरूपमादाय उपपत्तेः । गुरुत्वस्य शक्त्यन्तर्भावस्य वक्तुमुचितत्वाच्च दशैवेति सुष्ठूक्तम् । 
10.18
	सत्त्वरजस्तमांसि प्रकृतिगुणाः तत्सम्बन्धिजीवगुणाश्च । 'सत्त्वरूपं ज्ञानम्', 'सात्त्विकः कालः' इत्यादिप्रतीतिः उपाधिवशात् औपचारिकी । शब्दादयः पञ्च प्रकृतिकार्यपञ्चमहाभूतगूणत्वेन प्रसिद्धाः । शुद्धसत्त्वं तु त्रिपाद्विभूत्यां तत्प्रवर्तकेश्वरे च । संयोगशक्तिरूपौ गुणौषड्द्रव्यसाधारणौ इति विवेकः । इति अद्रव्यं निरूपितम् ।
10.19
	एवं द्रमिडभाष्य-न्यायतत्त्व-सिद्धित्रय-श्रीभाष्य-दीपसार-वेदार्थसङ्ग्रह-भाष्यविवरण-सङ्गतिमाला-षडर्थसङ्क्षेप-
श्रुतप्रकाशिका-तत्त्वरत्नाकर-प्रज्ञापरित्राण-प्रमेयसङ्ग्रह-न्यायकुलिश-न्यायसुदर्शन-मनायाथात्म्यनिर्णय-न्यायसार-तत्त्वदीप-
तत्त्वनिर्णय-तत्त्वमुक्ताकलाप-सर्वार्थसिद्धि-न्यायपरिशुद्धि-न्यायसिद्धाञ्जन-परमतभङ्ग-तत्त्वत्रयचुलूक-तत्त्वत्रयनिरूपण-तत्त्वत्रय-
चण्डमारुत-वेदान्तविजय-पाराशर्यविजयादिपूर्वाचार्यप्रबन्धानुसारेण ज्ञातव्यार्थान् सङ्गृह्य बालबोधार्थं 
यतीन्द्रमतदीपिकाख्यशारीरकपरिभाषायाम् अस्याम् एते अर्थाः प्रतिपादिताः ।
10.20
	अध्यात्मशास्त्राणां तत्त्वहितपुरुषार्थप्रतिपादकत्वात् तत्सारे अस्मिन्नपि प्रकृतिजीवेश्वरपरिच्छेदैः तत्त्वस्य निरूपितत्वात्, बुद्धिपरिच्छेदे उपायस्य निरूपणात्, नित्यविभूतिपरिच्चेदे ईश्वरपरिच्छेदे च पुरुषार्थस्य निरूपणाच्च तत्त्वहितपुरुषार्था निरूपिता इति निरवद्यम् । 
10.21
	एकं तत्त्वम् इति प्रतिपादयन्ति सूरयः । 'आत्मा अनात्मा' इति विभज्य द्वेधा निरूपयन्ति ऋषयः । श्रुत्यनुसारात् 
भोक्तृभोग्यनियन्तृरूपं तत्त्वत्रयम् इति प्रतिपादयन्ति आचार्याः । हेयं, तस्य निवर्तकम्, उपादेयं, तस्योपायः इति चतुर्धा विभज्य अनुसन्दधते केचिदाचार्याः । प्राप्यं प्राप्ता उपायः फलं विरोधि इति पञ्चधा निरूपयन्ति अपरदेशिकाः । अर्थपञ्चकमेव सम्बन्धेन साकं षोढा परिगणय्य वर्णयन्ति अन्ये गुरवः । एतेषां तत्तद्विभाजकधर्ममादाय अनुसन्धानम् उपपद्यते ।
10.22
	वस्तुतस्तु वेदान्तानां चिदचिद्विशिष्टाद्वैतं तत्त्वम् एकमेव ब्रह्म इति तात्पर्यम् । अत एव चिदचिद्विशिष्टं ब्रह्म एकमेवेति मत्वा भगवान् बादरायणः 'अथातो ब्रह्मजिज्ञासा' इति उपक्रम्य तदेव सप्रकारं निरूपितवान् । अतः चिदचिद्विशिष्टः ब्रह्मशब्दवाच्यः विष्ण्वाख्यः परवासुदेवो नारायण एवैकं तत्त्वम् इति विशिष्टाद्वैतवादिनां दर्शनम् इति सिद्धम् ।
।। इति श्री वाधूलकुलतिलक श्रीमन्महाचार्यस्य प्रथमदासेन श्रीनिवासदासेन विरचितायां
यतीन्द्रमतदीपिकायां शारीरकपरिभाषायां कालनिरूपणं नाम दशमोऽवतारः ।।
	
