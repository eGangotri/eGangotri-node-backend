
       ।। श्री विशिष्टाद्वैत  सिद्धान्त तत्व सङ्ग्रहः ।।

                    1 लक्ष्मीनृसिंहं संसेव्य गुरुपापंपरीं तथा। 
                            विशिष्टाद्वैत सिद्धन्ते तत्वानां गणनोच्यते ।।
	    2. एको नारायणः श्रीमान् परंतत्वमिति श्रुतौ।
	              जीवाचेतन संयुक्तः तयोरात्मेति निश्चितः।।
	    3. नित्योनारायणः श्रीमान् ज्ञात ज्ञानस्वरूपतः।
	           	अनन्तोऽन्तर्बहिश्चाप व्याप्यसर्वंच वर्तते।।
	     4. उपास्यः फलदायी च सर्वदोभयलिङ्गवान्।
 	 मुक्तिदो मुक्तभोग्यश्च सर्वानिष्ट निवर्तकः।।
                     5. वैकुण्टनिलयो विष्णुः श्रीभूनीळापतिः स्वराट्।
                              स्वेच्छावतार महितः भक्ताभीष्ट फलप्रदः।।
  6.  जीवानित्यास्त्वनन्ताश्च सरूपा ज्ञनिनोमताः।
      ज्ञानस्वरूपविष्णोस्तु परतन्त्राः प्रकीर्तिताः।।
  7.  आदित्यस्य प्रभायद्वत् ज्ञने जीवात्मनस्तथा।
      स्वयं प्रकाशं द्रव्यं च पृथक् स्थातुं न युज्यते।।
  8.  बद्धे कदाचित्संरुद्धं मुक्तौ सर्वं गतं भवेत्।
      प्रकाशयत्याश्रयाय जीवाय विषयान् स्वयम्।।
  9.  अणुस्वरूपास्सर्वेपि ह्येकाकारास्सदामताः।
      वद्धा मुक्ताश्च नित्याश्च त्रिधेति परिकीर्तितः।।
 10.  बद्धनां चैव मुक्तानां नित्यानां च पृथक् पृथक्।
      संख्या सर्वत्र नास्तीति ह्यसंख्येया हि ते मताः।।
 11.  नित्यानां चैव मुक्तानां वासस्थानं परं पदम्।
      वैकुण्टमिति यत्रास्ते श्रियासार्धं जगत्पतिः।।
 12.  अनेककोटि ब्रह्माण्डेष्वास्थिताः कर्मिणस्तु ये।
      बद्धास्ते ब्रह्मरुद्रादि कीटान्ता इति चेतनाः।।
 13.  नित्यासंकुचित ज्ञानाः नित्यास्ते तुल्य भोगिनः।
      वैकुण्टनिलयाः विष्णुं सदा पश्यन्ति सूरयः।।
 14.  भवत्यावाथ प्रपत्यावा विष्णुमाश्रित्य बन्धतः।
      निर्मुक्ता(:) वैष्णवे धाम प्राप्ता(:) मुक्ता(:) इतीरिताः।।
 15.  नित्य सूरिगणैस्साकं तुल्यभोगाः परे पदे।
      ब्रह्मणाचापि भोगांस्ते  भुञ्जनाश्च भवन्ति हि।।
 16.  अनादिकर्मभिर्बद्धाः जायन्ते सर्वयोनिषु।
      पुण्याऽपुण्यानि कर्माणि कुर्वन्तः कारयन्ति च।।
 17.  तत्तत््पुण्यफलप्राप्त्यै ब्रह्मेन्द्र वरूणार्चिषाम्।
      प्राप्त्यानुभूय लोकांश्च जायन्ते सदृशे कुले।।
 18.  आराध्य विष्णुं कश्चित्त्तु ब्रह्मा भवति शास्त्रतः।
      रुद्रो भवति कश्चित्तु कृत्वा यागं ह्यनुत्तमम्।।
 19.  शताश्वमेधं कश्चित्तु कृत्वाहीन्द्रो भवत्युत।
      सूर्यचन्द्रो यमोऽग्निश्च भवन्त्याराध्य मापतिम्।।
 20.  कालेऽनुकूले संप्राप्ते भक्त्यावाथ प्रपत्तितः। 
      विष्णुमाश्रित्य गच्छन्ति वैकुण्ठं विष्णु धाम तत्।।
 21.  रजस्सत्व तमो युक्ता प्रकृतिस्सापराज्ञया। 
      कर्मिणां फलभोगाय परार्था परिणामिनी।।
 22.  प्रकृतिस्तु जडा प्रोक्ता ज्ञानहीना ह्यजा मता।
      चतुर्विंशतितमत्वात्म परिणामवती सृजौ।।
 23.  प्रकृतिश्च महांश्चेति ह्यहंकार इति त्रिधा।
      इन्द्रियाणि दशैकंच भूतशूक्ष्माणि पंच च।।
 24.  महाभूतानि पञ्चेति प्राहुस्तत्वार्थ दर्शिनः।
      वायुर्विशेषापन्नस्तु प्राणस्तत्वं पृथक् नहि।।
 25.  शुद्ध सत्वं ज्ञानमयं नित्यं चैतन्य वर्जितम्।
      भोग्यं विष्णोर्नित्यमुक्त जीवानां चैव सर्वदा।।
 26.  शुद्ध सत्वं नित्यमुक्त तन्वादि परिणामवत्।
      ब्रह्मणश्चापि भोगार्थं विरजाति स्वरूप धृत्।।
                          27.   कालोप्यनादिर्नित्यश्च परिणामीह्यचेतनः।
                                कलाकाष्टामुहूर्तादि दिनपक्षाब्द भेदतः।।
  28.   नित्या(:) मुक्ताश्च बद्धाश्च त्रिविधा चेतनं यतः।
        विष्णोश्शरीरं तस्माद्धि विशिष्टाद्वैतमुच्यते।। 
  29.   एवं तत्वानि निश्चित्य यः पठेत्सततं द्विजः।
        विष्णोः प्रसादात्सर्वत्र भुङ्क्ते भोगननुत्तमान्।।
     ।। इति श्रीमद्वेदमार्गेत्यादिबिरुदावलीमेदुराणां श्रीमदहोबिल मठे दिव्यास्थाने                                                               चतुरधिक चत्वारिंशत्संख्यासंख्यातपट्टाभिषेकपरिमण्डितानां  श्रीवण्शठकोप श्रीवेदान्त
देशिक यतीन्द्र महादेशिकानां कृतिषु श्री विशिष्टाद्वैत सिद्धान्त तत्वसंग्रहः समाप्तः।।                                   
