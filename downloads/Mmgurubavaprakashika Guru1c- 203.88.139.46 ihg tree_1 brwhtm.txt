। श्रीः । 
गुरुभावप्रकाशिका 
	यदितर्हिचिदाचिद्वैलक्षण्य विशिष्टब्रह्मणः चिदचिदात्मकजगन्निमित्तो- पादानत्वरूपेण वेदान्तप्रमाणकतया तेन रूपेणस्मृतिन्यायाविरुद्धतया च पूर्वद्विक एव प्रतिपाद्यत्वात् ब्रह्म विद्यारूपोपायस्य भेदाभेदगुणोपसंहारानुपसंहार यज्ञादिशमाद्यङ्गत्वादिविशिष्टवेषेण उत्तरपूर्वाश्लोविनाशोत्कान्त्यचिरादिगति स्वरूपाविर्भावादिलक्षणफलविशिष्टवेषेणचोत्तर द्विक एव प्रतिपाद्यत्वात् पूर्वोक्तरूपेणाद्यत्वात् पूर्वोक्तरूपेणाद्यद्विक प्रतिपाद्यं ब्रह्मैव उक्तरूपावच्छिन्नविद्यायाप्राप्यमित्येव रूपेण ब्रह्मणश्शास्त्रमात्रप्रतिपाद्यत्वस्यद्विकद्वय स्योक्तरूपेणार्थभेदसत्वेपि विरोधाभावाच्चोपायस्योपेयार्थत्वेप्युपायोपेयभेदेनद्विक- भेदस्संभवतीति समस्समाधिः । किञ्चरचनापादकृत बाह्यमतनिराकरणस्यापिस्मृतिपादकृतस्मृतिन्यायविरोध रूपस्वमतप्रतिष्ठापनार्थत्वात् द्वितीयाध्याय प्रथमद्वितीयपादयोरविरोधपरमत भङ्गरूपार्थभेदेन भेदानापत्तिरिति स्फुटप्रतिपत्ति......? तत्पर्यवसानरूपदूषणं परमते अनुसन्धेयम् । अपि च साधनस्यफलार्थतया तृतीयचतुर्थयोरप्येवं सति भेधो न स्यात् । साधनभूतब्रह्म विद्याविशेष भेदाभेदगुणोपसंहारानुपसंहार सामान्यभेदविकल्पकर्मशेषत्वा भावादीनम् । तृतीयाध्यायमात्रप्रतिपाद्यत्वात् । अश्लेष विनाशादि फलानाञ्चतुर्थाध्यायमात्रप्रतिपाद्यत्वाद्भेदादि- विद्याधर्मतत्फलरूपावान्तरार्थ भेदेपि विद्याया प्राधान्येन उत्तरद्विकप्रतिपाद्यत्वाविरोधाञ्चनोक्तदोष इति । यदि तर्हि प्रकृतेपि दीयतां दृष्टिपात इति स्फुटमेतत् । अन्यच्चयद्युपायस्य उपायार्थत्वाद्विद्याप्राप्यं ब्रह्मत्येवमुपेयस्य उत्तरद्विकप्रतिपाद्यत्वं स्यादित्युच्चेत तदा अस्मन्मते द्विकभेधोनस्यादिति दूषणं तवाप्यापद्येत । सप्रमाणक प्रमेय रूपस्यब्रह्मणः प्रथमद्विकप्रतिपाद्यस्य ससाधनका विद्यानिवृत्तिरूपफलविशिष्टवेषणोत्तरद्विकप्रतिपाद्यत्वोपपत्तेः । यदि च स साधनकं फलं प्रतिस्विकवेषेम उत्तरद्विक एव प्रतिपाद्यं अविरोधविशिष्टप्रमाणं प्रातिस्विकरूपेण पूर्वद्विक एव प्रतिपाद्यं अतो द्विकभेदस्संभवनीत्युच्चेत । एवं तर्हि फल विशिष्टं विद्यास्वरूपमुत्तरद्विक एव प्रतिपाद्यं इति द्विकभेदोस्माकमप्युपपद्यते । इतरच्च । अस्मन्यते मुक्तेस्सालोक्यसारुप्यसामीप्यसायुज्यरूपतया तया भावान्तराभावन्यायेन 
लोकविग्रहसमीपदेशव्याप्तिसमानगुणयोगानां ब्रह्मस्वरूपभिन्नानामविद्यानिवृत्तिरूपत्वसंभवेपि त्वन्मते अविद्यानिवृत्तेर्ब्रह्म- स्वरूपत्वात्तवैवद्विकभेदानुपपत्तिः । विद्यायाब्रह्माविषयिव्यास्सोश्नुते सर्वान् कामान् सह ब्रह्मणापिपश्चीतेत्युक्तसर्वकामानुभवरूपमुक्तेश्च ब्रह्मस्वरूपात् भिन्नत्वेनवेद्यत्वेनानुभाव्यत्वेन च ब्रह्मप्रतिपादकयोरपि तृतीयचतुर्थाध्याययोः असाधारणप्रतिपद्यविद्यानुभवरूपविशेषण भेदेन भेदवदावृत्तिरसकृदित्यादिना चतुर्थाध्यायप्रथमपादेपि विद्यानिरूपणेन उत्तरद्विकस्यविद्यानिरूपण- प्राचुर्यान्साधनत्वस्य फलनिरूप्यत्वेन साधननिरूपणशेषतया अश्लेषविनाशादिफलनिरूपण संभवाच्च उत्तरद्विकस्थोपायपरत्वाश्रयणोपि पूर्वोक्तरीत्या विशेषणभेदमादाय अस्मन्मते द्विकभेदोपपत्तेः । त्वन्मते चतुर्थाध्याये । विद्यानिरूपणसाङ्गत्यमनालोच्य उत्तरद्विके विद्यानिरूपणप्राचुर्यमप्यनादृत्य साधनस्य फलार्थतामात्रेण स साधनं फलमुत्तरद्विकार्थ इत्यङ्गीकारेपि त्वन्मते फलस्या विद्यानिवृत्तिरूपस्य ब्रह्म स्वरूपात् भिन्नत्वे अद्वैतभङ्गप्रसङ्गेन असाधारणप्रतिपाद्य विशेषणभेदाभावाद्विशेषण भेदमादायापिद्विकभेदोपपादनानुप - पत्तेश्च । एतश्च न केवलमुपायस्योपेयार्थत्वात् द्विकोभेदोनस्यादित्यस्मान् प्रत्यापादनेन प्रतिबन्धिचतुष्टयमुपन्यस्तम् । अपि तु त्वत्सिद्धान्तानुसारादपि तद्दूषणचतुष्टयं दुर्वारम् । अविरोधस्य प्रमाणप्रतिष्ठार्थतया प्रमाणस्य च प्रमेयब्रह्मशेषतया सलक्षणब्रह्मपरं प्रथमद्विकम् । द्वितीयन्तु साधनस्यफलशेषतयाफलपरमिति हि त्वत्सिद्धान्तः । पञ्चमं दूषणमपित्वद्रीत्यैवदुर्वारः । अनन्यार्थस्यैववाक्यभेदकत्वमितित्वयाभ्युपगतत्वेन प्रमाणोपाययोरन्यार्थयोस्त्वन्मतेद्विक भोदकत्वा संभवात् । प्रमेय फलयोस्वरूपोन्मते भेदाभावेन वाक्यभेदकत्वासंभवाच्च इदं चोपायन्योपयार्थत्वात्तवार्थभेदोनस्यादिति यत्परेणापादितं तदसत् । अन्यार्थस्योपायस्य द्विकभेदकत्वं न संभवति किंत्वनन्यार्थस्यफलस्यैव भेदकत्वमिति विवक्षायामुपायस्य चतुर्थाध्याय निरूपणेन उत्तरद्विके उपायनिरूपणप्राचर्येण फलस्यस्वरूपेणानन्यार्थत्वेप्युपायत्वेनोपाय निरूपणस्य फलनिरूपणसापेक्षत्वादुपायनिरूपणार्थं फलनिरूपण संभवेन चोत्तरद्विकमुपायपरिमिति पूर्वमेवदत्तोत्तरत्वादुत्तरद्विकमपि उपेयपरमिति विवक्षायां वेद्यत्वेनानु भाव्यत्वेनचोत्तरद्विकन्योपेयभूत ब्रह्मपरत्वस्यजगत्कारणत्वादुपेयाकारेण वेद्यत्वलक्षणमुपायाकारेण च द्विकभेद प्रतिपादनाविरुद्धस्येष्टापत्तिपराहतत्वात् ततश्च न 
केवलमुत्तरद्विकस्योपेयपरत्वापादनं विशेषणभेदनिबन्धनद्विकभेदप्रतिपादना विरोधित्वादिष्टापत्ति सङ्गृहीतम् । अपित्वथातो ब्रह्मजिज्ञासेति निरतिशयब्रह्मरूपोपेयाकार विशिष्टस्य शारीरकमीमांसाया विचार्यत्व प्रतिज्ञानुगुणत्वाच्च । परंचत्वन्मते ब्रह्मजिज्ञासेति प्रतिज्ञानुसारेण सिद्धम् । शास्त्रमात्रब्रह्मपरत्वेन एकवाक्यत्वं भज्येत । शास्त्रमात्रस्य निर्विशेष चैतन्यात्मक शुद्धस्वरूपपरत्वे ब्रह्म शब्दलक्षणा प्रसङ्गेन विस्वरः प्रणव इति न्यायापातात् । अपरञ्च प्रमाणोपाययोरन्यार्थयोः द्विकभेदत्वा सम्भवेन अनन्यार्थयोः प्रमेयफलयोस्सगुण निर्गुणरूपतया उपहितानुपहित रूपभेदविवक्षायाद्विक भेदस्यावश्य विवक्षणीयत्वात् इयान्स्तु विशेषः । विशेषणभेदनार्थ भेदो न बाधितः । उपहितानुपहित भेदेनार्थ भेदस्तुबाधित इति । न चाविद्योपहितस्य सगुणत्वात् तद्रहितस्य निर्गुणत्वाच्च अविद्यातदभावरूपविशेषण भेदोऽस्माकमपि संभवतीति वाच्यम् । अविद्या निवृत्तेरपि स्वरूपातिरिक्ताया अभावात् तस्यास्वरूपातिरिक्तत्वेमुक्तावविद्यानुवृत्ति प्रसङ्गत् । अविद्यैवाधेयतासम्बन्धेन प्रतियोगितासम्बन्धेन च स्वरूपभेदिकेति चेन्न । एवं तर्हि फलस्याविद्यारूपत्व पर्यवसानेन मिथ्यात्वापत्तौत्याज्यत्वप्रसङ्गात् तस्मात्त्वन्मते प्रमेयफलयोर्भेद विवक्षायामेक वाक्यत्वभङ्गप्रसङ्गः । अभेदविवक्षायां द्विकभेदभङ्गप्रसङ्ग इत्युभयतः पाशारज्जुः । वस्तुतस्तु प्रमेयफलरूप प्रतिपाद्यभेदान्नद्विक भेदस्सम्भवति । प्रमेयत्वफलत्वयोर्विषयत्वविषयित्व उपेयत्वोपायत्वानामिव परस्परनिरूप्यत्वाभावेन द्विकद्वयस्यैकवाक्यत्व भङ्गप्रसङ्गात् । यत्सम्बन्धावच्छिन्न यद्रूपद्वयावच्छिन्न वस्तु विषयक यद्वाक्यद्वयजन्य शाब्दज्ञानत्वं एकेष्टतावच्छेदकावच्छिन्न कार्यनिरूपितकारणतावच्छेदकं तद्वाक्य द्वयस्यैव महावाक्यविधाया एकवाक्यत्वात् । अस्तिचेदं विषयविषयिप्रतिपादकवाक्यद्वयस्य उपायोपेयप्रतिपादकवाक्यद्वयस्य च । तथाहि मोक्षजनकज्ञानविषयतावच्छेदकावच्छिन्नत्वं विषयशब्दार्थः तदवच्छिन्न विषयकज्ञानत्वं विषयिशब्दार्थः । निरतिशयब्रह्मत्वस्यतादृश जनकतावच्छेदकत्वेन तदवच्छिन्न ब्रह्मणो विषयत्वमुपपद्यते । निरतिशयब्रह्मत्वप्रकारक ज्ञानस्यैव ब्रह्मविद्याशब्दार्थत्वेन तत्प्रकारक ज्ञानरूपानुभवस्यैव ब्रह्मप्राप्तिरूपमुक्तिशब्दार्थत्वे न च ब्रह्मविद्याब्रह्मप्राप्त्योः विषयित्वमुपपद्यते । एवं ब्रह्म तज्ञानैयोर्विषयविषयिभावे ज्ञाते ब्रह्मप्राप्तिर्मेभूयात् तदर्थं ब्रह्मविद्यां कुर्यामिति फलेचासाधनचिकीर्षापूर्वकब्रह्म विद्याप्रवृत्ति संभवेन द्विकद्वयजन्यविषयविषयिगोचरशाब्दज्ञानस्य एकेष्टतावच्छेदकावच्छिन्नजनकत्वात् 
द्विकद्वयस्य एकवाक्यत्वसिद्धम् । एवं ब्रह्मतद्विद्ययोर्विद्याप्राप्यत्वरूपोपायत्व मोक्षसाधनरूपोपायत्वज्ञानेसति विद्ययाब्रह्मप्राप्तिर्भूयादितीच्छापूर्वक ब्रह्मविद्याप्रवृत्ति सम्भवेन द्विकद्वयजन्योपायोपेयविषयक शाब्दज्ञानस्यैकेष्टतावच्छेदकावच्छिन्न जनकत्वात् द्विकद्वयस्यैक वाक्यत्वसिद्धिः । एवं सिद्धसाध्यभेधेनापिद्विक भेद उपपद्यते । तस्यापि द्विकद्वयैकवाक्यतानुगुणत्वात् । तथा हि निरतिशयानन्दरूपस्य ब्रह्मणः कार्यान्वयं विनावेदान्तबोध्यत्वं संभवतीति सूचयितुं ब्रह्मणीकृतिं विना सत्वलक्षणसिद्धत्वोक्तिः । एतादृशब्रह्मानुभवरूपब्रह्मप्राप्तिर्भूयादिति ब्रह्मज्ञानवत इच्छायां एतादृशब्रह्मप्राप्तिः केन भवतीति इच्छायां चैतादृशी ब्रह्मप्राप्तिः एतादृशब्रह्मविद्यायाभवतीति तदर्थं साकर्तव्येत्येवं ब्रह्मविद्याकृति साध्यत्वेनैववेदान्तवाक्यैर्भोध्येति सूचनार्थं विद्यायां साद्यत्वोक्तिः । एवं सिद्धसाध्यभावेन ब्रह्मतद्विद्ययोर्ज्ञाने निरतिशयानन्द ब्रह्मप्राप्त्यर्थं ब्रह्मविद्याप्रवृत्ति सम्भवेन ब्रह्मतद्विधाविषयक द्विकद्वियजन्य शाब्दज्ञानमेकेष्टुसाधनं भवतीति द्विकद्वयस्यैव वाक्यत्वसिद्धिः । इत्थं सिद्धोपायसाध्योपाय भेधेनापि द्विकभेद उपपद्यते । तस्यापिद्विकैक वाक्यतानुगुणत्वात् । तथाहि भगवन् चेतन प्रवृत्ति सामान्यनिरपेक्षं स्वप्रसादलक्षणादृष्ट द्वरकफवसामान्यकरणमिति सिद्धोपायशरीरे ज्ञाते निर्हेतुकभगवत्प्रसादाधीनचेतनप्रवृत्ति सापेक्षं कर्म ज्ञानभक्ति प्रवृत्यादिकमदृष्ट्वाद्वारक मोक्षरूपफलकरणकमित्येवं साध्योपाय शरीरे च ज्ञाते मोक्षार्थं भगवत्प्रसादोभूयतत्तदर्थमिदं कुर्यामिति वा मोक्षार्थ भगवत्प्रसादद्वारक भक्तिप्रवृत्तिः । सिद्ध्यर्थमिदं कुर्यामिति वा चिकीर्षानुदयेन तन्मूलक प्रवृत्यनुदयेन च अदृष्टद्वारकमोक्षसाधन गोचरप्रवृत्ति लक्षणमोक्षप्रतिबन्धक निवृत्तौ स्वयंप्रयोजन भगवत्प्रसादसाधन कर्मयोगादि चतुष्टय तत्साधनव्यापाराज्ञानुज्ञा कैंकर्य गोचर प्रवृत्तौ सिद्धायां निर्हेतुकभगवत्प्रसादन्मोक्षस्सिध्यतीतिद्विकद्वयजन्यसिद्धोपाय साध्योपाय विषयकजानस्य कैंकर्य प्रवृत्ति साधननिवृत्ति रूपकेष्टसाधनतया द्विकद्वयस्यैक वाक्यतासिद्धिः । त्वन्मतेतु वेदान्तवेद्य ब्रह्मणोब्रह्मात्मात्येक ज्ञानेन अविद्या निवृत्तिरिति द्विकद्वय जन्यज्ञाने सति प्रमेयत्व फलत्वयोः परस्परनिरुप्यत्वाभावेन प्रमेयत्वफलत्वप्रकारक ज्ञास्यैक प्रयोजन साधनत्वाभावान्नैकवाक्यत्वसिद्धिः । न च वेदान्त वाक्यजन्यज्ञानेनविद्यानिवृत्यभ्युपगमे वेदान्तवाक्येन प्रमेयत्वे सत्येव ब्रह्मणोविद्यानिवृत्तिरूपफल वैशिष्ट्यमिति प्रमारूपपूर्वद्विकार्यस्य अविद्या निवृत्तिरूपोत्तरद्विकार्थस्य च साध्यसाधनभावोस्तीति द्विकद्वयजन्य प्रमेयफलविषयक शाब्द 
ज्ञानानन्तरं अविद्यानिवृत्यर्थं वेदान्तवाक्यश्रवणे प्रवृत्तिस्संभवतीतिद्विकद्वयजन्यशाब्दज्ञानस्य एकप्रयोजनसाधनत्वं संभवतीति वाच्यं शारीरक मीमांसानुगृहीतवेदान्तवाक्यजन्यशाब्दज्ञानस्यैव श्रवणरूपत्वेन शारीरकमीमांसाजन्य शाब्दज्ञानानन्तरं श्रवणार्थप्रवृत्यसंभवात् । शाब्दपरोक्षस्यैवत्वन्मते अविद्यानिवर्तकत्वेन तस्यनिरसिष्यमाणत्वाच्च । अविद्यानिवृत्तेर्ब्रह्म स्वरूपात्मकत्वेन फलत्वासंभवस्य पूर्वमेवोपपादितत्वाच्चेति दिक् । परमार्थतस्तु उपायोपेयभेदेनद्विकभेदइत्यार्थैः कण्ठतोनुक्तत्वेन विषय विषयिरूपप्रतिपाद्यभेदेन द्विकभेद इति कण्ठउक्तत्वेन चानुक्तोपालम्भो न्यूननिग्रहस्थानं च त्व दर्वारम् । न च विषयित्वं चतुर्थाध्याय प्रतिपाद्यश्लेषविनाशाद्यसङ्ग्राहकमिति वाच्यम् । मुक्तिरूपसाक्षात्फलमादायैवाश्लेषविनाशादीनां फलत्वेनवक्तव्यतयानन्द विषयक ज्ञानत्वेन विद्यामुक्तोस्साक्षात्फल तया विद्यामुक्ति हेतूनां यज्ञादिशमाद्यश्लेषविनाशादीनां विषयित्वाभावेपि प्रधानप्रतिपाद्ययोर्विद्यामुक्तो विषयित्वमादायनिरतिशयानन्द ब्रह्मज्ञानत्वलक्षणं विषयित्वस्यमोक्षार्थ विद्याप्रवृत्ति हेतुभूते मुक्तिरूपफलज्ञाने विद्यारूसाधन ज्ञानेष्ट तावच्छेदक तया विषयभूतस्य द्विकद्वयप्रतिपाद्यतावच्छेदकत्व संभवात् ।  न च विषय इत्युक्तरीत्या विषयशब्दस्य निरूपकपरतया प्रमाणस्य प्रमानिरूपिततया च विषयशब्दस्य निरूपकपरतया प्रमाणस्य प्रमानिरूपिततया च विषयित्वेन क्रोडीकारद्विकद्वयायोग इति वाच्यम् । विषयावगाहन लक्षणेन साधारण स्वरूपसम्बन्धस्यैवविषयिपदेन विवक्षितत्वात् । महावाक्यैकवाक्यत्ववान्तरवाक्यार्थानामनुगताकारणमादायैव निर्वाहयत्वेन तत्तद्वाक्यार्थसाधारणकारैस्तत्तद्वाक्यार्थ भेदमादाय तत्तद्वाक्यभेदस्य निर्वाह्यत्वेन चास्मदुक्तसाक्षाद्विषयत्व परित्यागेनानुगत विषयित्वनिर्वचनपूर्वकं त्वदुक्तद्विकद्वचैक्यशंकापिशाचिकाया निष्फलत्वेनासत्कल्पत्वात् । प्रमेयत्वफलत्वलक्षणाप्रामाणिक भेदायकाशकुशा वलम्बनेन द्विकभेदोपपादनमुक्त्यसम्भव पराहितं स्यादिति ।
	श्रीमतेरामानुजायनमः एवं वाक्यार्थ प्रतिपादनानन्तरं पदार्थ प्रतिपादनायोपक्रमते । भवतीति भुवनमित्यादिना । समुदायिनिरूपणाधीन निरूपणतया समुदायस्य प्रकृतेभुवनत्वावच्छिन्न समुदायरूप अखिलभुवनशब्दार्थ निरूपणात् पूर्वं 
भुवनरूपसमुदायिनं निरूपयितुं प्रथमं प्रधानभूतभुवनपदार्थं निरूपयति भवतीति भुवनमिति न च भूसूधूहास्मभ्यश्चन्दसीति दशपादिक  सूत्रेणभूधातोश्चन्दस्यैवक्युस्विधानात्कथं भुवनशब्दस्य भाषाविषयित्वमिति वाच्यम् । "उणादयो बहुल" मिति बहुलवचनात्तद्विषयस्यापि संभवात् । हरदत्तसायणादिभिरभिधानाद्वाभुवनमितिस्मरणात् । सकलभुवन भारस्थापितोवत्तमूर्ध्नि । भूवनभरणेकल्यंकल्याणभूधरमादरादित्यादि महा कविप्रयोगाच्च । विष्वपंभुवनं जगत् । लोकस्तु भुवने जने इत्यादिनैघषण्टुक प्रयोगाच्च । लोकापेक्षयान्यूनकार्व्याणामति विचित्राणां मही महीधरार्णवादीनां लोकापेक्षया महत्तराणामण्डादीनाञ्च सङ्ग्रहार्थं भुवनपदमज हल्लक्षणयाकार्यमात्र परमित्यभिप्रेत्य शक्यलक्ष्यानुगतलक्ष्यतावच्छेदकं न प्रमाणान्तरावसेयम् । किं तु योग्यवृत्यालब्धमित्याशयेनाह । भवतीति भुवनमिति । भूधातोस्सत्तावाचित्वेपि यागात्स्वर्गोभवतीत्यादाव्युत्पत्त्यर्थकत्वस्यापि दर्शनात् । जन्मस्थेमाद्यपरपदार्थन्वयिता वच्छेदकतयोत्पत्तिकत्वमेव योगवृत्तिसिद्धं लक्ष्यतावच्छेदकमित्यभिप्रायेण कार्यशब्द प्रयोगः । रूढ्यर्थापरिगृहादसंकोचेन सकलकार्यकारणत्वसिद्धेरित्यभिप्रायेण वर्ग शब्द प्रयोगः । अखिलशब्दसमभिव्याहृतेन कार्यलाक्षणीकेन भुवनशब्देनकार्यत्वावच्छिन्न समुदायलाभ इत्यर्थः । तर्हि स्वायत्ते शब्द प्रयोग इति न्यायाद्रूढिपदप्रयोग वैफल्यमित्याशंक्य नकदाचिदनदृशं जगदिति न्यायेन लोकः कार्यान्तर्गत एव न भवतीति भाहादिमतव्यावृत्त्यर्थं लोकोपिकार्यत्वरूपलक्ष्यतावच्छेदकाक्रान्त इत्येतत्तात्पर्यग्राहकं रूढिपदाश्रयणमिति वक्ष्यमाणप्रधान प्रयोजनमभिप्रेत्यानुषङ्गिकं प्रयोजनमाहा रूढिशक्त्येति । न तु रूढिनिमित्ते नेत्यर्थः । भुवनपदरूढिनिमित्तलोकत्व प्रकारक शाब्दबोधाभावेपि स्वायत्तन्यायविरोध परिहाराय लक्षणप्रयोजनवत्वार्थं लोकोपि कार्यत्वेन रूपेण भुवनशब्द विवक्षित इति तात्पर्य ग्रहावश्यकत्वे नखिलशब्दसमभिव्याहाराभावेपि भुवनशब्देनैव कुलालव्यावृत्ति सिद्धेरकामेनाप्युपगन्तव्यत्वादिति भावः । ननु चतुर्दशभुवनेष्टनुगतानति प्रसक्तं भुवनशब्द प्रवृत्ति निमित्तं दुर्वचं अतो रूढितेवन सम्भवतीत्याह भुवनोशब्दोहीति । घटाद्यपेक्षया विपुला मही मही धरार्णवादयः तदपेक्षया विपुलत्वं लोकानां विपुलतरत्वं अण्डादिव्यावृत्यर्थं कार्यविशेष इत्युक्तम् । तथा च भुवनानि चतुर्दशेत्यादि बहुतरव्यवहार बलात्तमोक्षराव्यक्तमहदहंकार शब्दनामिवशास्त्रैक गम्यलोकगत चतुर्दश 
संस्थ्यानान्यतमवत्वमेव प्रमा पद प्रवृत्तिनिमित्तत्वे नानुगतप्रमात्व वद्भुवन शब्द प्रवृत्ति निमित्तमिति भावः । नवयोगवृत्ते रिवकार्यत्वेनसर्वकार्यसङ्ग्रहसंभवात् लक्षणाश्रयणं व्यर्थमिति वाच्यम् । प्रोद्गत्रृन्यायेन रूढिपूर्वकलक्षणाया एवज्यायस्त्वादुद्गात्रृशब्दयोगवृत्ति निमित्तपरित्यागेन प्रमाणान्तरोपस्थितलक्ष्यतावच्छेदकमुखेन रूढिपूर्वकलक्षणाश्रयणे प्रकृतेयोगवृत्तिमनिमित्तमुखेनाजहल्लक्षणाश्रयस्यं कैमुतिकन्यायेन उचितत्वाच्च । भुवशब्देन केवलयोगवृत्या सर्वकार्यसङ्ग्रहेपि पूर्वोक्तरीत्यलोकस्यकार्यान्तर्भावसिद्धौ भुवनशब्देनैवकुललादि व्यावृत्तिसिद्धिरिति प्रकृतार्थलाभस्य निर्भादत्वाच्च । इत्थं भूवनशब्दलक्षणाश्रयणस्य कार्यवर्ग इत्यनेन लोकान्तर्गतप्रसिद्धकार्यवर्ग संग्रहः । प्रयोजनमित्युक्त्वा श्रौतदेवतोपासनोपयोगि गुणोत्कर्षस्य भगवति विद्यमानस्य त्यागायोगात् । लोकापेक्षया महत्तराण्डादिकार्यवर्ग संग्रहार्थमपि लक्षणाश्रयणामावश्यकमित्यभिप्रायेणाखिलशब्द प्रयोजनमाह अखिलशब्देनेति । जलबुद्बुदवत्सममित्येक कालोत्पन्नानां मूलप्रकृत्येकदेशोत्पन्नानां अतीतानागतानां चाण्डानां महदाद्यावरणविशिष्टानां अण्डानान्तु सहस्त्राणामित्याद्यनुसारेणानन्त्यमभिप्रेत्याण्डजातानीत्युक्तम् । न केवलमेकदेशकालावच्चेदेनानन्त्यम् । अपि तु देशकालाभेदेनापि इत्याह सकलदेशेते विवक्षितानीति । भुवनशब्दस्य मुख्यत्वे अखिलशब्दविशेषिते नापि तेन लोकत्वावच्छिन्न समुदाय लाभापत्त्या लाक्षणिकत्वे कार्यत्वावच्छिन्न समुदायलाभेन न लक्षणाश्रयणेनैवाखिलशब्देनोक्तार्थ विवक्षा संभव इति भावः । सत्यज्ञानादिशब्दव्याख्यानावसरे विशेषणानां व्यावर्तकत्वादिति श्रीभाष्यसूक्तिरीत्याखिलशब्दस्य विशेषणत्वोपपादकतया तद्व्यावर्तमाह । तेन ब्रह्मादिव्यावृत्तिरिति तेनाखिलशब्देनेत्यर्थः । आदिशब्देन कल्पविशेषेषु लोककारणत्वेन संभावितारुद्रादयो विवक्षिताः । यदत्रकैश्चिदाक्षिप्तं रूढ्यनभ्युपगमेप्यखिल शब्देनैव कुललादिव्यावृत्ति सिद्धिः । तस्याखिल कार्यहेतुत्वाभावात् । किञ्च लीलापदेनापि व्यावृत्तिसिद्धिः । प्रयोज्यरूपघटगतजन्मादि व्यापारस्यकुलाललीलत्वा भावादिति । तन्मन्दम् । रूढिपदप्रयोगसाफल्यायलोकस्य कार्यान्तर्भावसिद्धौ अखिलपदसमभिव्याहारं विनाविशेष्य समर्पकस्वशब्देनैव लोककारणत्वोक्त्या कुलाल व्यावृत्तिसिद्धौ तदर्थमखिललीलादिपदान्तरापर्यालोचनेनदूर धावनस्यानुचितत्वात् । पदान्तरेण 
व्यावृत्तिर्नसिद्ध्यतीति कृत्वारूढिशक्त्या कुलालादि व्यावृत्तिरित्या चार्यैरनुक्तत्वात् च । भुवन पदस्यैवकुलालादि व्यावर्तकत्वेपि चतुमुखादि व्यावर्तकतयाखिलशब्द विशेषणत्वस्याचार्यैरेवोपपादयिष्यमाणत्वाच्च । न चैकवृन्तफलद्वन्यायेनाखिल- पदेनलीलापदेन वा कुलालचतुर्मुखादि व्यावृत्ति विवक्षासम्भवे केवल भुवनपदस्यरूढ्यर्थतात्पर्यग्राहक प्रमाणपर्यालोचनक्लेशो न युक्त इति वाच्यम् । लक्षणया योगेन वा सकलकार्यसङ्ग्रहकेण भुवनपदेन रूढयर्थोपास्थापन वैफल्यपरिहारायावश्याभ्युपगन्तव्यायाः लोकस्यकार्यान्तर्भावविवक्षाया अनन्यथासिद्धभाष्वादिमतव्यावृत्तिसिद्ध्यर्थाया अखिलादि शब्देन व्यावृत्तिद्वय विवक्षाप्रतिबन्धकत्वाद्भुवन शब्देन लोकस्य कार्यान्तर्भाव विवक्षायास्स्वस्वरस्य लब्धत्वेन प्रथमभावित्वात् । लालापदे प्रयोजग सम्बन्धित्वांशस्य शक्त्यननुप्रवेशात् यो व्यापारो यस्य स्वत इष्टः स तस्य लीलेत्येवाभ्युपगमात् । अत एव जगत्सृष्ट्यादेर्लीलैवप्रयोजनमित्युपपद्यते । प्रयोज्यप्रयोजकव्यापारयोरु भयोरपिलीलापदार्थत्वादिति । यत्तुकैश्चित्परिहृतं इतर पदनिरपेक्षस्यापि केवल भुवनशब्दस्यकुलालादि व्यावृत्तकत्व सिद्धिरित्यभिप्रेत्य रूढिशक्त्याकुलालादि व्यावृत्ति सिद्धिरित्युक्तमिति तदपिमन्दम् । कुलालादि व्यावृत्तिसिद्धेरिष्टत्वेपि केवलभुवनपदेश तत्सिद्धेरिष्टत्वस्य निर्मूलत्वात् । रूढिनिमित्तप्रकारक बोधमुखेन कुलालादिव्यावृत्तिसिध्यभ्युपगमेकरणत्व संकोचलाभ भङ्गप्रसङ्गाच्चकार्यत्व प्रकारक बोधस्याभ्युपगमे भुवनपदावृत्ति प्रसङ्गेन तदभ्युपगमशंकाया गर्भस्त्रावत्वाच्च । यत्तु कैश्चिद्व्याख्यातम् । अण्डजातानीत्यस्याण्डान्तर्वर्ति भुवनानिविवक्षितानि इत्यर्थः । नत्वण्ड समूहा इति भुवनशब्दस्याण्डवाचित्वात्प्रसिद्धेः । किञ्च ब्रह्मणोण्डोत्पादकत्वाभावेन तद्व्यावृत्यर्थं साकल्यस्याप्यविवक्षणीयत्वापातादिति । तदपिमन्दम् । समूह वाच्यखिलशब्दस्य जातपदेन विवरणेनापिस्वरसतः प्रतीयमानतयाजातशब्दस्योत्पन्न परत्वासंभवात् । अण्डजातशब्देन भुवनशब्दार्थस्य लोकस्याखिलशब्देन लोकगतकार्त्स्ने च विवक्षायां श्रौतदेवतोपासनोपयोगी गुणसंकोच प्रसङ्गाच्च । भवतीति भुवनयोगार्थ प्रदर्शनवैफल्यापाताच्च । न चण्डाजातानीत्यत्र जातपदस्य समूहपरत्वे सकलदेशकालावर्तिनीत्यनेन पौनरुक्त्यापत्याजातपदमुत्पन्नपरमेवेति वाच्यम् । अनवधिकातिशया संख्येयकल्याणगुणगण इत्यत्र असंख्येयत्व 
गुणविशेषणत्वेनोक्तिवन्नारायणशब्दगतनारशब्देन नित्यवस्तु समूहोक्तिवच्च ।  एकदेशकालवर्त्यंडानन्त्यस्याण्डजात शब्देनोक्ता अनन्तदेशकालसम्बन्धेनानन्त्य विशिष्ठाण्डानन्त्यकारणता संकोच लक्षणगुणकीर्तनातिसयलाभायोपपत्तेः । भुवनशब्दस्याण्डवाचित्वा प्रसिद्धावापि कार्यत्वावच्छिन्न समुदायरूपाखिल भुवन शब्दैर्थेऽनन्ताण्ड समूहानामप्यन्तर्गतताय सकलदेशकालावर्तिन्यण्डजातानीत्युक्ति सम्भवाच्च । किञ्चेत्याद्यप्यतिनन्दम् । तेन ब्रह्मादिव्यावृत्तिरित्यत्रतच्छब्दस्य चतुर्मुखशब्देनेत्यर्थानभिज्ञानेनाण्डजातानां विवक्षितत्वेनेत्यर्थ भ्रान्तिमूलकत्वात् । तेनेत्यस्याखिल शब्देनेति पूर्ववाक्योक्त तृतीयांतार्थपरत्व सम्भवे विवक्षितानीति पदोक्त विवक्षितत्वरूप विशेषण परत्वासंभवाच्च । कारणत्वासंकोचार्थमखिलं पदमित्येवाचार्यविवक्षिततयाखिलपदस्य विशेषत्वोपपादनार्थं तेन ब्रह्मादिव्यावृत्तिरित्युक्तेरानुषङ्गिकतया च साकल्य विवक्षणीयत्वापातोक्तेरनवकाशपराहतत्वाच्च । यद्यपि कैश्चिद्व्याख्यातम् । अण्डजातानि अण्डसमूहा अपीत्यर्थतस्यापि विमलतरकार्यविशेषरूपत्वेन भुवनशब्द वाच्यत्वसम्भवात् । न चैवं ब्रह्मणोण्डानुत्पादकत्वे सतत एव तत्सिद्धिरिति वाच्यम् । अखिलपदाभावे भूलोकादिलक्षणयत्किञ्चिद्भुवनजनकत्वस्य चतुर्मुखादावपि सम्भवेन तद्व्यावृत्त्यर्थत्वेनाखिलपदस्वार्थवत्वात् विफुलतरकार्यत्वप्रकारक शक्ते रण्डसङ्ग्राहकत्व एव श्वेतद्वीपादौ विष्णुलोकादिशब्दस्य भुवनशब्दपर्यायलोकशब्दघटितस्वस्वारस्याद्भुवनं व्योम्नि विष्वपे । भुवनं विष्वपे लोके सलिलेच वियत्यपि । इत्याद्यनुशासानानां शक्त्यभिभवराहित्य विषयोदाहरणपरतया नेयत्वात् । भुवनं विष्वपो लोकोजगदेकार्य वाचक इति निघण्टु पाठेन जगत्पर्यायस्य भुवन शब्दस्याखण्डलोकसाधारणीशक्तिरित वा सम्भवादिति । अत्र ब्रूमः । भुवनशब्दस्य विफुलतरकार्यविशेषत्वे नाण्डवाचित्वमयुक्तम् । महीमहीधरार्णवादि व्यावृत्यविफुलतर कार्यत्वस्य दुर्वचत्वेन महीमहीधरादावपि भुवनशब्दप्रयोगप्रसङ्गात् । विफुलतरकार्य विशेषत्वमित्यत्र विशेषशब्दस्यादिव्यावर्तकत्वेन तस्यनिमित्तस्याण्डादि साधारण्यासंभवाच्च । अन्यथा विफुलतरकार्यविशेष इत्यत्र विशेषपदवैयर्थ्यप्रसङ्गाच्च । भुवनशब्दस्य लोकाण्डमात्र साधारणशक्त्यङ्गीकारे महीमहीधराद्यति विचित्र कार्यासङ्ग्रहेण कारणत्व गुणसंकोच प्रसङ्गाच्च । भवतीति भुवनमिति योगवृत्ति प्रदर्शनवैफल्यापत्तेश्च । कारणत्वगुणविकासक कार्यत्वावच्छिन्न 
समुदायलाभार्थमिति प्रयोजनसंभवेतत्संकोचकविपुलतरकार्यत्वा- वच्छिन्न समुदायमुखेन च चतुर्मुख व्यावृत्यर्थं अखिलपदमिति प्रयोजनोक्तेः प्रकृता संगतेश्च श्वेतद्वीपादि साधारणविफलतरकार्यत्वस्य महीमहीधरादि साधारण्येन लोकैकदेशपरत्वेन नेयत्वात् । भुवनं व्योम्नि विष्वप इत्यादि नैघण्टुकप्रयोगस्य उपलक्षणत्वे स्वारस्यभङ्गात् । अर्थान्तरसाधारणनिमित्तपरतया क्वापिनामानुशासनाभावेन नैघण्टुकवाक्यान्तर शैली विरोधाच्च जगच्छब्दस्याण्डमात्र परतया क्वापि प्रयोगाभावेन तत्साहचर्येण भुवन शब्दस्य निमित्तभेदेन लोकाण्डसाधारण शक्तिद्वयकल्पनायोगाच्च । आब्रह्मास्तम्ब पर्यन्ता इत्यादौ जगदन्तर्व्यवस्थिता इत्यस्य लोकसामान्यान्तर्गता इत्यर्थसम्भवेन तत्रस्थ जगत्पदस्य अण्डमात्रपरत्वे मानाभावाच्च । 
	वस्तुतस्तु सकलभुवन भारस्स्थापितः  भुवनभरणेकल्यमित्यादिषु भुवनशब्दस्य चतुर्दशभुवनेषु प्रयोगप्राचुर्यात्रिष्वतो जगतीलोको विष्वपं भुवनं जगत् । लोकस्तु भुवनेजने इत्यादिषु लोकपर्याय तयाप्रयोगाच्च भुवनशब्दो भूरादि चतुर्दश भुवनपर एव । तस्माद्विपुलतरकार्यत्वेन भुवनशब्दस्य न लोकाण्डसाधारणी शक्तिः । अतो भुवनशब्दविवक्षिते कार्यत्वावच्छिन्न समुदाये अण्डसमूहस्यान्तर्भावाभिप्रायेण अण्डजातानीत्यनुगृहीतमिति स्थितम् । तेन ब्रह्मादि व्यावृत्तिरिति च आनुषङ्गिकप्रयोजन परमित्युक्तम् । एतेन मुमुक्षूपास्यत्व मुक्तप्राप्यत्व परब्रह्मत्व श्रीनिवासत्व विशेषणैरेवनतिप्रसङ्गे किमनेन प्रयासेनेतिनिरस्तम् । अनतिप्रसक्तस्यैवकारणत्वस्य प्रथमद्विकार्थतया तदभिप्रायेण प्रयाससाफल्यात् । न चैवमपि जन्मादिसमुदायस्यानति प्रसक्त्य तया  द्विकार्थत्वे किमनेनडम्बरेणेति वाच्यम् । सृष्टिकारणत्वादेः प्रत्येकलक्षणत्वाभिप्रायेण तदुपपत्तेः । परमार्थतस्तु परस्मिन् ब्रह्मणीत्युक्तस्यानवधिकातिशया सांख्येय कल्याणगुणगुणत्वरूप परब्रह्मत्वोपपादिकतया सर्वं विशेषणं सफलमिति दिक् । 
	ननु अखिलं नास्तीत्यखिलमित्याचार्य सूक्तौ नास्ति पदप्रयोगमहिम्नायत्रखिलं नास्तिदखिलमिति विग्रहप्रदर्शनमुखेना खिलपदेबहुव्रीहि समासः प्रतीयते । स चायुक्तः खिलं न भवतीत्यखिलमिति तत्पुरुषाश्रयणे अखिलभिन्नत्वरूपविशेषणज्ञानस्यखिलत्व विशिष्ट ज्ञानाधीनत्वेनलघुत्वात् खिलं नास्तीति ज्ञानस्यखिलत्वविशिष्टवैशिष्ट्यज्ञानाधीनत्वेन गुरुत्वात् 
प्रतियोगितावच्छेदकावच्छिन्नप्रतियोग्यारूपस्य प्रतियोगितावच्छेदकरोपापेक्षया विलम्बतत्वादित्याशंक्य विवक्षित विशेषलाभायसकलेत्यन्वयमुखेनानुक्तिवत् खिलं न भवतीत्यखिलमिति लघुमार्गं परित्याज्य यत्रखिलं नास्तितदखिलमिति गुरुमार्गाश्रयणं युक्तमित्यभिप्रायेणावतारितं तूलकायाम् । अखिल भुवनेत्यत्रकार्यवर्गविशेषणस्याखिलपदस्य  तत्पुरुषसमासत्वे विधित्सितकार्यानन्वय निषेद परेणाखिलशब्देनकार्यवर्गस्य विशेषणात्प्रायिकत्व निवृत्तिर्नसिध्यतीति बहुव्रीहितयाव्याचष्टेखिलं नास्तीत्यखिलमितीति । किञ्च तत्पुरुषे एकपदार्थ बोधनाच्च बहुव्रीहयापेक्षया तत्पुरुष एव ज्यायान् । अपि च तत्पुरुषे एकपदलक्षणा बहुव्रीहौ पदद्वयलक्षणेति शंकद्वयस्यापि प्रयोजनवशेन गौरवद्वयं न दोष इति परिहारोप्यत्राभिप्रेतः । भवतीति भुवनं कार्यवर्गः इति सूक्तभिप्रायेण कार्यवर्गविशेषणस्येत्युक्तम् । विधित्सितेति । विधातुमिष्टं विधित्सितं पूर्ववाक्यबोध्यत्वाभावात्  विहितेत्युक्तिः ।  भुवनजन्मस्थेमभङ्गादिलील इत्यनेन भुवनोद्देशेन विदित्सितस्य ब्रह्मकत्रृक सृष्ट्यादि व्यापारविषयित्वस्यकार्येषु भुवन पदार्थेषु योयमनन्वयः खिलत्वं तस्य निषेध परेणेत्यर्थः । खिलपदस्याखिलपदविशेष्यान्वितिविधेयास्यवाचितयाधर्मात्यन्ताभावस्यैव धर्म्यन्योन्याभावरूपतया च खिलं न भवतीत्युक्ते ब्रह्मकतृकसृष्ट्यादिव्यापारविषयित्व रूपखिलत्वं शुभान्यत्वं लभ्यत इति भावः । कार्यवर्गस्य विशेषणादिति । नीलो घट इत्यादौ नीलपदेनानीलघटव्यावर्तनवत् अखिलपदेनखिलरूपभुनापेक्षयाभुवन शब्दार्थस्य व्यावर्तनादित्यर्थः । प्रायिकत्व निवृत्तिरिति । प्रायिकत्व शंकानिवृत्तिरित्यर्थः । विश्वमशेषं कृत्स्नं समस्त निखिलाखिलानि निश्शेषमिति । निघण्टुपाठेनखिलशब्दस्यशेषवाचितावगमेनखिलं न भवतीत्युक्तौ शेषभिन्नकार्यकारणत्वलाभेविशेष भूतकार्यांशोस्तीति संभावनतया तत्कारणत्वं न लभ्यतेति शंखास्यादिति भावः । न च द्रव्यं घट इत्यादौ अद्रव्यघटाप्रसिध्या द्रव्यपदस्याद्रव्यस्यावर्तकत्व तत्प्रकृतेप्यखिल पदस्यखिल भुवनव्यावर्तकत्वं विनाखिलमात्र व्यावर्तकत्वं भुवनपदार्थे सम्भवतीति वाच्यं, नीलो घट इत्यादौ नीलादिशब्दस्य विशेष्ये विशेषणानवच्छिन्न विशेष्यतापेक्षयाव्यावर्तकत्व दर्शनेन प्रकृतेपि तादृशशंकोदयस्य दुर्वारत्वात् । न च सकलेत्यन्वयमुखेनानुक्त्वा अखिलेति नञ् द्वयाश्रयण प्रयत्नगौरवेण साशंकानिवर्त्यत इति वाच्यम् । आक्षेपतः प्राप्तादाभिधानिकं ग्राह्यमितिन्यायेन 
तात्पर्यग्राहकपर्यालोचनयार्थतशंकानिवृत्यपेक्षयाशब्दतस्तान्निवृत्तेर्न्याय्यत्वादिति भावः । इति बहुव्रीहि तयेति । अतो बहुव्रीहितया व्याचष्ट इत्यर्थः ।  अयं भावः । येषु खिलंनास्तितान्यखिलानि तादृशानिभुनानीत्युक्ते बहुत्वेनावस्थितेषु भुवनेषु समुदायिता सम्बन्धेनैवखिलराहित्यस्य वक्तुमशक्यतया भुवनत्वावच्छेदेनखिलभिन्नत्वं विधित्सितकार्यानन्वयरूपखिलनिषेधपरेबहुव्रीहौ शब्दत एव सिध्यति । नचैवं नीलघटौ इत्यादिषु बहुत्वपर्याप्तधिकरणघटादिषु नीलत्वान्वये घटात्वाद्यवच्छेदेन नीलत्वान्वयप्रसङ्ग इति वाच्यम् । तत्र बहुवचनं विना नीलपदेनैव नीलत्वाश्रय बोधसम्भेवेन नीलघटत्वावच्छिन्नबहुत्वस्त्यैव वाक्यार्थत्वात् । प्रकृतेतु बहुवचनान्तभुवन पदेन भुवनत्वावच्छिन्न बहुत्वानुपस्थितौ समुदायिता सम्बन्धेनखिलराहित्य रूपार्थस्यैव अनुपस्थित्या अखिलपदेन भुवनपदार्थेषु खिलरूपभुवनैकदेशापेक्षया व्यावर्तनानुपपत्तेः । न चैवमखिलघटोद्रव्यमित्यत्र एकवचनान्त घटाशब्देनाखिलपदानन्वयः । घटपदेन बहुत्वावच्छिन्न घटानुपस्थित्या अखिलपदेन समुदायितासम्बन्धेनखिलरहितोपस्थित्य सम्भवादिति वाच्यम् ।  तत्र वनमित्यत्रेव एकवचनस्य समुदायपरत्वात् । न चैवमपि सर्वोघटोद्रव्यमित्यन्वयः । एकवचनस्य घटत्वावच्छिन्न समुदायपरत्वे सर्वपदेन पौनरुक्त्यात् व्यक्तैकत्वपरत्वे सर्वपदानन्वयादिति वाच्यम् । तत्रैकवचनस्यजात्यैक वचनत्वाभ्युपगमात् । इयांस्तु विशेषः । वनमित्यादौ प्रकृत्यर्थेसमुदाये एकत्वान्वयः । अखिलघटोद्रव्यमित्यादौ सर्वघटो द्रव्यमित्यत्र जातिनाद्वारकसम्बन्धेन विशेष्ये एकत्वान्वय वत्समुदायद्वारकसम्बन्धेन विशेष्ये एकत्वान्वय इति । तस्मात्सर्वोद्रव्यमित्यादौ घटत्वावच्छिन्न सर्वत्व सर्वत्वपर्याप्त्यधिकरणे द्रव्यत्वान्वयववद्भुवनत्वावच्छिन्न बहुत्वपर्याप्त्यधिकरणे समुदायिता सम्बन्धेनखिलराहित्यस्याखिल शब्देनबोधात्प्रायिकत्व शंकानिवृत्तिश्शब्दत एव सम्भवतीति शून्यसामान्यराहित्यमात्र सिद्धया सृष्ट्यादि व्यापार विषयत्व शून्यत्वासिद्धेः । तत्रापि कार्याधिकरणशून्यत्वस्याखिलपदे कार्यवाचिपदाभावेनासिद्धेश्चकार्येष्वित्यादिना प्रायिकत्व शंकानिवृत्तिपरतया बहुव्रीहि समासार्थ कथनमयुक्तमित्याशंक्या खिलपदस्थखिल शब्दस्याखिल पदविशेष्यान्वितविधेय शून्ये अखिलघटोद्रव्यमित्यादि प्रयोगबलेन सर्वमशेषंकृत्स्नमित्यादि निघण्टुबलेन च व्युत्पन्न तया समुदायिता सम्बन्धेन तादृशखिलराहित्यस्य बहुवचनान्त भुवनपदोपस्थित भुवनत्वावच्छिन्न समुदायाधिकरणकस्यैववक्तव्यतया च प्राथिकत्व शंकानिवृत्तिसंभवेन 
कार्येष्वित्यादिना प्रायिकत्व शंकानिवृत्तिपरतया बहुव्रीहिसमासार्थकथनमयुक्तमित्याशंक्याखिलपदस्थखिल शब्दस्याखिल पद विशेष्यान्वित विधेयशून्ये अखिलघटोद्रव्यमित्यादि प्रयोगबलेन सर्वमशेषं कृत्स्नमित्यादि निघण्टुबलेन च व्युत्पन्नतया समुदायिता सम्बन्धेन तादृशखिलराहित्यस्य बहुवचनान्तभुवनपदोपस्थित भुवनत्वावच्छिन्न समुदायाधिकरणकस्यैव वक्त्व्यतया च प्रायिकत्व शंकानिवृत्तिसम्भवेनकार्येष्वित्यादि बहुव्रीहि समासार्थकथनमयुक्तमित्यभिप्रायेणावतारितं तूलिकायां एतत्समास्वीकारे प्रायिकत्वनिवृत्ति दर्शयति कार्येष्वितीति । यद्वा भुवनेषु समुदायितासम्बन्धेन शून्यसामान्योभावोनुपपन्नः । घटत्वशून्यभुवनस्यापि सत्वादित्याशंक्य निघण्टुबलेनाखिलशब्दस्याशेष पर्यायतया तत्र च शेषत्वस्याशेषशब्दविशेषान्वित विधेयशून्यत्वस्यैव शेषराहित्यरूप अत्यन्ताभाव प्रतियोगितावच्छेदकत्वेन व्युत्पत्तिसिद्धत्वानुभ्यपगमे अशेषसाधनाश्रयाश्रितसाध्यसम्बन्धो व्याप्तिरित्यादौ साधनाश्रयत्वावच्छेदकत्वेन साध्यसम्बन्धरूप विवक्षितविशेषालाभ प्रसङ्गेन न च प्रकृतेपि शेषत्वरूपखिलत्वं अखिलपदविशेष्यान्वित ब्रह्मकतृकसृष्ट्यादि व्यापारविषयित्वा भावात्मकमेवखिलराहित्य रूपात्यन्ता भावप्रतियोगितावच्छेदकमिति सशून्यसामान्याभाव रूपार्थमादाय बाध इत्यभिप्रायेण कार्येष्वित्याद्युक्तमिति भावः । कार्येष्वित्याचार्य सूक्त्या येषुखिलं नास्तितान्यखिलानीति विग्रहस्सूचितः । यस्मिन् खिलं नास्ति तदखिलं तादृशं भुवनमिति च समासो विवक्षितः । अत्रचैकवचनं समुदायद्वारकैकत्व परमिति पूर्वमेवोक्तप्रायम् । यस्मिन् खिलं नास्तितदखिलं येषुखिलं नास्ति तान्यखिलानि इति विग्रहद्वयाभिप्रायसूचनाय खिलं नास्तीत्यखिलमिति सामान्यसूक्तिरित्यनु सन्धेयम् । प्रकरणबलात् ब्रह्मकतृकत्वं लभ्यत इति ब्रह्मण इत्युक्तं जन्माद्युक्ति बलात् सृष्ट्यादिकमाक्षिप्यत इत्यभिप्रायेण सृष्टुयाद्युक्तम् । खिलशब्दस्य शून्यवाचित्वेपि धर्मात्यन्ताभाव एव धर्म्यस्योन्याभाव इत्यभिप्रायेण व्यापारविषयी भूतमित्युक्तम् । धातु पाठग्रन्थे शिष असर्वोपयोगे इति धातु पठितः । सर्वस्यसतः उपयोगः । सर्वोपयोगः । कार्त्स्नेनोपयोग इति यावत् । उपयोगो विधेयान्वयः तदभावः असर्वोपयोगः अस्माद्धातोः कर्तरिषु अच् प्रत्ययान्त तया निष्पन्नशेषशब्दः विशेष्यतावच्छेदकावच्छेदेन विधेयान्वयशून्यवाची । एवं च शेषशब्दपर्यायतया निघण्टुसिद्धे खिलशब्दोपि तत्समानार्थकः समुदायिता सम्बन्धेन भुवनत्वरूपविशेष्यतावच्छेदकावच्छिन्न 
समुदायेशेषराहित्य बोधकेन अखिलशब्देन किञ्चिदपि भुवनं प्रकृत विधेयशून्यं न भवतीति लभ्यत इति अभिप्रायेण न किञ्चिदस्तित्यर्थ इत्युक्तम् । एवं किल शब्दस्य विग्रहेण पदार्थोक्त्या व्याख्यानं कृतम् । अथाक्षेप समाधानमुखेन व्याख्यानं क्रियतं अनयेत्यादिना चिदचिद्भेदोप्यभिप्रेत इत्यन्तेन । तत्र सकलशब्दप्रयोगं विना अखिलशब्दप्रयोगः किमर्थ इत्याशंक्य अज्ञाताल्पत्वेन ज्ञात बहुत्वेनचानेन सकलं ज्ञातमिति सकलादिशब्द प्रयोगस्य सर्वलोकसिद्धतया प्रकृतेसकलशब्द प्रयोगे कारणत्वसंकोचशंकास्यादिति तद्वारणायाखिलशब्दप्रयोग इति परिहारमभिप्रेत्याखिल शब्देन वा कथं प्रायिकत्व शंकानिवृत्तिः । समस्तनिखिलाखिलानिनिश्शेषम् । समग्र सकलाखण्डपूर्णादीन्यप्यनूनके । सकृत्स्नं समग्र सकलं समस्तं सर्वं च विश्वं निखिलाखिलाखिलेत्यादि निघण्टुपर्यालोचनया सकलाखिलपदयो समानार्थकत्वस्य प्रतीयमानत्वादित्यस्याशंक्यान्वयमुखे नैव सकलं सृष्ट्यादि विषय इति प्रतिपादनीय सृष्ट्याद्यविषयं किमपि नास्तीत्यनृजुमार्गवलम्बन प्रयासप्रयोजनतया प्रायिकत्वशंका निवृत्तिः लभ्यत इति परिहारमभिप्रेत्याह । अनयाव्यति रेकोक्त्येति । भुवनत्वावच्छेदेन विधेयसम्बन्धमनुक्त्वा भुवनावच्छिन्नसमुदाये समुदायिता सम्बन्धेन विधेयशून्यराहित्यरूपाभावाभावोक्त्येत्यर्थः । प्रायिकत्वनिवृत्तिः प्रायिकत्वशंका निवृत्तिः । प्रायिकत्वं विधेयस्याल्पविशेष्यासम्बन्धित्वेसति बहुविशेष्यसम्बन्धित्वम् । एवं तर्हि शिरोवेष्टनेन प्राणायामपात्ः वरण भ्रमणेन गोपुरप्रवेशापातश्चेति शंकां दृष्टान्त प्रदर्शनेन परिहरति । अज्ञातमिति । अज्ञातं नास्तिते किञ्चिन् त्रिषु लोकेषु राघवेत्यत्र सर्वज्ञातमिति वक्तव्ये अभावद्वयोक्तिः सर्वशब्दस्य ज्ञातसंकोचकत्वात् नञ् द्वयस्य वैयर्थ्या पत्त्या ज्ञातविकासकत्वाच्च । एवं च सप्रयोजनत्वात् दृष्टान्तदार्ष्टान्तिकयोरभावद्वयोक्तिर्नदोषाय । पूर्वोक्त प्रणायामगोपुर प्रवेशयोः निषप्रयोजनत्वात् प्रयासगौरवं दोषायेति भावः । नन्वखिलशब्दप्रयोगस्या शोकवनिकान्यायेन ऐच्चिकत्वे नोपपत्या सकल शब्दप्रयोगस्स्यादितिशंका तिन्त्रिणी कोणचोद्यरूपा । अतस्तत्परिहारोव्यर्थ इत्याशंक्याहत इति । उक्तरीत्या प्रायिकत्वशंकानिवृत्ति रूपप्रयोजन सद्भावादित्यर्थः । सकलञ्च तद्भुवनं चेति विग्रहाभिप्रायेण सकलमितीत्युक्तम् । अन्वयमुखेनेति । अन्वयोभावः । मुखं हेतुः । पदार्तास्मन्मतिर्वास्यादिति न्यायेनान्वयस्य पदार्थ विधया वाक्यार्थज्ञानं प्रतिहेतुत्वं विवक्षितम् । मुखेनेत्युपलक्षणे तृतीया । तथा च सकलभुवनकारणे इति । 
भुवनत्वाच्छिन्नसाकल्य पर्याप्त्यधिकरणे सृष्ट्यादि विषयत्व प्रतीत्यपेक्षया तत्रसृष्ट्याद्यविषयभिन्नत्वप्रतीतेर्विलम्बतत्वेन साकल्यरूप विशेषणोपलक्षित भुवनोक्तिरेवस्यादिति शंकाया स्तिन्त्रिणीकोण बोद्यत्वाभावात् । तत्परिहारस्सार्थ एव । ऐच्चिकत्वेन परिहारस्त्वगतिकगतिरिति भावः । 
	ननु निवृत्तं खिलं यस्मात्तन्निखिलमिति व्युत्पत्या निखिलपदेनापि विशेष्यतावच्छेददकावच्छिन्न समुदाये समुदायिता सम्बन्धेनखिलशून्यत्व बोधनात् प्रायिकत्वशंकानिवृत्ति सिद्धया निखिलशब्दे तत्पुरुषशंकाभावेन तन्निरास प्रयासगौरवाभावाच्च निखिलपदमेव प्रयुज्यतामित्यत आहा आकारेति । अकार उपक्रमोयस्यपदस्य तदकारोपक्रमम् । तस्यभावस्तत्वम् ।  तत्सिद्धय इत्यर्थः । भगवान् विष्णुर्मङ्गलं मधुसूदन इत्यादि प्रमाणबलेन भगवतो मङ्गलतया तत्स्मारकत्वेन स्मृतोयच्छति शोभनमित्याद्यनुसारेण भगवत्स्मृतेः मङ्गलतया तज्जनकत्वे न च परम्परया तस्मात्संकीर्तनं विष्णोर्जगन्मङ्गलम् । भगवन्नाममङ्गलं इत्याद्यनुसारेण साक्षान्मङ्गलतया वा भगवद्वाचकाकारस्य तदुपक्रमतासिद्धये बहुव्रीहि समासमात्रवतोपि निखिल पदस्यानुपादानमिति भावः । अस्वार्थस्य प्राचीन सम्मतमाह अ इत्यादि अ इतीत्यारभ्यप्रथमाभिधानमित्यन्तमेकं वाक्यं भगवतोवाचक मित्यारभ्य न कृतमित्यन्तमपरं वाक्यम् । अन्यथा प्रथमाभिधानमित्यस्य भगवतो वाचकमित्यनेन पौनरुक्त्यात् अकारं प्रयुज्यानेनेत्यस्य अ इतीत्यनेन पौनरुक्त्याच्च इति चेत्यस्य प्रथमाभिधानमिति नकृतमितिचेतीति शब्दवृत्यान्वयः । च शब्दो वाक्यद्वयसमुच्चये । यद्वा अकारं अ इति प्रयुञ्जानेनेत्यन्वयः । प्रयोगानुकारणं  स्पष्टतायैः । भगवतोवाचकमकारं प्रयुञ्जानेनेत्यतावन्मात्रोक्तौ भगवद्बो धकतया अकारं प्रयुञ्जानेनेत्यर्थस्स्यात् । अ इति प्रयुञ्जानेनेत्युक्तौ तु भगवद्विवक्षायामपि अकारोच्चारणमात्रेण मङ्गलसिद्धिरिति सूच्यते । प्रथमाभिधानमिति । भगवद्रूढेषु अकारोप्ते सर्वा वाक् । अकारस्ससर्वान्यान् हलश्चापि ससर्जह इत्यादि प्रमाणबलेन अकारस्य प्राधान्यमभिमतम् । अवरक्षणगतिकान्तिप्रीतितृप्त्यवगमप्रवेशश्रवण स्वाम्यर्थयाचनक्रियेच्छादीज्यवाप्त्यालिङ्गनहिंसादान भावृद्धिष्वित्यनुशासनेन वाचनिकतया बहुतकल्याण गुणवाचितया वा  नामान्तरापेक्षया प्राधान्यमभिमतम् । भगवतोवाचकमिति योगोभिप्रेतः । अतो न पौनरुक्त्यम् । अकारेणोच्यते 
विष्णुरित्यादीन्यत्र प्रमाणान्यभिप्रेतानि । अभियुक्तैः अत्यन्ततत्परैः अभियुक्तः परैरिखद्धेतरादास्यादिति तत्परे इत्यनुशासनात् प्रकरणानुगुणं च तात्पर्यम् । अभ्यधायिचेत्यन्वयोस्मिन् पक्षे द्रष्टव्यः । भगवन्नाम्नामेव माङ्गलिकत्वात्तन्नामत्वस्य च तद्बोधनोपधानप्रयुक्तत्वात् । अत्र च तदभावत्कथमेतदित्याशंक्याजामिलो- पाख्यानादिकमनुसन्धायपरिहरति अत्रेति । आक्रुष्यपुत्रमधवान् अन्यदय अजामलोपि नारायणेति प्रियमाण उपैतिमुक्तिः इति पुत्रोपचारति नारायणशब्दोच्चारणमेवहित दुपाख्याने मङ्गलमभिधीयते । वाचित्वाविवक्षायां बोधकत्वाविवक्षायां वाचक्तवशक्तियोगात्  बोधकत्व शक्तियोगादित्यर्थः । माङ्गलिक इति शक्तिज्ञानजन्य पददेवतास्मृति रूपमङ्गलप्रयोजन इत्यर्थः । अभियुक्ताभिमतदृष्टान्तमप्याह अइउण् इति सोयमक्षरसमाम्नायः । पुष्टितः फलितः चन्द्रतारकवत्प्रतिमण्डितो वेदितव्य इति महाभाष्ये प्रशंसीते । कृत्स्न व्याकरणशास्त्र प्रवृत्तिमूलभूते महेश्वरप्रणीते । अइ उण् इत्यादि चतुर्दश सूत्रात्मक अक्षरसमाम्नाये अविघ्नसमाप्ति प्रचयार्थं मङ्गलाचरणस्यावश्यकर्तव्यत्वादक्षर स्वरूपमात्र ज्ञापनोपक्षीणोपि तस्मिन् बहु प्रमाण सिद्ध भगवच्छक्तियुक्ताकारस्यादावुच्चारण मात्रेण मङ्गलादीनिमङ्गलमध्यानि मङ्गलान्तानि शास्त्राणीप्रथन्तेवीरपुरुषाणी भवन्ति आयुष्मत्पुरूषाणिचाध्येतारश्च सिद्धार्थायथास्युरिति महा भाष्ये अवश्यकर्तव्यतयोक्तम् । मङ्गलाचरणं सिद्धमिति भावः । नन्वखिलेत्यकारस्य  निषेधपरत्वेना मङ्गलत्वमपिस्यात् । अत एव यत्राध्याये अमानो नामप्रतिषेधे इत्याद्युक्त निषेधवाचि शब्द श्रवणं यात्रायां विर्जितम् । अस्तु भवतु याहि इत्यादि विधिरूपशब्दश्रवणं शुभमित्युक्तमित्याशंक्य सामान्यतः विषेधवाचिशब्द श्रवणस्याशुभत्वेप्यनिष्टनिषेधत्वेन निशेधवाचिशब्द श्रवणं शुभमेवेति परिहरति । नञो निषेधवाचित्वेपीति । निषेद्धयवशाशुभत्वे इति निषेद्द्याधीनज्ञानज्ञाप्ये शुत्वाशुभत्वेस्त इत्यर्थः । निषेध्यस्यवशत्वं निषेध्यविशेषज्ञान जन्यत्वम् । तज्जन्यार्थ विशेषज्ञानं प्रकृते वशपदेन विवक्षितम् । ज्ञापकत्वं जनकतासम्बन्धेन विवक्षितम् । तथा च अनिष्टनिषेध ज्ञानजनकत्वेनेष्टसाधनत्वरूपं शुभत्वमिष्टनिषेध ज्ञानजनकत्वे नाशुभ । 
	नुमीयत इत्यर्थः । यथा इष्टनिषेध ज्ञानजनकत्वे नाशुभत्वं ज्ञायते । एवमनिष्टनिषेध ज्ञानजनकत्वेन शुभत्वं ज्ञायत इति दृष्टान्ताभिप्रायेण शुभसङ्ग्रहणम् । एवं नञ् सामान्यस्यज्ञापकविशेषण शुभत्वमशुभत्वं चोक्त्वा प्रकृते शुभत्वज्ञापकसद्भावत् 
शुभत्वदाढ्यार्थं दृष्टान्तमुखेन प्रदर्शयति अत इति । शुभत्वाशुभत्वयोर्निषेध्यविशेष ज्ञानजन्यनिषेधविशेष ज्ञानजनकत्व ज्ञाप्यद्वादित्यर्थः । निर्देशस्यैवेति ग्रन्थारम्भस्थे निष्प्रत्यूहमुपास्मह इत्यादि प्रौढकविप्रयोगेनिर्गमवाचि निरूपसर्गेण प्रत्यूहरूपानिष्टनिशेधबोधनात् । उपसर्गस्यनाशुभत्वाभावमात्रम् । किन्तु शुभत्वमापि ज्ञायते तद्वदित्यर्थः । शुभतरत्वमिति । निषेधसामान्यबोधकत्वे न नञोऽशुभत्वे प्रसक्ते निशेध्यविशेषनिषेधबोधकत्वेन शुभत्वं सिद्धम् । नारायणरूपदेवताविशेषशक्तिमत्वेन शुभतरत्वं सिद्धमित्यर्थः । प्रकृतेनञोऽनिष्टनिषेध परत्वमुपपादयति । वैकल्यनिषेधेनेति । वैकल्य शब्दस्समभिव्याहृतविधेयशून्यत्वपरः । पौष्कल्य शब्दस्समभिव्याहृतविधेयस्य विशेष्यतावच्छेदक व्यापकत्वरूपपूर्तिपरः । समुदायिता सम्बन्धेनखिलराहित्योक्तौ खिलत्वरूपवैकल्यनिषेधः निषेध फलति इत्यभिप्रायेण वैकल्यनिषेधेनेत्युक्तम् । भुवनत्वावच्छिन्न समुदाये सृष्ट्याद्यविषरूपखिलस्य समुदायितासम्बन्धेन राहित्योक्तौ भुवनत्वावच्छेदेन सृष्टयादि व्यापार विषयत्वं फलितमित्यभिप्रायेण पौष्कल्यपरत्वादित्युक्तम् । नचात्रखिलशब्देनसृष्टयादि व्यापाराविषयत्व प्रतीतेः कथं निषेध्यस्याशुभत्व सृष्ट्यादिव्यापाराविषयत्वस्य चेतनानिष्टत्वाभावादिति वाच्यम् । ब्रह्मकर्मकसृष्ट्याद्यविषयत्वे कार्यस्त्यैवा सम्भवेन स्वरूपोच्छितैरशुभत्वपर्यवसानात् । नचैवमपि नित्यत्वेपर्यवसानंकारत्वेन प्रमाण सिद्धानित्यत्वस्याप्रामाणिकत्वात् कार्यत्वबोधक प्रमाणमेव वा विषयान्तरं नीयेतीति नच  कस्यचिद्भवनस्य सृष्टयाद्यविषयत्वे तन्निरूपित कारणत्वा भावेन कारणत्व गुणसंकोचरूपानिष्टा पत्यातन्निषेधेनपौष्कल्यपरत्वं सम्भवतीति वाच्यम् । सृष्ट्याद्यविषयस्य स्वरूपतस्संकल्पतश्च भगवद्धार्यत्वाभावेन धर्मीण एव सिद्धा तद्धर्मिक सृष्ट्याद्यविषयत्वरूपकारणत्व संकोचस्य दूरा परस्तात्वात् । तस्मात्प्रमाणसिद्धस्य कस्यचिद्भवनस्य सृष्ट्याद्यविषयत्वे तत्सत्ताहानिरेवानिष्टेति तन्निशेध परस्य मङ्गलत्वं संभवतीति भावः । यद्वा सृष्ट्याद्य विषयस्यसत्ताहानिमजानत आपाततःसृष्ट्याद्यविषये कारणत्वसंकोचप्रतीत्या तन्निषेधकस्य भुवनत्वावच्छेदेन सृष्ट्यादि व्यापार विषयत्व पौष्कल्यपर्यवसनेन अनिष्टनिषेधपरतया नाशुभत्वम् । प्रत्यु शुभत्वमेवेत्यनुसन्धेयम् । यत्तुकैश्चिदाक्षिप्तम् । यद्यत्रभुवन वैकल्यस्य निषेध्यस्याशुभत्वं तस्याखिलहेयप्रेत्यनीकेत्यत्र खिलशब्दस्यभगवच्चरणगति वाक्योपक्रमगतस्य हेयवैकल्यनिषेधवाचि नश्शुभत्वं नस्यात् 
। निषेध्यस्यहेयवैकल्यस्य शुभत्वादिति । तदतिमन्दम् । भगवन्नारायणामभिमतेत्यस्य शरणागति गद्यारण्य प्रबोन्धोपक्रमत्वेनाखिलहेयप्रत्यनीकेत्यादेः प्रबन्धोपक्रमत्वा भावात् । यत्किञ्चिद्वाक्योपक्रमे अशुभोक्तेरदोषत्वाच्च तत्रमङ्गलस्नानापेक्षितत्वात् । अन्यथा एवंभूतमत्कैंकर्य प्राप्त्युपायतयेत्यादि भगवद्वाक्योपक्रमे, न व कृत्वः, अशुभोक्तंरमङ्गलत्व प्रसङ्गाच्च । अहमस्म्यपराधानामालयः । न धर्मनिष्टोस्मित्यादि वाक्योपक्रमस्याप्यमङ्गलत्वापाताच्च । हेयप्रतियोगिकवैकल्यस्यैवा शुभत्वेनहेयाधिकरणवैकल्यनिशेधपरेखिलहेय प्रत्यनीकेत्यत्र निषेधस्यहेयवैकल्यस्य अशुभत्वोक्तेः । छलदूषणत्वापाताच्च । एतेन प्रत्यनीक शब्दार्थनिवर्तकत्व प्रतियोगि निवृत्ति क्रियाव्यापाराविषयत्वस्याशुभत्वेनाखिलहेयप्रत्यनीकेत्यत्र, निषेध्यस्य न शुभत्वमिति केषाञ्चित्परिहारो व्यर्थः । यत्किञ्चिद्वाक्योपक्रमे मङ्गलानपेक्षणात् । छले  नदूषणोक्त्या छलनिग्रहस्थानस्यैव दोषत्वेनोद्भावनीत्यत्वाच्च । नन्वत्राखिलपदं व्यर्थंकारणत्वा संकोचे अवश्यविवक्षणीये तदबाधे च सति भुवनपदासंकोचेनैव भुवनत्वावच्छेदेन विधेयान्वयालाभात् । न च सत्यप्यबाधे सत्यपि पदासंकोचे तात्पर्यग्राहक प्रमाणेन वक्त्रृ तात्पर्य ज्ञानंविना विशेष्यतावच्छेदकवच्छेदे विधेयान्वय बोधो न संभवतीति वाच्यम् । कारणत्वासंकोच तात्पर्यग्राहकेण तत्तत्तात्पर्यज्ञानेसति तादृश बोधसंभवात् । न च शब्दरूपतात्पर्यग्राहक सम्भवे तत्यागायोगात् । अन्यथासर्वशब्दादेः क्वाप् प्रयोगो नस्यात् । सर्वो घटो द्रव्यमित्यादौ योग्यताबलेन वक्त्रृतात्पर्यज्ञानेसति तादृशबोध सम्भवात् । अतो घटोद्रव्यमित्यादौ सत्यामपि योग्यतायां सामानाधिकरण्यतात्पर्येण वक्त्रृविवक्षायास्तद्बोधकस्य च सार्वजनीनप्तया शाब्दरूपतात्पर्यग्रहकबलेन तात्पर्यज्ञाने सत्येव तादृशबोध इति वक्तव्यमिति वाच्यम् । एवमपि बहुवचनान्तभुवनपदेनैव विवक्षित लाभोपपत्तेः । सर्वो घटोद्रव्यमित्यादौ घटत्वा वच्छिन्न सर्वत्वपर्याप्त्यधिकरणे द्रव्यत्वान्वयबोधेनेव भुवनानां कारणमित्यनेनैव भुवनत्वावच्छिन्न बहुत्वपर्याप्त्यधिकरणे कारणत्वान्वय बोधेन विशेष्यतावच्छेदकावच्छेदेन विधेयान्वय बोधसम्भवात् । न च नीलं घटा इत्यादौ बहुवचनान्त विशेष्यवाचिपदसत्वेपि तादृशान्वय बोधादर्शनेन सर्वशब्दादेरिव बहुवचनस्य विशेष्यतावच्छेदकावच्छिन्न बहुत्वपर्याप्त्याधिकरण बोधकत्वं व्युत्पत्ति विरुद्धम् । अन्यथा कपिञ्जलाधिकरण 
विरोधादिति वाच्यम् । एवं सत्यखिलपद प्रयोगेपि विधेयशून्यरूपखिल राहित्यस्य नीलोघटा इत्यादौ केषुचित् घटेषु नीलत्वस्यैव केषुचिद्भुवनेषु बोधापत्तौ शब्दरूपतात्पर्यग्राहकबलेन प्रायिकत्वशंका निवृत्त्य संभवापातादित्याशंक्य भुवनस्य कारणमिति विग्रहमुखेन समासस्याखिल पदसमिभिव्याहारेणैव विवक्षणीयतया समुदायिता सम्बन्धेन खिलराहित्य बोधकाखिलपदेन कस्यचित्समुदायस्य विवक्षणीयतया च भुवनत्वावच्छिन्न समुदायस्यैव बहुवचनां भुवनपदेनलाभे सर्वोघटो द्रव्यमित्यादौ घटत्वावच्छिन्न सर्वत पर्याप्त्यधिकरणे द्रव्यत्वान्वयबोधवद्भुवनत्वावच्छिन्न बहुत्वपर्याप्त्यधिकरणे, समुदायिता सम्बन्धेन, खिल राहित्यान्वयबोधसम्भवेन, विवक्षितलाभ उपपद्यते । अखिलं च तद्भुवनं चेति विग्रहा श्रयणेपि, सर्वो घटो द्रव्यमित्यादिवदेव, समुदायितासम्बन्धेन, खिलराहित्यबोधकाखिल पदसमभिव्याहारेण, विशेष्यतावच्छेदकावच्छिन्न समुदायित्वा पर्याप्त्यधिकरणद्वारकै कत्वपरमेकवचनमिति स्वीकारेण, विवक्षितलाभ उपपद्यत इति, परिहारमभिप्रेत्य प्रयोगजनान्तरमप्याहा, अखिलशब्देनेति, चिदचिद्भेद इत्यनेन चितांमिथो भेदः, अचितां मिथो भेदः, चिदचितोर्मिथो भेदश्चविवक्षितः । अपि शब्देनोक्तरीत्या शब्दतस्तात्पर्य ग्राहकलापरूप पूर्वोक्तप्रयोजनदार्ढ्यं सूच्यते । चितां चिदोनास्तीत्यद्वैतमतस्य शस्त्रैकसमधिगम्यव्यक्तमहदहंकारादि भेदोनास्तीति, नैयायिकादिमतस्य, सन्मात्र ब्रह्मण एव, चिदचिदीश्वर रूपेण परिणामात् । चिदचितोस्स्वरूपेण भेदो नास्तीति, यादवमतस्य च रूढ भुवनपद प्रयोग महिम्ना भाट्टादिमतस्यैव, समुदायिता सम्बन्धेन खिल राहित्यबोधकाखिलपदेन निरासोभिप्रेत इत्यर्थः । किञ्च साक्षाद्भुवनयोगिनामेव अचेतनानां, भुवनपदेनलाभः स्वरसः । न तु धर्मभूतज्ञान द्वाराभवनयोगिनाम् । अखिलपदं तु पर्योजनाकाङ्क्षम् । तत्सङ्गाह कमित्यपि परिहारोभिप्रेतः । निरुक्तभेद विशेष वाचिपदासर्वशब्द पर्यायतया, सर्व शब्दस्य, बहुत्व विशिष्टवृत्तितया, बहुत्वस्य च, पृथक्त्व निवेशित्वात्संख्यया, कर्मभेदस्यादितिन्यायेन, भेदगर्भतया, भुवनानां  भेदस्सिद्धो भवति । भुवनशब्दश्च चिदचित्संवलनात्मकविपुलकार्यवाचीति चिदचिद्भेदश्च सिद्धौ भवति । न च सर्वशब्दस्य बहुत्वसापेक्षत्वमसंप्रतिपन्नमिति वाच्यम् । विश्वजित्सर्वपृष्ठ इत्यत्र  सर्वपृष्ठ शब्दस्य चोदक प्राप्तज्योतिष्टोमिक पृष्ठानुवादित्वं न सम्भवति । 
ज्योतिष्टोमेद्वयोरेव बृहद्रथन्तर पृष्ठयोसत्वेन तत्र बहुत्वसापेक्षस्य सर्वशब्दस्यानुपपत्तेः । अपि तु षाडहिकानां बृहद्रथन्तर वैरूपवैराज शाक्वररैवतानां विधिरिति सप्तमी स्थितत्वादिति । तन्मन्दं । अखिलशब्दस्य सर्वशब्दपर्यायत्वाभावात्स्सर्व विश्वसकल समस्तादि शब्दानामपेक्षा बुद्धिविशेष रूपव्यासज्यवृत्ति धर्म प्रवृत्ति निमित्तकत्वात् । अखिल निखिलाशेष निश्शेषादि शब्दानां समुदायिता सम्बन्धेन विधेयशून्यराहित्य प्रवृत्तिनिमित्तकत्वाच्च । विशेष्य तावच्छेदकावाच्छेदेन विधेयान्वयरूपफलितार्थमादाय इन्द्रोमरुत्वान्मधवानित्यादिवत् द्विरेफपुष्पलिड्भृङ्गषदपदभ्रमरालय इत्यादि वच्च सर्वादि शब्दानामखिलादि शब्दानाञ्च एकरूपावच्छिन्ने प्रयोगप्राचुर्याभिप्रायेण सहपाठेपपत्तेश्चाखिल शब्दस्य सर्वशब्दवद्रूढ्यासाकल्यनिमित्तकत्वे खिलंनास्तीत्यखिलमित्याचार्य सूक्तिसंदर्भ विरोधाच्च । एवं सर्वशब्दस्य पृथक्त्वनिवेशित्वादितिन्यायेन बहुत्वविशिष्टवृत्तित्वोक्तेरस्थान विजृम्भितत्वाच्च । चेतनानां लोकान्तर्गतत्वेपि शरीरान्तर्गत जन्तूनां तद्वाचि शरीरादि पदैरिव लोकवाचि भुवनपदेनानभिधानेन, भुवनशब्दस्य चिदचित्संवलनात्मक विपुलकार्यवाचित्वेन लोक भेदवत्, चिदचिद्भेदसिध्यसंभवाच्च । सर्वशब्दस्य बहुपरत्वे सर्वलोकप्रयोग निघण्टुवादि प्रसिद्धस्य, बहुत्वसापेक्षत्वा संप्रतिपत्तेः । युक्त्यसंभवपरहततया, तच्छंकानुत्थितेश्च । अत एव साजमिकाधिकरणोपन्यासस्या स्थानविजृम्भितत्वाच्च । प्रसूतिः प्रकृतेर्यातु सासृष्टिः प्रकृतो स्मृतौ । नैमित्तिके तथा प्रोक्ताथान्तर प्रलयादनुभूतान्यनुदिनं यत्तुजायन्तेमुनिसत्तम । नित्यसर्गोही स पुराणार्थ विचक्षणैरिति प्रमाणमभिसन्धायाहा जन्मनित्येत्यादि जन्मेति प्रतीकोपादानम् । नित्यनैमित्तिकप्राकृतरूपमिति  व्याख्यानं । स्थेमास्थितिरिति । स्थेमेति पुल्लिङ्गमकारान्तशब्देन प्रतीकोपादानं स्थितिरित्यर्थ कथनं अयमाशयः । यद्यपिस्थिरशब्दादिमनचेन संभवति । फृथ्वादिष्टस्य पाठाभावात् । अत एवोक्तं वृत्तौ प्रियस्थिरेति सूत्रे स्थिरशब्दस्य पृथ्वाद्यपाठादिमनचेनोदाह्रियत इति । तथापीतिष्ठ तेरोणादिक हमनच् प्रत्ययो बहुलं वचनात्  जनिमपदादिवद्द्रष्टव्यः ।  प्रसिद्धभ्यवश्चायं शब्दश्शिष्टप्रयोगेषु । द्राघियांसस्संहितास्थेमभा इत्यादिषु । यद्वा प्रयोगबलादेव, पृथ्वाद्यन्तर्भाव कल्पनया, स्थेमन्शब्दस्यैर्थपरः । स्थिरस्य भावस्थेमेति । स्थितिः उत्पत्तिक्षणमारभ्यनाशक्षणपर्यन्तं सुखदुःखवृद्धिर्हासादिविशिष्टतयावस्थानमित्यर्थः । सर्वभूतेषु चान्येन संस्थितः कुरुते स्थितिम् । एकांशेन स्थितो विष्णुः करोति परिपालनम् 
। येतुदेवाधिपतयः । मन्वादिरूपिचान्येषुकालरूपोपरेणच । इत्यादि प्रमाणान्यभिसन्धायगुणतिशयसिद्धयर्थमाहा । साचान्तर्यामिविष्णवतारलोकपालमन्वादिति आदिशब्देन कालादिकं गृह्यते । एते सर्वे प्रवृत्तस्य स्थितौ वि महात्मनः । विभूतिभूताराजानोयेचान्येमुनिसत्तमेत्यादि  प्रमाणमभिप्रेत्य लौकिकी स्थितिं पृथगाहा । नृपेत्यादि । आदिशब्देन सुहृदादिकं गृह्यते । बहुविधेति । सर्वस्यचाहं हृदिसन्निविष्टो मत्तस्मृतिरित्यादि प्रमाणबलेन ज्ञानदानादिभेदेन बहुविधेत्यर्थः । ब्राह्मनैमित्तिकस्तत्र यच्चेत् जगतां पतिः प्रयाति प्रकृतिश्चैव ब्रह्माण्डं प्रकृतोवलयः । नित्यसदैवजातानां योपिनाशोदिवानसम् । इत्यादि वचनालम्बनेनाह भङ्गोनित्यत्यादि । विनतेत्यादि पदस्य मोक्षपरत्वं समर्थयिष्यन् पृथक् उक्ति वैयर्थ्यमाशंक्य परिहरति । मोक्षस्येति । ज्ञानादात्यन्निकः प्रोक्तायोगिनः परमात्मनीतिवचन बलेनलयान्तर्भावेपि इत्युक्तम् । शास्त्रस्येति शासत्रापेक्षयेत्यर्थः । मोक्षस्येत्यनुषङ्गः शास्त्रस्येत्यनेन प्रेक्षावत्प्रवृत्यर्थं प्रयोजनस्य पृथग्वक्तव्यत्वं सूच्यते । परमप्रयोजनत्वेनेत्यनेन परमपुरुषार्थ प्रदत्वलक्षणगुणातिशयसिद्ध्यर्थं पृथग्वक्तव्यत्वं सूच्यते । शास्त्रपदं शारीरकशास्त्रपदं अत्र भङ्ग शब्दार्थ घटकेलय इत्यर्थः । समोक्षः । अत एव परमप्रयोजनत्वादेव । आदिशब्दवाच्यप्रतियोगितया अन्यपदार्थत्वेननान्तर्भाव्य इत्यर्थः  बोध्यद्वाराशब्दे तदन्तर्भावो विवक्षितः । स इति शेषः । तस्यादिशब्दस्य साधारणतया निरूपकसामन्योपस्थापक तया स्फुटप्रतिपत्ति शब्देन मोक्षत्वेन प्रतिपत्तिर्विवक्षिता । विनतेत्यादिपदे तु रक्षापदंन्यासोपासनात्मकविद्याविशेषपरविनतपदसमभिव्याहारात्पर प्रयोजनस्यत्व रूपेण मोक्षस्य स्फुटप्रतिपत्तिहेतुरित्यर्थः । भङ्गशब्दार्थान्तर्भावाकरणहेतुत्वेन विवक्षितः । शास्त्रप्रयोजनत्वं परमप्रयोजनत्वं चादिशब्दान्तर्भावाकरणे हेतुत्वेन विवक्षितः परमप्रयोजनत्वे गुणोत्कर्षसिद्ध्यर्थं पृथङ्निर्देश इत्यमुमर्थं यामुनाचार्यसूक्त्या दृढयति । पृथगेवहिति । हि शब्दो हेतौ । च स्समुच्चये । स्पष्टतरं निर्दिष्टत्वाच्चेत्यर्तः । यद्वा पूर्वैश्चेतिसमभिव्याहारानुसारेण च शब्दो भाष्यकार समुच्चयपरः । रक्षैकदीक्ष इति भाष्यकारेण पृथङ्निर्देशवत् यामुनार्यादिभिरपि निर्देशः कृत इति भावः । जगज्जन्मेत्यादि वक्ष्यमाणसूक्तिकर्त्रभिप्रायेण पूर्वैरितिसामान्यतो निर्दिष्टम् । स्पष्टतरमिति विनतिपदसमभिव्याहारेम निरूपाधिकफलप्रदानरूपरक्षापरत्वस्वारस्येन च रक्षापदेन स्पष्टं निर्दिष्टो मोक्षः संसारविमोचन शब्देन महानन्दशब्देन च मोक्षासाधारणेन स्पष्टतरं निर्दिष्ट 
इति भावः । यद्वा जगदुद्भवादि विशेषास्त्रयः स्पष्टनिर्दिष्टाः जगद्व्यापारत्व रूपत्रितयसाधारणरूपेणानभिधानात्स्वेन रूपेणाभिनिष्पद्यत इत्याद्यनुसारेण मोक्षस्यापि जगदुद्भवान्तर्भावात् यावदात्मभाविस्थिति रूपत्वेनस्थित्यन्तर्भावात् लीनाब्रह्मणितत्परा येनिर्मुक्ता इत्यादि प्रमाणानुसारेण मोक्षसाधारणाकारेण निर्दिष्टाजगदुद्भवादयः । मोक्षस्तु संसारविमोचन शब्देनासाधारणकारेण स्पष्टतरं निर्दिष्ट इति भावः । "महानन्दो मोक्षः । मुक्तिर्मोक्षोमहानन्द इति निघण्टु पाठात् । तस्यामहानन्दत्वं च संसाराख्यप्रतिकूल संकुचितज्ञानवस्था विरोधित्वादिति । चेति च शब्दः । जगदुद्भवेत्यादि समुच्चयपरः । इति पद द्वयं प्रकारपरं अनेनप्रकारेण अनेन च प्रकारेण संसारनिवर्तनत्वेन महानन्दत्वेन च निर्दिष्टः प्रतिपादित इत्यन्वयार्थः । इत्थं गुणोत्कर्ष सिद्धयर्थो मोक्षस्य पृथङ्निर्देश इति पूर्वाचार्यसूक्तिद्वयेन दृढकृतममुमर्थं विनतेत्यादि वक्तुर्भाष्यकारस्यापि सूक्तिद्वयेन दृढयति भगवानित्यादिना । पूर्वनिर्देशादपि भाष्यकारनिर्देशस्यातिशयं द्योतयति । भगवानिति । सदापश्यन्ति सूरय इत्यादि प्रसिद्धिनित्यसूर्यंतर्गतस्यानन्तस्य साक्षादवताररूपत्वान्मोक्षस्येतर वैलक्षण्यं साक्षात्कृतवानित्यर्थः । चकारः पूर्वाचार्य समुच्चयपरः । यद्वानुक्तश्रृतिसमुच्चयपरः । यत्प्रयन्त्यभिसंविशन्तीति श्रुतेः । न च प्रयन्तिसन्तीमानियदभिसंविशन्तीति लय  काले यत्रलीयन्त इत्यर्थ परतया यत्प्रयन्तीत्यत्र मोक्षस्य पृथङ्निर्देशोनेतिवाच्यम् । प्रयन्तीत्यस्य यत्र लीयन्त इति पृथग्धातुनिर्देशत्वमङ्गीकृत्य यदभि संविशन्तीत्यस्य यद्ब्रह्माभिमत एकीकृत्य विशन्तीन्येवमेषब्रह्मप्रविष्टोस्मि ज्ञातुं द्रष्टुं च तत्वेन प्रवेष्टुं चेत्यादिस्मृत्यादिस्मृत्यनुसारेण मोक्षपरत्वस्याभ्युपगमात् । संसारबन्धस्थिति हेतुरित्यादौ मोक्षस्य श्रौतपृथङ्निर्देशदर्शनाच्च तथानिर्देशतिमोक्षं स्पष्टतरं पृथङ्निर्देशतीत्यर्थः । यथावेदार्थसंग्रहे मोक्षं पृथङ्निर्देशति तथा भाष्ये च मोक्षं पृथङ्निर्देशतीत्यन्वयः । यद्वा वेदार्थसंग्रहे भाष्ये च तथान्यत्रापि तथा निर्दिशथीति सम्भवतीति चेद्योजनीयम्। अथवा मोक्षस्य स्पष्टतरं पृथङ्निर्दिष्टत्वं यथा स्पष्टं भवति तथोच्यत इत्यर्थः । निखिलजगदुदय विभवलयेत्यत्र विभवशब्देन मोक्षोक्तौ मोक्षस्य पृथङ्निर्देशो न सिद्धयेदित्याशंक्य तूलिकायामनुगृहीतम् । निखिलजगदुदयविभवलियेत्यत्रविभव शब्देन स्थितिरुच्यत इति जन्मस्थितिलयानां श्रुतिस्मृत्यादिषु सहनिर्देशेन संदंशन्यायादिति भावः । इत्थं मोक्षस्य भङ्गादि शब्दानन्तर्भावे प्रेक्षानत्प्रवृत्तीत्यौपथिके शास्त्रप्रयोजनत्वं गुणातिशयसिद्धयौपयिक 
परमपुरुषार्थत्वम् । विनापदसमभिव्याहारेण परमपुरुषार्थ प्रदाने रक्षापद स्वारस्येन च रक्षाशब्दस्य स्फुटप्रतिपत्तिहेतुत्वं आचार्यसूक्तिद्वयानुगुण्यं भाष्यकारसूक्तिद्वयानुगुण्यं चेति साधकाष्टकमुक्तम् । इदमेव मोक्षस्य विनतेत्यादि पदेन पृथक् कीर्तनमस्तीत्यत्रापि साधकं एवं च विनतेत्यादिपदेनेत्याचार्यसूक्तिद्वय मुक्तसाधकाष्टके प्रथमद्वितीयसाधक परतया पुनरुक्तमित्याशंक्यनेदं सूक्तिद्वयं मोक्षस्य पृथक्कीर्तन साधकपरम् ।  अपि तु पृथक्स्पष्टकीर्तनं सिद्धवत्कृथ्थतदाक्षेप समाधान परमित्यभिप्रेत्यावतारितं तूलिकायाम् । 
	ननु मोक्षस्य पृथक्कीर्तनसिद्ध्यर्थं खलु तस्य लये आदि शब्देचानन्तर्भाव उक्तः । रक्षापदस्य स्वर्गादिफलप्रदत्व प्रतिपादनपरत्वात् केनपदेन तस्य पृथङ्निर्देशसिद्धिरित्याशंक्य रक्षापदस्य स्वर्गादिफलप्रदत्व प्रतिपादनानौचित्यदर्शयति विनवेत्यादिपदेनेतीति । पृथक्कीर्तनासिध्यर्थं खल्वतीति । पृथक्स्पष्टकीर्तनसिद्ध्यर्थं मित्यर्थः । पृथक्कीर्तनस्य बहुसाधकसिद्धत्वाभिप्रायेणखलु शब्दप्रयोगः । तस्य साधारणतया स्फुटप्रतिपत्ति हेतुत्वाभावादित्यनेन पदस्यासाधारणनिर्देशतया स्फुटप्रतिपत्तिहेतुत्वावगमादिति भावः । ततः किमित्यत्राह । रक्षापदस्येति । रक्षापदेनापि सांसारिक फलसाधारण्येनैव प्रतीत्या स्फुटतरनिर्देशरूपत्वा भावाद्रक्षापदस्य स्वर्गादिफलप्रतिपादनपरत्वाभावे मोक्षैकदीक्ष इत्येव निर्देशप्रसङ्गाच्चेति भावः । केन पदेनेति । न केनापि पदेन इत्यर्थः । स्थेमभङ्गादि रक्षापदानां चतुर्णमपि मक्षत्वेन तत्प्रतिपादकत्वा भावादिति भावः । पृथङ्निर्देशसिद्धिरिति पृथक् स्पष्टनिर्देशसिद्धिरित्यर्थः । अनौचित्यमिति । तथा च परिशेषादसाधारण निर्देशरूपतया पृथक् स्पष्टनिर्देश सिद्धिरिति तात्पर्यमिति भावः । विनतेत्यादि पदेनेत्याचार्य सूक्तौ पदशब्दस्तुबन्धपरः । उत्तरद्विकोपाधिभूतविषयित्वरूपएकविशेषणपरो द्वितीयः पाद इत्यभिप्रायेण पदशब्दप्रयोगः । स्थेमान्तर्भूतेत्यनेन प्रथमोपस्थितस्थेमपदेनैव बहुविधरक्षापरेण स्वर्गादिप्रधानलाभात् रक्षापदेनस्वर्गादिपदत्वोक्तिर्व्यर्थेति सूचितम् । स्थेमान्तर्भूत्वं फल विशेषण सक्तानुवृत्यादि सुखादिघटित धर्मजात विशिष्टतया कालसम्बन्धो हि चिदचितोस्स्थितिरिति भावः । संसारिकफलेत्यनेन स्वर्गेपिपावभीतस्येत्यादि प्रमाणानुसारेण हेयत्वाविशेषात् । आमुष्किकव्यतिरिक्त फलपरतया स्थेमफल संकोचो न युक्त इति सूचितं शास्त्रासाधारणेत्यनेन देवतान्तरोपासन ब्रह्मोपासन साधारण फलभूतस्वर्गादेरेतच्छास्त्राधिकारिणं मुमुक्षुं प्रतिपृथगुक्तिरनपेक्षतेति सूचितम् । 
परमप्रयोजनस्येति संसारिकफलप्रतिकोटिनिर्देशः । हि शब्दः प्रसिद्धौ हेतुत्रयेणपरिशेषप्रमाणस्य स्फुटत्वात् रक्षापदं मोक्षसाधारणनिर्देशतया स्फुटप्रतिपत्ति हेतुरिति भावः । एवकारो हेतुत्रय सिद्धत्वेन पृथगुवत्यनपेक्षादार्ढ्यं सूचयति । इद मुपलक्षणम् । न्यासोपासनात्मक विद्याविशेषपरविनतपदसमभिव्याहारेण परमपुरुषार्थ प्रदाने रक्षापदस्वारस्थेन च रक्षापदस्य स्वर्गादिपरत्वं न सम्भवति । नचैवमपि रक्षापदेन विशेषतो मोक्षत्वप्रकारकबोधोलक्षणयैवेति शक्त्या स्फुटतरप्रतिपत्यसिद्धिलक्षणाया एवाभिमतत्वे भङ्गशब्देपि तथासम्भवादिति वाच्यम् । तथासति भङ्गान्तरा संग्रहप्रसङ्गात् । न च संग्राहकमादि पदमास्तामिति वाच्यम् । जन्मस्थेमसमभिव्याहृत भङ्गपदात्  स्वरसतोनित्यादि भङ्गानां झढिति प्रतीतेः तत्र लक्षणातात्पर्य ग्रहस्य क्लिष्टत्वात् रक्षापदे च तस्यनिरपवादत्वात् । वस्तुतस्तु अनुपाधिक निर्देशेह्यसंकोचोमनीषिभिः । सिद्धे शब्दार्थ सम्बन्धे इति  न्यायेन कथ्यत इति तत्वटीकासूक्तनुसारेण सर्वदेशेषु सर्वप्रकारेण सर्वविषयकयावदात्मभावि सर्वोत्कृष्टफलपदान रूपरक्षणस्यैव रक्षापदस्वरसार्थतया मोक्षैक दीक्षे इति वक्तव्येपि तादृशमोक्ष प्रदानमेव मुख्य रक्षणमिति सूचनाय रक्षापदेन सामान्य निर्देशस्योचितयाच लक्षणां विनैव रक्षापदेनासाधारण रूपेण मोक्षलाभसंभवात् रक्षापदेन मोक्षस्य पृथक् स्पष्ट निर्देशोयुक्त इत्यनुसन्धेयम् । स्वर्गादि संसारिकफलप्रदत्वस्य पृथगुक्तिरनपेक्षितेति तत्कर्मकपृथगुक्तिर्गन्थकर्तुरनपेक्षितेति योजना । एवमुत्तर वाक्योपि तत्स्मार्दक्षा पदस्य स्वर्गादि प्रदानपरत्वं न्यायनवकेन न सम्भवतीति रक्षापदं मोक्षसाधारणाकारेण मोक्षस्य पृथक् स्पष्ट निर्देश इति सिद्धम् । यत्तुकैश्चिदवतारितम् । 
	ननु मोक्षस्य पृथक् निर्देशं सिद्धवत्कृत्यखलु तस्यभङ्ग आदिशब्दयोरनन्तर्भाव उक्तः सचायुक्तः । पृथक्कीर्तनस्य अस्मिन् श्लोके अदर्शनात् । रक्षापदस्य स्वर्गादि सांसारिक फलप्रदत्व प्रतिपादनादित्याशंकोक्त्यं विनतेत्यादि पदेनात्थादिनेति । तन्मन्दम् । भङ्गाद्यनन्तर्भावसाधकस्यैव पृथक्कीर्तन साधकतया पृथक्कीर्तनमेव नास्तीति शंकानुत्थितेः रक्षापदस्य स्वर्गादिमात्रपरत्व शंका हि भङ्गाद्यनन्तर्भावन्यायोपन्यासानन्तरं नोत्थानमर्हति । अतो रक्षापदेन मोक्षस्य पृथङ्निर्देशमङ्गीकृत्यमोक्षैकदीक्ष इत्यनुक्त्तवा रक्षैकदीक्ष इति सामान्योक्ति महिम्ना रक्षापदेन  मोक्षस्य पृथङ्निर्देशेपि स्वर्गादेरपि प्रतिपादनात् रक्षापदस्य भङ्गादिपदतौल्यमेवेत्याशंका परिहारपरत्वमेवयुक्तम् । 
आदिशब्दार्थाप्रतिपत्तिं परिहरति आदिशब्देनेति । असृष्ट्यादयौपचिकमिति । सर्वजगद्विषयव्यापारेणामुक्ततया तदौपयिक सर्वजगद्विषयव्यापार एवादिशब्देन साहित्युपस्थाप्यत इति भावः । भङ्ग शब्दस्य भञ्जो आमर्हने इति धातुपाठानुसारेण जगदुत्पत्ति स्थिति संहारेत्यादि भाष्यसूक्त्यनुसारेण च नाशानुकूलव्यापाररूपप्रयोजक व्यापार परतया तदवैरुप्यायसृष्ट्यादीत्युक्तं झदित्युपस्थित्यतिशयलाभाय भङ्गौपयिकमित्यनुक्तिः । सृष्ट्याद्यौपयिकत्वं सृष्ट्यादि सहकारित्वम् । सृष्ट्यादीत्यादि शब्देन स्थापनसंहारौ गृह्यते । भगदवतार चेष्टितादिकं पवित्राणायसाधूनामित्याद्युक्तरीत्या विनतेत्यादि पदेनविनत रक्षणत्वेन संगृहीतमिति भावः । नियमनादिगृहीत इत्याचार्यसूक्तौ जगत्सामान्य विषयत्वेन नियमनादि गृहीत इत्याचार्य सूक्तौ जगत् सामान्य विषयत्वेन नियमनादि सजातीय व्यापाराप्रतिपत्ति परिहारः तूलिकायामनुगृहीतः । नियमनादीत्यादिशब्देनधारणं गृह्यत इति । एवं सजातीयव्यापारोन्योस्ति चेत्सोव्यादि शब्दार्थ इति  द्रष्टव्यम् । सजातीयग्रहणौचित्येनादि शब्दार्थमुक्त्वा वक्तृवाक्यातरसंवादेनापि तमर्थं दृढयति तथाचेति चोवधारणे तथैवसृष्टाद्यनन्तरत्वेनान्तः प्रवेशनियमनादिकमेवेत्यर्थः । स्वयमेवेति भाष्यकार इति शेषः । स्वयं पदस्य समभिव्याहृतपरत्वात् स्वयमित्यनेन वक्तृत्वं द्योत्यते । वक्तैव वक्ष्यति । नान्यं प्रमाणंमार्गितव्यमिति भावः । अन्तः प्रवेशादेः सृष्ट्यद्यौपयिकत्वेन तदभावेसृष्ट्यादेरकार्यकरतया जन्मस्थेमकारणत्वेन भङ्गसहकारित्वेनान्तः प्रवेशादेराक्षेपसंभवात् । अन्यथा सिद्धस्य कण्ठोक्ति वैफल्यमित्याशंक्य परिहरति जन्मस्थेमभङ्गोक्त्येति । जन्मादिनास्वसिद्दयन्यथा नुपपत्यावगतत्वं अर्थसिद्धत्वम् । तदाप्रयणं तदङ्गीकार इत्यर्थः । अध्यासपक्षश्शंकरः अन्यस्तु यादवभास्करीयः । तस्यान्तः प्रवेशादेरार्थत्वा भावेनत्व भेदे अन्तः प्रवेशायोगादर्थसिद्धत्वं नेतिभावः ।  तद्रव्यावृर्त्यर्थमित्यादि स्वमतएवान्तः प्रवेशनियमनादिश्रुतिस्वारस्यरूप वैलक्षण्यसिद्धयर्थमन्तः प्रवेशादेः पृथग्वक्तव्यत्वादित्यर्थः । स्वमते अर्थ सिद्धस्य कण्ठोक्ति बलात् परमते अर्थसिद्धत्वाभावोपगम्यते । तदवगमस्यप्रयोजनं परमे अन्तः प्रवेशाद्यसंभवेन श्रुत्यस्वारस्य सूचनमिति भावः । आर्थत्वकल्पनायोगादिति तस्येति सम्बन्धः अुपपत्ति धीनियमाभावेन नियमतोन्तः प्रवेशादेरप्रतीतेरिति भावः । नचैवमन्यथासिद्धस्य कण्ठोक्ति वैफल्यमाशंक्य कण्ठोक्तेः प्रयोजनान्तरकथनं तत्र 
तत्रदरीदृश्यमयुक्तंस्यादिति वाच्यम् । असिद्धश्य प्रमाणिकत्वायच्च कण्ठोक्ति वैफल्येनाचार्यैः कण्ठोक्ति प्रयोजनान्तरानुसरणेपि प्रकृतेमङ्गल भूयस्त्वसिद्ध्यर्थं वक्तुर्गुण विशेषकीर्तनावश्यं भावेनश्रोत्ऱॄणां नियतगुणविशेषप्रतीति तत्कीर्तनावश्यंभावेन चादिशब्देनान्तः प्रवेशादेरर्थासिद्धस्यापि कण्ठोक्तिर्नर्व्यर्थेति भावः । विस्तरेणोक्तस्येति । आन्तर्याम्यधिकरणादावितिशेषः । संक्षेपोक्तौ अखिलेत्यादि श्लोक इत्यर्थः । यत्तुकैश्चिदुक्तं जगदुत्पत्तिस्थिति संहारान्तः प्रवेशनियमनादिलीलमिति ग्रन्थकृतैवान्यत्रविस्तरेणोक्तस्यादिपदेन संक्षेपेणोक्तौ विवक्षित तत्वोपपत्तेरित्यर्थ इति । तन्मन्दम् । अन्तः प्रवेशशब्देन विशिष्योक्तस्यादिशब्देन सामान्यरूपेणोक्तेस्सत्वेपि विशेषसामान्योक्तोर्विस्तर संग्रहोक्ति रूपत्वाभावेनान्तः प्रवेशनियमनशब्देन विस्तरेणोक्तस्यादिपदेन संग्रहेणोक्तरित्युक्तसंभवात् । सोपपाद कोपपाद्योक्तिः विस्तरः । उपपाद्यमात्रोक्तिस्संग्रह इति तान्त्रिकव्यवहारात् । उपपादक भूयस्त्वाल्पीयस्त्वाभ्यामपि विस्तरसङ्ग्रहव्यवहाराच्च । प्रथनेवावशब्द इति शब्दाधिक्येविस्तरशब्दस्यव्युत्पादितत्वाच्छ । तथा च भाष्य इति पूर्ववाक्येन पौनरुक्त्यापाताच्च । उपपत्तेश्चेति च शब्दः पूर्वोक्ताद्वारकसद्वारकहेतुद्वयसमुच्छयपरः । यद्वावक्ष्यमाणजन्मस्थेमलीलात्वोपपादिकोपादानत्व निर्वाहकजगच्छरीरकत्वसाधकत्वादि हेतुसमुच्चयपरः । अत्रापि सद्वारकहेतुरनुषज्यते । अन्यथालीलात्वेनैव तस्याप्याक्षेपात् । लीलाशब्देननिमित्त्वं चेत्याचार्यैर्वक्ष्यमाणतया लीलात्वोपपादक वचनान्तरसिद्धगुणजातस्य सूचकतया प्रयोजनान्तर प्रदर्शनं किमर्थमित्याशंक्यमङ्गल भूयस्त्वार्थमित्यभिप्रायेणावतारितं तूलिकायाम् । लीलापदस्य श्रौतदेवतोपासनोपयोगिगुणपरतां दर्शयति लीलाशब्देनेतीति । श्रौतंकात्स्नैन देवताप्रीतिहेतुव्यापारत्वात्मक शब्दसामर्थ्यसिद्धमित्यर्थः । देवतोपासनम् । देवताप्रीति हेतुव्यापारः । उपासनोपयोगित्वं उपासनोपयोगि ज्ञानविषयत्वम् । गुणपरतामिति बालोन्मत्तादि साधारण लीलापदप्रयोगः अनुपपन्न इति शंकायां बाललीलादृष्टान्तेनैव गुणजातप्रदर्शक वचनबलेन प्रकृतेपि प्रामाणिकगुणातिशयद्योतकतया नानुपपत्तिरिति परिहारोभिप्रेत इति भावः । दर्शयतीति लीलाशब्दप्रयोगस्य मानसलीलात्वोपपादकगुणानुसन्धानपूर्वकत्वात् श्रोत़ॄणामार्थिक गुणानुसन्धान हेतुत्वाच्च । प्राधान्येन चिकीर्षिदेवतोपासनरूप मङ्गल भूयस्त्वतयार्थिकगुणजातं प्रदर्शयतीत्यर्थः ।  परिपूर्णत्वं लीलापकरणवत्वं इष्टप्राप्त्यनिष्टनिवृत्ति सामाग्रिशालित्वं च । स्वच्छन्दचेष्टितत्वं 
स्वस्यछन्देन संकल्पेन चेष्टितं यस्येति स्वंन्वीयं छन्दसंकल्पविषयः । चेष्टितं यस्येति वा विग्रहः । परिपूर्णत्वादि इत्युक्तेलोकप्रसिद्धय भावादनन्यप्रेरत्वंनलभ्येत । त्रितयोक्तौ सहचर्यादन्यलाभस्सम्भवतीत्यभिप्रायेणानन्यप्रेरत्वस्वच्छन्दचेष्टितत्वयोः कण्टत उपादानं चेष्टितत्वादिशब्दे नेषत्करजगद्वयापारत्वादिकमाचार्यैरेव वक्ष्यमाणं विवक्षितम् । यथोक्तमिति । महाभारते अप्रमेय इति श्लोकेन जगद्वयापारस्य लीलात्वं यथोक्तं तथा भाष्येप्युक्तमिति भाष्यस्य सम्मतिपरतयायोजनीयम् । स्वोक्तलीलाशब्दार्थसम्मतिपरतया वा योजना । भूतानां क्रीडोकरणसाम्यप्रतिपादनाद्भूतविषयक व्यापारस्यलीलात्वमवगम्यते । क्रीडनकावच्छिन्नबालदृष्टान्तानुबन्धेनाप्रमेयत्वादि प्रतिपादनात् । स्वोक्तमवगम्यत इति विवेकः । न चात्रक्रीडनकैरिवेति भूतानां लीलासाधन भेदप्रतीतेः कथं तत्सिद्धिरिति वाच्यम् । लौकिकत्वोपाधिनाभेदव्यपदेशात् क्रीडाहतेरिदं सर्वमित्याद्यनुरोधात्, उभयसंमत्यर्थं च तदनुदाहरणात् । यतो वाचो निवर्तन्त इति श्रोत्यनुरोधेन इयत्ताघटताप्रमेयत्वस्यवक्तव्यतया परिपूर्णत्वं लब्धमित्याह अप्रमेयत्वमिति । अत्रेति शेषः । एवमुत्तरत्रापि । धर्मतो धर्मितश्च प्रमेयत्वाभावविवक्षया स्वरूपगुणविभवैः परिपूर्णत्वं लब्धमिति । तत्र विभवपरिपूर्तिः प्रकृतोपयोगिनी । न च बालस्यविभवपूर्त्यभावात्ग्रन्थं दृष्टान्तस्वारस्यमिति वाच्यम् । विभवाभावप्रयुक्त दुःखाभावस्यसाधारण्य सम्भवात् । प्रकृते च जगद्व्यापारशालितया विभव  सिद्धिरित्यन्यदेतत् । दुःखाभावोपि विभावान्तर्गत इति तात्पर्यम् । तस्यापि पुरुषार्थत्वादिति । अचेतनप्रेर्थत्वाभावस्य यत्रकामगम इत्येतदर्थत्वेन वक्ष्यमाणतया गोबलीवर्दन्यायेनानियोज्य शब्दार्थमाहा । अनितरचेतनेति यत्रकामस्तत्र गच्छतीति । यत्रकामागमः छन्दसं रूपम् । यत्र कामशब्दस्य यच्छब्दप्रतिनिर्देश तच्छब्दार्थे लक्षणा गमिधातोः कर्तरि अच् प्रत्ययः । अधिकरणवाचिन्युपपदे धातो रच् प्रत्ययाभिधानादार्षत्वेन छान्दसत्वम् । एवं शब्दार्थमभिप्रेत्यतात्पर्यार्थमाह । वायूदकादीति । परिस्पन्दादिचेष्टत्यत्र परिस्पन्दादि रूपोचेष्टेत्युक्तौ चेष्टाशब्दावैयर्थ्यमाशंक्य चेष्टाशब्देन क्वचिन्नियमेनानवस्थाय सर्वत्रसञ्चरण चेष्टाविशेषो गोबलीवर्दन्यायात् चेष्टाशब्दविवक्षितः । तथा च परिस्पन्दादि च चेष्टाचेति द्वन्द्व इत्यभिप्रेत्य चेष्टाहेतुसमर्पकतयादि शब्दस्तूलिकायां व्याख्यातः । वायूदकादीत्यादि शब्देन उन्मादादिकं विवक्षितमिति उन्मादादीत्यादिशब्देनोत्कटरोगादिकं विवक्षितम् । एवं आदिशब्दव्याख्यानाच्छेष्टापदं सफलमित्यभिप्रायेण चेष्टाशब्दोव्याख्यातस्तूलिकायाम् । 
तत्कार्यत्वेनोत्तरत्र  चेष्टाग्रहणमिति तत्कार्यत्वेनोन्मादादिकार्यत्वेनेत्यर्थः । चेष्टाशब्दश्चेनप्रयत्नपूर्वक शारीरव्यापारपरः । स्पन्दादिशब्दस्तु चेतन प्रयत्नानधीनचिद्व्यापारपरः । अतएवाबुद्धिपूर्वोकेति परिस्पन्दादिविशेषणम् । एतत् वैजात्याभिप्रायेण स्पन्दादि च चेष्टाचेति द्वन्द्वाश्रयणमित्यभिप्रेत्यस्पन्दमित्यादि शब्दस्तूलिकायामनु गृहीतः । स्पन्दादीत्यत्रापि शब्देन निश्चलस्थित्यादिकं विवक्षितमिति । स्थित्यादिकमित्यादि शब्देनाधः पतनादिकं विवक्षितम् । अत्र चेष्टाग्रहणं उन्मादाद्यधीन निश्चलस्थित्यादेरप्युपलक्षणमित्यपि तात्पर्यमनुसन्धेयम् । आचार्यसूक्तावबुद्धि पूर्वकत्वं परबुद्धयनधीकृतत्वं चेतनाधीन व्यापारनिवृत्तेः पूर्वमभिधानाद्बुद्धिपूर्वकपदं तन्त्रेण स्वबुद्धिपूर्वकत्वाभावमपि वदति तत्स्पन्दादि मात्र विशेषणमिति विवेकः । व्यावृत्तिरित्यनन्तरं  एतत्व्यापारस्य प्रतीयत इति शेषः । एवं विशेषणासामन्ययोगव्यवच्छेदकत्वस्वारस्यात् यत्रकामगम इत्यस्य यत्र कामोनास्ति तत्रान्यप्रेरितोनगच्छतीत्यभिप्रायेण पूर्वयोजनेत्यभिसन्दाय द्वितीययोजनाहेतु भूतः पूर्वास्वरसोनुगृहीतस्तूलिकायाम् । अनियोज्यशब्देन प्रेरकचेतनव्यापारानधीन व्यापारत्वे कथिते । अचेतनानधीनव्यापारत्वस्य कैमुत्यन्यायसिद्धत्वादन्यथाव्याचष्टे, स्वेच्छाकृतेतीति । अत्र प्रेरक चेतनेत्यनेन । अचेतनस्यापि प्रेरकश्चेतनः तदधीन व्यापारकत्वे । चेतनप्रेरिताचेतनाधीनव्यापारत्वं शंकितुमशक्यं इति । कैमुत्यकन्याय उपपादितो भवति । यत्रकामस्तत्रगच्छत्येव । इत्यवधारणं विवक्षितमित्युक्त्वा यत्रकामस्तत्रैवगच्छतीति  पूर्वत्र विवक्षितत्वलाभात् पूर्वयोजनाहेतु भूतं विशेषण न्यायोगव्यवच्छेदकत्व लक्षणमस्वारस्यम् । द्वितीययोजनायां सूचितम् । इदमुपलक्षणम् । पूर्वयोजनायामनियोज्यशब्दस्यानितरचेतनप्रेर्यत्वपरतया संकोचः । यत्रकामगम इत्यत्रा बुद्धिपूर्वकपरिस्पन्दादि परतया संकोच इत्यप्यनुसन्धेयम् । एमस्वरस्यत्रये सत्यप्यस्ययोगव्यवच्छेदकत्व लक्षणेषन्स्वारस्यावलम्बनेन द्विविधन्यानन्यप्रेर्यत्वस्यलीलापयोगित्वावलम्बनेन च पूर्वयोजनाप्रदर्शितेत्यनुसन्धेयम् । द्वितीययोजनायां कामस्यगतिहेतुत्वमितरनिरपेक्षं द्रष्टव्यं व्युदासोवेत्यनन्तरम् । अनेन भगवतो ज्ञाप्यत इति पूरणीयम् । बालक्रीडायामनियमसाद्यपेक्षा नियमाभावादिहापि दृष्टान्तस्सङ्गतिः । वशः प्रभुत्वाधीनत्वं वाञ्चास्वस्यवशेत्रिष्विति । निघण्टुपर्यालोचनादाहा, स्वाधीनेति । स्वाधीनं लीलोपकरणं यस्येति बहुव्रीहिः । 
बालदृष्टान्ते नासिकताग्रहादिकं तदधीनत्वेनाभिमतमनुसन्धेयम् । यत्किञ्चिदधीनकत्वं प्रकृतलीलानुपयुक्तमिति लीलोपकरणेत्युक्तम् । वशमस्यास्तीति वशीत्येव शब्दार्थेत्रभिमतः । दार्ष्टान्तिकेव शशब्दार्थं लीलोपकरणं विशदयति । विश्वं वशं यस्येति । सर्वस्यापि जगतस्स्वाधीनत्वेन लीलोपकरणत्वोक्त्यागुणोत्कर्ष सिद्धिरित्यार्थो चित्स्वावलम्बनेन योजना मुक्त्वावशिशब्द प्रसिद्धयवलम्बनेन योजनान्तरमाहा । इन्द्रियव्यापाराधीनेति । व्यापारपदं लीलाप्रतिबन्धक व्यापारपरम् । इन्द्रियपराधीनेतिवारे । इन्द्रियस्य पराधीनाया चेष्टेति वा । इन्द्रियसम्बन्धिनी पराधीनेति वा, इन्द्रियेण पराधीना इन्द्रियपराधीनेति वा योजना ।  पाराधीन्ये निवृत्ति विशेष मात्रं, दृष्टान्ते अनुसन्धेयम् । वशिशब्दस्य जितेन्द्रिये प्रसिद्धया बालस्य तादृशवशित्वाभावात् । यद्वा अप्रमेयत्वादिकं दृष्टान्तेनानुरोध्यम् । लीलाशब्देन तल्लाभश्च न सामान्यतो लीलोपपादकतया अपितु हृतवचनस्मारकतयेति योजनीया । इन्द्रियाधीनव्यापारेत्यादिवाक्ये भगवद्व्यापारस्य तादृशचेष्टान्ताभिधानमधिकमित्याशंक्य निरपेक्षस्य जगत्सृष्ट्याद्ययोगः इत्यक्षेपे प्रतिक्षेपकयोपगयोग इत्याह । बालकदृष्टानेनेति क्रीडतो बालकस्येवेति वचनं बालकशब्देनस्मारितम् । बालावस्थायां क्रीडायोग्यायाः आ आरम्भः अल्पार्थक प्रत्ययार्थः । तेन बाल्यावस्थायां क्रीडोपक्रमे अत्यल्पलीलोपकरणसदृशानि सर्वभूतानीति, भगवन्महिम्नो विपुलतरत्वं वक्ष्यमाणमुपपादितम् । क्रीडतोबालकस्येत्येतदनुसारेण क्रीडनकैरिति क प्रत्ययानुसारेण च बालशब्दोबालक पर इति भावः । 
	ननु प्रयोजनान्तरनिरपेक्षव्यापारस्यैव लीला पदार्थत्वे दृष्टान्तोपादान वैफल्य तादवस्थ्यमाशंक्य स्वयंप्रयोजनव्यापारत्वमेव, लाघवाल्लीलापदार्थः । तत्तु प्रयोजान्तरसाधानस्यापि स्वयं भोग्यस्य सम्भवतीति । तत् व्यावृत्यर्थं दृष्टान्तोपादानमिति परिहारमभिप्रेत्य प्रयोजनान्तरसाधनस्यापि स्वयं प्रयोजनत्वेन लालात्वमुदाहरणमुखेन दर्शयन् व्यावर्थ्यमाह । अनेनेति । बालकदृष्टान्तेनेत्यर्थः । भगवद्व्यापारस्य उक्तव्यावृत्तिः ज्ञाप्यत इति सादिशेषँ पूरणीयम् । द्यूतादीत्यादिशब्देन कामुकान्तः करणवशीकरणाभिसन्धानपूर्वक कामिनीविलासादिगृह्यते । 
	ननु कथं जगत्स्वर्गादेः प्रयोजनान्तरनैरपेक्ष्यम् । विचित्रादेहसंपत्तिरीश्वराय निवेदितुम् । पूर्वमेव कृतेत्यादि प्रमाणानुगुण्येनमोक्षादि प्रयोजन सम्भवादिति चेन्न । स्वप्रयोजनान्तरापेक्षया विवक्षितत्वात् । न च समुद्दिश्येत्यादि सिद्धान्तानुसारेण तदपि 
स्वप्रयोजनमेवेति वाच्यम् । परप्रयोजनान्तरनैरपेक्षस्य विवक्षितत्वात् स्वावसरेतस्य प्रपञ्चयिष्यमाणत्वाच्च । अल्पार्थेक प्रत्ययानुशासनात्मप्रत्ययस्सप्रयोजन इत्याहा कार्यवर्गेति । भगवन्महिम्ना इति । भगवच्छब्दार्थः पूर्णषाड्गुण्यस्येत्यर्थः । विपुलतरत्वमिति । त्वंन्यञ्चद्विरुदंचद्भिः कर्मसूत्रोपपादितैः । हरेविरसिक्रीडान्तुकैरिव जन्तुभिः । इत्याद्यनुसारेण नरकाद्यधपतन स्वर्गाद्यारोहण रुपन्यं चनोदञ्चनशालि विविधविचित्रानन्तपुण्यपापरूपकर्म सूत्रविस्तारित ब्रह्मादि स्तम्भपर्यन्त जन्तुजातपरबहुत्ववचनान्त भूतशब्दार्थस्य अत्यल्प बालक्रीडोपकरण साम्योक्त्या बाललीलोपकरणस्य बालापेक्षया यादृशं तादधीन्य लक्षणनिकर्षरूपमल्पत्वं, ततोप्यधिकम् । पर्वतापेक्षया परमाणेर्व्यत्यासरूपमल्पत्वं लभ्यते । विष्वभ्याहमिदं कृत्स्नमेकांशेनस्थितोजगस्वशक्ति तद्देशोधृत भूतसर्ग इत्यादि प्रमाणानुसारातः भूताल्पत्व प्रतियोगिनः, भगवन्महिम्नः परमाण्वल्पत्व प्रतियोगि पर्वतमहत्वस्येवा अनवधिकतिशयत्वं लभ्यत इत्यभिप्रायेण विपुलतरमित्युक्तम् । क्रीडनदाष्टयान्तिक भूत भूतगततयाप्यवगम्यमानमल्पत्वं भगवच्छब्दार्थ भूतैश्वर्य सामर्थ्य निरूपितं प्रतीयत इत्यभिप्रायेण आह । क्रडनकैरित्यनेन फलितमिति क्रीडविहार इत्यास्मात्  धातोः करणार्थेल्युटिसत्यल्पार्थेक प्रत्यये च सति क्रीडनक शब्दोनिष्पन्न इत्यभिप्रेयानुसन्धेयः । प्रयोजकव्यापारो हि लीलेति । अत्र केचिच्चोदयन्ति । स्वातन्त्रकतृ प्रयोजकराज व्यापाररूपप्रेक्षणादेः लीलात्वादर्शनाद्वाललीलाप्रयोजक तमः पित्रृव्यापारभूतप्रार्थनादेर्लीलात्वाभावाच्च । प्रत्युत्रयोज्यभूतबालव्यापारस्यैव लीलात्वदर्शनाच्च कथमेतदिति तन्मन्दम् । स्वतइष्टप्रयोजककत्रृव्यापारो लीलेत्यङ्गीकारात् । भृत्यपेक्षणादेस्वत इष्टत्वाभावात् पित्रृव्यापरस्यापि तथात्वाच्चातिव्याप्त्यनवकाशात्कन्तुक व्यापारस्य कत्रुस्सवतः इष्टत्वेपि कन्तुकलीलात्वाभावादतिव्याप्तिवारणाय प्रयोजककत्रृव्यापारत्व विशेषण साफल्याच्चकतृपदस्य प्रयत्नवत्परत्वे कन्तुकादावति व्याप्तिवारणासंभवाच्च । विदूषकादि व्यापारे लीलात्व वारणाय प्रयोजककतृत्व विशेषणसाफल्याच्च । पुत्रस्य प्रयोजककतृत्वेपि कन्तुकादि प्रोजककतृत्वेपि कन्तुकादि प्रयोजककतृत्वेन प्रयोजक व्यापारो ललेत्यस्या व्याप्त्यनवकाशाच्च । वस्तुतस्तु । प्रयोजकव्यापारोलीलेत्यस्य लीलोपकरण व्यापारप्रयोजककत्रृव्यपारत्वं लीलात्वव्यापकमिति तात्पर्यम् । अस्तितावदुद्गमनादि व्यापारः प्रयोज्यस्य कन्तुकादेः । 
अस्ति च प्रयोजकस्य राजकुमारादेः प्रक्षेपादिः । तत्र प्रयोजकव्यापारस्य कन्तुकप्रक्षेपपादेः लीलात्वदर्शनात्प्रयोज्यकन्तुकोद्गमनादेः तद्दर्शनात् कथं प्रयोज्यजनद्वयापाराजन्मादेर्लीलात्वमिति शंकासम्भवत्येव इत्थं च प्रयोजकव्यापारो लीलेत्यस्य लक्षणपरत्वाभावात् स्थलद्वयेति व्यातिशंकायानावकाशः । पुत्रस्यपित्रृप्योज्यत्वेपि तद्व्यापारस्य कन्तुकादि प्रयोजककत्रृव्यापारतया न व्यापकाभावशंकाया अप्यवकाशः । यत्तुकैश्चित् परिहृतम् । तद्व्यापारस्तस्य लीलानान्यव्यापार इत्यत्र तात्पर्यास्योक्तदोषः नचैवं नटविटविदूषकादि व्यापारस्य परिहासादेः राजलीलात्वं न स्यादिति वाच्यम् । इष्टापत्तेः । तत्र लीलारसनिष्पादकत्वेन लीलाशब्दस्यौपचारिकत्वात् । न च लोकवत्तु लीलाकैवल्यमिति सूत्रे भगवताभाष्यकृतौ जगज्जन्मस्थिति ध्वंसादेर्लीलैव प्रयोजनमिति जन्मादेर्लीला प्रयोजनत्वोक्त्या लीलात्वाभावस्य सचितत्वात् । इह जन्मादिषु प्रयोज्यमानोलीलाशब्द औपचारिक एव स्यादिति वाच्यम् । परिपूर्णानन्यप्रेर्यस्वच्छन्द पुरुषकार्यचेष्टाविशेषेलीलाशब्दस्य प्रचुरप्रयोगे परत्वेन जन्मस्थित्यादेरपि मुख्यलीलात्वस्यसिद्धान्त्यभिमतत्वात् । लोकवत्तुलीलेति सूत्र भाष्यस्यापि जगज्जन्मादे लीलात्वपरतयैव व्याख्यान्यमानत्वाच्चेति । तच्छिन्त्यम् । प्रयोजकव्यापार इति सूक्तेः प्रयोज्य व्यापार इति सूक्तेश्चवैयर्थापत्तेः । भगवद्व्यापारो हि लीला। जगद्व्यापारयः कथं लीलात्वमितेयव सूक्त्यापत्तेश्च लीलात्वव्यापकं लीलात्वद्वृत्तित्वं तदभावात्कथं लीलात्वमिति वक्तव्ये तल्लीलात्वं व्यापकं तद्वद्वृत्तित्वम् । तदभावास्तदभाव इत्युक्त्य संभवाच्च । भिन्नभिन्नसाधुहेतुवृत्तिभिन्नसाधुहेतुवृत्तिभिन्नव्याप्तिरूप सामान्य व्याप्त्यपेक्षया एकहेतु साध्यवृत्यैकव्याप्ति रूविशेषव्याप्तैरेव उपन्यासार्हत्वात्केवलप्रयोज्यस्य लीलावत्वाभावेनातादृशप्रयोज्य प्रयोजक कत्रुलीलावत्वेन न च विशेषव्याप्त्युपन्नासे प्रयोजक प्रयोज्योक्ति साफल्य संभवाच्च । प्रयोजक व्यापार इत्यत्र प्रयोजकपदं केवल प्रयोज्यापेक्षया प्रयोजककतृपरं प्रयोज्यव्यापारयरीत्यत्र प्रयोज्यपदं केवल प्रयोज्यपरमितिवक्तुं शक्यत्वाच्च । कन्तुकव्यापरस्यापि स्वयं प्रयोजनत्वे बाललीलात्व सम्भवेन स्वस्यस्वतइष्टव्यापारस्स्वलीलेतिवक्तुं शक्यत्वेन तद्व्यापारस्तस्यललानान्यव्यापार इत्युक्त्य सम्भवाच्च । न च कन्तुक व्याारमादाय बालः क्रीडतीति व्यवहारानुपपत्तिः । तदाश्रयत्वाभावादिति वाच्यम् । सेनाकतृकजयेपि राजारिपुं जयतीति व्यवहारानुसारेण प्रयोजककत्रुरेवाख्यातार्थत्वात् । श्रुतं पिबन्तावित्यत्र लडादेशशृतप्रत्ययस्य प्रयोज्यप्रयोजक 
कत्रृद्वय परत्वेन सिद्धान्तत्वाच्च । नटविटविदूषकादिव्यापारदशायां राजाक्रीडतति व्यवहारदर्शनेन तदानीं तननटादिकृतपरिहासादेः राज्ञस्स्वत इष्टराजलीलात्वाबावप्रसङ्गाच्च । न च तत्रलीलारसनिष्पादकत्वेन लीलाशब्दस्यौपचारिकत्वे इष्टापत्तिरिति वाच्यम् । प्रयोजककार्येपि मुख्यव्यवहारदर्शनेन मुख्य सम्भवन्यायविरोधात् । लीलारसनिष्पादकत्वेन लीलापदौपचारिकत्वस्य व्याहृतत्वाच्च । परम्परया ध प्रयोजकत्व विवक्षायां नटविटभोजनादिरूपपरम्परा प्रयोजक व्यापारदशायां राजाक्रीडतीति व्यवहारा भावेन परिहासदशयां तत्सद्भावेन च परिहासादि व्यापारस्य साक्षाल्लीलारसनिष्पादकत्वेन वक्तव्यत्वाच्च ।  न चैवं स्वयंप्रयोजन व्यापार प्रयोजककर्तर्यपि लीलावत्वे पुत्रलीलाप्रयोजकेपि तर्यपि क्रीडतीति व्यवहारापत्तिः । तत्र पुत्रेष्टत्वेनैव पुत्रव्यापारस्यपित्रभिमतत्वेन पुत्रानिष्ट पुत्रव्यापारस्यपित्रनभिमतत्वे नचपितुर्लीलाप्रसक्त्य भावात् । नचैवं प्रयोज्य जगज्जन्मादेस्स्वतो भगवदिष्टत्वे सम्भवेन भगवतस्तत्प्रयोजक कत्रृत्वेन च प्रयोजकण्यापार इत्याक्षेपानुस्थितिस्समाधानसूक्ति वैफल्यं चेति वाच्यम् । जगदुद्भव स्थितिप्रणाशसंसारविमोचनादयः भवन्ती लिलेत्यत्रेवाखिलभुवनजन्मस्थे मनाशादिलीलेि प्रयोज्यव्यापाराणामेव वैरुप्येण लीलात्वोक्ति सम्भवे प्रयोज्यव्यापारद्वयस्य जन्मस्थित्यंशे प्रयोजकव्यापारस्य नशांशे च लीलात्वोक्तौ वैरूप्यदोषापत्तिरित्याक्षेपोपत्तेः जन्मस्थेम्नोरपि प्रयोजकव्यापारतया न वैरुप्यमिति परिहारान्वितया समाधानसूक्ति वैफल्यापपत्तेश्च । जगदुत्पत्तिस्थितिसंहारान्तः प्रवेशनियमनादि लीलमिति सूक्तावप्युक्तरीत्यावैरुप्य शंकासमाधानयोरभिप्रेतत्वाच्च । जगदुद्भवस्थिति प्रणाशसंसार विमोचनादय इत्यत्रापि संसार विमोचनस्येव उद्भव स्थिति प्रणाशानामपि प्रयोजकव्यापारत्व विवक्षयैवा वैरुप्यस्यवक्तव्यत्वाच्च । तस्मात्प्रयोजकव्यापारो हि लीलेत्यादि वाक्यं प्रयोजकव्यापारत्वघटित लीलालक्षणपरम् । प्रयोजकव्यापारत्वरूपलीलात्व व्यापकपरम् । स्वपरसाधारण्येनस्वत इष्ट व्यापारो लीलेति लक्षणमभिप्रेत्यलीलात्वव्यापकलीलावद्वृत्तित्वोपपादक प्रयोजकव्यापारत्व परत्वा वैरूप्योद्भाव नायलीलायाः प्रयोजकव्यापारत्वायोग व्यवच्छेद परमं वा योजनीयम् । अत्राद्यपक्षे, प्रयोजकव्यापारो हि लीलेत्यस्य प्रयोजक कतृगतस्वत इष्ट व्यापारो ललेत्यर्थः । प्रयोज्यव्यापारयोः । प्रयोज्यमात्रगत व्यापारयोरित्यर्थः । कथं लीलात्वमित्यनन्तरं युक्तमिति चेदितिशेषः । उच्यत इति । तयोरपि यथा लीलत्वं भवति तथेति  पूरणीयम् । 
द्वितीय पक्षे प्रयोजकव्यापारो हि लीलेत्यस्य प्रयोजक व्यापार एव लीलेति प्रसिद्धमित्यर्थः । भङ्गस्येत्यादिवाक्ये अत इत्यस्य प्रयोजककत्रृ गतव्यापारत्वस्य लीलात्वव्यापकत्वादित्यर्थः । न तु प्रयोजक कत्रृगत स्वत इष्ट व्यापारत्वस्य लीलालक्षणत्ादिति पूर्ववदर्थः अन्यत्पदत्रयं पूर्ववद्योजनीयम् । त्रृतीयपक्षेप्रयोजकव्यापारो हि लीलेत्यस्य प्रयोजककत्रृगतव्यापारस्यैव लीलावद्वृत्तित्वेन लीलात्वं युक्तमित्यर्थः । अत इत्यस्य लीलात्वव्यापकलीलावद्वृत्तित्वोपपादक प्रयोजक कत्रृगतव्यापारत्व सत्वादित्यर्थः । अन्यत्पदत्रयं पूर्ववच्छतुर्थ पक्षप्रयोजकेत्यादेः प्रयोजकव्यापारोपि लीलेत्यर्थः । हि शब्दः प्रयोज्यव्यापारापेक्षया प्रयोजकव्यापारस्य लीलात्व प्रसिद्धिद्योतकः । अत इत्यस्य प्रयोजकव्यापारस्यापिलीलात्वादित्यर्थः । लीलात्वेयुक्तेपीति । लीलात्वेवक्तुं युक्तेपीत्यर्थः । कथं लीलात्वमिति वक्तुं युक्तमिति चेदिति शेषः । उच्यत इति । तयोरपि यथालीलात्वं वक्तुं युक्तं भवति । तथेति पूरणीयम् । यत्वत्रकैश्चिदाक्षिप्तं लोकवत्तु लीलाकैवल्यमित्यत्र जगत्सर्गे लीलैव केवला प्रयोजनमिति सर्गफलत्वेन लीलायाः प्रतिपादयिष्यमाणत्वात्परस्यापि ब्रह्माणः स्वसंकल्पमात्रावक्लिप्तजगज्जन्मस्थितिध्वंसादेर्लीलैव प्रयोजनमिति जन्मादेर्लीलाप्रयोजनकत्वस्य वक्ष्यमाणत्वाच्च ।  जन्मादेर्लीलात्वा भावसूचनादिह जन्मादिषु प्रयोज्यमानोलीलाशब्दः औपचारिकएवस्यात् अत उच्यत इत्यादिना श्रुतिबलात् जन्यादेः प्रयोजक व्यापारत्व समर्थन पूर्वकं लीलात्वसमर्थनमयुक्तमिति । तच्छिन्त्यम् । जगज्जन्मादेस्सृष्टिकार्यत्वेन वक्ष्यमाण भाष्यस्य तत्परतया विरोधाभावात् केवल लीलैक प्रयोजनायाः कन्तुकाद्वारम्भाट्टस्यं त इति तत्रत्यवाक्यसेषानुरोधात्परिपूर्णस्यापीश्वरस्य केवललीलाप्रयोजनत्वेन सृष्ट्याद्यरम्भस्संभवतीति केवलायालीलायास्सृष्ट्याद्यारम्भ प्रयोजनत्वं संभवतीति दीपवाक्यानुसाराच्च । जगत्सर्ग इति भाष्यस्य तदारम्भ परत्वेन व्याख्यानाद्ध्वंसादेः लीलैवप्रयोजनमिति भाष्यस्य च तादृशजगज्जन्मस्थितिद्धंसानामादि भूतस्यब्रह्मणः लीलैवजन्मादिरूपाप्रयोजनमिति योजनीयत्वाज्जग ध्वंसरूपलीलाफलकस्यापि भङ्गस्या प्रयोजक व्यापारतया स्वयमपि लीलात्वा विरोधात् । 
























