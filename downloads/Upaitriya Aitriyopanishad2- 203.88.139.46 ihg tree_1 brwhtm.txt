2.1.1
पुरुषे ह वा अयमादितो गर्भो भवति। यदेतद्रेतः तदेतत्सर्वेभ्योऽङ्गेभ्यस्तेजः
संभूतमात्मन्येवात्मानं बिभर्ति। तद्यदा स्त्रियां सिञ्चत्यर्थैनज्जनयति तदस्य प्रथमं जन्म।।1।।
2.1.2
तत्स्त्रिया आत्मभूतं गच्छति। यथा स्वमङ्गं तथा।
तस्मादेनां न हिनस्ति। सारयैतमात्मानमत्रगतं भावयति।।2।।
2.1.3
सा भावयित्री भावयितव्या भवति। तं स्त्री गर्भं बिभर्ति। सोऽत्र एव कुमारं जन्मनोऽग्रेऽधिभावयति।
स यत्कुमारं जन्मनोऽग्रेऽधिभावयत्यात्मानमेव तद्भावयत्येषां लोकानां सन्तत्या। एवं सन्तता हीमे
लोकास्तदस्य द्वितीयं जन्म।।3।।
2.1.4
सोऽस्यायमात्मा पुण्येभ्यः प्रतिधीयते। अथास्यायमितर आत्मा कृतकृत्यो वयोगतः प्रैति।
स इतः प्रयन्नेव पुनर्जायते तदस्य तृतीयं जन्म ।।4।।
2.1.5
तदुक्तमृषिणा - गर्भे नु सन्नन्वेषामवेदमहं देवानां जनिमानि विश्वा।
शतं मा पुर आयसीररक्षन्नधः श्येनो जवसा निरदीयमिति।
गर्भ एवैतच्छयानो वामदेव एवमुवाच।।5।।
2.1.6
स एवं विद्वानस्माच्छरीरभेदादूर्ध्वं उत्क्रम्यामुष्मिन्स्वर्गे लोके सर्वान्कामानाप्त्वामृतः समभवत्समभवत्।।6।।