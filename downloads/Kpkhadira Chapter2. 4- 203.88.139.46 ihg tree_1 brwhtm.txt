 चतुर्थ खण्ड

-------------

अष्ठमे वर्षे ब्राह्मणमुपनयेत्‌ ।।२.४.१।।

अत्र गर्भाधानादि वर्षगणनं ’गर्भादिस्संख्या वर्षाणांम्‌’इति स्मृते । एवमुत्तरत्रपि । ’वसन्ते ब्रह्मणमुपनयीत, ग्रीष्मे राजन्यम्‌’इति शास्रान्तरे दर्शनात्‌ ताभ्यामविरोधादुदगयनस्य समुच्चय । केचित्त्वाहु-’शरदि वैश्यम्‌’इत्यनेन विरोधात्तेन च तुल्यश्रुतित्वाद्वसन्तादेर्विकल्प एवेति ।।२.४.१।।

तस्या षोडशादनतीत काल।।२.४.२।।

अङभिविधौ । आपत्कालोऽयं, अत उर्ध्वं ब्रात्या भवन्ति । एवमुत्तरत्रापि ।।२.४.२।।

एकादशे क्षत्रियम्‌ ।।२.४.३।।

उपनयेदिति वर्तते ।।२.४.३।।

तस्या द्वाविंशात्‌ ।।२.४.४।।

अनतीत काल इत्यनुवर्तते ।।२.४.४।।

द्वादशे वैश्यम्‌ ।।२.४.५।।

स्पष्टम्‌ ।।२.४.५।।

तस्या चतुर्विंशात्‌ ।।२.४.६।।

स्पष्टम्‌ ।।२.४.६।।

कुशलीकृतमलङ्‌कृतमहतेनाच्छाद्य हुत्वाऽग्ने ्व्रात पत इति ।।२.४.७।।

कुशलीकृतं रूपम्‌ । अलङ्‌कृतं चाङ्‌गम्‌ । वपनालङ्‌कारौ । अतस्तौ चावश्यमुपनयनमुहूर्ते कर्तव्यौ

। एष क्रम- वपनं कृत्वा अलङ्‌कृत्य नान्दीमुखं कृत्वा कौतुकबंन्धनं कृत्वा पुण्याहं वाचयित्वा कुमारं भोजयित्वोपलेपनाद्यभ्युक्षणान्तं कृत्वा तत्रैकदेशं प्रणीय प्रज्बाल्य ’इमं स्तोमम्‌’इत्यादि ब्रह्मोपवेशनान्तं कृत्वा नवेनाधरवाससाऽऽच्छाद्य यज्ञोपवीतमजिनं चामन्त्रकं प्रतिमुच्याचमयित्वाऽऽत्मनो दक्षिणत उदगग्रेषु दर्भेषूपवेश्य परिस्तरणादि प्रपदान्तं कृत्वाऽन्वारब्धे माणवके व्याहृतिभिस्तिसृभिर्हुत्वा पुनश्च समस्तान्ताभिश्च चतसृभिर्हुत्वा ’अग्ने ब्रतपते’इत्यादिभि पञ्चभिर्माणवकं हावयेत्‌ मन्त्रलिङ्‌गात्‌ । मन्त्रलिङ्‌गनिरीक्षणार्थमेव हि पञ्चभिरिति नोक्तम्‌ ।।२.४.७।।

उत्तरतेऽग्न प्रत्यङ्‌मुखमवस्थाप्याञ्जलिं कारयेत्‌ ।।२.४.८।।

अग्न्यात्मनोरन्तरेण माणवकं गमयित्वा प्रदक्षिणमावृतं दर्भेषु प्रत्यङ्‌मुखमवस्थाप्याकोशाञ्जलिं कारयेत्‌ माणवकमाचार्य ।।२.४.८।।

स्वयं चोपरि कुर्यात्‌ ।।२.४.९।।

प्राङ्‌मुखो दर्भेषु स्थित ।।२.४.९।।

दक्षिणतस्तिष्ठन्मन्त्रवान्‌ ब्राह्मण आचार्यायोदकाञ्जलिं पूरयेत्‌ ।।२.४.१०।।

आचार्यस्य दक्षिणत उदगग्रेषु दर्भेषूदङ्‌मुखस्तिष्ठन्‌ ब्राह्मण ’ब्रह्मचर्यमागामुप मा नयस्व’इत्येतन्मन्त्रवित्‌ । ऋत्विक्त्वात्सिद्धे ब्राह्मण इत्यन्यत्राप्यञ्जलिपूरणे ब्राह्मणनियमार्थं, यथा चन्द्रोपस्थाने ।।२.४.१०।।

आगन्त्रेति जपेत्‌ प्रेक्षमाणे ।।२.४.११।।

अञ्जलिस्थमुदकं प्रेक्षमाणे माणवके जपेदाचार्य ’ब्रह्मचर्यमागामुप मा नयस्व’इति ब्राह्मणो ब्रह्मचारिणं वाचयेत्‌ मन्त्रलिङ्‌गात्‌ ।।२.४.११।।

को नामासीत्युक्तो देवताश्रयं नक्षत्राश्रयं वाऽभिवादनीयं नाम ब्रूयादसावस्मीति ।।२.४.१२।।

आचार्येणोक्तस्सन्‌ देवताश्रयं स्वजन्मनक्षत्रं यद्देवत्यं तद्देवताश्रयं आग्नेय इतिवत्‌, नक्षत्राश्रयं स्वजन्मनक्षत्राश्रयं अश्वयुग्विष्णुशर्मानामास्मीतिवत्‌ प्रतिब्रूयात्‌ माणवक । अभिवादनीयं गुह्यम्‌ । अश्वयुक्‌ अपभरणी कृत्तिका रोहिणी मृगशीर्षं आर्द्रा पुनर्वसू पुष्य आश्रेषा मखा फल्गुनी उत्तरफल्गुनी हस्त चित्रा स्वाती विशाखे अनूराधा ज्येष्ठा मूलं आषाढा उत्तराषाढा श्रवणं श्रविष्ठा शतभिषक्‌ प्रोष्ठपदा उत्तरप्रोष्ठपदा रेवती एतानि नक्षत्राणि । अश्विमौ यम अग्नि प्रजापति सोम रुद्र अदिति बृहस्पति सर्पा पितर अर्यमा भग सविता इन्द्र वायु इन्द्राग्नी मित्र इन्द्र प्रजापति पितरो वा आप विश्वेदेवा विष्णु वसव इन्द्र अजएकपात्‌ अहिर्बुध्न्य पूषा एतानि दैवतानि । आश्वयुज आपभरण कार्तिकेय रौहिणेय मार्गशीर्ष आर्द्रक पौनर्वसु पौष आश्रेष माघ फाल्गुन औत्तरफाल्गुन हस्त चैत्र स्वाति वैशाख अनूराध ज्यैष्ठ मौल आषाढ औत्तराषाढ श्रावण श्रविष्ठ शातभिषज प्रौष्ठपद औत्तरप्रौष्ठपद रैवत इति नक्षत्राश्रयनिर्देश । आश्विन याम्य आग्नेय प्राजापत्य सौम्य रौद्र आदित्य वार्हस्पत्य सार्प पित््रय आर्यमण भाग सावित्र ऐन्द्र वायव्य ऐन्द्राग्न मैत्र ऐन्द्र पित््रय आप्य वैश्वदेव वैष्णव वासव ऐन्द्र अजएकपाद अहिर्भुध्न्य पौष्ण इति देवताश्रयनिर्देश ।।२.४.१२।।

उत्सृज्यापो देवस्य त इति दक्षिणोत्तराभ्यां हस्ताभ्यामञ्जलिं गृह्णीयादाचार्य ।।२.४.१३।।

माणवकाञ्जलावुत्सृज्यासौशब्दे विष्णुशर्मन्नितिवत्‌ ब्रूयात्‌ ।।२.४.१३।।

सूर्यस्येति प्रदक्षिणमावर्तयेत्‌ ।।२.४.१४।।

अञ्जलिं गृह्णन्नेव यावत्प्राङ्‌मुख स्यात्‌ तावदावर्तंयेत्‌ । असाविति पूर्ववत्‌ ।।२.४.१४।।

दक्षिणमंसमन्ववमृश्यानन्तर्हितां नाभिमालभेत्प्राणानामिति ।।२.४.१५।।

अनन्तार्हितामेव पाणिभ्यां परितो गृह्णीयात्‌ ।।२.४.१५।।

अथैनं परिदद्यादन्तकप्रभृतिभि ।।२.४.१६।।

अनन्तर्हितमेव पाणभ्यां परितो गृह्णीयात्‌ । ’अन्तक इदं ते परिददाम्युदरम्‌’इत्युदरम्‌, ’अहुर इदं ते परिदाम्युर’इत्युर, ’कृशन इदं ते परिददामि कण्ठम्‌’इति कण्ठम्‌ ।।२.४.१६।।

दक्षिणमंसं प्रजापतये त्वेति ।।२.४.१७ ।।

दसिणेन पाणिना गृह्णीयादिति शेष । इत प्रफृत्यसौशब्दे विष्णुशर्मन्नितिवन्माणवकनाम ब्रूयादाचार्य ।।२.४.१७।।

सव्येन सव्यं देवाय त्वेति ।।२.४.१८।।

सव्येन पाणिना सव्यं गृह्णीयादित्यर्थ ।।२.४.१८।।

ब्रह्मचार्यसीति ।।२.४.१९।।

विष्णुशर्मन्नितिवन्माणबकमुक्त्वा ।।२.४.१९।।

संप्रेष्योपविश्य दक्षिणजान्वक्तमञ्जलिकृतं प्रदक्षिणं मुञ्जमेखलामाबध्नन्वाचयेदियं दुरुक्तादिति ।।२.४.२०।।

’समिधमाधेहि’इत्यादिभिश्चतुर्भिस्संप्रेष्योदगग्रेषु दर्भेषूपविष्टं नमस्काराञ्जलिकृतं त्रिवृत्कृतां

मुञ्जमेखलां प्रदक्षिणं त्रि परिवाप्यन्नाचार्यो माणवकं मन्त्रं वाचयेत्‌ ।।२.४.२०।।

अधीहि भो इत्युपसीदेत्‌ ।।२.४.२१।।

अग्ने पश्चात्‌ स्वस्थान आचार्य उपविष्टे पूर्ववत्‌ प्रत्यागम्य दक्षिणेन पाणिना सव्यं पाणिमनङ्‌गुष्ठमुपसंगृह्य ’अधीहिभो’इति दक्षिणत उदगग्रेषु प्राङ्‌मुख उपविशेत्‌, आचार्याभिमुखे चक्षुर्मनसी कृत्वा प्रागग्रेषु वोदङ्‌मुख । अयं विशेष स्मृत्यन्तराद्गम्यते । आचार्यश्च तथा कारयेत्‌ । तदेतदाचार्यस्य समीपनयनं उपनयनं उपनयनशब्दस्य प्रवृत्तिनिमित्तम्‌ । अथोपरिष्टाद्धोमादि समापयेत्‌ । नन्वेवं सति सावित््रयध्यापनादेर्होमप्रयोगान्तर्भावो न स्यात्‌ । नायं दोष, ’उपनयीत तमध्यापयेत्‌’इति उपनयनोत्तरकालभावित्वश्रवणादध्यापनस्य । ननुवेदाध्यापनं तत्रोक्तं, इह तु सावित््रयध्यापनम्‌ । नायं दोष, सर्ववेदाध्यापनोपक्रमरूपत्वात्सावित््रयध्यापनस्य । तथा हि-’सर्वेभ्यो वै वेदेभ्यस्सावित््रयनूच्यत इति हि ब्राह्ममम्‌ ’। अपि च सर्वदेदात्मकत्वं सर्वसारत्वं च सावित््रयादीनां श्रुतिस्मृतिषु श्रुयत एव । तथाहि-’त्रिभ्य एव तु वेदेभ्य पादं

पादं पादमदूदुहत्‌’इत्यादिभि । अत उपरिष्टाद्धोमादि समाप्यैव सावित््रयध्यापनम्‌ ।।२.४.२१।।

अत ऊर्ध्वं सवित््रयादेरध्यापनप्रकारमाह-

तस्मा अन्वाह सावित्रीं पच्छोऽर्धर्चशस्सर्वामिति ।।२.४.२२।।

पादेपादेऽवसायाध्यापयीत, तत पादद्वयेऽवसाय, ततस्सर्वां संहत्य ।।२.४.२२।।

महाव्याहृतीश्चैकैकश ।।२.४.२३।।

भूर्भुवस्स्वरिति प्रत्येकमवसाय ।।२.४.२३।।

आेंकारं च ।।२.४.२४।।

ओमिति चाध्यापयीत ।।२.४.२४।।

प्रयच्छत्यस्मै वार्क्षं दण्डम्‌ ।।२.४.२५।।

स्मृत्युक्तं दण्डं प्रयच्छेदाचार्य ।।२.४.२५।।

सुश्रवस्सुश्रवसं मेति ।।२.४.२६।।

प्रतिगृह्णीयादिति शेष ।।२.४.२६।।

समिधमादध्यादग्नये समिधमिति ।।२.४.२७।।

यज्ञियां समिधं तस्मिन्नेवाग्नावादध्यान्माणवक । औपासनवदुभयत परिषेचनम्‌ ।।२.४.२७।।

भैक्षं चरेत्‌ ।।२.४.२८।।

भवति भिक्षां देहीति ब्राह्मण । भिक्षां भवति देहीति क्षत्रिय । भिक्षां देहि भवतीति वैश्य । दण्डहस्य आदित्यमुपस्थायाग्निं प्रदक्षिणीत्य भैक्षं याचेत्‌ ।।२.४.२८।।

मातरमग्रे ।।२.४.२९।।

प्रथमं मातरं याचेत्‌ ।।२.४.२९।।

अथाम्यास्सुहृद ।।२.४.३०।।

सुहृदइति स्त्रीपुंसयोस्साधारण्यात्‌ स्त्रीनियमार्थमन्या इति विशिनष्टि ।।२.४.३०।।

आचार्याय भैक्षं निवेदयेत्‌ ।।२.४.३१।।

भैक्षमिदमुपयुज्यतामिति ब्रूयात्‌ । आचार्योऽपि गृह्णीयात्‌ प्रतिप्रयच्छेद्वा यथारुचि । उपनयनं वेदाध्ययनाङ्‌गं पुरुषसंस्कारद्वारेण तद्धर्ममेव क्रियमाणमपेक्षते ’अध्ययनमध्यापनं यजनं याजनं दानं

प्रतिग्रहश्च द्विजातीनाम्‌’इत्यधिकृत्य विधानादुपनयनाच्च द्विजातित्वसिद्धे । अत उपनयनरहितानां तेष्वनधिकार । न केवलं वैधत्वं किं तु निषेधात्प्रत्यवायश्च ।।२.४.३१।।

तिष्ठेदाऽस्तमयात्तूष्णीं ।।३२।। त्रिरात्रं क्षारलवणदुग्धमिति वर्जयेत्‌ ।।२.४.३३।।

स्पष्टे सूत्रे ।।२.४.३२,३३।।

इति रुद्रस्कन्दकृतायां खादिरगृह्यवृत्तौ द्वितीयस्य पटलस्य चतुर्त खण्ड

-------------------------------------------------------------------------------------

