						श्रीः
अथ द्वितीयाध्यायस्य तृतीयः पादः
2.3.1.
	1.अत्र चत्वारः पक्षाः प्रतिक्षेप्याः --सर्वनित्यत्ववादः सर्वानित्यत्ववादः सर्वनित्यानित्यत्वादो नित्यानित्यवपर्यस्तवादश्चेति। ताननूद्य वियत्प्राणपादाववतारयति --सर्वंसाङ्ख्या इत्यादिना। अत्र -- वृत्ते द्वितीयपादे। अस्य निरुन्धन्नित्यनेनान्वयः। साङ्ख्यास्तु सर्व वस्तु नित्यमभिदधति। वैभाषिकाद्याअखिलमपि वस्तु क्षणिकं क्षणमात्रवर्ति क्षणान्तराविनाशीत्यर्थः। अत्राभिदधतीत्यस्यानुषङ्गः। जिनपरिपठितां सप्तभङ्गीं --स्यादस्तीत्यादिरूपां सप्तचभङ्गीनीतं पठन्तो  जैनास्समस्तं  वस्तु नित्यानित्यं नित्यञ्च तदनित्यञ्चेति। अभिदधतिपदं पूर्ववदनुषज्यम्। वैशेषिकाद्याः  काणादप्रभृतयस्तु नित्यानित्ये वस्तुनी विभज्यापि विपर्यस्य  व्यत्यस्य नित्यमनित्यत्वेन ,अनित्यं नित्यत्वेनचेत्यर्थः। अभिदधति -- वैशेषिकाः खलु नित्यं चैतन्यमनित्यमितिवदन्ति, तथा नित्यमीश्वरविग्रहादिकं प्रमाणसिद्धं न सहन्ते। तथा अनित्यमपि नित्यं वदन्ति यथा घटोघटत्वयोस्संम्बन्धं समवायात्मकमनित्यमपि नित्यमेव ब्रुवते। श्रुत्युत्थान् -- श्रुत्यबलम्बनेन तत्प्रतिक्षेपायोत्थितान्। तान् -- साङ््यादीन् चतुरः प्रतिपक्षान्।श्रुतिभिः -- श्रुत्यभिमतैस्सत्तर्कैरित्यर्थः।  निरुन्ध् --निरोधाद्धेतोः, तेषां निरोधायेति यावत्। अथ -- अनन्तरमेव। वियत्प्राणपादौ -- ' नवियदश्रुतेः, ' इति पादं 'तथा प्राणाः' इति पादञ्चेत्यर्थः। युनक्ति -- विरचयतीत्यन्वयः। कार्यताप्रकारविशोधनेन स्वपक्षए तादृषदोषाभावप्रतिपादनार्थं वियत्प्राणपादद्वयमनन्तरं विरचितवानित्यर्थः।।
	2. पूर्वत्रेत्यादि। पूर्वत्र अधिक्रियायाम् -- पूर्वाधिकरणे। पञ्चरात्राधिकरण इत्यर्थः।पुरुषजनिवचः -- पुरुषस्य  जीवस्य जनिवचः उत्पत्तिवचनम्,जीवो जायत इति वचनम्
नित्यतोक्त्या -- 'सह्यनादिरनन्तश्च' इति तन्नित्यत्ववचनेन। निरूढम् -- प्रतीयमानादर्थान्तरपरतया अन्यथा नीतं हि। एवं व्योमोत्पत्तौ -- वियदुत्पत्तिविषयेऽपि।  वचसोः -- तदुत्पत्तितन्नित्यत्वसमापकर्षयोः 'आत्मनः आकाशस्सम्भूतः' 'एतस्माज्जायते प्राणो मनस्सर्वेन्द्रियाणि च। खं वायुः' 'वायुश्चान्तरिक्षञ्च एतदमृतम्'  इत्याकारयोद्वयोर्वचनयोः। व्याहतौ -- अन्योन्यविरोधे सति। तथैव स्थितिरिति -- पूर्वाधिकरणे यथा जीवनित्यत्ववचनानुगुण्येन तदुत्पत्तिवचनमान्यपर्यं नीतम्, तथैवाकाशनित्यत्ववचनानुगुण्येनैव तदुत्पत्तिवचनमन्यथा नेयमित्येवमेव वस्तुस्थितिर्युक्तेति।कश्चित् वक्ति -- पूर्वाधिकरणवचनयोरेतदधिकरणवचनयोश्च वैषम्यानभिज्ञो वदतीत्यर्थः। सिद्धान्ती तु, व्योमसृष्टिः -- आकाशोत्पत्तिः। निगमशतमिता --अनन्यथानेयनेकश्रुतिवचनसिद्धा। अस्याम् --व्योमसृष्टिश्रुतौ। अन्यथाविद्वः--व्योमोत्पतिं विनाSर्थान्तरेण सार्थकता। न--न भवति । वायुव्योमामृतोक्तिः--'वायुश्चान्तरिक्ष़ञ्च'इत्याकाशनिनित्यत्ववचनं तु। जनिविधिविहता -- आकाशोत्पत्तिवचवनैरन्यथासिद्धैर्बाधिता। एकस्या एवामृतत्वोक्तेर्वायुविषये 
औपचारिकत्वस्यवश्यकत्वात् आकाशविषयेऽपि तस्यास्तथैवोपचारिकत्वं युक्तमित्रक्थः। इति -- एवमाकारम्।  उक्तिवैषम्यम्-- आकाशोत्पत्त्यनुत्पत्तिवचययो र्जीवोत्पत्त्यननुत्पत्तिवचनापेक्षया स्फुटं वैलक्षण्यम्। आह-- प्रतिपादितवानित्यर्थः।।
	

	1. तेजः प्राथम्येत्यादि।तेजः प्राथम्यदृष्टेः -- छान्दोग्ये 'तत्तेजोऽसृजत' इति भूतसृष्टौ तेजसः प्रथमनिविष्टत्वदर्शनात्। आकाशसृष्ट्यवचनमिति तात्पर्यवचनम्। अमृतवचनतः -- 
'वायुश्चान्तरिक्षञ्चैतदमृतम्' इत्यमृतवचनात्।अनंशकद्रव्यभावात् -- निरवयवद्रव्यत्वादित्यर्थः। व्योमनि --आकाशविषये। उत्पत्तिवाक् --उत्पत्तिश्रुतिः।आत्मनीव --जीवात्मविषय इव। यथा भवद्भिः कुम्भकारो जायत इत्यादिरात्मोत्पत्तिवादो देहपरिग्रहविषय इत्यन्यथाक्रियते तद्वत्। उपहितविषयैव स्यात् -- घटाद्युपाधिविशिष्टाकाशविषयैव भवेत्। अन्तत उपाधिविषयैव।इति चेन्न -- उक्तं न युज्यते।प्राथम्यस्याश्रुतत्वात् --प्रथमं तेजोऽसृजतेति तेजस्सृष्टिप्राथम्यस्य श्रुतावश्रवणात्। प्रथमपठनतः कल्पने -- भूतसृष्टौ प्रथमपाठेन तेजःप्राथम्यकल्पने। अन्येन बाधात् -- बहुस्मृतीतिहासान्योयपबृंहितेन 'आत्मन आकाशस्सम्भूतः' इत्यादिना वाक्येन बाधादित्यर्थः। किञ्च -- नित्यत्ववचनञ्चन्यथानयनार्हमित्यर्थः।अनेकवाक्यैककण्ठ्यात् -- आकाशोत्पत्तिप्रतिपादनकानेकवाक्यैककण्ठ्यस्य एकवाक्येन सम्पादनीयत्वात्। इह -- आकाशविषये। अमृतपदन्तु अमर्त्योक्तितुल्यम् -- चिरकालवर्तित्वमात्रप्रतिपादकामर्थ्यादिपदसदृशम्। तथा चिरकालवर्तित्वमादाय सार्थक्यं भजताम्, न तेनैकन्यायन्यथासिद्धेनान्यतासिद्धानेकवाक्यसिद्धा वियुद्तपत्तिरपोह्येति भावः।।
	2.   युक्त इत्यादि।सत्कार्यवादः -- सतएव मृत्पिण्डादेः पृथुबुध्नोदराकारादिरूपावस्थाप्राप्त्या कार्यत्वप्रवादः। युक्तः -- युक्तियुक्तः। श्रुतिभिः -- 'यथा सोम्यैकेन मृत्पिण्डेन सर्वं मृण्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम्' 'सदेव सोम्येदमग्र आसीत्' इत्यादिभिश्श्रुतिभिः। अनुमतः -- अङ्गीकृतः।  सृज्यः -- उत्पाद्यतया भवदभिमतः।अवयवी -- अवयवातिरिक्तोऽवयवी च।नास्ति --न दृश्यते, अवयवादधिकावयवसद्भावे भाराधिक्यं दृश्येत नच तथा दृश्यते। तत्तद्द्रव्येषु --विषये।सृष्टिवादः -- उत्पत्तिप्रवादस्तु। नामान्तरभजवसहावस्थया -- नामान्तरप्राप्तिक्षमा या पृथुबुध्नोदराकारादिरूपावस्था तया।उपपन्न इति शेषः।  निरवयवद्रव्यवर्गे -- निरवयवतयाभिमते आकाशात्मेश्वरपरमाणुरूपे द्रव्यवर्गे।शब्दाद्यवस्थाः -- निश्शब्देऽप्याकाशे शब्दावस्था, ज्ञानादिगुणविधुरेऽपि जीवात्मनि तद्गुणयोगः, तथा तत्कार्ययोगादिविधुरेऽपीश्वरे संयोगादिः, नित्यानामेव परमाणूनां परस्परसंयोगः, पार्थिवपरमाणुषु पाकजगुणोत्पत्तिरित्याद्यवस्थाः। तवापि -- निरवयवद्रव्यस्योत्पत्तिमनङ्गीकुर्वतस्तवापीत्यर्थः। इष्टाः -- अभिमता एव। तस्मात् -- अवस्थाया एवोत्पत्तिरूपत्वात् निरवयवद्रव्येष्वप्यवस्थाङ्गीकाराच्चेत्यर्थः। तदितरोत्प्तितुल्या -- प्राणमनस्सर्वेन्द्रियवायुज्योतिप्पपृथिव्याद्युत्पत्तितुल्या।तुल्यप्रमाणकेष्वर्धजरतीन्यायो न युज्यत इत्यर्थः। व्योमनि - विषये।श्रुतिषु -- बह्वीषु श्रुतिषु।उक्ता --प्रतिपन्ना।उत्पत्तिर्बाध्या न --भवतीति योजना।।


	2.3.3.
	3. ब्रह्मव्यतिरिक्तस्य कृत्स्नस्य ब्रह्मकार्यत्वमुक्तम्।इदानीं व्यवहितकार्याणां तत्तदनन्तरकारणभूताद्वस्तुन उत्पत्तिमाशङ्क्य तत्तद्वस्तुशरीरकात् ब्रह्मणएव सर्वतत्त्वोत्पत्तिरिति स्थाप्यते -- कूटस्थादित्यादि।इदमखिलं जगत्। कू़टस्थात् ब्रह्मणः -- मूलकारणभूतात्परमात्मनः। पुत्रपौत्रादिनीतेः -- प्रथम कूट्सथात्पुत्रोत्पत्तिः पश्चात् पुत्रात्पौत्रोत्पत्तिर्यथा तथा।स्यात् -- व्यवधानेनोत्पद्यताम्।न तु सर्वं तस्मादव्यवधानेन।न हि पौत्रनप्त्रादयस्सर्वे कूटस्थादव्यवधानेन जायन्ते।एतस्मात्प्राण इत्याद्यपि -- 
	'एतस्माज्जायते प्राणो मनस्सर्वेन्द्रियाणिच।
      खं वायुज्योतिरापः पृथिवी विश्वस्य धारिणी।।'
 इत्यादिवाक्यजातमपि। इह -- परम्परया ब्रह्मकारणत्वपक्षेऽपि। सुगमम् -- सुसङ्गतमेव।एत्स्मात् ब्रह्मणः प्राणादिक्रमेण सर्वोत्पत्तिरित्युक्तेऽपि वाक्यस्य सार्थक्यात्।इत्यादिरूहः -- एवमाद्याकारा वाक्यार्थकल्पना। अत्र -- 'एतस्माज्जायते प्राणः' इति वाक्यविषये। मोहः -- विपरीतज्ञानमूल एव।ब्रह्मणस्साक्षआत्प्राणोत्पत्तेः प्राणान्मनस उत्पत्तेस्तस्मात्सर्वेन्द्रियोत्पत्तेश्च कल्पनस्य सर्वश्रुतिविरुद्धतया आपाततः प्रतिपन्नेन प्राणमनससर्वेन्द्रियादिरूपपाठक्रमेण। इतरसंक्षोभणे -- इतरश्रुतिप्रतिपन्नप्रकृतिमहदहङ्कारादिक्रमान्तरबाधकल्पने।अतिप्रसङ्गात् -- सम्प्रतिपन्नसर्ववाक्यार्थानामप्यापातविरोध्येकवाक्यार्थकल्पनया बाधकल्पनप्रसङ्गात्। ईक्षानुस्यूतिदृष्टः -- ईक्षत्यधिकरणे चेतनासाधारणतयोपन्यस्ताया अचेतनानर्हाया ईक्षाया ईक्षणक्रियाया अनुस्यूतेरुत्तरोत्तवाक्येष्वनुवर्तनस्य दृष्टेर्दर्शनात्। दृश्यते हि 'तदैक्षत बहुस्यां प्रजायेय'इतिवत् उत्तरवाक्येष्वपि 'तत्तेज ऐक्षत' 'ता आप ऐक्षन्त' इतीक्षणक्रियानुवृत्तिः। अतः परमात्मा प्रथममिव -- स्वस्मात्साक्षआदुत्पन्नप्रकृतितत्त्वमिव। परम् -- तदनन्तरोत्पन्नं महदादितत्त्वजातमपि। तत्तच्छरीरी -- पूर्वपूर्वतत्त्वान्तरात्मा सन्।सौति -- उत्पादयति। एवं सर्वतत्त्वानां तत्तत्कारणतत्त्वशरीरकपरमात्मकार्यत्वपरमिदं 'एतस्माज्जायते प्राणः' इति वाक्यं न तु 
क्रमान्तरपरमिति भावः।।
	*2.3.4.
	4. अधिकरणानुत्थानाशङ्कां निरस्यति --द्रव्यमित्यादिना। प्रथमश्लोकेन। पूर्वम् ---  आरभ्मणाधिकरणादौ। अवयविद्रव्यभङ्गेन -- काणादाभिमतस्य कपालदिसमवायिकारणातिरिक्तस्य घटाधवयविद्रव्यस्य भङ्गेन निरासेन। सर्व द्रव्यम् ---- सत्त्वरजस्तमशशब्दस्पर्शरूपरसगन्धसंयोगशक्तिभिन्नं सर्वमपि तत्त्वजातम्। नित्यं कथितं हि -- नित्यतयोक्तमेव । नित्यस्यैव द्रव्यस्यागन्तुकावस्थारूपोत्पत्तिविनाशप्रतिपादनेन द्रव्यस्वरूपं नित्यमित्युक्तमेवेति  भावः। सुत्र्तकारः -- निरर्थकाक्षरशूयं सूत्रजातं कर्तृंप्रवृतः पाराशर्यः। पुरुषे -- जीवे। विशिष्य --- असाधारण्येन। पुनरपि  --एतत्प्रकरणेऽपि। नित्यत्वं किमभिधकत्ते -- कुतोऽभिधत्ते। उक्तस्यैव पुनर्वचने फलाभावादिति भावः। सत्यम्-- पूर्वनित्यत्वोक्तिपुनस्तदुक्तिवैफल्ययोरर्धमङ्गीक्रियत। इत्यर्थः।जीवस्वरूपे तादृशावस्थानभावोपन्सनेन तन्नित्यत्वोक्तेस्साफल्यादर्धं नाङ्गीक्रियत इति भावः। तदेव दर्शयति-- इह--एतधिकरणे। अनुपाधेः-- देहाद्युपाधिशून्यस्य स्वरूपमात्रतोऽवस्थितस्येत्यर्थः। चेतनस्य-- जीवस्य। नामन्तरार्हाम्-- पूर्वनामतोऽन्यनामभजनयोग्यम्। दशाम्-- आगन्तुकापृथक्सिद्धधर्मरूपामवस्थाम्। नुदति--निरस्यति। अनुपाधेरित्यनेन देहविशिष्टनेषेणात्मनो ब्राह्मणक्षत्रियादिनामान्तरभजनार्हावस्थायोगेऽपि तादृशमवस्थान्तरं न स्वरूपानुबन्धीति दर्शयति। किं तर्हि जीवात्मनस्स्वरूपानुबन्धीत्यत्राह-- प्रत्यक्त्वेत्यादि। तत्-- तस्मात् उक्तप्रकारेण वैषम्यस्य प्रदर्शितत्वात्। इह-- एतदधिकरणे। प्रत्यक्त्वज्ञत्वधर्मौ-- स्वस्मैभासमानत्वज्ञानाश्रयत्वरूपौ द्वौ धर्मौ। क्षेत्रिणः-- जीवस्य। शाश्वतौ---नित्यौ। नियमितौ-- नित्यसम्बद्धतया प्रतिपादितौ। अपिस्समुच्चये। भवद्भिर्निर्धर्मतयाऽङ्गीकृतोऽपि सधर्म एवेति भावः। अत्र चिन्तामणिकारा आचार्यकुमारपादाः '' प्रत्येतुः प्रत्येतव्यादव्यतिरेकः प्रत्यक्तवं तच्च स्वस्मै भासमानवत्वम्। परतस्सवधर्मेण ज्ञानेन स्वस्मै भासमानत्वमिति न्यायवादिनः। वयं तु ब्रूमः-- परतस्स्वतश्च स्वस्मै भासमानत्वमिति परतस्स्वधर्मभूतज्ञानेन स्वतस्स्वात्मनेति। अहमहमितिस्वात्मप्रकाशस्स्वरुपेण, अत्र सुप्तो़हमीदृशोऽहमिति 
विशेषाकार विशिष्टप्रकाशो धर्मभूतज्ञानेनेति विभागो द्रष्टव्यः. 'न विज्ञातुर्विज्ञातेर्विपरिलोपो विद्यते ' इति ज्ञानस्य नित्यत्वेन श्रुतिप्रतिपन्नत्वात् ' यथा न क्रियते ज्योत्स्ना ' इति स्मृत्याचोपबृंहितत्वात् तन्नित्यत्वमपि सिद्धमेव। अतः 
प्रत्यक् ज्ञातेति नाम्नोरन्यथाकरणाभावात् जीवनित्यत्वमिति द्रष्टव्यम् '' इति प्राहुः।।
	5. सच्छब्दार्थेत्यादी।सच्छब्दार्थातिरिक्तम्--"सदेव सोंम्येदमग्र आसीत्""सन्मूलास्सोम्येमास्सर्वाः प्रजाः"इत्याद्यूक्तजगत्कारणभूतसच्छब्दार्थब्रह्मातिरिक्तम्। अखिलम् -- सर्वमपि चेतनाचेतनात्मकं वस्तु। जनिमत् -- उत्पत्तिमत्। इति ऐतदात्भ्यादिसिद्धम् -- ऐतादात्भ्यमिदं सर्वम्' इत्यादिवाक्यानां कृत्स्नस्य कारणब्रह्मात्मकत्वेन तद्वाक्यसिद्धिमित्यर्थः। जीवे --जीवात्मनि। सुष्टिश्च -- उत्पादनञ्च। प्रोक्ता -- 'तोयेन जीवान् व्यससर्ज' इत्यादिश्रुतिभिः प्रतिपादिता। निरस्तः --- निरवयवत्वेऽण्युत्पत्तिमत्वेन व्यभिचारात् निरस्तः। वियदधिकरणेनेति शेषः। ततः --- कारणात्। जीवोत्पत्तिस्सयात् --- अस्तु। इति न सत् -- इदं न युक्तम्। अकृताभ्यागमादिप्रसङ्गात् -- आदिशब्देन कृतविप्रणाश उच्यते। उकृताभ्यागमप्रसङ्गात् कृतविप्रणाश प्रसङ्गाञ्चेत्यर्थः। अकृतानां पूर्वजन्मन्यननुष्ठितानां पुण्यपापानामभ्यागम इदानीमस्मिञ्चन्मनि फलानुभवस्तत्प्रसङ्गात्, कृतानां अस्मिञ्चन्मन्यनुष्ठितानां पुण्यपापानां विप्रणाशः फलानुभवं विनैव नाशाः, तत्प्रसङ्गाञ्चेत्यर्थः। जीवस्य कालविशेषे उत्पत्तिस्वीकारे तत्पूर्वं तस्याभावेन तत्कृतकर्मणामभावात् इदानीञ्च सुखदुःखानामनुभूयमानत्वात् तन्मूभूतानि सुकृतदुष्कृतानि तेनाकृतान्येवाभ्यागच्छन्तीत्यङ्गीकार्यम्, तथा बहूनि पुण्यपापानि कृत्वा नष्टस्य जीवस्य तानि कर्माणि विफलानि नश्यन्तीत्यङ्गीकार्यम्, एवमङ्गीकारे विषमसृष्टया ईश्वरस्य वैषभ्यनैर्ध्टण्ये प्रसज्येयातामिति भावः। नित्यत्वाजत्वकण्ठोक्तिभिरपि -- नित्यो नित्यानाम् ज्ञाज्ञौ द्वावजौ इत्यादि रूपाभिर्नित्यत्वजन्माभावप्रतिपादिकाभिश्श्रुतिभिस्स्फुटोक्तिभिरपि। जीवोत्पत्तिस्स्यादिति न सदित्यन्वयः। अस्य -- एवं नित्यत्वेन प्रतिपन्नस्य जीवस्य। जननं तु -- जन्म तु, किंरूपमितिचेत्। देहादियोगः -- आदिशब्देन कर्मज्ञानेन्द्रियपरिग्रहः। तथाच देहेन्द्रियादि सम्बन्धेन जन्महित्यर्थः। नाशश्च देहेन्द्रियविश्लेषएवेति सिद्धमिति भावः।। 
	6. देहात्मत्व इत्यादि। देहात्मत्वे --देहस्यैवात्मत्वे। यदि देह एवात्मा स्यात् तदा। जनिस्स्यात् -- देहस्य क्षणपरिणामित्वादात्मनोऽपि जनिस्स्यात्।तत् --देहस्वरूपत्वम्। इह --जीवात्मनि।न घटते -- न युज्यते।कुतः? जातमात्रस् रागात् -- उत्पन्नमात्रस्य शिशोस्स्तन्याभिलाषात्। स चाभिलाषः पूर्वजन्मानुभवमन्तरेण न सम्भवति तेन पूर्वोत्तरजन्मनोर्जीवानुवृत्तिं प्रतिपद्यामहे। किञ्चयादि देहस्यैव चैतन्यं स्यात् तदा देहावयवेष्वपि तत् स्यात्। कार्यगुणानां कारणगुणपूर्वकत्वन्यायात्, तथाङ्गीकारेऽनेकचैतन्यप्रसङ्गेन शरीरोन्माथप्रसङ्गः। अत्र चार्वाकदत्तमुतमनूद्य परिहरति -- ज्ञान इत्यादिना। ज्ञाने --- चैतन्यविषये। चैतन्यस्य देहावयवेष्वविद्यमानस्यैव देहरूपपृथिव्यप्तेजोवाथ्वात्मकसङ्घात एव विद्यमानत्वविषये। किण्वादिमेधोपालशब्लपटप्रक्रिया -- किण्वं सुरासन्दानमुलद्रव्येण्येवेकम्। तदादीषु प्रत्येकमवस्थायामनदशायामनुपलब्धाया एव मादकत्वशक्तेस्सुरात्वेन सङ्घातदशायां यथोपलब्धिः। मेघोपलः करकः। यथा वा करके विशरणाद्यसङ्घातदशायामनुपलब्धं काठिन्यं करकत्वेन सङ्घातदशायामुपलभ्यते। शबलपटश्चित्रपटः। यथा तन्तुष्वनुपलब्धं चित्ररूपं पटत्वेन सङ्घातदशायामुपलभ्यते। तद्वत् देहावयवेषु प्रत्येकमनुपलब्धमपि ज्ञानं देहात्मना सङ्धातदशायामुपपन्नमेवेति निदर्शनेनाभिमतसाधन प्रक्रिया। अत्यन्तदुस्स्था -- द्दष्टान्तदार्ष्टान्तिकयो र्वैशेषभ्येनार्थसाधनाय न प्रभवतीत्यर्थः। किण्वदिद्रव्येषु प्रत्येकमवस्थायामपि मदशक्तेर्विद्यमानत्वात् कारणक्रमेण कार्यगुणारम्भस्य वैशेषिकैरूपपादनात् तथैवमेधोपलेऽण्युपपत्तेः। शबलपटे चित्ररूपस्य तन्तुष्वभावेऽपि तज्जातीयज्ञानान्तरसद्भावस्यावस्यावश्यकत्वेन अनेकचेतनोपलम्भप्रसङ्गस्तदवस्थ एवेति भावः। देहे -- विषये। गेहादितुल्या -- ममेदं गेहमिति यथा व्यतिरेकप्रतीतिस्तथा। आदीशब्देन 
क्षेत्रपुत्रकलत्रसङ्गहः। यथा मम क्षेत्रं मम पुत्रो मम कलत्रमिति प्रतीतिस्तथेत्यर्थः। अनधा -- बाधकाभावेन निर्दोषा। ममकृतिः --भेदसाधकममकारोल्लेखयुक्ता प्रतीतिः। अस्तीति शेषः। अतश्च देहात्मनोर्भेदोऽङ्गीकार्य इति भावः। ऐक्यमोहस्तु -- स्थुलोऽहं कृशोऽहमित्यादिसामानाधिकरण्येन देहात्मनोरैक्यमोहस्तु। दोषतः -- संसर्गविशेषरूपदोषप्रयुक्त इत्यर्थः। यथायः पिण्डवह्नयोर्भिन्नयोरपि संसर्गविशेषेणायो दहतीति भ्रतस्तद्वदित्यर्थः। ऐक्यानुमानञ्च -- देह एवात्मा अहम्बुद्धिगोचरत्वात् सम्प्रतिन्नाहम्बुद्धिगोचारात्मवदिति देहात्मनोरैक्यानुमानञ्च। बलवदनुमितेः -- दर्शनस्पर्शानाभ्यामेकार्थग्रहणात्, इत्यादिसूत्रोक्तातिबलिष्ठानुमानात्। शास्त्रतः -- 'नित्यो नित्यानाम' इत्यादिशास्त्रात्। तर्कतश्च -- 'वीतरागजन्मादर्शनात्' इति सुत्राभिप्रेतात्तर्काञ्च। क्षिप्तम् -- निरस्तम्। योऽहं घचमद्राक्षं सोऽहमिदानीं स्पृशामीति प्रत्यभिज्ञाया यः पूर्वमद्राक्षीत् यश्चेदानीं स्पृशति स एक एव अबाधितैक्यप्रतीतिविषयत्वात् यो देवरथश्चैत्रे मया निरमीयत स एवायं भाद्रपदे द्दश्यत इत्याद्यैक्यप्रतीति विषयरथादिवद् इत्यादिरूपमनुमानशरीरम्। यदि जीनात्मानेकेषु पूर्वोत्तरेषु शरीरेष्वनुवृतो न स्यात् तर्हि जातमात्रस्य तस्य स्तन्याभिलाषो न स्यात्, नहि पूर्वमननुभूतेऽभिलोषो द्दश्यत इति् वीतरागजन्मादर्शनात् इति सुत्राभिप्रेतस्तर्कः।। 
	
	 7. देहात्मवादं निरस्य तत्सजातीयसर्वपक्षान्तराण्यपि उक्तैरनुक्तैश्च हेतुभिर्निराकरोति --देहमितेयादिना। जीवम्-- जीवात्मानम्। देहम् -- देहस्वरूपम्। इच्छन्तः -- अङ्गीकुर्वन्तश्चार्वाका इत्यर्थः। देहातिरेके -- जीवस्य देहातिरिक्तित्वेऽपि। तदवाधिनियप्राणबुद्धयक्षरूपम् --- देहावधिनियत प्राणरूपं देहावधिनियतबुद्धिरूपं देहावधिनियतेन्द्रियरूपम्। अक्षमिन्द्रियम्। इच्छन्त इत्यनुषङ्गः। चार्वाकविशेषा इत्यर्थः। नित्यं धीसन्तानञ्च -- नित्यधीसन्तानात्मकम्। इच्छन्त इति पूर्ववत्। बौद्धैकदेशिन इत्यर्थः। धीसन्तानं प्रलयविलयिनम् -- प्रलयकालनाशिनम्। इच्छन्तो बौद्धविशेषाः। आपवर्गत् -- आमोक्षम्। स्थास्नुमपि -- स्थिरञ्च, नित्यामित्यर्थः। इच्छन्तो मृषावादिनः। अवितथविकृतौ -- अवितथा तत्तत्कार्योपयुक्ता विकृतिर्विकारः परिणम इत्यर्थः, यस्य तस्मिन्नवितथविकृतौ। सदब्धौ -- सन्मात्रब्रह्मरूपसागरे। हिण्हीराभम् -- फेनतुल्यम्। इच्छन्तो यादवप्रकाशीयाश्च। इतरवत् -- एवं जीवमन्यथान्यथाङ्गीकुर्वद्भिर्वाद्यन्तरैस्तुल्यम्। बाधदोषेज्ज्ञिताभिः --- बाधः प्रबलप्रमाणेनोपरोधः, दोषः अयोवह्नयोरिव संरर्गविशेषादिरूपो भ्रमकारणं ताभयागन्धोऽपि नास्तीति भावः। श्रुतिभिः -- 'नित्यो नित्यानाम्'' इत्यादिश्रुतिभिस्सत्तर्कसहितस्मृतीतिहा सपुरीणोपबृंहिताभिः। इत्थम् -- पूर्वाक्तक्रमेण। अत्र -- एतदधिकरणे । दूरं निर्धूताः -- दूरतो निरस्ता इत्यर्थः।।

	 8. कैश्चिदित्यादि। कैश्चित् ---- मृषावादिभिः। आत्मनः --जीवात्मनः। ज्ञानत्वमात्रम् -- ज्ञानमात्रस्वरूपत्वम्। कथितम्। अन्यैः -- काणादैः। आत्मनः, उपधिजा -- देहाद्युपाधि प्रयुक्ता  ज्ञातृतैव। कथिता -- उक्ता। लिङ्गव्यत्ययः कार्यः। तत्र -- द्वयोरपि पक्षयोः। श्रुत्यादिबाधम् -- 'जानात्येवायं पुरूषः' न विज्ञातुर्विज्ञातेर्विपरिलोपो र्विद्यते, विज्ञानं यज्ञं तनुते ,इत्यादि श्रुतिबाधम्, आदिशब्देन जीवात्मनो ज्ञानस्वरूपत्वज्ञातृत्वपरास्स्मृतय उच्यते तासाञ्च बाधम्। ज्ञोऽतइत्यादि सुत्रैस्सुत्रकारो विविधं प्रथयति -- प्ररव्यापयति। पूर्वन्यायात् -- पूर्वाधिकरणोक्तन्यायात्। अमुष्मिन् -- जीवात्मनि। जनिलयरहीते -- स्वरूपेणोत्पत्तिनाशरहिते प्रतिपन्ने सति। अत्र --ज्ञोऽतः इत्यधिकरणे। नित्यबोधे चोक्ते -- ज्ञातृत्वालोपश्रुत्या नित्यज्ञाने च प्रतिपन्ने च प्रतिपादिते सति। सङ्कोचाद्यईबुद्धेः -- आदिब्दो विकासपरः।' प्रदीपवदावेशः' इत्यादिस्थलेषु सूत्रकारैरेव ज्ञानस्य सङ्कोचविकासार्हत्वं साध्यिष्यते, अतस्संकोचविकासार्हबुद्धियोगात्। विकृतिवचनमपि -- उत्पत्तिनाशवचनमपि। अस्य -- जीवात्मनः। सद्वारकं स्यात् --ज्ञानद्वारकमेव भवेत्।। 

	 9. ज्ञातृत्वमित्यादि। श्रुतिभिः -- पूर्वादाह्यताभिः। ज्ञातृत्वमभिदधे -- ज्ञातृत्वमभिहितम्। ज्ञानता चाभिदधे -- ज्ञानस्वरूपता चाभिहिता। अत्र --एवं तुल्यप्रमाणप्रतिपन्ने स्वभावद्वये। पक्षे -- अन्यतरमात्राङ्गीकाररूपे। न पतामः --- न प्रविशामः। उभयोस्तुल्यत्वादिति भावः। आत्मा -- व्यापकोऽयं जीवात्मा। सर्वत्र -- देहे देहादन्यत्र च। किमिति न भायात् -- कुतो न भासेत। विभुर्ज्ञानस्वरूपस्स्वाभाविकज्ञानगुणकश्चायमात्मा सर्वतः कृतो न प्रकाशेतेति शङ्का। इति न -- इयं शङ्का न युक्ता। कृत इति चेत् विभुत्वाभावादित्युत्तरमुच्यते, निगमैः श्रुतिभिः। देहिनः -- जीवात्मनः। अणुत्वसिद्धेः -- अणुत्वेन प्रतिपन्नत्वात्। देहे सर्वदा भासेतेत्यत्र प्रत्युच्यते, स्वाभासैकस्वमूर्तेः -- स्वप्रकाशैकस्वरूपस्य।  अहमः -- अहमित्युल्लिरव्यमानस्य जीवात्मस्वरूपस्य। आविशदम् -- जाग्रद्दशा प्रसिद्धवर्णाश्रमाद्यनेकविशेषानवभासनेन वैशद्यरहितम्। भानम् -- भासनम्। सर्वदा -- सर्वावस्थास्वपि, सुषुण्त्यादापीत्यर्थः। इष्टम् --अङ्गीकृतम्। देहे सर्वदा जीवो भासत एवेति भावः। सुषुप्तिप्रभृतिषु -- सुषुप्तिमूर्च्छादिदशासु। धीसङ्कोचात् -- धर्मभूतज्ञानस्य तदा सङ्कुचितत्वेन। विशदोल्लेखमात्रोपरोधः --विशदोल्लेखमात्रस्य अत्र सुप्तोऽहमीद्दशोऽहमित्यादिजाग्रद्दशाप्रसिद्ध विशेषोल्लेखमात्रस्य उपरोधो निवृत्तिः। अविशदावभासस्तु तदानीमपि विद्यत एवेति भावः।। 

	 10. 'जानात्येवायं पुरुषः' इति श्रुत्यर्थनिर्णयः क्रियते -- धर्मस्थेत्वित्यादि। धर्मस्थे तु -- धर्मवाचिपदान्विते। एवकारे त्रिविधमपि तद्वचवच्छेदकत्वं भवेत् -- विवक्षावशादयोगव्यवच्छेदकत्वम न्ययोगव्यवच्छेदकत्वमत्य्न्तायोगव्यवच्छेदकत्वञ्चेति त्रिविधमपि धर्मव्यवच्छेदकत्वं भवेत्। अस्य -- एवकारस्य। धर्मिणि अन्वये सति -- धर्मिवाचकपदेन अन्वये सति। तस्य धर्मस्य, तदितरविषये  --धर्मीतरविषये। हानिः -- निवृतिः। स्यात् -- प्रतीता स्यात्। अत्र त्वयोगव्यवच्छेद एव प्रधानतया विवक्ष्यत इत्याह -- जानात्येवेति। जानात्येवेति -- धर्मवाचिपदान्वितेनानेन एवकारेण। अबोद्धा न भवति -- आत्मा कदाण्यज्ञाता न भवतीति सिध्यति। ज्ञातृत्वमात्मनो नित्यमितिफलितमिति भावः। जडता -- आत्मनो जडरूपता तु। ज्ञानमात्रोक्तिवार्या'विज्ञानं यज्ञं तनुते' इति ज्ञानस्वरूपता प्रतिपादकश्रुत्या निवारणीया। तया ज्ञानस्वरूपत्वं सिद्धमित्यर्थः। सिहावालोकनन्यायेन पुनरण्येवकारार्थम परामृश्योपपादयति --ज्ञानालोपेत्यादि। असावेवकारः -- जानात्येवेत्यसावेवकारः। ज्ञानालोपादिवाक्यानुगुणविषयतां याति -- न विज्ञातुर्विज्ञातेर्विपरिलोपो विद्यते इत्यादिश्रुतिवाक्यार्थभूतं जीवस्य ज्ञानलोपाभावं निर्धारयन् तदनुगुणार्थपरत्वं भजते। श्रुत्यन्तरानुगुण्याञ्चयोगव्यवच्छेद एवास्थार्थो .युक्त इत्यर्थः।।  

	 11. उत्क्रान्तीत्यादि। उत्क्रान्तिस्पन्दनाणूपमितिवचनतः --- उत्क्रान्तिर्देहान्निष्क्रमणं स्पन्दनं गमनागमनरूपम्, अणूपमितिस्सूक्ष्मद्रव्येणोपमानम्, एतेषां वचनतः -- तेन प्रद्योतेनैष आत्मा निष्क्रामति चक्षुषो वा मूर्ध्नो वान्येभ्यो वा  शरीरदेशेभ्यः इत्युत्क्रान्तिवचनम्। 'ये वैकेचास्माल्लोकात् प्रयन्ति चन्द्रमसमेव ते  सर्वे गच्छन्ति तस्माल्लोकात्पुनरेत्यस्मै लोकाय कर्मणे' इति गत्यागतिरूपस्पन्दनवचनम्। 'वालाग्रशतभागस्य शतधाकल्पितस्य च। भागो जीवस्स विज्ञेयः' इत्यणूपमितिवचनम्।एतेभ्यो वचनेभ्यः। अणीयसः -- अणुत्वेन सिद्धस्यात्मनः।शक्तिलाभे -- योगादिसामर्थ्यलाभे सति।धीभूम्ना --- धर्मभूतज्ञानविकालेन। अनेकमूर्तिग्रहेऽपि -- अनेकदेहपरिग्रहेऽपि। अवयवनयतः -- एकस्मन्नपि शरीरे पादे मे वेदना शिरसि मे सुखमिति जीवस्याणोरपि नानावयवप्रयुक्तसुखदुःखानुसन्धानन्यायेन। यौगपद्यन्तु -- तत्तच्छरीरप्रयुक्तसुखदुःखप्रतिसन्धानयौगपद्यम्।उपपन्नमिति शेषः।यत्र -- यस्मिन्प्रकरणे 'स वा एष महानज आत्मा' इत्यादौ। विभुत्वमाम्नातम् -- उक्तम्।इदम् -- प्रकरणम्।तात्पर्यलिङ्गैः -- 'यस्यानुवित्तः प्रतिबुद्ध आत्मा' 
इत्यादिवाक्यावगतैर्जीवोपास्यत्वादिपरमात्मासाधारणलिङ्गैः।परविषयंभाति-- परविषयकमिति प्रतीयते। जीवे -- जीवविषये। व्यापित्ववादः -- 'नित्यो व्यापी प्रतिक्षेत्रमात्मा भिन्नस्स्वतसुखी' इत्यादियामुनाचार्यादीनां व्यापित्वप्रवादः। मतिमहिमपरः -- 'स चानन्त्याय कल्पते' इति श्रुतिसिद्धधर्मभूतज्ञानमहत्त्वपरः।स्वच्छताद्याशयो वा -- सौक्ष्म्यं सर्वाचेतनान्तःप्रवेशसामर्थ्यं बाभिप्रैतीति भावः।।
	12. ज्ञातृत्वमित्यादि।पुंसो ज्ञातृत्वमित्थं भवतु -- जीवात्मनो ज्ञानाश्रयत्वमुक्तप्रकारेण भवतु नाम।तदपि -- तथापि। अमुष्य -- जीवस्य। कर्तृत्वसिद्धिर्न -- कर्तृत्वं	 न सिध्यति। कुत इति चेत् श्रुत्याद्यैस्तन्निषेधात् --
	'हन्ता चेन्मन्यते हन्तुं हतश्चेन्मन्यते हतम्। उभौ तौ न विजानीतो नायं हन्ति न हन्यते।।'
        'प्रकृतेः क्रियमाणानि गुणैः कर्माणि सर्वशः। अहङ्कारविमूढात्मा कर्ताहमिति मन्यते।।'
इति श्रुतिस्मृतिभ्यां जीवस्य कर्तृत्वनिषेधात्।विकृतिविरहतश्च -- 'अच्छेद्योऽयमदाह्योऽयमक्लेद्योऽशोष्य एव च' इत्यादिना विकृतिप्रतिषेधाच्च।इत्यसत् -- इत्याशङ्कनमयुक्तम्।दृष्टबाधात् -- दृष्टविरोधआत्। दृष्टं हि शयनासनादिषु कर्तृत्वं जीवस्य, तन्निषिध्यमानं प्रत्यक्षादिसकलप्रमाणबाधितमित्यर्थः। स्ववचनविरोधं प्रदर्शयति -- कर्तृत्तवतापह्ववोक्तेरिति। यदि क्र्तृत्वमपह्नोति नाहं क्रर्तास्मीति तदा स्ववचनविरोधः, तदैवकर्तृत्वात्, यदि नापह्नोति तदा अस्मदीयत्वात् वयमपि तुष्याम इति भावः। अविकृतिवचसोऽपि -- जीवनिर्विकारत्ववचनस्यापि।आन्यपर्यम्-- जीवस्य कर्तृत्वं न नित्यसिद्धम्, अपितु प्रकृतिसम्बन्धप्रयुक्तम्, नच तन्मिथ्या, औपाधिकस्य कर्तृत्वस्य सर्वदोषलभ्यमानत्वात् इत्येतदभिप्रायकत्वम्। गीतं हि --
 'तत्रैवं सति क्रर्तारमात्मानं केवलं तु यः। पश्यत्यकृतबुद्धत्वात् न स पश्यति दुर्मतिः।।' 
 इत्यादिना गीतावचनेनैव प्रतिपादितं हि। तत् -- तस्मात् इत्थमुपपादनात्। अयम् -- जीवः। शास्त्रार्थवत्त्वात् -- शास्त्रस्य प्रयोजनवत्त्वात्।यथानियोगं कर्तुर्जीवस्य सद्भावे हि शास्त्रस्य प्रयोजनं सिध्येत्।अन्यथाननुष्ठानलक्षणाप्रामाण्यप्रसङ्गादित्यर्थः। कर्ता -- कर्तृत्वयुक्तः।इह -- सिद्ध इति शेषः। तर्ह्यचेतनस् देहस्यैव कर्तृत्वमस््त्वित्यत्राह -- नचेति अबोद्धुः -- नियोगविजानतः।नियोगश्च न स्यात् -- यस्तु नियोगं जानाति स एव हि नियोज्यः, अबोद्धुर्देहस्य कथमिव नियोज्यत्वमभिधातुं शक्यत इति भावः।।
	13. किञ्चेत्यादि।किञ्च -- युक्त्यन्तरञ्चास्ति। कर्तृताया निषेधः -- आत्मनः कर्तृत्वं नास्तीति कर्तृत्वनिषेधः। निगगितुरहमो यदि -- वक्तुरहमर्थस्य चेत्। स्वोक्त्यादिभग्नः -- स्ववचनादिभिर्विरोध इति प्रागेवोक्तम्।अहमर्थादन्यस्य यदि - अहमर्थादात्मनोऽन्यस्याहङ्काराद्यचिद्वस्तुनो यदि स निषेधः। तदिदम् -- अहङ्काराद्यकर्तृत्वचनम्। उपनिषद्वेदिनः -- देहातिरिक्तात्मयाथात्म्यवेदिनो वेदान्तिनः। सिद्धसाध्यम् -- सिद्धं साध्यं यस्यानुमानस्य तत् सिद्धसाध्यं सिद्धसाधनमित्यर्थः। भोक्तृत्वस्याप्यभावे -- एवं भोक्तृत्वानङ्गीकारेऽपि। बन्धमोक्षादिशास्त्रं वितथं प्रसजति -- पुण्यापुण्यकर्ममूलकलुखदुःखभोक्तृत्वमेव हि बन्धः, कर्मनिवृत्या तन्निवृत्तिर्हि मोक्षः, यदि भोक्तृत्वमेव नस्यात् तदा बन्धस्यैवाभावात् तन्मोक्षणशास्त्रमनर्थकमेवेति भावः। प्राणादानात् -- ' सः यथा महाराजः'इति प्रकृत्य 'एवमेवैष एतान् प्राणान् गृहीत्वा स्वे शरीरे यथाकामं परिवर्तते' इति प्रतिपन्नात् प्राणानां स्वभोदोपकरणतया ग्रहणात्। विहारात् -- तैस्साकं क्रीडनात्, चरणादिव्यापारादिति वाऽर्थः।
प्रकृतिसमाधइकोऽस्मीति योगाच्च -- अचेतनेऽसम्भावितात् प्रकृतेरन्योऽस्मीत्येवंरूपात् समाधेश्च। कर्ता -- आत्मा कर्तैव।।
	14. व्यापागेत्यादि।व्यापारज्ञानवाञ्छाप्रशकनयतनायोगयुक्तिस्तु -- व्यापारो  देहव्यापारः,  ज्ञानः  ---कर्तृत्वानुबन्धिज्ञातृत्वम्, वाञ्छा, भोक्तुमभिलाषः, प्रशकनं शक्तिः,यतनं प्रयत्नः, तेषां अयोगयुक्तिः --व्यापारादयो जीवे न विद्यन्त इत्युपपादनम्। मन्दा -- अर्थसाधनासमर्था।यतः कार्ये 
सामग्र्यपेक्षे विधितदितरयोः प्रवृत्तिर्लोकसिद्धा --- प्रवृत्तिरूपे वा कार्ये स्वोचितकारणकलापसापेक्षे सत्येव विधिनिषेधशास्त्रार्थयोस्तदनुगुणप्रवृत्तिस्सर्वलोकसिद्धा। सर्वलोकप्रसिद्धविधिनिषेधशास्त्रार्थप्रवृत्युपयुक्तकारणकलापघटकत्वेनावश्यकानां व्यापारज्ञानवाञ्छाप्रशकनयतानानामयोगोपपादनं मन्दमिति भावः। हितोक्त्या -- उत्तरकालकसुखहेतुव्यापारबोधनेन।शास्त्रं सार्थम् -- विधिनिषेधरूपं शास्त्रं सप्रयोजनम्।हितञ्च,कर्तुराधिकारिणः, तेन कर्त्रभावे शास्त्रमेव भज्येतेति भावः। सा -- प्रसिद्धा। शास्त्रयोग्या दशा -- विधिनिषेधशास्त्रार्थानुष्ठानोपयोगिनी मनुष्यशरीरादिसम्बन्धावस्था च। नियतिनियमिता -- प्राचीनकर्मपरिपाकविशेषरूपनियतिस्मपादिता सिध्यति। तत् -- तस्मात्। अयं पुमान् -- अयं जीवात्मा। इह -- शास्त्रे अधिकरणे वा। सर्वैः प्रमाणः -- प्रत्यक्षादिसकलप्रमाणैरपि। ज्ञाता कर्ता भोक्ता च भाति -- प्रथमतः किञ्चिद्वस्तु ज्ञातुं ततस्तत्साधनमनुष्ठातुं पश्चात्तल्लाभजं सुखमनुभोक्तुञ्च प्रभवतीति प्रतीयत इत्यर्थः।।
	*2.3.5.
	15. कर्तेत्यादि।अन्यतन्त्रः -- पराधीनः। कर्तान हि -- कर्ता न भवितुमर्हति। तथा च -- स्वतन्त्रस्यैव कर्तृत्वमिति।पाणिनिस्स्मरति -- व्याकरणसूत्रकारः 'स्वतन्त्रः कर्ता' इति सूत्रेण प्रतिपादयति। खल्विति प्रसिद्ध्यर्थः। अन्यथा चेत् --- जीवस्य स्वातन्त्र्यं न विद्यते चेत्, परतन्त्रश्चेत्।
कुर्यान्न कुर्यादित्याज्ञा तु -- सत्कर्म कुर्यात् कुष्कर्म न  कुर्यादिति विधिनिषेधरूपं वचनं तु। निगलिते धावनादेशवत् स्यात् -- निगलबद्धस्य पुरुषस्य धावनविधानतुल्यमित्यर्थः। मैवम् --एवं मा शङ्कां का कार्षीः। कर्माक्षकालप्रभृतिपरवशे -- कर्मणां प्रचीनपुण्यपापरूपाणामक्षाणामिन्द्रियाणां कालस्य प्रभृतिशब्दार्थभूतप्रकृतिनियत्योश्च पराधीने जीवे। कर्तृतां तत्फलञ्च स्वीकृत्य -- कर्तृत्वं त्प्रयुक्तसुखदुःखात्मकफलञ्चाद्वेषेणाङ्गीकुर्वतां भवताम्। श्रुतिशतविदिते -- 'य आत्मनि तिष्ठन्नात्मनोऽन्तरो यमात्मा न वेद यस्यात्मा शरीरं य आत्मानमन्तोर यमयति' इत्यादिश्रुतिशतैस्सर्वप्रयोजककर्तृत्वेन सिद्धे। आत्मेशमात्रे -- सर्वात्मनियन्तृभूतेश्वरमात्रे। इत्थं द्वेषः -- जीवस्य तत्पारतन्त्र्यानङ्गीकारेणान्तत  ईश्वपनिरासाय सद्वेषः प्रयासः। दुरन्तः -- दुस्साधफलः। प्रयासमात्रमेव, फलन्तु न सिध्यतीत्यर्थः। कर्मादिपारवश्येऽपि जीवस्य यथा कर्तृत्वं न हीयते, तथेश्वरपारपनत्र्येऽपि।कर्तृत्वं हि द्विविधं प्रयोजककर्तृत्वं प्रयोज्यकर्तृत्वत्वञ्चेति। तत्र 
''अन्तः प्रविष्टऋ शास्ता जनानाम्' इत्यादिशास्त्रैरीश्वरस्यैव सर्वप्रयोजककर्तृत्वम्। तथापि तेनेश्वरेण दत्तशक्तिकस्य जीवस्यापि प्रयोज्यकर्तृत्वमस्त्येवेति 'कर्ता शास्रार्थवत्त्वात्' इति जीवस्य कर्तृत्वमुच्यत इति न कश्चिद्विरोध इति भावः।।
	16. नन्वीश्वरस्यैव सर्वकारणत्वे केषाञ्चित् सुखप्रदानं केषाञ्चित् दुःखप्रदानमिति वैषम्यदोषस्स्यादित्याशङक्य कारणविभागप्रदर्शनेन परिहरति -- साधारण्येनेत्यादि। विभुः --ईश्वरः। सर्वकार्याङ्कुराणामिति पदस्यावृत्तिः कार्या। प्रथमावृत्तौ सर्वेषां कार्याणां जनिमतामङ्कुराणां सलिलमिव।द्वितीयावृत्तौ सर्वेषामङ्कुरोपमितानां कार्याणाम्। साधारण्येन -- सामान्याकारेण। हेतुः --कारणम्।प्राणिनाम् -- देहिनाम्। वैषम्यन्तु-- दृष्यमानं  सुखित्वदुःखित्वादिरूपं तारतम्यन्तु। आविरिञ्चात् -- विरिञ्चमभिव्याप्य। प्रतिनियतफलैः -- व्यवस्थितप्रयोजनैः। कर्मबीजैः -- कर्मरूपैरसाधारणकारणैः। भवतीति शेषः। अयमर्थः--- लोके हि सर्वाङअकुराणां साधारणकारणं सलिलं विशेषकारणं तत्तद्बीजमिति दृष्टमेतत्, एवमीश्वरोऽपि अतीतानागतवर्तमानरूपणामशेषाणामपि कार्याणामेक एव साधारणकारणं, तत्तत्पुरुषाश्रितानि पुण्यपापारूपाणि कर्माणि विशेषकारणानीति न वैषम्यगन्ध ईश्वरस्येति। स्वस्य -- ईश्वरस्य। साम्यम् -- सर्वभूतेष्वपि तुल्यरूपयावस्थानम्।स्वगीतम् -- कृष्णत्वेनावतीर्णेन स्वेनैव गीतायां 'समोऽहं सर्वभूतेषु न मे द्वेष्योऽस्ति न प्रियः' इत्यादिवचनेन प्रतिपादितम्। श्रुतमपि -- 'अन्तः प्रविष्टश्शास्ता जनानाम्' 'सर्वस्य शरणं सुहृत्' इत्यादिभिश्श्रुतिभिरपि 
प्रतिपादितम्। तत् -- तस्मात्। इह -- ईश्वरे। अधोनिनीषादिभेदः -- 'एष एवासाधु कर्म कारयति तं यमधो निनीषति, एष एव साधु कर्म कारयति तं यमेभ्यो लोकेभ्य उन्निनीषति' इत्यादिश्रुतिसिद्धो जीवविशेषविषयकाधोनयनोर्ध्वनयनेच्छाभेदः। तादृक्कर्मानुरूपं फलम् -- तथाविधेश्वरेच्छाहेतुभूततत्तज्जीवकृतमहापराधप्रभृतपुण्यात्मककर्माणुगुण फलम्।इति -- एवम्। एष प्रवाहः -- सर्वलोकसाक्षिकःऋ पूर्वपूर्वकर्ममूलकोत्तरोत्तरकर्मपरम्परानुस्यूतिः। अनादिर्नियतः --अनादितयावस्थितः, असङ्कीर्णश्च। अतो मूलकारणप्रश्नस्य नावकाश इति भावः।।
	17. ननु प्राचीनकर्मानुरूपमीश्वरः फलं ददातीत्युक्तं तर्हि कर्मैव सुखदुःखप्रदानयोस्तन्त्रम्, तेनेश्वरस्य का करुणा? किञ्च तस्या अपेक्षणम्? कथञ्च तस्यास्संरक्षणोपकारप्रकारस्येत्स्यति? इत्याशङक्य  सर्वमप्येतत् समाधत्ते -- कालइत्यादि। काले -- अज्ञातयादृच्छिकानुषङ्गिकप्रासङ्गिकसामान्यबुद्धिमूलसुकृतसम्पतत्तिकाले। भगवान् -- ज्ञानशक्तत्यादिपरिपूर्ण ईश्वरः। व्याजमात्रावलबम्बी -- अञ्जल्याद्यल्पवयाजमवलम्ब्य।दुःखोपशान्तिं जनयति। परहितमनसः -- परेषां शुभोदर्कव्यापार एव निविष्टमनसः। तस्य  --ईश्वरस्य।	या दुःखापाचिकीर्षा -- या दुःखनिराकरणेच्छा।तस्यानुकम्पा सैव --ईश्वरकृपास्वरूपमिदमित्यर्थः। तस्याः फलमुपकारविशेषं दर्शयति --दत्त इत्यादिना। देहादियोगं दत्ते -- 'यजायमानं हि पुरुषं यं पश्येन्मधुसूदनः। सात्त्विकस्स तु विज्ञेयः' इत्युक्तप्रकारेण देहादियोगं तावत् सात्त्विकं दत्ते। निगमं दिशति च -- 'साक्षआन्नारायणो देवः' इत्युक्तरीत्या देशिकरूपेण स्थित्वा वेदमुपदिशति। वेदान्तसारं वक्ति -- 'सकल्पं सरहस्यञ्च तमाचार्यं प्रचक्षते' इति साक्षात् प्रधानाचार्यरूपेण वेदान्तशास्त्रमपि व्याचष्टे। निरुपाधिसमये-- देहाद्युपाधइविवृत्त्यनन्तरसमये। तयैव --कृपयैव प्रधानभूतया। पुंसाम् -- जीवात्मनाम्।निस्सीमानन्दयोगं सौति -- 'निरञ्जनः परमं साम्यमुपैति' 'भोगमात्रसाम्यलिङ्गाच्च' इत्याद्युक्तां निरन्तरस्वानुभवरूपमहानन्दप्राप्तिं सम्पादयतीत्यर्थः। एवमीश्वरकृपास्वरूपोपकारप्रकारफलविशेष इति भावः।।
	18.एवं निग्रहानुग्रयोर्द्वयोरपि भगवन्निष्ठत्वे निग्रहांशस्य दोषत्वं स्यादित्याशङ्क्य परिहरति -- दोषस्स्यादित्यादिना। यमयितुः -- नियन्तुरीश्वरस्य। निग्रहांशो दोषस्स्यात् -- परहिंसनव्यापारत्वादित्यर्थः। इति चेन्न, उपमार्हासहत्वात्। ईश्वरस्य -- सर्वशासितुः परमात्मनः। अनिष्टं नहि प्रसजति -- परनिग्रहमूवकमनिष्टं न प्रसजति स्वनियन्त्रन्तराभावात्। अस्य परानिष्ठं न प्रतीपम् --- ईश्वरस्य परानिष्टकरणं तत्ततकर्मानुगुण्येनाभीष्टतया नानिष्टम्। तत्तत्कर्मानुगुणनिग्रहाभावे ईश्वरत्वमेव भज्येत। तर्हि कारुण्यस्य कोऽवकाश इति चेत् कारुण्यं क्वचित् सावकाशमिति कथितम् --भक्तविषये दयाया अवकाश इति प्रतिपादितम्। तथा हि करणा द्विविधा नित्या चानित्याच, नित्या करुणा सर्वात्मसत्तादिसंरक्षणरूपिणी, अनित्या पुनस्तत्तदज्ञाीतसुकृतादिकर्मानुरूपविशेषफलप्रदानरूपा। तदुक्तमाचार्यैरेव।
	'मुकुन्दकरुणां वन्दे मुग्धेष्वधिकत्सलाम्।
	 स्वरूपसंस्तवौ यस्या  निर्हेतुकसहेतुकौ।।' इति।
तेन सर्वात्मकविषयं सकलफलप्रदानसङ्कल्परूपं सामान्यकारुण्यं नित्यमेव निर्हेतुकञ्चेतत्। कालविशेषफलप्रदानसङ्कल्परूपं कारुण्यन्त्वनित्यं सहेतुकञ्चेति विभागः। अन्यथा कृत्स्नशास्त्राप्रामाण्यप्रसङ्गात्। अतः क्वचदधिकरारिणि कारुण्यं सावकाशमिति पूर्वश्लोक एवोक्तमित्यर्थः। तर्हीश्वरस्यैव सरवकर्तृत्वे तत्र तत्र प्रमाणेषूच्यमानं साक्षित्वानुमन्तृत्वादिकं कथमित्यत्राह
साक्षिताद्यं च सुस्थमिति।आद्यशब्देन कर्तृत्वप्रेरकत्वानुमन्तृत्वोदासीनत्वसहकारित्वसर्वस्वामित्वफलित्वादिसङ्ग्रहः। इदं सर्वमपि धर्मजातं तुलायां प्रमाणप्रमेयव्यवहारन्यायेन सर्वक्षणसमवायादेकस्यैवेश्वरस्य युक्तमित्यर्थः।  सर्वावस्थायां सर्वद्रष्टृत्वात् साक्षी, स्वतन्त्रत्वात् कर्ता, प्रयोज्यकर्तुर्जीवस्य कारयितृत्वात् प्रेरकः, प्रवृत्तस्योत्तरोत्तरं 
प्रवर्तकत्वादनुमन्ता, अङ्कुरादिषु सलिलवत् सर्वेष्वपि कार्येषु सामान्यहेतुत्वादुदासीनः, तत्ततकर्मानुगुणं सर्वं करोतीति सहकारी, सर्वकृतातिशयभाक्त्वात् सर्वस्वामी, आश्रितसंरक्षणरूपफलस्यापि स्वफलत्वात् फली, 'फलमत उपपत्तेः' इति फलप्रदत्वात् फलदः, इत्येवं साक्षित्वादिकं तस्मिन् सुस्थमित्यर्थः। एतत्स्वभावे -- अनपराधानां रक्षको भवति सापराधानां शिक्षको भवतीत्येतत्स्वभावे। दृष्टे च -- सम्यक्प्रमाणेनावगते सति च। फलद इति धिया --  निग्रहानुग्रहरूपफलप्रद इति बुद्ध्या। तत्प्रतिपत्तिर्युज्यते -- प्राणिनां तत्प्रपदनप्रवृत्तिर्युक्तेत्यर्थः। निग्रहानुग्रहकरणस्वभावदर्शनं न प्राणिनां तत्प्रपदजनप्रवृत्तिविरुद्धम्, निग्रहानुग्रहसमर्थमेव हि राजानं प्राणिनः प्रपद्यन्ते फलञ्च लभन्ते न पुनरन्यतरासमर्थमिति भावः।।
	19. प्रत्यङूङात्मेत्यादि। प्रत्यङ्-- स्वस्मै भासमानः। आत्मा--आत्मैव। अहमर्थः-- अहञ्जानाम्यङ्करोमिति प्रतीयमानोsहमर्थः। नपुनशचिन्मात्रं नाप्यहङ्कारस्तयोर्द्वयोरप्यचेतनत्वात्। प्रमितिपरवताम्-- प्रमाणमार्गमनुसरताम्। कर्तृतादिश्च-- कर्तृत्वभोकतृत्वादिकश्च। तस्मिन् -- तस्मिन्नेव। सम्मत इति शेषः। स्वेच्छापूरवप्रवृतेः-- खबुद्विपूर्वप्रवृत्तिलक्षणकर्तृत्वयोगात्। अयम् -- जीवः।
अचिदधिकः--व्यापारश्रयत्वनमात्रलक्षणकर्तृत्ववतोsचेतनादन्यः। तावता -- बुद्विपूर्वकप्रवृतिलक्षणकर्तृत्वमात्रेण। ईशानतुल्यः-- ईश्वरतुल्यः। ईशस्तु-- ईश्वर एकः। स्वेच्छयैवप्रयतते --स्वेच्छामात्रप्रयोज्यमीश्वरस्य कर्तृत्वमित्यर्थः। इति-- हेतो। अन्यत् समस्तम्-- तद्यतिरिक्तं चेतनाचेतमात्मकं सर्वमपि वस्तुजातम्। तननिघ्नम्-- तत्परतन्त्रं तदघीनस्वरूपस्थितिप्रवृत्तिकमित्यरिथः। अत एव जीवस्य कर्तृत्वं पराधीनमित्यर्थः। त्रयाणाम्-- ईश्वरजीवात्माचेतनानाम्। प्रवृतिः--व्यापारः। सारत्यादिक्रमेण प्रतिनियतगतिस्स्यात्-- सारथिरथाश्वरथक्रमेण व्यवस्थितप्रकारा भवेत्। सर्वप्रवर्तकत्वात् सारथिर्मगवान्, रथाश्वो जीवः, यथाश्वस्सारथिना रथे निबद्वस्तत्परतन्त्रस्सन्  रथमाकर्षति तद्वज्जीव ईश्वरेण शरीरे निबद्वस्तदधीनश्शरीरधारणादौ प्रवर्तते, रथस्थानीयमचेतनम् , यथा रथस्मारथिप्रेरितेनाश्वेनाकृष्यते तद्वदीश्वरप्रेरितेन जीवेन शरीरादिरूपमचेतनमाकृष्यते, अतः प्रयोजककर्तृत्वमीस्वरे व्यवस्थितम्, प्रयोज्यकर्तृत्वम् जीवे नियतम्, ईश्वरप्रेरितजीवप्रेरणाधीनव्यापारमात्राश्रयत्वमचेतने, इति व्यवस्थितं तत्त्वत्रयस्यापि स्वभावत्रयमिति नान्योन्यव्यतिकरोsन्यतमापह्नवो वा युक्तः। तथाच श्रुतिश्छान्दोग्येsध्याये
'यथा प्रयोग्य आचरणे युक्तः एवमेवायमस्मिन् शरीरे प्राणो युक्तः'इत्यादिः।।250।।

      20. कर्तृत्वमित्यादि। करणवति -- जीवे। कदाचित् -- प्रथमप्रवृतिकाले। कर्तृत्वम्-- सुकृतदुष्कृतप्रवृतिरूपं कर्तृत्वम्। परप्रेरणानिर्व्यपेक्षं स्यात्-- ईश्वरप्रेरणनिरपेक्षं भवेत्। नो चेत्-- एवनमनङ्गीकारे, प्रथमप्रवृतेरपीश्वरप्रेरणसापेक्षत्वे। तन्निग्रहाद्यम्-- तस्य ईश्वरप्रेरणेनैव प्रथममपि प्रवृतस्य जीवस्य निग्रहाद्यं निग्रहोऽनुग्रहश्च।कथम्--कथमीश्वरे क्रियते।इति यदि -- एवमाशङ्क्यते यदि।न--नैतद्युक्तम्।स्वेऽष्टपक्षेऽपि साम्यात् -- द्वितीयदिप्रवृत्तावेवेश्वरप्रेरणत्युकक्तस्वाभिमतपक्षेऽपि दोषसाम्यात्।तदेवोपर्युच्यते--स्वेनेत्यादिना।दयार्द्राः--दयाशीतसहृदयाः पुरुषाः।स्वेन--स्वयमेव, पूर्वं परप्रेरणंविना।अपथ्यप्रवृत्तम्--अपथ्ये अहितव्यापारे प्रवृत्तं जनम्।पुनरपि तत् नहि कारयेयुः--अनन्तरमप्यपथ्य करणानुमतिदानेनापथ्यं नहि कारयेयुः।यः प्रथममपथ्ये प्रवर्तयति स निर्दयश्चेत् यः प्रथमं स्वयमपथ्ये प्रवृत्तं पुनरप्यनुमतिदानेन तत्कारयति सोऽपि निर्दय एव, कूपे हि पतन्तं बालकं निवारयितुं समर्थोऽप्यनुमन्यमानो निर्दय एवेति लोकदृष्टमेव।ननु प्रथमं प्रवृत्तौ सत्यां तामनुसृत्येश्वरोऽनुमन्ता तस्मान्न निर्दय इति चेत् प्रथमप्रवृत्तावपि  जन्मान्तरीयचरमप्रवृत्तिमनुसृत्यैव प्रवर्तयतीति समस्समाधिरित्यर्थः। तत् -- प्रवृत्तप्रवर्तकत्वलक्षणमनुमन्तृत्वम्। अस्य -- ईश्वरस्य। स्वभावाच्चेत् -- सर्वकार्यहेतुत्वस्वाभावव्यादिति चेत्।इतरदपि -- प्रथमप्रवर्तकत्वमपि। किं न -- तस्मादेव स्वभावात् कुतो न भवति। तथानङ्गीकारे 'तेन विना तृणाग्रमपि न चलति' इत्यादिप्रमाणशतप्रसिद्धं 
सर्वदा सर्वस्येश्वरपारतन्त्र्यं भज्येत, ततश्चानीशअवरत्वमेव स्यात्। किञ्च, अधीतभङ्ः अधीतस्य सर्वव्.यापारहेतुत्वेन श्रुतिसिद्धस्येशअवरतत्त्वस्य भङ्गो निराकरणव्यापारः। निष्कलः -- स्वपक्षे निर्दोषत्वासाधकतया निष्प्रयोजन इत्यर्थः। प्रथमप्रवृत्तावीश्वरप्रेरणानधईनत्वकलपनमनीश्वरत्वमेव फलति नत्वीश्वरस्य दोषआनयनमितिभावः।।
	21. किञ्च कल्पादौ प्रथणप्रवृत्तिरीश्वरनिरपेक्षेति वदन् प्रवृत्तिमेवोपपादयितुं न शक्नेतीत्याह --
क्षेत्रज्ञानामित्यादिना।कल्पादौ  समानां क्षेत्रज्ञानां विषमयतनया -- अन्योन्यविलक्षणपुण्यपापप्रवृत्तिमत्त्वम्।तादृशदृषटभेदात् -- तत्तत्प्रवृत्यनुगुणादृष्टभेदादेव भवतीति वक्तव्यम्। अदृष्टं तु अन्यत् --ईश्वरसङ्कल्पादन्यत्। नेष्टम् --तवाण्यनभिमतम्। तत्र -- तस्मिन्काले। ईशितुः -- ईश्वरस्य। नियमनभिदया हि भाव्यम् -- अद्दष्टाशब्दाभिधेयेन नियमनभेदेनैव
भवितव्यम्। अद्दष्टहेतुकप्रवृत्तिवैषयं वदता भवता प्रथमप्रवृत्तावपीश्वरहेतुत्वमेव स्थापितं भवतीति भावः। नेतुः -- ईश्वरस्य । साक्षित्वाद्यञ्च -- साक्षित्वोदासीनत्वामनुमन्तृत्वादिकं कर्तृ। सामनिगमपितम प्रेरकत्वं न रुन्धे --तुल्यप्रमाणप्रमितमीश्वरस्य सर्वदाप्रेकत्वं न बाधत इत्यर्थः।  अवहितमनसाम् -- सूक्ष्मावधानानिविष्टबुद्धीनाम्। भाष्यादिग्रन्थलेशोऽपि -- एतदधकरणभाष्यतत्त्वसारश्लोकादिग्रन्थांशोऽपि ऐदमर्थ्यम् -- अयमेव एतावता योऽस्माभिरुपपादितः अर्थो यस्य स इदमर्थः, तस्य भावः ऐदमर्थ्यं तत् भजेत। प्राथम्यस्य दुरुपपादत्वात् कर्मप्रवाहमूलकसर्वप्रवृत्तिहेतुत्वस्यैवेश्वरे प्रमाणिकत्वात् तत्परत्वमेव भाष्यतत्त्वसारादिग्रन्थवाक्यानां युक्तमिति सूक्ष्मबुद्धिभिर्भाव्यमिति भावः।।
	22. कर्तेत्यादि।देवः - ईश्वरः। फलानां कर्ता -- फलप्रद एव। करणभृतस्तु-जीवस्य। प्रेरकश्च न- अनुष्ठानकाले प्रेरयिता न भवति। इत्युक्तम्। सर्वश्रुत्यादिकोपात्-'य आत्मनि तिष्ठन्' 'अन्तः प्रविष्टश्शास्ता जनानाम्' इत्यादिसर्वश्रुतिस्मृतिविरोधात्। पापचर्या- पापाचरणञ्च। कर्मणः फलं न भवति- पूर्वानुष्ठितपापकर्मणः फलमेव भवति। न ञ्द्वयेन प्रकृतार्थलाभः। पापचर्येति पुण्यस्याप्युपलक्षणम्। 
'पापं प्रज्ञां नाशयति क्रियमाणं पुनःपुनः। नष्टप्रज्ञः पापमेव कर्तुमारभते पुनः।।
पुण्यं प्रज्ञां वर्धयति क्रियमाणं पुनःपुनः। वृद्धप्रज्ञः पुण्यमेव कर्तुमारभते पुनः।।'
	इत्यादिशास्रेण पुण्यपापानां स्वस्वपूर्वपूर्वपुण्यपापफलत्वादीश्वरस्य फलप्रदत्वमात्राङ्गीकारेऽपि सर्वप्रवृत्तिहेतुत्वं सिद्धमिति भावः। भवभृतः- जीवस्य। चिन्ताद्यपि- चिन्तितनिमिषितादिसर्वप्रवृत्तिजातमपि। कर्माधीनं तु- पूर्वकर्माधीनमिति। भाष्यकारैर्भाषितं हि- श्रीभाष्यवेदार्थसङ्ग्रहादिष्वितिशेषः। जन्तूनाम्- प्राणिनाम्। देवतानामपि- अग्निवायुसूर्यादीनां देवतानामपि। करणगणाधिष्ठितम्- भावे निष्ठा, चक्षुरादिकरणाधिष्ठानम्। इति- परमात्मप्रेरणायत्तमिति। वक्ष्यति- 'ज्योतिराद्यधिष्ठानं तु तदामननात् प्राणवता शब्दात्' इति सूत्रव्याख्यानप्रकरण इति शेषः। अतस्सर्वप्राणिनामपि सर्वप्रवृत्तिनामीश्वप्रेरणमूलकत्वं सिद्धमिति नार्धजरतीन्यायकल्पनं युक्तमिति भावः।।

*2-3.6
	23.जीवादित्यादि। सूत्रकारः। परः- परमात्मा। जीवादत्यन्तभिन्न इति बहुधा व्याहरत्- भेदव्यपदेशादिप्रतिपादकैस्सूत्रैरनेकप्रकारतयोपापीपदत्। भेदाभेदश्रुतीनाम्- परमात्मजीवात्मनोर्भेदप्रतिपादिकानां 'पृथगात्मानं प्रेरितारञ्च मत्वा' 'द्वा सुपर्णा सयुजा सखाया' इत्यादीनां तयोरभेदप्रतिपादिकानां 'तत्त्वमसि' 'अयमात्मा ब्रह्म' इत्यादीनाञ्च श्रुतीनाम्। शात्रवञ्च-विरोधश्च। घटकनिगमतः- घटकश्रुत्यनुसारेण, 'य आत्मनि तिष्ठन्नात्मनोऽन्तरः' 'अन्तः प्रविष्टश्शास्ता जनानाम्' 'सर्वं समाप्नोषि ततोऽसि सर्वः' इत्यादिरूपजीवात्मपरमात्मशरीरशरीरिभावप्रतिपादकसोपबृंहणघटकश्रुत्यनुसारेणेत्यर्थः। व्यपोढम्- परिहृतम्। उक्ताक्षेपे-जीवपरमात्मनोः परस्परविरुद्धभेदाभेदान्यतराङ्गीकारविरोध्याक्षेपे। समाधावपि- अनन्यथालसिद्धघटकश्रुत्यनुसारबलिष्ठानन्यथासिद्धभेदश्रुत्यनुसारेणान्यथासिद्धानामभेदश्रुतीनाम् 
अन्यपर्यप्रदर्शनेन परस्परविरोधशमने च। समधिको हेतुरत्र नास्ति- पूर्वमप्रतिपादितो हेतुरपि अस्मिन्नधिकरणे न दृश्यते। इति चेदिति शेषः। सत्यम्-उक्तं तथैव। अंशचिन्ता तु- अस्मिन्नधिकरणे क्रियमाणो जीवस्य परमात्मांशत्वविचारस्तु। पादांशाद्युक्तिमुह्यद्बहुकुमतिमतक्षिप्तये- पादत्वेनांशत्वेन शक्त्यादिरूपतया चोक्तिभिः श्रुतिस्मृतिसिद्धैर्व्यवहारैर्मुह्यन्तो मोहं प्राप्ता जीवपरमात्मनोरेकवस्तुत्वभ्रमं प्राप्ता बहवश्च ये कुमतयः शङ्करयादवप्रकाशभास्करादयः तन्मतक्षेपाय। इत्यवेहीति शेषः। तथाहि 'पादोऽस्य विश्वा भूतानि' 'ममैवांशो जीवलोके जीवभूतस्सनतनः' 'विष्णुशक्तिः परा प्रोक्ता क्षेत्रज्ञाख्या तथापरा' इत्यादिषु जीवानां ब्रह्मपादांशशक्त्यादिरूपतया व्यवहारो हि दृश्यते, ते तथा बभ्रमुः तन्निवर्तनाय पुनः पुनर्जीवतत्त्वचिन्तेति भावः।।

	24.अंशत्वमित्यादि। अंशत्वम्- परमात्मांशत्वम्। रामकृष्णप्रभृतिषु- रामकृष्णनृसिंहादिभगवन्मूर्तिषु। विग्रहांशावतारात्-विग्रहस्य परवासुदेवविग्रहस्य योंऽश एकदेशस्तस्यावतारात् अब्धौ तरङ्गाणामिव प्रादुर्भावात्। घटताम्-युज्यतां नाम। निरवयवं ब्रह्म वक्तुः- ब्रह्म वस्तु निरंशमिति वदतो भवतः। जीवे ब्रह्मांशतोक्तिस्तु- जीवात्मनि ब्रह्माख्यवस्त्वेकदेशत्वात्मकांशत्वकथनं तु। न घटते- न युज्येत। विग्रहैकदेशत्वस्यानङ्गीकारात् ब्रह्मस्वरूपैकदेशत्वस्य च निरवयवब्रह्माङ्गीकारविरुद्धंत्वादंशत्वमेवं न वक्तव्यमित्यर्थः। तर्हि कथमिति चेद्वदति अतः- पक्षान्तरे उक्तानुपपत्तेः। चित्समष्टिर्ब्रह्म- वृक्षसमष्टेर्वनत्ववत् चित्समष्टेर्ब्रह्मत्वमित्यर्थः। इह- चित्समष्टिरूपे ब्रह्मणि। प्रतिपुरुषन्तु अंशता च- प्रतिवृक्षं वनांशत्ववत् प्रतिजीवं ब्रह्मांशत्वञ्च। इति- एवं शङ्कनम्। अयुक्तम्। बहुस्यामिति- अहमेको बहुभवानित्येवमाकारेण। बहुभवनध्यातुः- कर्तव्यतया बहुभवनमावोचयतः। विश्वस्रष्टुः- जगत्कारणभूतसय् परमात्मनः। एकत्वसिद्धेः- एकत्वप्रतीतेः। स्यामित्येकत्वं हि प्रतीयते, नहि जीवसमष्टावेको बहुभवनसङ्कल्पयिता विद्यते। समष्टिर्नाम सङ्घातविशेष एव। सतु बहुभवनसङ्कल्पाश्रयो न भवति। सङ्घातरूपसमष्ट्याश्रयाश्च जीवा बहव एव। न तेष्वेकत्वमस्ति येनैकस्य पुरुषस्य बहुस्यामिति बहुभवनसङ्कल्पनं युज्येतेति भावः।।


*2.3.5.
	25. औपाधिकब्रह्मवादं निरस्यति --व्योमेत्यादि। एकं व्योम घटाद्यैरुपधिगणैः पृथक् स्यात् --यथा वस्तुत एकमेवाकाशं घटाद्यैरुपाधिभिर्युक्तं सत् भिन्नभिन्नं भवति घटाकाशऔ मठाकाश 
इति, एव ब्रह्माप्युपधिगणैर्देहाद्युपाधिगणैर्युक्तं बहंशं बहुबद्धजीवात्मकांशयुक्तं स्यात्। उपाधिव्यपाये तत्रायं भभृत् ब्रह्मतामियात् -- उपाधिनिवर्तकज्ञानादिना देहाद्युपाधिनिवृत्तौ स्तायं तदानीमयं जीवो ब्रह्मभावं गच्छति। यथा घटाद्युपाधिनाशे उपहितं वियत् शुद्धाभिन्नं भवति तद्वदित्यर्थः। इत्ययुक्तम् -- इति कल्पनमासाधु। स्वानर्थारम्भदौस्थ्यात् -- अयमर्थः। युष्मत्पक्षे ब्रह्म स्वस्य जीवतादात्म्यं जानाति वा नवा जानाति चेत् स्वानर्थरूपं संसारं नारभेत अतो जगदारम्भासिद्धिरिति। न जानाति चेत् तत्राह - प्रतिनियतगुणप्रत्यभिज्ञाद्यदृष्टेः --योगिनां सर्वज्ञानां नानाशरीरप्रयुक्तसुखदुःखप्रतिसन्धानवदीश्वरस्यापि पुण्यपापारब्धनानाशरीरप्रयुक्तस्वात्मनिष्ठसुखदुःखप्रतिसन्धानं स्यात् नचैवं दृश्यते प्रत्युत सुखदुःखादिगुणाः प्रत्यभिज्ञादयश्च प्रतिनियता एकैकजीवस्यैकैकशरीरप्रयुक्तत्वेन स्वात्मनिष्ठतयैव दृश्यन्ते। अत एकस्य ब्रह्मणोऽनेकशरीरेष्वात्मभावश्चेदेवं प्रतिनियतगुणप्रत्यभिज्ञादिदृष्टिर्न घटेतेति भावः। छिन्नाच्छिन्नांशचिन्तोदितबहुविहतेः -- उपाधिना छिन्नांशो वा जीव उताच्छिन्नांश इति च्छिन्नाच्छिन्नाशंयोर्या चिन्ता विचारः, तदुदिता तादपादिता या बह्वी विहति र्दूषणइप्राप्तिस्तस्याश्चेत्यर्थः। तथा हि -- उपाधिसंसृष्टं ब्रह्म जीव इति भवद्भिरुच्यते, किं 
तदुपाधिसंसृष्टं ब्रह्म सर्वत्रापि जीवभावेन सुखदुःखादिकमनुभवति किंवोपाधिना च्छिन्नं ब्रह्म छिन्नांशेन संसरति, अथवा पुरच्छिन्नमेव ब्रह्म यत्रयत्रोपाधिसंसर्गस्तत्रतत्र संसारदुखमनुभवति, अथवोपाधिरेव जीवः, किंवान्यः कश्चिदुपाधिंससृष्टो जीवतामश्नुता इति। सर्वेऽपि पक्षा अयुक्ताः। प्रथमपक्षे सर्वदा सर्वेष्वपि प्रदेशेषु ब्रह्मण उपहितत्वं स्यादित्यत्यन्तदौस्थ्यमेव। द्वितीयपक्षे अच्छेद्यस्य ब्रह्मणश्चेदवार्ताऽपि जिह्वाच्छेदनमातनोति। तृतीयेऽपि पक्षे सर्वस्य ब्रह्मप्रदेशस्य कालभेदेनोपाधिसम्बन्दादुपहितत्वमुपाधिवियोगाद्विमुक्तत्वमिति प्रतिक्षणं  बनअधमोक्षप्रसङ्गः। उपाधेरेव संसारत्वे चार्वाकपक्षः परिगृहीतः स्यात्। उपाधिसंसृष्टोऽन्य इति पञ्चमपक्षोऽपि पञ्चत्वमेवागच्छति ब्रह्मव्यतिरिक्तस्य कस्यचिदनङ्गीकारादिति भावः। मुक्तौ साम्यशब्दाच्च -- मुक्तिदशायां 'निरञ्जनः परमं साम्यमुपैति, इति साम्यवचनाच्च। अयुक्तमित्यन्वयः। साम्यस्य प्रमाणसिद्धत्वात् तच्च भेदघटितमिति स्वरूपैक्यवादोऽप्युच्छिन्न इति भावः।।
	26. एवं भास्करपक्षं प्रतिक्षिप्य मृषावादिपक्षं प्रतिक्षिपति -- मायोदन्वतीत्यादि।अपारे मायोदन्वति -- अविद्याख्यसागरे। मृषावीचिषु -- मिथ्याभूतासु वीचिस्थानीयासु बुद्धिषु । ब्रह्मचन्द्रः -- चन्द्रतुल्यं ब्रह्म। प्रतफलति --प्रतिबिम्बति। तस्य च्छायांशाः -- प्रतिबम्बांशाः। जीवाः -- जीवा इत्युच्यन्ते। इति -- एवम्। कतिचिदुशन्ति --केचिदिच्छन्ति,अङ्गीकुर्वन्तीत्यर्थः। एतदालोचनीयम् -- सूक्षअमदृष्ट्या विचारणीयम्। लोके चन्द्रप्रतिबिम्बानां द्रष्टृभिरेव दर्शनं दृश्यते।कः पुनरह द्रष्टा? किं ब्रह्मैव? किंवा ब्रह्मव्यतिरिक्तमचिद्द्रव्यमेव किञ्चित्? अथवा जीवएव? यद्वा त्रितयव्यतिरिक्तः कशअचिदन्यः? इति विकल्पेन दूषणमुच्यते -- न ब्रह्मेत्यादिना। तेषां ब्रह्म न द्रष्टृ -- तेषां पक्षे
ब्रह्मणो द्रष्टृत्वं नास्तीत्यर्थः। यद्वा तेषां ब्रह्मप्रतिबिम्बानां जीवानाम्। अचिदपि तथा हि--  अचितोऽपि  द्रष्टत्वं नास्ति हीत्यर्थः। द्रष्टृशब्दस्य जीवविशेषणत्वपक्षे द्रष्टेतिलिङ्गविपरिणामः 
कार्यः। स्वेन कल्प्यो जीवो न द्रष्टा-- द्रष्टा खलु 	दृश्यक्लृप्तिः, जीवस्य द्रष्टृत्वे द्रष्टा स्वेन कल्प्यो जीवो न स्वस्य द्रष्टा भवितिमर्हति। कुत इति चेत् क्लृप्तेः प्राक् स्वात्महानेः-- कल्पनात् पूर्वं कल्पकेन भवतव्यम्। अत्र कल्प्यस्यैव कल्पकत्वे कल्पनात्पूर्वं कल्पकस्वरूपालाभात् तस्य कल्पकत्वात्मकं द्रष्टृत्वं न सम्भवतीत्यर्थः। त्रितयसमधिकः कल्पकस्तु अत्र मृग्यः---- अविद्याजीवब्रह्मभ्योऽन्यो जीवत्वकल्पको मृषावादिपक्षे शून्य इत्यर्थः।।
	27.	 यादवप्रकाशपक्षः प्रतिक्षिप्यते-- सन्मात्रमित्यादि। सन्मात्रं ब्रह्म सर्वानुगतम्-- चिदचिदीश्वरात्मकतत्त्वत्रयेऽपि सत् सदित्यनुगतमेव वर्तते। इह पुनः-- पक्षे सन्मात्रब्रह्मणि तु। जीवेशाचित्प्रभेदात् त्रयोंऽशा नित्यसिद्धाः। इति च कतिचन-- यादवप्रकाशपक्षस्थाः। 
उशन्तीत्यध्याहारः। इदञ्च नोदञ्चनीयम्-- इदञ्च न ग्राह्यमित्यर्थः। सत्तामात्रानुवृत्तेः-- व्यक्तिषु जातेरिव चिदचिदीश्वरतत्त्वत्रयेऽपि सत्तासामान्यमात्रस्यानुवृत्तेः। न पुनस्सतस्त्रिष्वनुवृत्तिर्दृश्यत इत्यर्थः। तर्हि सत्तैव ब्रह्मास्त्वित्यत्राह-- तदधिकेति। तदधिकवपुषष्षासितुर्ब्रह्मतोक्तेः-- सत्तातिरिक्तस्य विश्वाशासितुः पुरुषस्य वेदान्तेषु ब्रह्मत्ववचनात्। ब्रह्मत्रैविध्यवाक्यम्-- ' त्रिविधं ब्रह्ममेतत् ' इति ब्रह्मत्रैविध्यवाक्यन्तु। निरवयवतयानिश्चिते-- प्रबलप्रमाणैर्निरवयवत्वेन निश्चिते ब्रह्मणि विषये। अन्याशयं स्यात्-- चेतनाचेतनविशिष्टं ब्रह्म विशेषणविशेष्यभेदेन त्रिविधमित्येतदर्धकं भवेत्। नहि निरवयवे ब्रह्मणि स्वरूपभेदकथनं सम्भाव्यत इति भावः।।
	28. मेरोरित्यादि। किरीटप्रभृतिर्मरोरंश इति नयात्--  एवमुक्तिन्यायेन। नित्यभिन्ने-- परमात्मनो नित्यविलक्षणे जीवे। अंशतोक्तिः--- अंशत्वादिवचनम्। साजात्याल्पत्वमूला गमयितुमुचिता---ज्ञानानन्दत्वेन साजात्याम् स्वयमल्पत्वाच्च ब्रह्मांशत्वं जीवस्य सुवर्णमयत्वेन मेरुसजातीयस्य स्वतोऽल्पस्य किरीटस्य मेर्वंशत्ववत् इत्येतदभिप्रायतया नेतुमुचिता। इत्यागमासन्न- पक्षे-- एवं रूपे आगमसंवादिनः पक्षेऽपि। अंशोक्तिरमुख्या स्यात्--औपचारिकी गौणी स्यात्। नहि किरीटादेर्मेरुत्वरूपांशत्वं सम्भवति तस्य तदंशत्वोक्तिरमुख्यैव तद्वदिति भावः। अंशशब्दस्य को 
मुख्यार्थ इत्यत्राह---स हीत्यादिना। स हि--अंशो हि। निपुणधियाम्---सूक्ष्मबुद्धीनाम्। एकवस्त्वे- कदेशः---एकवस्त्वेकदेशतया सम्मत इत्यर्थः। तस्मात्-- एवमुपापादनात्। जीवः, विशिष्टे भगवति-- चेतनाचेतनविशिष्टे परमात्मनि। गुणवत्-- गुणैस्तुल्यतया तदपृथक्सिद्धविशेषणत्वेन। तत्प्रकरांश उक्तः--विशिष्टे वस्तुनि विशिष्यस्येव विशेषणस्यापि तदेकदेशत्वेनांशत्वस्य मुख्यत्वात् तथा प्रकारांशो विशेष्यांश इति परीक्षकव्यवहाराच्च विशिष्टवस्त्वेकदेशप्रकाररूपत्वेन जीवस्य ब्रह्मांशत्वमुक्तमित्यर्थः।।
	29. उक्तमित्यादि। परमते--शाङ्करादीतरसिद्धान्ते। नित्योपलब्धिप्रभृति अनिष्टम्--- नित्योपलब्धिप्रसङ्गादिदूषणम्। पूर्वमेवोक्तं हि--बाह्यवादिप्रतिक्षेपसमय एवोक्तम्। भूयः--पुनः। इह-- एतदधिकरणे। भोगसङ्गीर्णतादिस्ताद्दक्प्रसङ्गः-- भोगसाङ्कर्यादिरूपस्ताद्दशान्ष्टप्रसङ्गः। किं प्रकथितः--कुतोऽभिहितः। पुनरुक्तौ वैयर्थ्यादिति भावः। मैवम्--एवं माशङ्कनं कार्षाः। पूर्वं बाह्यप्रसृतिम्--बाह्यानां प्रसृतिं दुर्मार्गम्। अशमयद्धि। साम्प्रतम्--एतदधिकरणे। ब्रह्मवादव्याजोत्- सिक्तान्--ब्रह्मवादव्यजेनोत्सिक्तान् मत्तान्। कुद्दष्टीन्। अशयमदित्यस्य शमयतीतिविपरिणामः कार्यः। यद्वां- अशमयदित्येव श्लोककरणात्पूर्वकालत्वाल्लङुपपत्तिः। इति--एवम्। परिहृतिः--- युक्तीनामैक्येऽपि दूष्यवादिभेदात् पुनर्वचनमित्येवंपरिहारः। भविष्यन्नयेषु च स्यात्-- भाव्यधिकरणेषु चानुसन्धेव इत्यर्थः।।
	30.मिथ्याज्ञानादीत्यादि। मिथ्याज्ञानादिचके--अविद्याकर्मवासनारुचिप्रकृतिसम्बन्धानां पुनः पुनः परिवर्तनेन त एव चक्रं तदात्मके। मरुतिव--झञ्झानिले। भगणवत्-- नक्षत्रगणवत्। यथा नक्षत्रगणो महावातभ्राम्यच्छिंशुंमारचक्रप्रविष्टस्तत्रैव पुनः पुनर्भ्रमति तथेत्यर्थ-। घूर्णमानस्य--- बम्भ्रम्यमाणस्य। जन्तोः-- जीवात्मनः। प्रत्यक्तत्वावबोधात्---आत्मतत्त्वाबोधात्। भवपरिहरणेव--- 
संसारपरिहरणे। सर्वतन्त्राविगीते---सर्वसिद्धान्तसम्यते सत्यपि। शुद्धात्मज्ञानगर्भां परभजनभिदाम्---परमात्मशरीरभूतस्वातमोपासनरूपतया वा देहातिरिक्तविशुद्धात्मज्ञानगर्भां परमात्मभक्तिभिदाम्। अङ्गभेदांश्च-- तादृशपरभक्त्यङ्गभूतांश्च कर्मशमदमादीन्। वक्ष्यन्-- तृतीयाध्यायतृतीयचतुर्थपादयोः प्रतिपादयिष्यन्। सूत्रकार इति शेषः। मीमांसारम्भसिध्यद्वपुषमपि जीवं पुनश्शोधयामास-- पूर्वमीमांसारभ्य एव कर्मकर्तृविचारे देशान्तरकालान्तरभाविफलानुभवयोग्यस्थायिस्वरूपतया सिद्धस्वरूपमपि जीवात्मानं ज्ञातृत्वकर्तृत्वभोक्तृत्वपरमात्माधीनत्वादियुक्ततया पुनश्शोधयामास।।   
	31. क्लृप्तिरित्यादि। व्योमादिकेऽपि क्लृप्तिः-- परवादिभिर्नित्यत्वेनोत्चे व्योमादिकेऽपि 
क्लृप्तिस्सृष्टिः। ' न वियत् ' इत्यादिप्रथमाधिकरणार्थोऽयम्। क्रमभुवि च-- ' आकाशाद्वायुः। वायोरग्निः। अग्नेरापः। इत्युक्तरीत्या क्रमेणोत्पद्यमानेऽपि वस्तुनि। प्राच्यतत्त्वैर्विशिष्टात् विभोः क्लृप्तिः--- पूर्वपूर्वतत्त्वैश्शरीरभूतैर्विशिष्टात् परमात्मन एव सृष्टिः। क्लृप्तिपदस्यानुषङ्गः। ' तेजोऽतस्तथाह्याह ' इत्यादिद्वितीयाधिकरणार्थोऽयम्। जीवस्य प्रजननविलयौ तु औपाधिकौ-- जीवात्मन उत्पत्तिनाशो देहोपाधिप्रयुक्तौ। ' नात्मा श्रुतेः ' इत्यादितृतीयाधिकरणार्थः। अस्य चिद्धनज्ञातृता-- जीवात्मनो ज्ञानस्वरूपत्वयुक्ता ज्ञातृता। ' ज्ञोऽत एव ' इत्यादिचतुर्थाधिकरणार्थः। कर्तृत्वम्-- अस्येत्यनुषङ्गः। जीवत्मनः कर्तृत्वम्। अयं ' कर्ता शास्त्रार्थवत्त्वात् ' इत्यादिपञ्चमाधिकरणार्थः। पारतन्त्र्यम्-- पराधीनस्वरूपप्रवृत्तिकत्वम्। अयं ' परात्तु तच्छ्रुतेः ' इत्यादिषष्ठाधिकरणार्थः। गुणतनुनयतः-- गुणानां शरीरस्य चयो नयः अपृथक्सिद्धनिशेषणत्वेन तत्प्रकारत्वं तस्मादित्यर्थः। विश्वरूपांशता च-- विश्वशरीरकपरमात्मात्मकविशिष्टवस्त्वेकदशत्वरूपांशत्वञ्च। अयं ' अंशो नानाव्यपदेशात् ' इत्यादिसप्तमाधिकरणार्थः। इति-- एवम्भूतानि। सप्त- सप्ततत्त्वानि। आम्नायान्योन्यबाधव्यपनयनवियत्पासाध्यानि-- वेदान्तवाक्यानामन्योन्यविरोधपरिहारपरेण ' न 
वियत् ' इत्यादिपादेनावगन्तव्यानीत्यर्थः।।
इति द्वितीयस्याध्यायस्य तृतीय पादे पदयोजना समाप्ता
	।।द्वितीयाध्यायस्य तृतीय पादः।।
      *







