3.1.0
अथ तृतीयः काण्डः
3.1.1
आ त्वा गन् राष्ट्रं सह वर्चसोदिहि
प्राङ् विशां पतिरेकराट् त्वं वि राज।
सर्वास्त्वा राजन् प्रदिशो ह्वयन्तूपसद्यो नमस्यो भवेह।।
3.1.2
त्वां विशो वृणतां राज्याय त्वामिमाः प्रदिशः पञ्च देवीः।
वर्ष्मन् राष्ट्रस्य ककुदि श्रयस्वातो वसूनि वि भजास्युग्रः।।2 ।।
3.1.3
अच्छ त्वा यन्तु हविनः सजाता अग्निर्दूतो अजिरः सन्तुरातिः।
जायाः पुत्राः सुमनसो भवन्तु बहुं बलिं प्रति पश्यासा उग्रः।।3 ।।
3.1.4
अश्विना त्वाग्रे मित्रावरुणोभा विश्व देवा मरुतस्त्वा ह्वयन्तु।
सजातानां मध्यमेष्ठेयमस्याः स्वे क्षेत्रे सवितेव वि राज।।4।।
3.1.5
आ प्र द्रव परमस्याः परावतः शिवे ते द्यावापृथिवी अभूताम्।
तदयं राजा वरुणस्तथाह स त्वायमह्वत् स इहेदमेहि।।5 ।।
3.1.6
इन्द्रेन्द्रं मनुष्यः परेहि सं यज्ञियास्त्वा वरुणेन सं विदानः।
स त्वायमह्वत् स्वे सधस्थे स देवान् यक्षत् स उ कल्पयाद्विशः।।6 ।।
3.1.7
पथ्या रेवतीर्बहुधा विरुपाः सर्वाः सङ््गत्य वरिवस्ते अक्रन्।
तास्त्वा सर्वाः संविदानां ह्वयन्तु दशमीमुग्रः सुमना वशेह।।7 ।।
3.1.8
यदजीरेण हविषाव त्वा गमयामसि।
अत्रात इन्द्रः केवलीर्विशो बलि हृतस्करत्।।8 ।।
3.2.1
हरिणस्य रघुष्यदोऽधि शीर्षणि भेषजम्।
सुक्षेत्रियं विषाणयाद् विषूचीनमनानशत्।।1 ।।
3.2.2
अनु त्वा हरिणो वृषा पद््भिश्चतुर्भिरक्रमीत्।
विषामे वि ष्य गुष्पितं यत् किञ्च क्षेत्रियं हृदि।।2 ।।
3.2.3
अदो यदवरो च ते चतुष्पक्षमिव च्छदि।
तेन ते सर्वं क्षेत्रियमङेगभ्यो नाशयामसि।।3 ।।
3.2.4
उदगातां भगवती विचृतौ नाम तारके।
वि क्षेत्रियस्य मुञचतामधमं पाशमुत्तमम्।।4 ।।
3.2.5
यदासुतेः क्रियमाणायाः क्षेत्रियं त्वा व्यानशे।
वेदाहं तस्य भेषजं क्षेत्रियं नाशयामि ते।।5 ।।
3.2.6
अपवासे नक्षत्राणामपवास उतोषसाम्।
अपास्मत् सर्वमामयदप क्षेत्रियमक्रमीत्।।6 ।।
3.2.7
आपो इद्वा उ भेषजीरापो अमीवचातनीः।
आपो विश्वस्य भेषजीस्तास्त्वा मुञ्चन्तु क्षेत्रियात्।।8 ।।
3.3.1
पुमान्पुंसः परिजातोऽश्वत्थः खदिरादधि।
स हन्तु शत्रून् मामकान् यांश्चाहं द्वेष्मि ये च माम्।।1 ।।
3.3.2
तानश्वत्थ निः शृणीहि शत्रून् वैबाध दोधतः।
इन्द्रेण वृत्रघ्ना मोह्यग्निना वरुणेन च।।2 ।।
3.3.3
यथाश्वत्थ निःशृणासि पूर्वान् जातानुतापरान् ।
एवा पृतन्यतस्त्वमभि तिष्ठ सहस्व च ।।3।।
3.3.4
यथाश्वत्थ विभिनत््स्यन्तर्महत्यर्णवे।
एवा मे शत्रोश्चित्तानि विष्वग् भिन्धि सहस्व च।।4 ।।
3.3.5
यः सहमानश्चरसि सासहान इवर्षभः।
तेनाश्वत्थ त्वया वयं सपत्नान् सहिषीमहि।।5 ।।
3.3.6
सिनात्वेनान्निर््ऋतिर्मृत्योः पाशैरमोक्यैः।
अश्वत्थ शत्रून् मामकान् यांश्चाहं द्वेष्मि ये च माम्।।6 ।।
3.3.7
अधराञ्चः प्रप्लवन्तां छिन्ना नौरिव बन्धनात्।
ननिर्बाधप्रणुत्तानां पुनरस्ति निवर्तनम् ।।7।।
3.3.8
प्रैणान्नुदामि मनसा प्र चित्तेन प्र ब्रह्मणा।
प्रैणान् वृक्षस्य शाखयाश्वत्थस्य नुदामसि।।8।।
3.4.1
यददः संप्रयतीरहावनदता हते ।
तस्मादा नद्यो नाम स्थ ता वो नामानि सिन्धवः ।।1।।
3.4.2
यत्प्रेषिता वरुणेनाच्छीभं समवल्गत ।
तदाप्नोदिन्द्रो वो यतीस्तस्मादापो अनु ष्ठन् ।।2।।
3.4.3
अपकामं स्यन्दमाना अवीवरत वो हि कम् ।
इन्द्रो वः शक्तिभिर्देवीस्तस्माद्वार्णाम वो हि कम् ।।3।।
3.4.4
एको वो देव उपातिष्ठत् स्यन्दमाना उपेत्य।
उदानिषुर्महीरिति तस्मादुदकमुच्यध्वे ।।4।।
3.4.5
आपो वो देवीर्घृतमिदाप आहुरग्नीषोमौ बिभ्रत्याप इत्ताः ।
तीव्रो रसो मधुपृचामरङ्गम आ मा प्राणेन सह वर्चसा गन्।।5।।
3.4.6
आदित् पश्याम्युत वा श्रृणोम्या मा घोषो गच्छति वाङ्मासाम् ।
मेने भेजानो अमृतस्य तर्हि हिरण्यवर्णा अतृपं यदापः ।।6।।
3.5.1
अग्निर्नो दूतः प्रत्येतु शत्रून् प्रतिदहन्नभिशस्तिमरातिम् ।
स चित्तानि मोहयतु परेषां निहस्तांश्च कृण्वज्जात वेदाः।।1।।
3.5.2
अयमग्निरमूमुहद यानि चित्तानि वो ह्रुदि।
वि वो धमात्योकसः प्र वो धमाति सर्वतः।।2 ।।
3.5.3
इन्द्र चित्तानि मोहयार्वागाकूल्या अधि।
अग्नेर्वातस्य ध्राज्या तान् विषूचो वि नाशय।।3 ।।
3.5.4
व्येषामाकूतय इताथो चित्तानि मुह्यत।
अथो यदद्यैषां हृदि तदेषां परि निर्जहि।।4 ।।
3.5.5
अमीषां चित्तानि प्रतिमोहयन्ती गृहाणाङ्गान्यप्वे परेहि।
अभि प्रेहि निर्दह हृत्सु शोकैर्ग्राह्यामित्रांस्तमसा विध्य शत्रून्।।5 ।।
3.5.6
असौ या सेना मरुतः परेषामस्मानभ्यैत्योजसा स्पर्धमाना।
तां गुहत तमसापव्रतेन यथैषामन्यो अन्यं न जानात्।।6 ।।
3.5.0
(इति षडर्चो नाम तृतीयकाण्डे प्रथमोञ्नुवाकः)
3.6.1
अग्निर्नो विद्वान् प्रत्येषु शत्रून् प्रतिदहन्नभिशस्तिमरातिम्।
स सेनां मोहयतु परेषां निहस्तांश्च कृणवज्जात वेदाः।।1 ।।
3.6.2
यूयमुग्रा मरुत ईदृशे स्थाभि प्रेत मृडत सहध्वम्।
अमीमुग्रा मरुत ईदृशे स्थाभि प्रेत मृडत सहध्वम्।
अमीमृडन् वसवो नाथितेभ्योऽग्निर्ह्येषां विद्वान् प्रत्येतु शत्रून्।।2 ।।
3.6.3
अमित्रसेनां मघवन्नस्माञ्छत्रूयतामभि।
युवं तानिन्द्र वृत्रहन्नग्निश्च दहतं प्रति।।3 ।।
3.6.4
प्रसूत इन्द्रः प्रवता हरिभ्यां प्र ते वज्रः प्रमृणन्नेतु शत्रून्।
जहि प्रतीचो अनूचः पराचो विश्वं हि रिष्टं कृणुहि सत्यमेषाम्।।4 ।।
3.6.5
सेनामोहनं कृण्विन्द्रामित्रेभ्यस्त्वम्।
अग्नेर्वातस्य ध्राज्या तान् विषूचो वि नाशय।।5 ।।
3.6.6
इन्द्रः सेनां मोहयतु मरुतो घ्नन्त्वोजसा।
चक्षूंष्यग्निरा दत्तां पुनरेतु पराजिताम्।।6 ।।
3.7.1
एकशतं विष्कन्धानि विष्ठिता पृथिवीमनु।
तेषान्तु सर्वेषामिदमस्तु विष्कन्धदूषणम्।।1 ।।
3.7.2
कर्षफस्य विषफस्य द्यौष्पिता पृथिवी माता।
यताभिचक्र देवास्तथापि कृणुता पुनः।।2 ।।
3.7.3
अश्लेष्माणोऽधारयन् तथा तन्मनुना कृतम्।
कृणोमि वध्रि विष्कन्धं मुष्काबर्हो गवामिव।।3 ।।
3.7.4
सूत्रे पिशङ्गे खृगलं यदाबध्नन्ति वेधसः।
श्रवस्यं शुष्मं काबवं वध्रिं कृण्वन्तु बन्धुरः।।4 ।।
3.7.5
येना श्रवस्यो चरथ देवा इवासुरमायया।
शुनां कपिरिव दूषणो बन्धुरा काबवस्य च।।5 ।।
3.7.6
दुष्टै हि त्वा भनत् स्यामि दूषयित्वा काबवम्।
उदाशवो रथा इव शपथेभिः सरिष्यथ।।6 ।।
3.8.1
यमस्य लोकादध्या बभूविथ प्रमदा मर्तान् प्र युनक्षुचीरः।
एकाकिना सरथं यासि विद्वान् स्वप्न मिमानो असुरस्य योनौ।।1 ।।
3.8.2
बम्बस्त्वाग्रे विश्ववयावपस्यात् पुरा रात्र्या जनितोरेके अह्नि।
ततः स्वप्नेदमध्या बभूविध विष्वङ्गरूपमपगूहमानः।।2 ।।
3.8.3
बृहन् ग्रावासुरेभ्योऽधिदेवानुपाववर्त महिमानमिच्छन्।
तस्मै स्वप्नाय दधुराधिपत्यं त्रयस्त्रिंशासः स्वरानशानाः।।3 ।।
3.8.4
नैतां विदुः पितरो नोत देवा यैषाजल्पिश्चरत्यन्तरेदम्।
त्रिते स्वप्नमदधुराप्त्ये नर आदित्यासो वरुणेनानुशिष्टाः।।4 ।।
3.8.5
व्यस्य क्रूरमभि यन्तु दुष्कृतो स्वप्नेन सुकृतः पुण्यमायुः।
स्वर्मदसि परमेण वन्धुना तप्यमानस्य मनसोधि जज्ञिषे।।5 ।।
3.8.6
विद्मते सर्वाः परिजाः पुरस्ताद् विद्म स्वप्न यो अधिपा इहो ते।
यशस्विनो नो यशसेह पाह्या राद्विषेभिरप याहि दूरम्।।6 ।।
3.9.1
अम्बाः सुमुखाः सृजत पद्वत् सृजत सत्यज्ञेयम्।
स़जाम्यहं दूतानस्मै विषाय हन्तवे।
वारुग्रमरसं विषमाहेयमरसं विषं निर्विषम्।।1 ।।
3.9.2
इन्द्रमहमिह हुवे सोमपामुभयाविनमस्मै विषाय हन्तुवे।
वारुग्रमरसं विषमाहेयमरसं विषं निर्विषम्।।2 ।।
3.9.3
वरुणमहमिह हुव उग्रं राजन्यैः सहास्मै विषाय हन्तवे।
वारुग्रमरसं विषमाहेयमरसं विषं निर्विषम्।।3 ।।
3.9.4
अदितिमहमिह हुवे सूरपुत्रां कनीनिकामस्मै विषाय हन्तवे।
वारुग्रमरसं विषमाहेयमरसं विषं निर्विषम्।।4 ।।
3.9.5
बृहस्पतिमहमिह हुवे यो देवानां पुरोहितोऽस्मै विषाय हन्तवे।
वारुग्रमरसं विषमाहेयमरसं विषं निर्विषम्।।5 ।।
3.9.6
आणाश्चाणाश्चण्डामर्का अस्मै विषाय हन्तवे।
वारुग्रमरसं विषमाहेयमरसं विषं निर्विषम्।।6 ।।
3.9.7
नवानां नवतीनां विषस्य रोपुषीणाम्।
सर्वासामग्रभं नाम वीतापेतारसं विषम्।।7 ।।
3.10.1
मृत्युरेको यम एकः सर्व एकः शरुर्भवः।
ते नः कृण्वन्तु भेषजं देवसेनाभ्यस्परि।।1 ।।
3.10.2
पुनर्नो यमः पितृभिर्ददातु पुनर्मित्रावरुणा वातो अग्निः।
अघमारो अघशंसः पुनर्दात् पुनर्नो देवी निऋतिर्ददातु।।2 ।।
3.10.3
या देवैः प्रहितेषुः पतात्तपसे वा महसे वावसृष्टा।
सोमस्त्वामस्मद् यावयतु विद्वान् पितरो वा देवहूता नृचक्षसः।।3 ।।
3.10.4
सहस्राक्षो अमर्त्यः पुरुरूप इहावतु।
सख्ये त उग्र मा रिषं सहगुः सहपूरुषः।।4 ।।
3.10.5
यस्ते मन्युः सहस्राक्ष विषेण परिषिच्यते।
तेन त्वमस्मभ्यं मृड शिवो नः शम्भुराचर।।5 ।।
3.10.6
मा ते मन्यौ सहस्राक्ष भामे भून्मामकं जगत्।
यो नो द्वेष्टि तं गच्छ यं द्विष्मस्तं जहि।।6 ।।
3.10.0
(इति षडर्चो नाम तृतीयकाण्डे द्वितीयोऽनुवाकः)
3.11.1
ये स्थास्यां प्राच्यां दिशि हेतयो नाम देवास्तेषां वो अग्निरिषवः।
ते नो मृडत ते नोऽधि बूरत तेभ्यो नमस्तेभ्यः स्वाहा।।1 ।।
3.11.2
ये स्थास्यां दक्षिणायां दिश्यविष्यवो नाम देवास्तेषां वो आप इषवः।
ते नो मृडत ते नोऽधि ब्रूत तेभ्यो नमस्तेभ्यः स्वाहा।।2 ।।
3.11.3
ये स्थास्यां प्रतीच्यां दिशि विराजो नाम देवास्तेषां वः काम इषवः।
ते नो मृडत ते नोऽधि ब्रूत तेभ्यो नमस्तेभ्यः स्वाहा।।3 ।।
3.11.4
ये स्थास्यामुदीच्यां दिशि प्रविध्यन्तो नाम देवास्तेषां वो वात इषवः।
ते नो मृडत ते नोऽधि ब्रूत तेभ्यो नमस्तेभ्यः स्वाहा।।4 ।।
3.11.5
ये स्थास्यां ध्रुवायां दिशि विलिम्पा नाम देवास्तेषां वोऽन्नमिषवः।
ते नो मृडत ते नोऽधि ब्रूत तेभ्यो नमस्तेभ्यः स्वाहा।।5 ।।
3.11.6
ये स्थास्यामूर्ध्वायां दिश्यविष्यन्तो नाम देवास्तेषां वो वर्षमिषवः।
ते नो मृडत ते नोऽधि ब्रूत तेभ्यो नमस्तेभ्यः स्वाहा।।6 ।।
3.12.1
यो अप्स्वन्तर्यो वृत्रे अन्तर्यः पुरुषे यो अश्मनि।
यो आविवेशौषधीर्यो वनस्पतींस्तेभ्यो अग्निभ्यो हुतमस्त्वेतत्।।1 ।।
3.12.2
यः सोमे अन्तर्य उ गोष्वन्तर्य आविष्टो वयसि यो मृगेषु।
य आ विवेश द्विपदो यश्चतुष्पदस्तेभ्यो अग्निभ्यो हुतमस्त्वेतत्।।2 ।।
3.12.3
य इन्द्रेण सरथं सं बभूव वैश्वानर उत विश्वदाव्यः।
यं जोहवीमि पृतनासु सासहिं तेभ्यो अग्निभ्यो हुतमस्त्वेतत्।।3 ।।
3.12.4
यो देवो विश्वाद् यमु काममाहुर्यं दातारं प्रति गृह्णन्तमाहुः।
यो धीरः शक्रः परिभूरदाभ्यस्तेभ्यो अग्निभ्यो हुतमस्त्वेतत्।।4 ।।
3.12.5
यं त्वा होतारं मनसाभि संविदुस्त्रयोदश भौवनाः पञ्च मानवाः।
वर्चोधसे यशसे सूनृतावते तेभ्यो अग्निभ्यो हुतमस्त्वेतत्।।5 ।।
3.12.6
उक्षान्नाय वशान्नाय सोमपृष्ठाय वेधसे।
वैश्वानरस्य ज्येष्ठेभ्यस्तेभ्यो हुतमस्त्वे तत्।।6 ।।
3.12.7
दिवं पृथिवीमन्वन्तरिक्षं ये विद्युतमनुसञ्चरन्ति।
यो दिक्ष्वन्तर्य उ वास्ते अन्तस्तेभ्यो अग्निभ्यो हुतमस्त्वेतत्।।7 ।।
3.12.8
बृहस्पतिं वरुणं मित्रमग्निं हिरण्यपाणिं सवितारमिन्द्रम्।
विश्वान् देवानङ्गिरसो हवामहे इमं क्रव्यादं समन्त्वग्निम्।।8 ।।
3.12.9
शान्तो अग्निः क्रव्यादथो पुरुषरेषणः।
अथो यो विश्वदाव्यस्तं क्रव्यादमशी शमम्।।9 ।।
3.13.1
आयमगन् पर्णमणिर्बली बलेन प्रमृणं सपत्नान्।
ओजो देवानां पय ओषधीनां मयि राष्ट्रं जिन्वत्व प्रयुच्छन्।।1 ।।
3.13.2
मयि राष्ट्रं पर्णमणे मयि धारया श्रियम्।
अहं राष्ट्रस्याभीवर्गे युजा भूयासमुत्तरः।।2 ।।
3.13.3
यं निदधुर्वनस्पतौ वाजं देवाः प्रियं निधिम्।
तं म इन्द्रः सहायुषा मणिं दधातु भर्तवे।।3 ।।
3.13.4
सोमस्य पर्ण सह उग्रमागन्निन्द्रेण दत्तो वरुणेन सख्या।
तमहं विभर्मि बहु रोचमानो दीर्घायुत्वाय शतशारदाय।।4 ।।
3.13.5
आ मा रुक्षत् पर्णमणिर्मह्या अरिष्टतातये।
यथाहमुत्तरोसानि मानुष्या अधिसम्पदः।।5 ।।
3.13.6
पुनर्मैत्विन्द्रियं पुनरात्मा द्रविणं ब्राह्मणं च।
पुनरग्नयो धिष्ण्यासो यथास्थाम कल्पयन्तामिहैव।।6 ।।
3.13.7
ये तक्षाणो रथकाराः कर्मारा ये मनीषिणः।
सर्वांस्तान् पर्ण रन्धयोपस्तिं कृणु मे जनम्।।7 ।।
3.13.8
उपस्तिरस्तु वैश्य उत शूद्र उतार्यः।
सर्वां स्तान् पर्ण रन्धयोपस्तिं कृणु मे जनम्।।8 ।।
3.14.1
येन वेहद् बभूविथ नाशयामसि तद्वयम्।
इदं तदन्यत्रत्वदप दूरे निदध्मसि।।1 ।।
3.14.2
आते गर्भो योनिमेतु पुमान् वाण इवेषुधिम्।
आ वीरोऽत्र जायतां पुत्रस्ते दशमास्यः।।2 ।।
3.14.3
पुमांसं पुत्रं जनय तं पुमाननु जायताम्।
भवासि पुत्राणां माता जातानां जनयासि च।।3 ।।
3.14.4
यानि भद्राणि बीजान्यृषभा जनयन्ति च।
तैस्त्वं पुत्रं विन्दस्व सा प्रसूर्धेनुका भव।।4 ।।
3.14.5
कृणोमि ते प्रजापत्यमा गर्भो योनिमेतु ते।
विन्दस्व पुत्रं नारी यस्तुभ्यं समसच्छमु तस्मै त्वं भवा।।5 ।।
3.14.6
यासां पिता पर्जन्यो भूमिर्माता बभुव।
तास्त्वा पुत्र विद्याय देवीः प्रावन्त्वोषधीः।।6 ।।
3.14.7
यस्ते योनिमुदिङ्गयादृषभो रेतसा सह।
स त आ सिञ्चतु प्रजां दीर्घायुं शतशारदाम्।।7 ।।
3.15.1
यां त्वा वातोवरयदार्द्रनाभा महर्षभः।
तस्यास्ते विश्वधायसो विषदूषणमुद््भरे।।1 ।।
3.15.2
यां त्वा वराहो अखनदेकस्मिन्नधि पुष्करे।
तस्यास्ते विश्वधायसो विषदूषणमुद्भरे।।2 ।।
3.15.3
यां त्वादितिरवपद् बीजवापमधि पुष्करे।
तस्यास्ते विश्वधायसो विषदूषणमुद्भरे।।3 ।।
3.15.4
यस्याः कुलायं सलिले अन्तर्महत्यर्णवे।
तस्यास्ते विश्वधायसो विषदूषणमुद्भरे।।4 ।।
3.15.5
उत्ते भर उत्तमाया अधमायास्त उद्भरे।
उन्मध्यमान्मध्यमे तद्विषदूषणमुद््भरे।।5 ।।
3.15.6
अग्रभं समग्रभमुभावन्तौ समग्रभम्।
दिवश्च पृधिव्याश्च विषदूषणमुद््भरे।।6 ।।
3.15.0
(इति ष़डर्चो नाम तृतीयकाण्डे तृतीयोऽनुवाकः)
3.16.1
पैद्वोसि पृतनायुः स्वाहा।।1 ।।
3.16.2
सोममहिंसीः सोमहिंसितोसि स्वाहा।।2 ।।
3.16.3
ब्राह्मणमहिंसीर्ब्रह्महिंसितोसि स्वाहा।।3 ।।
3.16.4
नाभूदहिर्भ्रुणमारदहिरद्रिमरसावधीत्।
विषस्य ब्रह्मणामासीत्ततो जीवन्न मोक्षसे।।4 ।।
3.16.5
उष्टोहिः समुष्टो हि निर्धीतो अरसः कृतः।
विषस्य ब्रह्मणामासीत्ततो जीवन्न मोक्षसे।।5 ।।
3.16.6
पुनर्ददामि ते विषं पूर्वपद्यमिदारिथ।
मां ददश्वान्मन्यसे मया दष्टो न मोक्षसे।।6 ।।
3.17.1
एकशतं भेषजानि तेषां मातास्योषधे।
समुद्रमव गच्छसि पृथिव्यामधि निष्ठिता।।1 ।।
3.17.2
तस्यां वेदाधि भेषजं दशशीर्षो दशजिह्वः।
यस्ते प्रथम आददे शं श्वावन्त ओषधे यमदाद् वीरयुग्भिषक्।।2 ।।
3.17.3
पुनश्चक्षुः पुनः प्राणां पुनरायुर्न आगमत्।
निष्ट्वाकरं निष्कृत्या निष्ट्वा निष्कृत्याकरम्।।3 ।।
3.17.4
मुञ्चामि त्वा शपथ्यादथो वरुण्यादुत।
अथो यमस्य षड््वीषाद्विश्वस्माद्देव किल्बिषात्।।4 ।।
3.17.5
सं ते शीर्ष्णः कपालानि हृदयस्य च यो विदुः।
उद्यन् सूर्य आदित्यो अङ्गद्योतमनीनशत्।।5 ।।
3.17.6
हिमवतः प्र स्रवथ सिन्धौ समह सङ्गमः।
ता आपः सर्वाः सङ्गत्य चक्षुः प्राणञ्च धत्त नः।।6 ।।
3.18.1
हस्तिवर्चसं प्रथतां वृहद् यशो आदित्या यत्तन्वः सम्बभुव।
तत्सर्वे सवितुर्मह्यमेतद्विश्वे देवासो अदितिः सजोषाः।।1 ।।
3.18.2
मित्रश्च वरुणश्चेन्द्रो रुद्रश्च वेधतु।
देवासो विश्वधायसस्तेन मा़ञ्जन्तु वर्चसा।।2 ।।
3.18.3
यत्ते वर्चो जातवेदो बृहद््भवत्या हुते।
तेन मा मद्य वर्चसा अग्ने वर्चस्विनं कृधि।।3 ।।
3.18.4
येन हस्ती वर्चसा सं बभूव येन राजा मनुष्येष्वन्तः।
येन देवा ज्योतिषाद्यामुदायन् तेन माग्ने वर्चसा सं सृजेह।।4 ।।
3.18.5
यावद्वर्चः सूर्यस्यासुरस्य च हस्तिनः।
तावन्मे अश्विना वर्चः कृणुतं पुष्कर स्रजा।।5 ।।
3.18.6
यावच्चतस्रः प्रदिशश्चक्षुर्यावत् समश्नुते।
तावत् समैत्विन्द्रियं मयि तद्धस्तिवर्चसम्।।6 ।।
3.19.1
संशितं म इदं ब्रह्म संशितं वीर्यं मम।
संशितं क्षत्रं मे जिष्णु येषामस्मि पुरोहितः।।1 ।।
3.19.2
समहमेषां राष्ट्रं श्यामि समोजो वीर्यं बलम्।
वृश्चामि शत्रूणां बाहू सं श्यामि स्वानहम्।।2 ।।
3.19.3
तेक्ष्णीयां सः पर्शोरग्नेस्तीक्ष्णतरा उत।
इन्द्रस्य वज्रात्तेक्ष्णीयांसो येषामस्मि पुरोहितः।।3 ।।
3.19.4
अधस्पद्यन्तामधरे भवन्तु ये न इद्रं मघवानं पृतन्यान्।
क्षणामि ब्रह्मणामित्रानुन्नयामि स्वानहम्।।4 ।।
3.19.5
एषामहमायुधा सं श्याम्येषां राष्ट्रं सुवीरं वर्धयामि।
एषां क्षत्रमजरमस्तु जिष्णूग्रमेषां चित्तं विश्वेऽवन्तु देवाः।।5 ।।
3.19.6
अभिप्रेत जयत प्रसूताः सं वः श्यामि नर आयुधानि।
तीक्ष्णेषवो बल धन्वनो हतोग्रायुधा अबलानुग्रबाहवः।।6 ।।
3.20.1
इहैव ध्रुवां नि मिनोमि शालां क्षेमे तिष्ठाति घृतमुक्षमाणा।
तां त्वा शाले सर्ववीराः सुवीरा अरिष्टवीरा अभि सञ्चरेम।।1 ।।
3.20.2
इहैव ध्रुवा प्रति तिष्ठ शाले अश्वावती गोमती सूनृतावती।
ऊर्जस्वती घृतवती पयस्वत्युच्छ्रयस्व महते सौभगाय।।2 ।।
3.20.3
धरुण्यसि शाले वृहच्छन्दाः पूतिधान्या।
आं त्वा वत्सो मीमयदा कुमार आ धेनवः सायमा स्यन्दमानाः।।3 ।।
3.20.4
इमां शालां सविता वायुरग्निस्त्वष्टा होता नि मिनोतु प्रजानन्।
मानस्य पत्नी शरणा स्योना देवी देवेभिर्निमितास्यग्रे।।4 ।।
3.20.5
तृणं वसाना सुमना असस्त्वं रयिं नो धेहि सुभगे सुवीरम्।।5 ।।
3.20.6
आ त्वा कुमारस्तरुण आ वत्सो जगता सह।
आ त्वा परिश्रुतः कुम्भ आ दध्नः कलश्ययत्।।6 ।।
3.20.0
(इति ष़डर्चो नाम तृतीयकाणडे चतुर्थोऽनुवाकः)
3.21.1
इममिन्द्र वर्धय क्षत्रियं म इमं विशामेकवृषं कृणु त्वम्।
निरमित्रानक्ष्णुह्यस्य सर्वांस्तान् रन्धयास्मा अहमुत्तरेषु।।1 ।।
3.21.2
अयमस्तु धनपतिर्धनाना मयं विशां विश्पतिरस्तु राजा।
अस्मिन्निन्द्र महि वर्चांसि धेह्य वर्चसं कृणुहि शत्रुमस्य।।2 ।।
3.21.3
एमं भज ग्रामे अश्वेषु गोषु निष्टं भज योऽमित्रो अस्य।
वर्ष्मत् क्षत्राणामयमस्तु राजेन्द्र शत्रूं रन्धय सर्वमस्मै।।3 ।।
3.21.4
अस्मै द्यावापृथिवीभूरि वामं सं दुहातां घर्मदुघे इव धेनुम्।
अयं राजा प्रिय इन्द्रस्य भूयात् प्रियो गवामोषधीनामुतापाम्।।4 ।।
3.21.5
युनज्मि त उत्तरावन्तमिन्द्रं ये न जयन्ति न पराजयन्ते।
यस्त्वा करदेकवृषं जनानामुत राजन्नुत्तमं मानवानाम्।।5 ।।
3.21.6
उत्तरस्त्वमधरे सन्त्वन्ये ये के च राजन् प्रतिशत्रवस्ते।
एकवृष इन्द्रसखा जिगीवा छत्रूयतामभि तिष्ठा महांसि।।6 ।।
3.22.1
विषाणास्याङ्गिरसी देवजाः प्रतिचक्षणी।
दिवस्पृथिव्याः सम्भूता सहस्राक्षीहैधि नः।।1 ।।
3.22.2
सहस्राक्षी या तु गृभाति पश्यास्योषधे।
सदान्वाघ्नी रक्षोघ्नी भवेह प्रतिचक्षणी।।2 ।।
3.22.3
ये हरन्त्यासुतेयं पयस्फातिं चौषधे।
तांस्त्वं सहस्रचक्षो गृभाय कृतवीर्ये।।3 ।।
3.22.4
य आतुरं रन्धयन्तेऽर्ष्मन्तं च विहृतम्।
तां स्वं सहस्रचक्षो गृभाय कृतवीर्ये।।4 ।।
3.22.5
यथाश्वा चतुरक्षो रात्रिं नक्तातिपश्यति।
एवा सहस्र च7ो त्वं प्रति पश्यास्यायतः।।5 ।।
3.22.6
गोभिरश्वैर्वसुभिरपक्रीतास्योषधे।
श्यावस्याश्वस्य चक्षुषा प्रति पश्य किमीदिनः।।6 ।।
3.23.1
सं सचध्वं सं पिबध्वमन्नं वो मधुमत् सह।
व्रतं व- सर्वं सध्य्रक् समानं चेतो अस्तु वः।।1 ।।
3.23.2
सं जानीध्वमिन्द्रश्चेत्ता वोऽस्त्वयं वोऽग्निर्नि हरः शमयाति।
यद्वैरहत्यमुत भीममासीद्विश्वे देवा अप तत् प्लावयन्तु।।2 ।।
3.23.3
शं वः स्यास्तु बृहस्पतिः शं द्यावापृथिवी उभे।
शमन्तरिक्षमुत वो मरुत्वान् शं वः स्यास्त्वदितिर्देवपुत्रा।।3 ।।
3.23.4
कल्पेतां द्यावापृथिवी कल्पन्तामाप औषधीः।
कल्पन्तामग्नयः सर्वेऽस्मै श्र्यैष्ठ्याय सव्रताः।।4 ।।
3.23.5
सं वः सृजामि हृदयं संसृष्टं मनो अस्तु वः।
संसृष्टा वस्तन्वः सन्तु संसृष्टः प्राणो अस्तु वः।।5 ।।
3.23.6
सं वः पशूनां हृदयं सृजामि सं पुत्राणामुत या दुहितरो वः।
सं वो जायानां मनयसा मनांसि सं पतीनामुत चक्षु सृजामि।।6 ।।
3.24.1
प्राची दिग्निरधिपतिरसितो रक्षितादित्या इषवः।
तेभ्यो नमोऽधिपतिभ्यो नमो रक्षितृभ्यो नम इषुभ्यो नमो वोऽस्तु
योऽस्मान् द्वेष्टि यं वयं द्विष्मस्तं वो जम्भे दध्मस्तमु प्राणो जहातु।।1 ।।
3.24.2
दक्षिणा दिगिन्द्रोऽधिपतिस्तिरश्चिराजी रक्षिता वसव इषवः।
तेभ्यो नमोऽधिपतिभ्यो नमो रक्षितृभ्यो नम इषुभ्यो नमो वोऽस्तु।
योऽस्मान् द्वेष्टि यं वयं द्विष्मस्तं वो जम्भे दध्मस्तमु प्राणो जहातु।।2 ।।
3.24.3
प्रतीची दिग्वरुणोऽधिपतिः पृदाकु रक्षिता मित्र इषवः।
तेभ्यो नमोऽधिपतिभ्यो नमो रक्षितृभ्यो नम इषुभ्यो नमो वोऽस्तु।
योऽस्मान् द्वेष्टि यं वयं द्विष्मस्तं वो जम्भे दध्मस्तमु प्राणो जहातु।।3 ।।
3.24.4
उदीची दिक् सोमोऽधिपतिः स्वजो रक्षिता वात इषवः।
तेभ्यो नमोऽधिपतिभ्यो नमो रक्षितृभ्यो नम इषुभ्यो नमो वोऽस्तु।
योऽस्मान् द्वेष्टि यं वयं द्विष्मस्तं वो जम्भे दध्मस्तमु प्राणो जहातु।।4 ।।
3.24.5
ध्रुवादिग् विष्णुरधिपतिः कल्माषग्रीवो रक्षिता वीरुध इषवः।
तेभ्यो नमोऽधिपतिभ्यो नमो रक्षितृभ्यो नम इषुभ्यो नमो वोऽस्तु।
योऽस्मान् द्वेष्टि यं वयं द्विष्मस्तं वो जम्भे दध्मस्तमु प्राणो जहातु।।5 ।।
3.24.6
ऊर्ध्वा दिग् बृहस्पतिरधिपतिश्चित्रो रक्षिता शनिरिषवः।
तेभ्यो नमोऽधिपतिभ्यो नमो रक्षितृभ्यो नम इषुभ्यो नमो वोऽस्तु।
योऽस्मान् द्वेष्टि यं वयं द्विष्मस्तं वो जम्भे दध्मस्तमु प्राणो जहातु।।6 ।।
3.25.1
अनड््वान् दाधार पृथिवीं द्यामुतामूमनड््वान् दाधारोर्वन्तरिक्षम्।
अनड््वान् दाधार प्रदिशः षडुर्वीरनड््वानिदं विश्वं भुवनमा विवेश।।1 ।।
3.25.2
अनड््वान् दुहे सुकृतस्य लोक एनं प्यायेन पवमानः पुरस्तात्।
पर्जन्यो धारा मरुतो ऊधो अस्य यज्ञः पयो दक्षिणा दोहो अस्य।।2 ।।
3.25.3
अनड््वान्निन्द्रः स पशुभ्यो वि चष्टे त्रयाञ्चक्रोप मिमीते अध्वनः।
स भूतं भविष्यद् भुवनं दुहानः सर्वा देवानां बिभ्रच्चरति व्रतानि।।3 ।।
3.25.4
यस्य नेशे यज्ञपतिर्न यज्ञो नास्य दातेशे न प्रतिग्रहीता।
यो विश्वदृग् विश्वभृद्विश्वकर्मा घर्मं नो ब्रूत यतमश्चतुष्पात्।।4 ।।
3.25.5
इन्द्र एष मनुष्येष्वन्तर्घर्मस्तप्तश्चरति शोशुचानः।
सुप्रजा असत् स उदारे न सर्षद् यो नाश्नीयादऩडुहो विजानन्।।5 ।।
3.25.6
येन देवाः स्वरा रुरुहुर्हित्वा शरीरममृतस्य धाम।
तेन गेष्म सृकृतस्य लोकं घर्मस्य व्रतेन यशसा तपस्यया।।6 ।।
3.25.7
द्वादशैता रात्रीर्व्रत्या आहुः प्रजापतेः।
तत्रापि ब्रह्मणो व्रतं तत्राप्यनडुहो बलम्।।7 ।।
3.25.8
यास्त आहुः प्रजापतेर्व्रत्या रात्रीर्द्वादश।
तत्रापि ब्रह्म यो देव तद्वा अनडुहो बलम्।।8 ।।
3.25.9
दुहे वा अनड्वान् सायं दुहे प्रातर्दुहे दिवा।
दोहा ये अस्य संयन्ति तान् विद््मानुपदस्वतः।।9 ।।
3.25.10
यो देवानडुहो दोहान् सप्तानुपदस्वतः।
प्रजां च लोकं चाप्नोति यथा सप्तर्षयो विदुः।।10 ।।
3.25.11
मध्यमेतदनडुहो यत्रैष आहितः।
एतावदस्य प्राचीनं यावान् प्रत्यङ् समाहितः।।11 ।।
3.25.12
पद््भिः सेदिमवक्रामन्निरां जङ््घाभिरुत्खिदन्।
श्रमेणानड्वान् कीलालं कीनाशश्चाभि गच्छतः।।12 ।।
3.25.13
इन्द्र एष नमुष्येष्वनड््वान्नित्युच्यते।
शफासो अस्य मा रिषन् सर्वा याश्चास्य कुष्ठिकाः।।13 ।।
3.25.14
इन्द्रो बलेनासि परमेष्ठी व्रतेन येन गौस्तेन वैश्वदेवः।
योऽस्मान् द्वेष्टि यं वयं द्विष्मस्तस्य प्राणान् सं बृहत्तस्य प्राणान् वि वृह।।14 ।।
3.25.0
(इति षडर्चो नाम तृतीयकाण्डे पञ्चमोऽनुवाकः)
3.26.1
गृहानैमि मनसा मोदमान ऊर्जं बिभ्रद् वसुमनिः सुमेधाः।
अघोरेण चक्षुषा मित्रियेण गृहाणां पश्यन् पय उत्तरामि।।1 ।।
3.26.2
इमे गृहा मयोभुव ऊर्जस्वन्तः पयस्वन्तः।
पूर्णा वामस्य तिष्ठन्तस्ते नो जानन्तु जानतः।।2 ।।
3.26.3
सूनृतावन्तः सुभगा इरावन्तो हसामुदाः।
अक्षुध्या अतृष्यासो गृहामास्मद् बिभीतन।।3 ।।
3.26.4
येषामध्येति प्रवसन् येषु सौमनसो बहुः।
गृहानुप ह्वयामहे ते नो जानन्त्वायतः।।4 ।।
3.26.5
उपहूता इव गाव उपहूता अजावयः।
अथो अन्नस्य कीलाल उपहूतो गृहेषु नः।।5।।
3.26.6
उपहूता भूरिधनाः सखायः स्वादु सम्मुदः।
अरिष्टाः सर्वपूरुषा गृहा नः सन्तु सर्वदा।।6 ।।
3.27.1
हन्तायमस्त्वप्रतिघात्यः सासह्वां इन्द्रः पृतना अभिष्टिः।
प्रजापतिरदधादोजो अस्मै बृहद्धविर्हविषा वर्धनेन।।1 ।।
3.27.2
प्रजापते हिविषा वर्धनेन हन्तारमिद्रमकृणोरघात्यम्।
तस्मै विशो देवकृता नमन्त स हि हन्ता स हि हव्यो बभूव ।।2 ।।
3.27.3
प्रजापते अभि नो नेष वस्य ऊर्वीं गव्यूतिमभिमातिषाहः।
वर्धयन्निन्द्रं बृहते रणाय देवं देवेन हविषा वर्धनेन।।3 ।।
3.27.4
यथा विश्वाः पृतनाः सञ्जयासि यथा शत्रून् सहमानः सहासै।
यथासः सम्राट् सुसम्राडेवा त्वेन्द्रोऽप्रतिवधं कृणोतु।।4 ।।
3.27.5
अयं वीरोऽप्रति हन्तु शत्रून् विश्वे देवा अप सदस्कराथ।
मास्य प्रजां रीरिषन् मोत वीरनिममिन्द्रोऽप्रतिवधं कृणोतु।।5 ।।
3.27.6
जहि शत्रून् प्रतिरन्धयस्वाग्निष्टे गोपा अधिपा वसिष्ठः।
सर्म ते राजा वरुणो नियच्छा देवा त्वेन्द्रोऽप्रतिवधं कृणोतु।।6 ।।
3.28.1
सं स्पृशेथां तनूभ्यां सं मुखाभ्यां समात्मना।
सं वां ब्रह्मणस्पतिः सोमः सं स्पर्शयाति वाम्।।1 ।।
3.28.2
अभ्यस्य नामवाचा दधामि नाह मोक्ष्यते।
ममेदहैनं कामे लभै कृष्णमिवाखरे।।2 ।।
3.28.3
यः प्रेमा प्रेण्यामासीद् दत्तः सोमेन बभ्रुणा।
तस्मादधि श्रुतं मम मय्यस्य मन आहितम्।।3 ।।
3.28.4
यं पुमांसं कामयसे यस्मिन् वा भगमिच्छसे।
हृच्छोकमस्मिन्ना दध्मो यथा शुष्याति त्वामनु।।4 ।।
3.28.5
यथास्य हृदयं शुष्यादपिछिन्नेव शंगुणी।
चक्षुराकास्यं भीमं मां पश्यमभिरोरुदम्।।5 ।।
3.28.6
प्रियंकरणमुत्तमं मधुघेन तदाभृतम्।।
त्वंहासि वर्चस्योऽथो हासि सुमङ्गलः।
अथो सर्वासां वीरुधां प्रियंकरणमुच्यसे।।6 ।।
3.29.1
प्रतीची सोममस्योषधे प्रतीच्युत सूर्यम्।
प्रतीची विश्वान् देवांस्तथा त्वाच्छावदामसि।।1 ।।
3.29.2
इमां खनाम्योषधिं नितत्नीमनुतन्तमाम्।
आयतः प्रतिनन्दनीं परायतो निवर्त्तनीम्।।2 ।।
3.29.3
अमुष्याहं परायत आयतो मनो अग्रभम्।
अग्रभं हस्त्यं मनोऽथो हृदयं मनः।।3 ।।
3.29.4
मयि ते मन आहितं मयि चित्तं मयि व्रतम्।
ममेदपि क्रतावसो मम चित्ते सचावहै।।4 ।।
3.29.5
अहं वदानि मा त्वं सभायां घ त्वं वद।
ममेदसस्त्वं केवलो नान्यासां कीर्तयाश्चन।।5 ।।
3.29.6
यदि वासि तिरोजनं यदि वा नद्यस्तिरः।
इयं त्वा मह्यमोषधिर्बद््ध्वेव न्यानयात्।।6 ।।
3.30.1
यथा कलां यथा शफं यथर्णं सन्नयन्ति।
एवाह दुःस्वप्न्यं सर्वमप्रिये सं नयामसि।।1 ।।
3.30.2
संराजानोऽगुः सम्मृणान्यगुः सं कुष्ठा अगुः सं कला अगुः।
समस्मासु सुष्वप्न्यं निर्द्विषते दुःष्वप्न्यं सुवामः।।2 ।।
3.30.3
देवानां पत्नीनां गर्भ यमस्य करणः।
यो भद्रः ष्वप्नः स मम यः पापस्तं द्विषते प्रहिण्मः।।3 ।।
3.30.4
तृष्णामा नामासि कृष्णशकुनेर्मुखं निऋतेर्मुखम्।
तं त्वा स्वप्न तथा विद्म्।।4 ।।
3.30.5
स त्वं स्वप्नाश्व इवाकायमश्व इव नीनाहम्।
अनास्माकं देवपीयुं पियारुं वप्सः।।5 ।।
3.30.6
यदस्मासु दुःष्वप्न्यं यद् गोषु यच्च नो गृहे।
अनास्माकस्तद्देवपीयुः पीयारुं निष्कमिव प्रति मुञ्चताम्।।6 ।।
3.30.7
नवारत्नीनवमायामस्माकं तन्वस्परि।
दुः ष्वप्न्यं सर्वं दुर्भूतं द्विषते निर्दिशा मसि।।7 ।।
3.30.0
(इति षडर्चो नाम तृतीयकाण्डे षष्ठोऽनुवाकः)
3.31.1
देवा मरुतः पृश्निमातरोऽपो दत्तो दधिं भिन्त।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य ओषधीभ्यः स्वाहा।।1 ।।
3.31.2
देवा अग्न इन्द्र सूर्यापो दत्तो दधिं भिन्त।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।2 ।।
3.31.3
देवाः सयुजो मित्र वरुणार्यमन्नपो दत्तोदधिं भिन्त।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।3 ।।
3.31.4
देवाः पितरोऽवमा आयवः क्राव्य अपो दत्तोदधिं भिन्त।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।4 ।।
3.31.5
देवाप्सुषदोऽपान्नपात्तनूनपान्नराशं सापो दत्तो दधिं भिन्त।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।5 ।।
3.31.6
देव बृहस्पतेऽपो धेह्युदधिं भिन्धि।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।6 ।।
3.31.7
देव प्रजापतेऽपो धेह्युदधिं भिन्धि।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।7 ।।
3.31.8
देव परमेष्ठिन्नपो धेह्युदधिं भिन्धि।
दिवस्पृथिव्या उरोरन्तरिक्षादस्मै क्षत्रायानेन ब्रह्मणाभ्यः प्रजाभ्य आभ्य औषधीभ्यः स्वाहा।।8 ।।
3.32.1
प्रजापतेर्जायमानाः प्रजा जाताश्च या इमाः।
ता अस्मै प्रति वेदय चिकित्वाँ अनु मन्यताम्।।1 ।।
3.32.2
येषामीशे पशुपतिः पशूनां चतुष्पदामुत वा ये द्विपादः।
निष्क्रितास्ते यज्ञीया यन्ति लोकं रायस्पोषाय यजमानं सचन्ताम्।।2 ।।
3.32.3
प्रमुञ्चन्तो भुवनस्य गोपा गातुं देवा यजमानाय धत्त।
उपाकृतं शशमानं यदस्थात् प्रियं देवानामप्येतु पाथः।।3 ।।
3.32.4
ये वध्यमानमनु दीध्यानां अन्वैक्षन्त मनसा चक्षुषा च।
अग्निष्टानग्रे प्र मुमुक्त देवः प्रजापतिः प्रजया संविदानः।।4 ।।
3.32.5
येषां प्राणा अन्वबध्नन्त बद्धं गवां पशूनामुत पूरुषाणाम्।
इन्द्रस्ता नग्रे प्र मुमुक्त देवः प्रजापतिः प्रजया संविदानः।।5 ।।
3.32.6
य आरण्याः पशवो विश्वरूपा ये विश्वरूपा उतैकरूपाः।
वायुष्टा नग्रे प्रमुमुक्त देवः प्रजापतिः प्रजया संविदानः।।6 ।।
3.32.7
प्रजानन्तः प्रतिगृह्णन्तु देवाः प्राणमङ्गेभ्यस्पर्याचरन्तम्।
द्यां गच्छ प्रति तिष्ठाः शरीरैः स्वर्गं याहि पथिभिः शिवेभिः।।7 ।।
3.33.1
समास्त्वाग्न ऋतवो वर्धयन्तु संवत्सर ऋषयो यानि सत्या।
सं द्युम्नेन दीदिहि रोचनेन विश्वा आ भाहि प्रदिशश्चतस्रः।।1 ।।
3.33.2
सं चेध्यस्वाग्ने प्र च बोधयैनमुच्च तिष्ठ महते सौभगाय।
मा ते रिषन्नुपसत्तारो अत्र ब्राह्मणास्ते यशसः सन्तु मान्ये।।2 ।।
3.33.3
त्वामग्ने वृणते ब्राह्मणा इमे शिवो अग्ने प्रतरणो न एधि।
सपत्नहाग्ने अभिमातिजिद् भव स्वे क्षये दीदिह्यप्रयुच्छन्।।3 ।।
3.33.4
इहैवाग्ने अधि धारया रयिं मा त्वा दभन् पूर्व चित्तानिकारिणः।
क्षत्रमग्ने सुयममस्तु तुभ्यमुपसत्ता वर्धतां ते अनिष्टृतः।।4 ।।
3.33.5
क्षत्रेणाग्ने स्वेन सं रभस्व मित्रेणाग्ने मित्रधेयं यतस्व।
सजातानां मध्यमेष्ठेयमस्या राज्ञामग्ने विहव्यो दीदिहीह।।5 ।।
3.33.6
अति निहो अति निर््ऋतीरत्यरातीरति द्विषः।
विश्वा हयग्ने दुरिता तर त्वमथास्मभ्यं सहवीरं रयिं दाः।।6 ।।
3.33.7
अनाधृष्यो जातवेदा अनिष्टृतो विराडग्ने क्षत्रभिर्दीदिहीह।
व्यमीवाः प्रमुञ्चन्मानुषेभ्यः शिवेभिरद्य परि पाहि नो गयैः।।7 ।।
3.34.1
अयं ते योनिर््ऋत्वियो यतो जातो अरोचथाः।
तं जानन्नग्न आ रोहाथा नो वर्धया रयिम्।।1 ।।
3.34.2
प्रदातारं हवामहे अग्निमुग्रमूतये।शुचिर्यो वृत्रहन्तमः।।2 ।।
3.34.3
अग्ने अच्छा वदेहः नः प्रत्यङ् नः सुमना भव।
प्र णो यच्छ विशां पते धनदा असि नस्त्वम्।।3 ।।
3.34.4
प्र णो यच्छत्वर्यमा प्र भगः प्र बृहस्पतिः।
प्र पूषा प्रोत सूनृता रयिं देवी दधातु नः।।4 ।।
3.34.5
अर्यमणं बृहस्पतिमिन्द्रं दानाय चोदय।
वातं विष्णुं सरस्वतीं सवितारं च वाजिनम्।।5 ।।
3.34.6
सोमं राजानमवसेऽग्निं गीर्भिर्हवामहे।
आदित्यं विष्णुं सूर्यं ब्रह्माणं च बृहस्पतिम्।।6 ।।
3.34.7
इन्द्रवायू बृहस्पतिः सुहवेह हवामहे।
यथा नः सर्वमिज्जगत् सङ्गत्यां सुमना असत्।।7 ।।
3.34.8
त्वं नो अग्ने अग्निभिर्ब्रह्म यज्ञं च वर्धय।
त्वं नो देव दातवे रयिं दानाय चोदय।।8 ।।
3.34.9
वाजस्येदं प्रसवे सं बभूव मेमा च विश्वा भुवनान्यन्तः।
उतादित््सन्तं दापयति प्रजानन् रयिं च नः सर्ववीरं नि यच्छात्।।9 ।।
3.34.10
दुह्रां मे पञ्च प्रदिशो दुह्रामुर्वीर्यथाबलम्।
प्रापेयं सर्वामाकूतिं मनसा हृदयेन च।।10 ।।
3.34.11
गोसनिं वाचमुदेयं वर्चसा माभ्यूर्णुहि।
आ रुन्धां सर्वतो वायुस्त्वष्टा पोषाय ध्रियताम्।।11 ।।
3.35.1
यत इन्द्र भयामहे ततो नो अभयं कृधि।
मघवञ्छग्नि तव त्वं न ऊतिभिर्वि द्विषो वि मृधो जहि।।1 ।।
3.35.2
इन्द्रं वयमनूराधं हवामहेऽनुराध्यास्म द्विपदा चतुष्पदा।
मा नः सेना अररुषीरुपगुर्विषूचीरिन्द्र द्रुहो वि नाशय।।2 ।।
3.35.3
इन्द्रस्त्रातोत वृत्रहा परस्पा नो वरेण्यः।
स रक्षिता चरमतः स मध्यतः स पश्चात् स पुरस्तान्नो अस्तु।।3 ।।
3.35.4
उरुं नो लोक मनु नेषि विद्वान् स्वर्यज्ज्योतिरभयं स्वस्ति।
उग्रात इन्द्र स्थविरस्य बाहू उपक्षियेम शरणा बृहन्ता।।4 ।।
3.35.5
अभयं नः करत्यन्तरिक्षमभयं द्यावापृथिवी उभे।
अभयं पश्चादभयं पुरस्तादुत्तरादधरादभयं नो अस्तु।।5 ।।
3.35.6
अभयं मित्रादभयममित्रादभयं ज्ञातादभयं पुरो यः।
अभयं नक्तमभयं दिवा नः सर्वा आशा मम मित्रं भवन्तु।।6 ।।
3.35.0
(इति षडर्चो नाम तृतीयकाण्डे सप्तमोऽनुवाकः)
3.36.1
जय प्रेहि माप क्रामः शत्रूणां वेद आखिद।
इन्द्रः सपत्नहा भीमः सञ्जयस्ते समानृधत्।।1 ।।
3.36.2
त्वं जयासि न परा जयासा अर्भेष्वाजौ मघवन् महत्सु च।
उग्रं चित्त्वामवशे सं शिशीमहे स त्वं न इन्द्र हवनेषु मृड।।2 ।।
3.36.3
गोजिता बाहू असमक्रतू युधि कर्मन् कर्मञ्छतमूती खजङ्करा।
अकल्प इन्द्रोऽप्रतिमानमोजः स त्वं न इन्द्र हवनेषु मृड।।3 ।।
3.36.4
वेदाहमैन्द्रं प्रियमस्य शेवधिं यदस्य नाम गुह्यं समीके।
स इज्जयाति मघवा ममासत्यस्माकं युध्मो विहवे हवं गमत्।।4 ।।
3.36.5
वयं जयेम त्वायुजा भृतोऽस्माकमंशमुदवा भरेभरे।
अस्मभ्यमिन्द्र वरिवः सुगं कृधि
प्र शत्रूणां मघवन् वृष्ण्या रुज।।5 ।।
3.36.6
त्वां देवेषु प्रथमं हवामहे त्वं बभूविथ पृतनाषु सासहिः।
सेमं नः कारुमुपमन्युमुद््भिदमिन्द्र करासि प्रसवे रथं पुरः।।6 ।।
3.37.1
स्मर स्मरोऽसि देवैर्दत्तोऽसि स्मर।
अमुष्य मन आ स्मर यथाहं कामये तथा।।1 ।।
3.37.2
शोचयास्य हृदयं काम गच्छाङ्गज्वरो दहतु शोचतुत्मना।
सङ्कल्पा अस्य समरन्ताधीभिरियमेवास्य दिगमहन्यन्याः।।2 ।।
3.37.3
निरानन्दाः प्रमुच्छदो मनोमुहो नयुवो नष्टकृत्वा अरण्यवः।
आवेशिनीः प्रद्रुपो रोपयिष्णुरेत आस्ताध्यः प्र हि णोमि ब्रह्मणा।।3 ।।
3.37.4
हृत््कर्तनी ऋतुदा ग्रामान्नाशनीः स्वप्नच्छिद उग्ननीघ्ना मनो मुहः।
आवेशिनीः प्रद्रुपो रोपयिष्णुरेत आस्ताध्यः प्र हि णोमि ब्रह्मणा।।4 ।।
3.37.5
अश्विना देवः सविता भगश्च मनस्त उघ्नन्तु न रमासा अत्र।।5 ।।
3.37.6
त्रयस्त्रिंशत्त्वा उत घ्नन्तु देवा आध्याश्चित्तमुप ते भरन्ताम्।
भरद्वाजस्य मतयस्त ईशतां छिन्नेव नौर्बन्धनात् प्रप्लवस्व।।6 ।।
3.37.7
एताः पतन्त्याध्यो वार्षिकीरिव विद्युतः।
तासां प्रतिग्रहो भव सायं गोष्ठे गवामिव।।7 ।।
3.37.8
नि शीर्षितो नि पातित आध्यो वेशयामि ते।
तास्त्वा समुत्तुदन्तिर्बोधयन्तीरुपासताम्।।8 ।।
3.37.9
एतास्त आध्यः प्र हिणोमि ब्रह्मणा तृप्रा अश्रीपुरोगवाः।
तास्त्वा तृणमिव शोषयानथो त्वा रोदयान् बहु।।9 ।।
3.38.1
अजो ह्यग्नेरजनिष्ट शोकात् सोऽपश्यज्जनितारमग्रे।
तेन देवा देवतामग्र आयन् तेन रोहानरोहन्नुप मेधियांसः।।1 ।।
3.38.2
क्रमध्वमग्निभिर्नाकमुख्यां हस्तेषु बिभ्रतः।
दिवस्पृष्ठं स्वर्गत्वा मिश्रा देवेभिराध्वम्।।2।।
3.38.3
अग्ने प्रेहि प्रथमो देवयतां चक्षुर्देवानामुत मर्त्यानाम्।
इयक्षमाणा भृगुभिः सजोषसः स्वर्यन्तु यजमानाः स्वस्ति।।3 ।।
3.38.4
स्वर्यन्तो नापेक्षन्त आ द्यां रोहन्तु राधसः।
यज्ञं ये विश्वतोधारं सुविद्वांसो वितेनिरे।।4 ।।
3.38.5
ओदनज्मि शवसा घृतेन दिव्यं समुद्रं पयसं बृहन्तम्।
तेन गेष्म सुकृतस्य लोकं सरो रुहाणा अधि नाकमुत्तमम्।।5 ।।
3.38.6
यौ ते पक्षावजरौ पतत्रिणौ याभ्यां रक्षांस्यापहंस्योदन।
ताभ्यां पत्यास्म सुकृतस्य लोकं यत्रर्षयः प्रथमजाः पुराणाः।।6 ।।
3.38.7
यतस्तिष्ठो दिवस्पृष्ठे व्योमन्नध्योदन।
अन्वायन् सत्यधर्माणो ब्राह्मणा राधसा सह।।7 ।।
3.38.8
पृष्ठात् पृथिव्या अहमन्तरिक्षमारुहमन्तरिक्षाद्दिवमारुहम्।
दिवो नाकस्य पृष्ठात् स्वर्ज्योतिरगामहम्।।8 ।।
3.38.9
अजोऽस्यज स्वर्गोसि त्वया लोकमङ्गिरसः प्र जानन्।
तं लोकमनु प्र ज्ञेष्म।।9 ।।
3.38.10
येना सहस्रं वहसि ये न वा सर्ववेदसम्।
तेनेमं यज्ञं नो वह स्वर्देवेषु गन्तवे।।10 ।।
3.38.11
अजं च पचत पञ्च चौदनान्।
अजं पञ्चौदनं पक्त्वा देवा लोकान् समानशुः।।11 ।।
3.39.1
या ते प्रजापिहिता पुराभूद् धृवेणाश्विनापतं भरामि।
अग्निष्टे तामाद् यमः पुनर्दाद्वैश्वानरः परमस्माद् व्योम्नः।।1 ।।
3.39.2
त्वं पतिः शिवोऽग्नेद्वितीयोऽस्यै प्रजां जरदष्टिं सृजस्व।
मुञ्चैनां ग्राह्या निऋतिर्यद््बन्धाग्ने प्रजां प्रजाकामायै धेहि।।2 ।।
3.39.3
त्वामग्ने वृषभं वाशितेयमाच्य जानु पुत्रकामा सपर्यति।
तामारोह सुमनस्यमानः प्रजापतेः प्रजया सं सृजैनाम्।।3 ।।
3.39.4
तुभ्यं नारी पुत्रकामेयमग्ने शुद्धं पूतं घृतमाजुहोति।
तामधिस्कन्द वीरयस्व रेतोधा उग्रः प्रजया सं सृजैनाम्।।4 ।।
3.39.5
पर्वताद्दिवो यनेर्गात्राद््गात्रात् समाशृतम्।
रेतो देवस्य देवस्यत्सरौ पर्णमिवा धाम्।।5 ।।
3.39.6
इन्द्रस्य जातस्य प्र पपात नाभिस्तामेको देवः प्रति जग्राह कामी।
त्वया वयं ब्राह्मणाः सोमपाः सूपयाम उत या न सूते।।6 ।।
3.40.1
तेजनात्त्यजनं जातं तेजनं जायते शरात्।
न येषति न शोचति यस्त्वा बिभर्ति तेजन।।1 ।
3.40.2
परुत्नमसि तेजन परुत्नन्ते प्रभञ्जनम्।
परुत्नो अस्तु स कामो येनामून् कामयामहे।।2 ।।
3.40.3
यावदोषः शरो अस्त्वोजनेभ्यः कृणवद् भयम्।
तावदोषस्त्वन्तेजन त्यजनं भवतादिह।।3 ।।
3.40.4
त्यजनं म आपोदधन् त्यजनं नरुतो दधन्।
त्यजनं मे विश्वे देवास्त्यजनं पितरो दधन्।।4 ।।
3.40.5
तेनाहमन्येषां स्त्रियो अत्याक्षं विद्विषः पुरा।
पुरा द्विषो अत्याक्षं पुरा मध्यन्दिनादुत।।5 ।।
3.40.6
पुरा सायत्वादत्याक्षं तेजने हि महद््बलम्।
अस्थाद् द्यौरस्थात् पृथिव्यस्थाद्विश्वमिदं जगत्।
अस्थादवहृदेवात्तिष्ठात् कामो अयं तव।।6 ।।
3.40.0
(इति षडर्चो नाम तृतीयकाण्डे अष्टमोऽनुवाकः)
इत्यथर्ववेदे पैप्पलादसंहितायां ष़डर्चो नाम तृतीयकाण्डः समाप्तः