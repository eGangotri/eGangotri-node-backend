	भाष्याद्युक्तरीत्या- सिद्धे व्युत्पत्तिसत्त्वात् सद्विद्यायाः कार्यतात्पर्यामावात्ततएव जीवातिरिक्तब्रह्मप्रतीतौ जीवासम्भावितार्थप्रतिपादकानां सर्वेषां जीवातिरिक्तपरत्व सम्भवान्मीमांसया सर्वाण्यपिवेदान्तवाक्यानि सामरस्येन जीवविलक्षणब्रह्मप्रतिपादकानि सम्भवन्ति । वस्तुतस्तु सद्धिद्यायां तावत् स्तब्धोसीति पुत्रस्य ब्रह्मज्ञानोत्पिपादयिषयाऽयमाक्षेप इति प्रागेवोक्तम् । तत्र च प्रश्नस्य स्तब्धोसीति विवक्षितपूर्तिहेतुत्वं निदिध्यासनपर्यन्ततयैव, न श्रवणमात्रात्, अतोत्रोपासनमेवोत्पिपाद यिषितमिति प्रतीयते । तता 'येनाश्रुतं श्रुतं भवत्यमतं मतमविज्ञातं विज्ञातं स्या' दित्युच्यते । तत्र विज्ञानशब्दो निदिध्यासनरूपज्ञानविशेषपरः । श्रवणमननसाहचर्यात्, अत एतत्कीर्तमप्युपासनोत्पादनतात्पर्यमवगमयति । 'तस्य तावदेव चिरं यावन्न विमोक्ष्ये अथ सम्पत्स्य' इति तस्येत्युपासक एवोच्यते, तेनाप्युपासनतात्पर्य  व्यज्यते, उपासनस्य फलसाधनत्वप्रतीतेः । तथा सद्विद्यान्ते 'तद्धास्य बिजज्ञा' वित्युच्यते । अस्य च विपूर्वकजानातेरुपक्रमविज्ञानपदसमानार्त्थत्वमेव स्वरसम् । किञ्चोत्पिपादयिषितं ज्ञानमुत्पन्नमिति विजज्ञावित्यनेन प्रतीयते । उत्पिपादयिषितं चोपासनमित्युक्तमेव । सप्तमखण्डान्ते तु नोपक्रमानुरोधः, अनन्तरमप्युपदेशात् । एवं च श्वेतकेतोरुपासननिष्ठता तद्विधानं विना नोपपद्यत इतीदमपि विधितात्पर्यं स्पष्टयति । तस्मात्तत्त्वमसीत्यत्र तथोपास्वेति विधौ तात्पर्यम् । पुत्रस्ते जात इत्यादावपि हि अकाण्ड एव कार्यतात्पर्यमिष्यते कार्यशक्तिवादिभिः । इत्थं कार्यलिङ्गे जाग्रति तत्परत्वं कथन्न स्यात्? वस्तुतस्तत्रैव तदसम्भवः, कस्य चिदपि कार्यस्यासम्भवात् । न च स्नानदानादि कार्यम्, एतद्वाक्यमभिलपन्त्याः श्रोतुः कुक्षिंभरेश्च पृथग्जनस्य तत्कार्यताऽसिद्धेः । न च जानीहीत्यध्याहारः, शाह्दज्ञानादेः प्रमाणपरतन्त्रस्यायत्नसाध्यत्वेनाविधेयत्वात् । ध्यानन्तु न विधेयम्; प्रयोजनाभावात् । तस्मादिदमेव वाक्यं सिद्धे पदानां व्युत्पत्तिं साधयति । अतः कार्य एव व्युत्पत्तावपि वेदान्तानां प्रामाण्याद्विचारारम्भो युक्त एव । इदं च सद्विद्याया उपासनतात्पर्यकत्वं समन्वयाधिकरणव्युत्पाद्यमेव, इह तु सिद्धे व्युत्पत्तिरेव व्युत्पाद्या, न्यायेन विरोधपरिहारसम्भवे न तत्परित्याज्यमित्यतिरिक्तब्रह्मसिद्धिरप्यविरुद्धा ।
	आवृत्तिविधानादिभिश्च कर्मणामल्पास्थिरफलत्वनिर्णयः कृतकर्मविचारस्य समुन्मिषति । तथाहि - आवृत्तिविधानन्तावत्- 'दाक्षायणयज्ञेन यजेत स्वर्गकाम' इति । अत्रेदं विचार्यते; किं प्रकृतदर्शपूर्णमासात् कर्मान्तरमिदम्? उत तत्रैव गुणविधिः? इति । 
तत्रैवंसंज्ञकस्य गुणस्याप्रसिद्धत्वात् कर्मनामधेयं दाक्षायणशब्दः, अतो नामधेयात् कर्मान्तरमिति पूर्वपक्षे राद्धान्तः- दक्षः- उत्साही, यजमानः, तत्सम्बन्धिनो दाक्षा आग्नेयादयः, तेषामयनमावृत्तिः, अतोऽवयवप्रसिद्ध्या तत्रैवावृत्तिलक्षणस्य गुणस्य विधेर्न कर्मान्तरमिति । एवं चाबृत्तानावृत्तकर्मणोर्गौरवलाधवाभ्यां फले तारतम्यं "फलस्य कर्मनिष्पत्तेः तेषां लोकवत् परिमाणतः फलविशेषः स्या" दित्यर्थवादाधिकरणोक्तरीत्या कालस्वरूपाभ्यां सिद्ध्यति । ननु 'सर्वभ्यः कामेभ्योदर्शपूर्णमासा' वित्यनेकफलार्त्थतया विहितदर्शपूर्णमासयागस्य पश्चाद्यर्थप्रयोगे स्वर्गार्थतया आवृत्तिगुणविधानसम्भवादा- वृत्तानावृत्तयागजन्यस्वर्गयोर्न गुरुलघुभावसिद्धिरिति चेत्; न, यत्र शास्त्रादृते न क्रतोः गुणान्वयसिद्धिः, तत्र तद्विशिष्टक्रतुरेव फलाय चोद्यते; यथा दाक्षायणयज्ञ इति गुरूक्तरूत्या 'दाक्षायणयज्ञेन यजेत स्वर्गकाम'  इत्यस्याधिकारविद्ध्यन्तरत्वे वश्चाद्यर्थप्रयोगे आवृत्ति- गुणविधिशङ्कानुत्थानात्, पक्षान्तरेपिफलान्तरार्त्थप्रयोगविषयत्वे नियामकाभावात् स्वर्गार्त्थ- प्रयोगविषयत्वमप्यावश्यकम् । ननु 'अपाम सोमममृता अभूम' 'दिवि द्योतिरजरमारभेता' मित्यदिमन्त्रार्त्थवादबलाद्विध्युद्देशप्रतिपन्नस्य स्वर्गस्य नित्यतावगतौ तदनुसारात् पश्चाद्यर्थ- प्रयोदविषयत्वं कल्पनीयमिति चेत्; न, स्वरसतो दर्शपूर्णमासमात्रगोचरतया प्रतीयमानस्य विधेर्मन्त्रार्थवादमात्रेण सङ्कोचायोगात् । दाक्षायणयज्ञेनेति यज्ञशब्दस्य पश्चर्त्थप्रयोगे लक्षणाप्रसङ्गाच्च । एतेन 'यो वृष्टिकामो योन्नाद्यकामो यः स्वर्गकामस्स सौभरेण स्तुविते' ति विध्युपस्थापितवृष्टिकामादेरेव 'हीषिति वृष्टिकामाय निधनं कुर्यात् ऊर्गित्यन्नाद्यकामाय ऊ इति स्वर्गकामाये' ति परामर्शेन तत्तत्प्रयोग एव हीषादिनिधनविधिवदिहापि स्वर्गार्थतया विहितदर्शपूर्णमासयोरेवावृत्तिलक्षणगुणविधिरिति किन्नस्यादिति निरस्तम् । तत्र हीपादीनां फलाय विधौ निधनानन्वयप्रसङ्गः । नचाश्रयतयान्वयः, हीपादीनां निधनान्वयस्याप्राप्ततया तदनुवादायोगात् । तदन्यस्यापि विधौ वाक्यगेदप्रसङ्गात् । इह तु ' आवृत्ते द्वे पौर्णमास्यौ द्वे अमावास्ये' इति वाक्यशेषप्राप्तत्वेन तादृशबाधकभावेन गुणफलविधित्वमेव कामपदस्वारस्यानुरोधात् न्याय्यम् ।
	किञ्च- 'यः स्वर्गकामस्स सौभरेण स्तुवीते ' ति लघुभूतसौभरगुणस्य 'श्येनचितिं चिन्वीत स्वर्गकाम' इति गुरुभाताग्न्याश्रितगुणस्य च स्वर्गफलकत्वं श्रूयते, तथा गुरुलघुभूतानां दर्शपूर्णमासज्योतिष्टोमबाजपेयाग्निहोत्रप्रभृतीनां कर्मणां स्वर्गः फलत्वेन श्रूयते, 
अतः स्वर्गे तारतम्यमावश्यकम्, अत्र च कर्मकर्मभेदाङ्गविनियोगप्रयुक्त्यति- देशादिभिरग्निहोत्रदर्शपूर्णमासज्योतिष्टोमवाजपेयादीनां गौरवलाघवसिद्धिरिति बहवो न्याया अनित्यताज्ञान उपयुज्यन्ते । नन्वेवं गुरुलधुविकल्पासम्भवेन फलतारतम्ये ब्रह्मज्ञाना- वृत्तेराप्रयाणमनुवर्तनीयतया प्रयाणकालस्याव्यवस्थितत्वात्तत्तारतम्येन फलतारतम्यं स्यादिति चेत्; न, तत्र शास्त्रीयस्य साधनतारतम्यस्याभावात् । न हि साधनतारतम्यं तत्वादेव फलतारतम्यापादकम्, किन्तु भूयः श्रमसाध्ये प्रवृत्तिप्रतिबन्धात्, न हि दैववशसम्पन्न- साधनलाघवन्तादृशगुरुसाधने प्रवृत्तिं प्रतिरोद्धं क्षमते । किंच दर्शनसामानाकारं ज्ञानं हि साधनम्, तन्निष्पत्तिश्च सत्वशुद्धिविळम्बाविळम्बानुरोधिनी, तौ च विळम्बाविळम्बौ रजस्तमोबाहुळ्यवैरळ्यनिबन्धनौ, अतो न साधनतारतम्यम् । यदि च दर्शनसमाना कारज्ञानोत्पत्त्यनन्तरमपि प्रापब्धानुसाराद्विळम्बः, न ततोपि साधनातारतम्य सिद्धिः; प्रतिबन्धकासमानकालीनध्यानस्यैव हेतुत्वात्, तच्च सर्वत्र तुल्यमेव । एवमुक्तन्यायोपेतात् 'तद्यथेह कर्मचितो लोकः क्षीयत एवमेवामुत्र पुण्यचितो लोकः क्षीयत' इत्यादिवाक्यात् कर्मफलानित्यत्वनिर्धारणसिद्धिः अतो विशिष्टाधिकारिलाभात् तत एव तात्पर्यसम्भवना- विशिष्टापातप्रतीतौ सत्यामापातप्रतीतार्त्थस्य विचारार्हतया ब्रह्मज्ञानस्यानन्तस्थिरफलत्व सम्भावनाबुद्ध्या च विषयप्रयोजनसम्बन्धानामपि सिद्ध्या प्रेक्षावत्प्रवृत्त्यङ्गसद्भावात् ब्रह्ममीमांसाशास्त्रमारम्भणीयमिति राद्धान्तः ।
	यत्तु विषयप्रयोजनदर्शनेनैव तत्सम्बन्धस्यापि प्रदर्शितत्वात्तयोः सम्बन्धो न पृथग्द्र्शनीयः, अस्यायं विषयः अस्येदं प्रयोजनमिति हि तयोः प्रदर्शनम्, अतोनुबन्धत्रयमेव ग्रन्थमात्रे प्रवृत्त्यङ्गम्, वेदान्ते तु पूर्ववृत्तस्याप्यावश्यकत्वादनुबन्धचतुष्टयं प्रवृत्त्यङ््गम्, अतः पूर्ववृत्तरूपानुबन्धपरस्सम्बन्धशब्द इति; तन्न, अनुबन्धचतुष्टयमपि ग्रन्थमात्राङ्गमिति हि प्राचां घण्टाघोषः । युक्तश्च सः । कार्यमात्रे इदमस्य फलं इदमेतादृशेन कार्यमिति ज्ञानादेव प्रवृत्तिरिति फलाधिकारिणो प्रवृत्तिमात्राङ्गम् । हलेन जीवनं भवतीति ज्ञाने सत्यपि कर्षणादिद्विरानमगमे प्रवृत्तिर्न सम्भवतीति फलसम्बन्धविशेषज्ञानमपि प्रवृत्तिमात्राङ्गम्, अतः कार्यत्वाविशेषात् ग्रन्धेप्येतत््त्रितयमनिवार्यमेव । अर्थपरत्वाद्विषयज्ञानमधिकमङ्गम्, तत्सम्बन्धविशेषज्ञानमपि । लोके हि के चित् साक्षात्प्रतिपादकमिच्छन्ति, केचित्तव्द्याख्यानम्, अतः तत्सम्बन्धविशेषोपि ज्ञातव्य एव । अत्र च 'ब्रह्मजिज्ञासे' ति ब्रह्मणो 
विचारविषयत्वावगमाद्विचारस्य निर्णयफवकत्वात् अतश्शब्देन वेदान्तेष्वनन्तस्थिरफला- पातप्रतीत्युपस्थापनाच्च शास्त्रस्य ब्रह्मनिर्णयद्वाराऽनन्तस्थिरफलप्रयोजकत्वं वेदान्तद्वारा ब्रह्मविषयकत्वं च सिद्ध्यति । पूर्ववृत्तं चाधिकार्यन्तर्भावेनैवानुबन्धो न पृथगनुबन्धः ।
	किञ्च- वेदान्ते मुमुक्षा हि पूर्ववृत्ततया विवक्षिता, नित्यानित्यविवेकादिकं तत्साधनमात्रमेव, सा च फलेच्छैव, फलेच्छा च प्रवृत्तिमात्राङ्गमिति कुतो वेदान्ता- साधारण्येनानुबन्धचतुष्टयस्य प्रवृत्त्यङ्गता ।
	किञ्च- सम्बन्धशब्दः पूर्ववृत्तरूपानुबन्दं कथमिवाभिदध्यात्? यदि कर्मणिव्युत्पत्त्याभिदध्यात्; तर्ह्यनुबन्धान्तरमपि कथं नाभिदध्यात्? ततश्चैकानुबन्धपरिशेषः प्रसजेत् । अतस्सम्बन्धोप्यनुबन्धएवेति अत्र विशिष्टाधिकारिलाभान्मीमांसाऽऽरम्भणीयेत्येव हृदयम् ।
	ऐकशास्त्र्यात् सङ्गतिसूचनार्त्थं स्वाध्यायाव्यवनविधिमुखप्रवृत्तकृति- प्रबन्धविवक्षया ' परीक्ष्ये' त्यादिश्रुत्यनुसाराच्च कर्मविचारानन्तर्यमथशब्देन निर्दिष्टम्, तात्पर्यन्त्वधिकारसमर्थन एव । ततश्च कर्मणामल्पास्थिरफलत्वज्ञानं यद्युपदेशेन कस्यचित्सम्भवति, तदा तस्याप्यधिकारोस्त्येव । यद्येवन्तर्हि उपदेशादेव ब्रह्मणस्तद््ज्ञानस्य ततो मोक्षस्य च निर्द्धारणे ब्रह्मविचारोपि नापेक्ष्येतेति चेत्; न, पुरुषविशेषे तदनपेक्षाया इष्टत्वात् । 'श्रोतव्य' इति श्रवणनियमेनौपदेशिकज्ञानस्य व्यवच्छेदात् कथमिष्टत्वमिति चेत्; न, श्रोतव्यशब्दस्य शाब्दावधारणपरत्वेन तेन मीमांसितवाक्येनार्थावधारणस्य दृढविश्वस्तौपदेशिकज्ञानस्य च सग्रहादिति ।
	देवमीमांसायमेव सिद्धे व्युत्पत्तेस्समर्थनीयतया इह कथन्तत्समर्थनमिति केनचिदुक्तमसङ्गतम्, कर्मविदिशेषतयैव देवतानान्निरूपणेन तत्र सिद्धे व्युत्पत्तिसमर्थनस्यानपेक्षितत्वात् । उक्तं च तत्वटीकायां "एवं तर्किते कर्मणि सङ्कर्षकाण्डे चतुर्लक्षण्या तत्तत्कर्माराध्यदेवता एव स्वरूपभेद गुणप्रकर्षैर्निष्कृप्य तत्समाप्तौच 'अन्ते हरौ तद्दर्शनात्'  'स विष्णुराह हि' 'तं ब्रह्मेत्याचक्षते तं ब्रह्मेत्याचक्षत' इति विचार- यिप्यमाणमुपचिक्षेपेति तत्ववृद्धा' इति । अत्र च मुमुक्षाधिकारः, सा च 'यदि वेदान्ते प्रतीयमानमनन्तस्थिरफलं ब्रह्म तद््ज्ञानं तयोस्साध्यसाधनभावश्च तत्वमेव तदातेन मया तत्साधनीय' मित्येवंरूपा, निरुक्तमुमुक्षानुगुणश्च नित्यानित्यविवेकः कर्मफले निर्धारणरूपः 
ज्ञानफले त्वनिर्धारणरूपः, पुरुषः खलु ऐहिकामुष्मिकफलेषु यावन्नानित्यतान्निर्धारयति तावन्न मोक्षसाधनविचारे प्रवर्तते, अनादिवासनया विषयप्रवणस्वभावत्वात्, तस्मादिह तन्निर्धारणं मुमुक्षानुगुणम्; सर्वत्र हि प्रमाणे प्रवृत्तिस्तत्प्रतिपाद्यसन्देहादेव, इयं च प्रवृत्तिर्न्यायोपेतवेदान्तरूपप्रमाणएव । इत्थमेव च पूर्वन्त्रेपि प्रवृत्तिः, न तु खर्गसाधनत्वनिश्चयात्, तस्य शास्त्रसाध्यत्वात् । अतो न्यायोपेतवाक्येन  निर्णयार्था प्रवृत्तिस्साध्यसाधनसन्देहादेव, अवान्तर फलन्तु निर्णयरूपं विचारेण भवतीति निर्णीतमेव । तच्च निर्धारणं न साध्यसाधननीर्धारणं भवतीति, किन्तु तत्तदभावान्यतरनिधारणं भवतीति । ननु ब्रह्मज्ञानस्य मोक्षसाधनत्वनिश्चाभावे कथं श्रवणार्थे गुरुपसदने प्रवृत्तिः?  नियमादृष्टस्य स्वाभिमतफलपर्यन्तोपयोगज्ञानाभावे प्रवृत्त्यनुपपत्तेरिति चेत्; न यदि ब्रह्मज्ञानं मोक्षसाधनं स्यात्; तदा गुरुपसदनवैगुण्येमम फलं ब्रह्मज्ञानेन न स्यादिति बुध्या प्रवृत्त्युपपत्तेः ।
	 अत्रायमधिकारो नानुबन्धान्तर्गतः, ज्ञायमानं प्रवृत्त्यङ्गं ह्यनुबन्धः,  नचोक्ताधिकारो ज्ञायमानः प्रवृत्तावुपयुज्यते, किन्तु स्वरूपसन्नेवः,  अतोत्र ज्ञायमानः प्रवृत्त्यङ्गभूतोधिकारस्त्रैवर्णिकत्वम्, तच्चनेह निरूपणीयम्, सूचितं च तदथातश्श्ब्दाभ्याम्, प्रकृते चाधिकारव्यपदेशो मुमुक्षारूपाधिकारहेतुत्वात्फलकामनाप्यनुबन्ध एव, सा तु न ज्ञातोपयुज्यते, अतस्तद्व्यतिरिक्यानुबन्धानामेव ज्ञाततयोपयोग इत्यपि केचिदिति ।
	अत्र सूत्रस्य तमोविजृम्भणवैचित्र्यसन्धुक्षितकुदृष्ट्यनुगुणं यथा यथं तात्पर्याणि वर्णयन्ति । तथाहि - तत्र विवरणकार आह- ब्रह्म विचार्यन्न वेति संशयः, तदर्थं चिन्ता किं विषयप्रयोजने न सम्भवतः उत सम्भवत इति , अत्र पूर्वः पक्षः - प्रत्यग््ब्रह्मैक्यं हि विचार्यम्, तच्च न सम्भवति, कर्तृत्वोदेर्विरुद्धधर्मस्य सत्यत्वेनैक्यायोगात्, नापि तन्ननिवृत्तिः प्रयोजनम्, ज्ञानस्याज्ञानमात्रनिवर्तकत्वेन सत्यस्य तस्य ज्ञानान्निवृत्त्ययोगादिति; राद्धान्तस्तु सत्यं कर्तृत्वभोक्तृत्वादि,  प्रपंचस्य सत्यत्वे विषयादि न सिद्ध्यतीति, प्रपंचस्तु मिथ्यैवेति ।
	वाचस्पतिस्तु- पूर्ववदेव संशयः, पूर्वपक्षस्तु प्रत्यगात्मन एव ब्रह्मत्वात्तस्यचाहमिति प्रकाशमानत्वेनासन्दिग्धतया न विषयत्वमुपपद्यते, नाप्यविद्यानिवृत्तिः प्रयोजनम्, उक्तरीत्या आत्मनि भासमानेपि तन्निवृत्त्यनुलब्धेरिति; सिद्धान्तस्तु वेदान्तवाक्यैः ज्ञानानन्दैकरसा- द्वितीयोदासीनस्वभाव आत्मा उपक्रमादिभिः प्रतिपाद्यते, सच वेदान्तवेद्यश्शुद्धोहंप्रत्ययेन भातीति विषयादिसिद्धिरविकलेति ।
	माध्वास्तु - ब्रह्मविचारो न कर्तव्यः उत कर्तव्यइति चिन्ता, तर्दंथ विषयादिकन्न सम्भवति उत सम्भवतीति, तदर्थं विषयभूतं ब्रह्म किं प्रत्यगर्थभूतजीवः उत तदन्य इति, पूर्व पक्षस्तु विषयत्वेनाभिमतं ब्रह्म न जीवचैतन्याद्भिन्नम्, नापि सविशेषम्, मानाभावात्, वेदान्तैश्चोपक्रमोपसंहारादिभिरखण्डप्रत्यगात्मस्वरूपमात्रप्रत्यायनात्तस्य चाहमितिभासमान- त्वादिति, राद्धान्तस्तु- ब्रह्मशब्दोक्तगुणपूर्तितदभावाभ्यां जीवब्रह्मणोर्भिन्नत्वेन ब्रह्मणोहमिति प्रकाशमानत्वाभावेन विषयत्वं सम्भवतीति ।
	अत्र व्यध्वविद्धवंसनम्-
	आत्मा ब्रह्मेत्यधीतः श्रुतिशिखरगणैर्निर्विशेषश्च सर्वैः
	किन्तत्र स्वप्रकाशे गुणलवरहिते वस्तुशास्त्रेण चिन्त्यम् ।
	इत्याक्षेपो गुरूणान्नतिशतविषये स्वाप्रणम्यत्ववादः
	श्रुत्यन्तानान्निरूप्यस्स यदि जडमते केन शास्त्र्यस्स न स्यात् ।।
	अत्रेदं परकीयमधिकरणं- ब्रह्ममीमांसाशास्त्रमिदं नारस्भणीयम्, निर्विषयत्वात्; न तावदस्य स विशेषं ब्रह्म विषयः, तत्र मानाभावात्; वेदान्तानिन्निर्विशेषजिव- स्वरूपमात्रपरत्वात्; न च जीव एव ब्रह्मेति स एव विषयः, तस्य स्वप्रकाश- त्वेनाहमितिसर्वानुभवसिद्धत्वान्निर्विशेषे तत्र निरूपणीयानां धर्माणामभावादिति पूर्वः पक्षः । सिद्धान्तस्तु भवेदेव निर्विषयत्वम्, यदि विचार्यत्वाभिमतं ब्रह्म जीवरूपत्वेन संशयविपर्यासानास्पदं स्यात्, नत्वेवम्, तस्य "तद्विजिज्ञासस्व, तद्बह्मे" ति विचार- विषयधर्मिणि श्रुतेन ब्रह्मशब्देनैक गुणपूर्तिवाचिना अल्पगुणाज्जीवनिकायाद्विलक्षणत्वसिद्धेः; तस्य गुणपूर्तिवाचिता च "अथ कस्मादुच्यते ब्रह्मेति, वृहन्तोह्मस्मिन् गुणाः" इति श्रवणात्, स्वरूपतो गुणतश्चापरिच्छिन्नत्वविषयावयवशक्त्यनुरोधाच्चेति । तत्र निर्विशेषस्वरूपस्य ब्रह्मणः श्रुत्यन्तनिरूप्यत्वमङ्गीकृत्य शास्त्रनिरूप्यत्वासम्भवपूर्वपक्षो गुरूणां प्रणतिपरम्पराया- विषये महापुरुषे तच्छिप्योदितस्वप्रणामानर्हत्ववादमनुकरोति । प्रमाणशिखामणयो हि वेदान्ता नितान्तमनधिगतार्थमन्विञ्छन्ति, पौरुषेयाणि तु शास्त्राणि उपायान्तरेणावगन्तुं शक्येप्वप्यर्थेषु श्रोतृबुद्धिसमाधानार्थं प्रवर्तमानानि स्वोक्तमप्यर्थमविस्मरणार्थमाम्रेडयन्ति, न तथानधिगतार्थव्यसनितामनुभवन्ति, ततश्च वेदान्ता अपि यदि स्वप्रकाशजीवस्वरूपमात्रे कर्तृत्वभोक्तृत्वादिरहिततया कर्मशेषतां प्रतिपाद्यमाने स्वातन्त्र्येण पर्यवस्यन्ति तदा शास्त्रस्य 
तत्र पर्यवसाने कानुपपत्तिः? पूर्वपक्षिणापि हि वेदान्तानां प्रामाण्यसंरक्षणाय स्वप्रकाशजीव परत्वेप्यनधिगतार्थत्वमुपपादनीयम् । ततश्च शास्त्रस्यापि तेन स्वविषयत्वोपपत्तिरिति भावः ।
	ननु पूर्वपक्षिणा वेदान्तानां प्रामाण्यं न संरक्षणीयम्, तेह्युपक्रमादिन्यायैस्स्व- प्रकाशजीवस्वरूपपरा एव, तस्यचानधिगतत्वं कथमपि समर्थयितुं न शक्यते, तथाहि सति यदि तेषां प्रामाण्यं न स्यान्माभूत्, न्यायलब्धेर्थे किं कुर्मः, अत एव तदर्थमधिकृत्य शास्त्रं नारम्भणीयम्, सर्वथैव विषयालाभादिति पूर्वः  पक्षः क्रियते; कात्रानुपपत्तिरित्याशङ्कयाह -
	प्रामाण्यं सिद्धमेव ह्यकृतकवचसा त्वन्मते तर्कशास्त्रे
	शास्त्रस्याङ्गं यदस्य स्मरसि हरिकृतं ब्रह्मतर्काभिदानम् ।
	तच्चेद्भज्येत नित्यस्फुरदगुणलवप्रत्यगात्मैमदर्थ्ये
	तन्निर्वाहाय तेषां सगुणविषयतया पूर्वपक्षेपि ते स्यात् ।।
	इत्थं हि तव मतम् अस्ति विष्णुना नारायणरूपेणातिविस्तरेण कृतं पुनर्व्यासरूपेण तेन संक्षिप्तं च ब्रह्मतर्काभिधानं शास्त्रम्, तदेव चतुर्दशविद्यास्थानान्तर्गतं तर्कशास्त्रम्, न तु गौतमादिप्रणीतम्, तच्चास्यमीमांसाशास्त्रस्याङ्गम्, इदं हि सर्वेषां कर्मब्रह्मकाण्डरूपाणां वेदानां सकलगुणपरिपूर्णो भगवानेव मुख्यार्थ इति निर्णयाय प्रवृत्तम्, तत्वेतन्निर्णेयार्थानां वेदानान्तदर्थानां वेदानान्तदर्थनिर्णायकानां प्रत्यक्षादीनामुपक्रमादीनां श्रुतिलिङ्गादिनां च स्वरूपप्रामाण्यतद्बलावलनिर्णायकत्वेनैतदपेक्षितमिति । तदुक्तमनुव्याख्याने- 'प्रमाणन्याय- मीमांसा क्रियते तर्कशास्त्रतः । मानन्यायैस्तु तत्सिद्धैर्मीमांसा मेयशोधनम् ।। ब्रह्मतर्कं च कृतवान् स एव भगवान्प्रभुः । पञ्चशक्तोदिविस्तारान्नारायणतनौ कृतात् ।। उद््धृत्य पञ्चसाहस्त्रं कृतवान् बादरायणः।।' इति । एवं च यदि वेदान्तानामखण्डजीवस्वरूपपरत्वे मानान्तरसिद्धतत्स्वरूपानुवादमात्रपर्यवसायित्वेन प्रामाण्यन्न निर्वहेत्तदा उन्निर्वाहाय तेषामुपक्रमादिस्वारस्यावदतमपि तद्विषयत्वं परित्यज्य मानान्तरानधिगतसगुणब्रह्मविषयतैव पूर्वपक्षिणाप्यङ्गीकर्तव्या स्यात्, न हि सिद्धप्रामाण्यानां वेदान्तवाक्यानामनधिगतार्थ- पर्यवसानविरोधी क्वचिदपि वाक्यस्वारस्यानुरोधोस्ति, 'त्रेधा तण्डुलान्विभजेत्' 'सृष्टीरुपदधाति' 'कपालेषु श्रपयती' त्यादिषु तत्तत्स्वारस्योपस्थितानप्यन्वतः प्राप्तिमतोऽर्थान् परित्यज्य लक्षणया प्रत्यक्षविध्यन्तरद्वारा कल्प्यविध्यन्तरद्वारावानाधिगत एवार्थे पर्यवसानस्याङ्गीकृतत्वात्; विश्वजित्स्वर्गकामाधिकरणपूर्वपक्षयोरपि नानधिगतार्थत्वरूप- 
प्रामाण्यत्वात्; किन्तु फलाभावादनुष्ठानालाभमात्रः । उक्तं हि तन्त्ररत्ने स्वर्गकामाधि- करणपूर्वपक्षे - 'नन्वेवं प्रमाणं स्यात्, तन्न, ग्मयमाने प्रवर्तनामात्रे प्रमाणमेव, न हि पुरुषप्रवृत्त्यधीनं वेदप्रामाण्यम्, यदि हि तथा स्यात्, ततः प्रमाणभूतवचन विहितस्यानुष्ठानमनुष्ठानायत्तं च प्रामाण्यमितीतरेतराश्रयापातः ; तस्प्रात् त्वत्पूर्वपक्षिणा वेदान्तानां ब्रह्मतर्कसिद्धप्रामाण्याविघाताय निर्विशेषजीवविषय- वानधिगतविषयत्वमद्वैतिवत्समर्थनीयम्, तद्विलक्षणसगुणब्रह्म विषयत्वं करणीयमित्युभय- धापि न निर्विषयत्वशङ्कावकाश इति भावः ।
	परमते मतान्तरसिद्धोपक्रमादिन्यायजालमवलम्ब्य पूर्वपक्षप्रवर्तनमप्य युक्तमित्याह-
	साक्षी जीवः सुखादीन्यनिशमनुभवन् सर्वमानाधिकस्ते
	तेषान्तर्के त्वदिष्टो बलवदबलतासंविभागाश्च सिद्धः ।
	तस्यात्यन्तानुकूलं श्रवणमपि तव प्राग्विचारादपेक्ष्यं
	श्रुत्यन्तानां कुतस्स्यादगुणविषयतापूर्वपक्षस्य लाभः ।।
	एवं हि तव मतम्, सुखादिकं साक्षिवेद्यम्, साक्षी च सर्वप्रमाणाधिकः, नित्यत्वेनाप्रामाण्यहेतुदोषजन्यत्वाभावात्, साक्षिविषये सुखदुःखेच्छाद्वेषादौ कदापि संशयविपर्यययोरदर्शनात्, दूरसञ्चातजलादिज्ञानप्रामाण्यपरीक्षाधारायाः ततो जलावगाहनादिप्रयुक्तसुखदुःखादिग्राहिणं साक्षिणमादायैव विश्रान्तेश्च, अतस्साक्ष्यनुभवविरुद्धेर्थे श्रुतिरपि न प्रमाणमिति । इदं च साक्षिणो बलवत्त्वं तव प्रमाणमीमांसारूपे ब्रह्मतर्क एव सिद्धम् । अतोत्र साक्ष्यनुभवविरुद्धं वेदान्तानां सुखदुःखादिरहितनिर्विशेषजीवस्वरूपमात्रपरत्वमपेक्ष्य पूर्वपक्षप्रवर्तनं न युज्यते । अपि च - सर्वेषामपि प्रमाणानां त्वदिष्टो बलाबलविभागस्तव ब्रह्मतर्क एव सिद्धः, अतो वाक्यार्थनिर्णयप्रमाणभूतानामुपक्रमादीनामुपक्रमादुपसंहारो बलीयानित्यादिरूप- स्त्वदिष्टो मतान्तरविलक्षणो बलाबलविभागस्तव ब्रह्मतर्क एव सिद्धः, 'उपक्रमादिलिङ्गानां बलीयो ह्युत्तरोत्तरम् । श्रुत्यादौ पूर्वपूर्वं च ब्रह्मतर्कविनिर्णया दित्वनुव्याख्यानोक्तेः, त्वदभिमतोपक्रमादिबलाबलानुसारी सर्ववेदान्तानामर्थश्च त्वन्मते विचारात् प्रागेव गुरुमुखादवगन्तव्यः, यावच्छक्ति सकलवेदाध्ययनपूर्वकं प्रतिवाक्यमस्य वाक्यस्यायमर्थ इति सर्वेषां वेदावाक्यानां गुरुमुखादर्थ ब्रह्मणं श्रवणम्, तच्च यावदज्ञाननिवृत्ति एकस्मादेव गुरोर्वा 
तत्तदगुरुलाभे बहुभ्यो गुरुभ्यो वा सम्यगावर्तनीयम्, एवं श्रवणात् सब्धस्य वाक्यार्थग्रहणस्य स्थिरीकरणार्थे न्यायविचारात्मकयुक्त्यमुस.. मननम् न तु तदेव श्रवणम्, ततश्च विचारशास्त्रं मननविधिमूल न श्रवणविदिमूलकमिति हि तव मर्यादा । तथा च निर्विशेषनिष्प्रपंचजीवाभेदादिपरवाक्यानामापे सगुणप्रपञ्चजीवभिन्नस्वाभिमतब्रह्म परत्वमेव बोधयतां स्वाप्तानां गुरूणां प्रकाशाद्बहुधावर्तितश्रवणलब्धसकलवाक्यार्थावधारणः तदनुगुणप्रमाणस्वरूप तद्बलाबलव्यवस्थापकब्रह्मविचारशास्त्रेति कर्तव्यतारूपतर्कशास्त्राभ्यासेन लब्धश्रवणसंवादः तदनन्तरं तदर्थमननसाधने श्रवणे प्रवर्तमानशिशष्यः प्रत्यक्षादेस्तर्कशास्त्राभ्यासलब्धप्रमाणबलाबलस्याप्यनुगुणमनेकाप्तोपदिष्टन्तमर्थे परित्यज्य सर्वेषां वेदान्तवाक्यानां निर्विशेषजीवचिन्मात्रमेवार्थ इति सर्वविरुद्धमर्थं कतमाशङ्केत? तदा शङ्कावकाशाभावे च कथं पूर्वपक्षोदयः? शिष्यस्य प्रागवगतार्थेनुप्रतिबन्धुमशक्यतयोदेतुं योग्या शह्खैव हि वादकथारूपे शास्त्रे पूर्वपक्षोनाम, अतोत्र शिष्यस्य प्राङ्निर्वृत्तेन श्रवणेनाङ्गविद्याभ्यासेनचाप्रतिबन्धुमशक्या शङ्का नोदेतुमर्हतीति  तव मते नैवं पूर्वपक्षावकाशोस्तीति भावः ।
	एवं परमर्यादया पूर्वपक्षस्य निरवकाशत्वमुक्तम्, हेत्वन्तरेणापि तदाह-
	श्रुत्यन्तानामखण्डो विषय इति च ते केन बोद्धव्यमेत-
	न्न्यायैस्तादर्थ्यमेषा घटयदतिदृढैश्शास्त्रमेकन्न चेत्स्यात् ।
	तच्चेदङ्गीक्रियेत प्रतिहतविविधप्रत्यगात्मैकनिष्ठम् 
	कस्यानारम्भसिद्ध्यै प्रभवतु भवतः पूर्वपक्षप्रयासः ।।
	सर्वेषां वेदान्तानां निर्विशेषजीवस्वरूपपरत्वं प्रबलन्यायैः प्रतिष्ठापयच्छास्त्रमिष्यते नवा? नचेत्प्रत्यक्षादिविरुद्धं सविशेषत्वादिविषयानेकावान्तरवाक्यकृतान्तःकलबप्रतिरुद्धं च तेषां तत्परत्वन्न सिद्ध्येदिति तत्सिद्धिसापेक्षानारम्भपूर्वपक्षोत्थानं न स्यात्, इष्यतेचेत्तदारम्भमपेक्ष्य विषयाभावेन तदनारम्भस्समर्थ्यत इति व्याघातस्स्यादित्यर्थः ।
	नन्वेवं वाचस्पतिविवरणकाराभिमतयोरषि आद्याधिकरणपूर्वपक्षयोर्व्याघातस्स्यात्, वाचस्पतिमते हि प्रत्यगात्मन एव ब्रह्मत्वात् तस्य चाहमिति प्रकाशमानत्वात् लोकसिद्धस्य तस्य विचारार्थं शास्त्रन्नारम्भणीयमिति पूर्वः पक्षः, विवरणकारमते तु प्रत्यग्ब्रह्मैक्यकस्यैव 
विषयत्वेनाभिमतत्वात् प्रत्यग्ब्रह्मणोश्च विरुद्धस्वभावयोरैक्यासिद्धेस्तद्विचारार्थं शास्त्रं नारम्भणीयमिति पूर्वः पक्षः, न च प्रत्यगात्मन एव ब्रह्मत्वं प्रत्यग्ब्रह्मणोरैक्यञ्च शास्त्रं विना सिद्ध्यति, येन व्याघातो न स्यादित्याशंक्याह -
	सिद्धेऽसिद्धे च सिद्धान्त्यभिमतविषये दूषणं चेत् क्रियेत
	न्यायापेक्षा न तस्योन्मिषति निजमतप्रक्रियार्थानुवादे ।
	सिद्धान्त्यस्वीकृतेर्थे यदि तु विषयतापादनं पूर्वपक्षे
	कर्तव्यं तर्ह्युपायः कथमिव सुधिया तत्र नापेक्षणीयः ।।
	प्रत्यगात्मन एव ब्रह्मतया विषयत्वं प्रत्यग्ब्रह्मणोरैक्यस्य विषयत्वं च सिद्धान्त्यभिमतमेवानूद्य तयोरेकस्य सिद््धत्वेनान्यस्यासिद्धत्वेन विषयत्वासम्भव इति तौ पूर्वपक्षौ प्रवृत्तौ, तत्र कुतः प्रत्यगात्मैव ब्रह्मेति वा प्रत्यग्ब्रह्मणैरेक्यमिति वा पूर्वपक्षिणं प्रति सिद्धान्तिनो हेत्वाकाङ्क्षा न भवति, सिद्धान्त्यभिमतस्यैव तयोर्विषयत्वस्य पूर्वपक्षेनूदितत्वात्, ततस्तत्र विषयोपपादकशास्त्रारम्भमनपेक्ष्य तदनारम्भपूर्वपक्षप्रवृत्तेर्न व्याघातः, त्वन्मतेतु निर्विशेषजीवचिन्मात्रं ब्रह्मेति सिद्धान्त्यनभिमत एवार्थे विषयत्वमापाद्य पूर्वपक्षप्रवृत्तिरिति तस्मिन्नर्थे सिद्धान्तिनो हेत्वाकाङ्क्षोदयेन तदुपपादकशास्त्रारम्भस्य त्वत्पूर्वपक्षेऽपेक्षणीयत्वाव्द्याघातो भवत्येवेति भावः ।
	ननु सिद्धान्त्यनभिमतमर्थे पुरस्कृत्य शास्त्रानारम्भपूर्वपक्षे तदुपपादनाय शास्त्रारम्भोपेक्षित इति व्याघातश्चेत्, पूर्वमीमांसाद्याधिकरणपूर्वपक्षेपि व्याघातः स्यात्, स खल्वेवं प्रवृत्तः, अध्ययनविधिना विश्वजिन्न्यायाद्वेदाध्ययनस्य स्वर्गार्थतावबोधकेनार्थज्ञानेतरफलार्थन्नीयमानानां वेदानां विषनिर्हरणादिमन्त्राणामिवार्थ विवक्षाग्राहकं प्रमाणन्नास्तीति वेदवाक्यान्यापाततोपरिपूर्णानुपपन्नार्थानिलक्षणानुषङ्गा- ध्याहारव्यवधानकल्पनाधिकार्थकल्पनादिभिरवश्यमुपपादनीयानीत्यत्र नियामकाभावा- दनुपपत्तिशङ्काकलुषितवेदार्थविचारात्मकशास्त्रन्नारम्भणीयमिति, तत्रापि स्वाध्याया ध्ययनस्य स्वर्गार्थत्वं सिद्धान्त्यनभिमतमेव पूर्वपक्षिणोपपाद्यमिति तदुपपादकविश्वा- जिन्न्यायादिप्रतिपादकशास्त्रारम्भपेक्षेत्याशङ्क्याह --	 
	एकंवाक्यं विचार्यं यदि भवति नयो वापि सर्वत्र तुल्यः
	तत्किचिन्न्यायक्लृप्त्यानभिमतरचना युज्यते पूर्वपक्षे ।
	सर्वेषामेव नानाविधनयनिकरानेकतात्पर्यसीम्नाम्
	वेदान्तानां विमर्शाद्विषयविरचनात्वेकमीहेत शास्त्रम् ।।
	धर्मजिज्ञासासूत्रे अध्ययनवाक्यमेकमेव विचार्यम्, तस्य सिद्धान्त्याभिमतदृष्टफलरूपार्थज्ञानार्थत्वे वैयर्थ्यप्रसङ्गात् सर्वापेक्षितस्वर्गार्थत्वं वाच्यमिति शक्यं पूर्वपक्ष एव किंचिन्न्यायोपपादनमिति तगर्थं न शास्त्रारम्भापेक्षा, अध्ययनविधिद्वारा तदुपात्तानां सर्वेषामपि वेदवाक्यानां विचार्यत्वेपि तेषामविवक्षितार्थत्वे पूर्वपक्षोपपादनीये विषनिर्हरणादिवदन्यार्थनीयमानत्वमेक एव न्यायः, सोपि पूर्वपक्ष एव व्युत्पादयितुं शक्य इति तदर्थमपि न शास्त्रारम्भापेक्षाः इह तु त्वन्मते नैकमेव वेदान्तवाक्यं विषयः, तस्यैकस्य केनाचिन्न्यायेन पूर्वपक्ष एव व्युत्पादितेन निर्विशेषजीवचिन्मात्रपरत्वसिद्धावपि वाक्यातराणां सगुणब्रह्मपरत्वा निवारणेन तद्विचारार्थे शास्त्रस्यारभ्यत्वप्रसङ्गात्;  अतः पूर्वपक्षिणा सर्वेषामेव वेदान्तानान्निर्विशेषचिन्मात्रपरत्वव्यवस्थापनेन सिद्धान्त्यभिमते सगुणे ब्रह्मणि प्रमाणाभावात्तद्विचारार्थमपि शास्त्रन्नारम्भणीयमिति वाच्यम्, त्वदभिमतं च, न च सर्वेषां वेदान्तानां निर्विशेषजीवचिन्मात्रपरत्वे सार्वत्रिक एको त्यायोस्ति, उपक्रमादीनां श्रुतिलिङ्गादीनां च परश्शतबाध्यवाधकभावप्रकारशालिनां तत्र तत्र व्यवस्थितत्वात्, न च तेषां सर्वेषामेकस्मिन्नेवात्र पूर्वपक्षे व्युत्पादनं युक्तम्, तथा सति सर्वस्यापि शास्त्रस्यैकाधिकरण्यकल्पनाप्रसङ्गात्, तस्मात्तावतान्न्यायानां व्युत्पादकमेकं शास्त्रमिहापेक्षितमित्यत्रैव व्याघातो न धर्ममीमांसापूर्वपक्ष इति भावः ।
	एतेन - वाचस्पतिपूर्वपक्षे प्रत्यगात्मन इदनिमहिमिति प्रकाशमानं रूपमध्यासपरिनिष्पन्नम्,  तदिह न विचार्यम्, किन्तु संसारदशायामनाविर्भूतन्निर्विशेषं तस्य तात्विकरूपमस्ति श्रुतिप्रसिद्धम्, तद्विचारार्थं शास्त्रारम्भ इति शङ्कावारणाय, विवरणकारपूर्वपक्षे प्रत्यग्ब्रह्मैक्यन्नासिद्धम् तत्साधकश्रुतिसम्भवादिति शङ्कावारणाय च, बहूनान्निर्विशेषवाक्यानामभेदवाक्यानां चान्यपरत्वं वक्तव्यमिति तदुपपादकशास्त्रारम्भापेक्षायां व्याघातस्स्यादित्यपि शङ्का निरस्ता; एकयैव प्रत्यक्षादिविरोधयुक्त्या तेषामन्यपरत्वकल्पनात् ।
	स्यादेत्, अस्त्येव शारीरकशास्त्रादन्यत् सर्वेषां वेदान्तानां निर्विशेषपरत्वव्युत्पादकं शास्त्रम्, तदवलोकनेनैवं पूर्वपक्षस्स्यादित्याशङ्कयाह -
	तच्छास्त्रञ्चेदतोन्यत्कणचरमतवत्कल्प्यते पूर्वसिद्धं
	जीवन्तस्य स्वसिद्धं विषयमुपयतो हन्त तस्यैव सोस्तु ।
	तेनैकार्थ्ये विरोधेप्यपसृतविषयं शङ्क्यते चेदिहेदं
	जीवासन्दिग्धतोक्तिः कथमिव घटनी पूर्वपक्षस्य ते स्यात् ।।
	तस्य शास्त्रस्य त्वप्रकाशोपि जीवो विषयः क्रियते चेत्; अस्यैव शास्त्रस्य विषयोस्तु, किमप्रसिद्धशास्त्रान्तरकल्पनया, तत्कल्पनया पूर्वपक्षमसर्थनेपि स्वप्रकाशस्य विषयत्वासम्भवयुक्तेर्व्याहतत्वापरिहारात्; नन्वत्र स्वप्रकाशस्य विषयत्वासम्भवयुक्त्या नारभ्यमिति न पूर्वपक्षः, किन्तु  वेदान्तानां स्वप्रकाशचिन्मात्रपरत्वव्यवस्थापकन्तावच्छास्त्रमस्ति, इदमपि तथाभूतं चेत्तेन गतार्थम् सगुणब्रह्मविषयत्वव्यवस्थापकञ्चेत्तेन बाधितार्थमित्युभयधापि तदपहृतविषयत्वादिदमनारभ्यं शास्त्रमिति, अतो न व्याघात इति चेत्; एवं तर्हि जीवस्य स्वप्रकाशत्वेनासंदिग्धत्वोक्तिः पूर्वपक्षेनुपयुक्ता तद्विरुद्धा च स्यात्, तदेव हि त्वया पूर्वपक्षसमर्थनार्थमुक्तम्, कश्च कणभुगादिशास्त्रेणाप्यपहृतविषयतयानारम्भे शङ्कितुं शक्ये निर्विशेषशास्त्र एव तव पक्षपातः? समयपादे तत्सर्वं निराकर्तव्यमिति चेत्; इदमपि तथा, अनभिमतं शास्त्रान्तरमस्तिचेत्तत्रैव निराकर्तव्यं स्यात्, अनभिमततन्त्राणां सर्वेषामपि स्वातन्त्र्येण पृथक्पृथक्तत्रैव निराकरणात्, तस्मादनिराकरणादवसीयते इदमेव तच्छास्त्रं नान्यदिति, तत्र निर्विशेषस्वरूपस्य वेदान्तविषयत्वे सति विचारशास्त्रविषयत्वासम्भवः कुत इति प्रथमाभेपः, सुखादिग्राहिणा साक्षिणा बाधिततत्वाद्वेदान्तानां निर्विशेषस्वरूपे प्रामाण्यासम्भवात्तदवलम्बनेन पूर्वपक्षासम्भवो द्वितीयः  शिष्यस्य श्रवमविरुद्धाक्षेपानुपपत्तिस्तृतीयः, वेदान्तानामुपक्रमादिन्यायैर्निर्विशेषस्वरूपपरत्वस्य शास्त्रसापेक्षत्वाव्द्याघातश्चतुर्थः । तत्र प्रथमदोषस्तवापि समानः, त्वयैव नलिकण्ठभाष्यटीकायामुपक्रमादिषड््विधतात्पर्यलिङ्गैरद्वैतवाक्यानां द्वैतवाक्या त्प्राबल्येनैव पूर्वपक्षसमर्थनात्, एवन्तत्रापूर्वतयैवाद्वैतस्य वेदवेद्यत्वोपपादनात् कथन्तस्य विचारविषयत्वासम्भवः, प्रामाण्यपर्यन्ताक्षेपतात्पर्यकल्पनमपि पक्षद्वयसाधारणम्, तदनुपपत्तिरपि समाना, ब्रह्मतर्केणेव पूर्वकाण्डेन वेदप्रामाण्यस्य सिद्धत्वादद्वैतस्य सर्वधा विषयत्वासम्भवे वेदान्तानां भेद एव तात्पर्यं स्यात्, अनधिगतत्वाद्यपि समानम् । चतुर्थोपि 
दोषस्समानः । नापि द्वितीयः, सुखाद्यनुभवरूपो हि साक्षी, सुख्यहमिति सम्बन्धांशे भ्रम एव, सुखादेरन्तःकरणधर्मत्वात्, सुखादिस्वामित्वमपि परमात्मन एव, अतस्सम्बन्धांश इवान्यत्रापि भ्रमत्वसम्भवाद्वेतान्तैरद्वितीयप्रतिपादनं सम्भवत्येवेति, एवं पूर्वपक्षोत्थानसम्भवात् । न तृतीयः, शास्त्रस्यैव वादकथारूपतया तदुपोद््घातरूपस्यास्य वादकथारूपत्वाभावेन शिष्यकृतशङ्कारूपत्वासिद्धेरिति । 
	नलिकण्ठस्तु-
	'परीक्ष्ये'त्यादि वाक्यं विषयः, तत्रायं संशयक्रमः- मुमुक्षूणां ब्रह्मविचारयोगीति सूत्रकृता समारभ्यमाणमिदं शास्त्रं प्रेक्षावत्कर्तृकारम्भविषयत्वयोग्यन्नवेति प्रथमसंशयः, तदर्थमियंचिन्ता - कृतधर्मविचारस्य धर्मानुष्ठानविशुद्धचित्तस्य धर्मविचाराधिगतमक्षय्यादिवाक्यानां यथाश्रुतफलसमर्पकत्वं प्रबलन्यायान्तरेण प्रतिक्षिप्य ततो विरक्तस्य शमादिसम्पन्नस्य नित्यफलप्रेत्सया तत्साधनं ब्रह्मज्ञानमिच्छतोधिकारिणो ब्रह्मविचारेण तज्ज्ञानसिद्ध्यर्थं विचाराङ्गगुरूपसदनं परीक्ष्येत्यादिवाक्यं विधातुं शक्नोति नवेति, तदर्थमियं चिन्ता- ब्रह्म विचारार्हन्न वेति, तदर्थमियं चिन्ता- ब्रह्म विषयत्वयोग्यं सप्रयोजनज्ञानं च नवेति, तदर्थमियं चिन्ता- अहमित्यनुभूयमानो जीव एव ब्रह्म उत तस्यैव संसारदशायामप्रकाशमानं कर्तृत्वभोक्तृत्वादिप्रपंचरहितन्निर्विशेषं रूपान्तरं अथवा ततोन्यदिति । यदि जीवादन्यत्तदापि ब्रह्म परिच्छेद्यन्नवेति च । यदा जीव एव ब्रह्म तदा तस्याहमनुभवसिद्धत्वान्न विषयत्वयोग्यता, यदि  तस्य निर्विशेषं रूपान्तरं ब्रह्म, यदि वा जीवादन्यप्यपरिच्छेद्यम्, तदा तस्याशक्यप्रतिपादनत्वान्न विषयत्वयोग्यता, पक्षत्रयेपि न तस्य सप्रयोजनज्ञानता, अहमनुभवे शब्दात्कथंचिन्निर्विशेषगोचरज्ञाने जीवान्यब्रह्मगोचरज्ञाने च सत्यपि संसारनिवृत्तिपूर्वकनित्यफलप्राप्तेरदर्शनात्, अनादिसंसारस्य दुरपहृवत्वाच्च; यदा ब्रह्मणो न विषयत्वार्हत्वसप्रयोजनज्ञानत्वे; तदा न तस्य विचारार्हता, यदा न तस्य विचारार्हता; तदोदाहृतं वाक्यमुक्तमर्थं विघातुन्न शक्नोति, यदा न शक्नोति; तदा विचारस्याकर्तव्यत्त्वात्तदर्थमिदं शास्त्रमनारम्भणीयमिति पूर्वपक्षे  फलफलिभावः । यदा दीवादन्यद्ब्रह्म परिच्छेञ्च सप्रयोजनज्ञानं च, तदा विषयप्रयोजनवत्त्वेन ब्रह्मविचारस्य कर्तव्यत्वात् तदर्थमिदं शास्त्रमारम्भणीयमिति सिद्धान्ते फलफलिभावः । पूर्वपक्षस्तु ब्रह्म विचारयोग्यत्र भवति, तत्र सन्देहाभावात्; अयमात्माब्रह्मेतिश्रुत्या जीव एव ब्रह्मेत्यवगमात्, 
तस्य चाहमनुभवसिद्धत्वात्; ननु सा श्रुतिर्जीवस्याहमनुभवसिद्धेन कर्तृत्वभोक्तृत्वाद्यनेकानर्थव्रातकलुषितेन रूपेण ब्रह्मभावन्न प्रतिपादयति, नित्यशुद्धत्वदिरूपब्रह्मशब्दार्थानुगमविरोधात्; किन्तु कर्तृत्वादिकल्पिताकाररहितेन निर्विशेषचैतन्यरूपेण, तत्तु संसारदशायामावृतन्न प्रकाशत इति तत्र सन्देहो घटत इति चेत् ; उच्यते, अयमात्मा ब्रह्मेति श्रुतिर्जीवस्य यावद्रूपमहमनुभवे प्रकाशते तावद्युक्तमेव, तदिदंशब्देन परिगृह्य ब्रह्मेत्युपदिशति, तस्मिन् ब्रह्मशब्दार्थस्साकल्येन न सम्भवतिचेत्; यावत् सम्भवति तावन्तमेव देवब्राह्मणत्वादिरूपमर्थमभिदधत्तत्र वर्तिष्यते, नच 'ध्यायतीवलेलायतीवे'त्यादिश्रुतिभिर्जीवे कर्तृत्वादेरपारमार्तिकत्व प्रतिपादनाद्वस्तुतो निर्विशेषमेव जीवस्वरूपं तदेव च ब्रह्म प्रतिपाद्यत इति वाच्यम्, करोमिभुञ्ज इत्यादिप्रत्यक्षविरुद्धानांतासां श्रुतीनां जीवस्य कर्माद्यधीनकर्तृत्वादिमत्तया तत्पारतन्त्र्यमात्रपरत्वात्; अस्तुवा निर्विशेषस्वरूपं जीवः; तथापि तद्विचारस्य फलन्तद्विषयं ज्ञानम्, ज्ञानञ्च ज्ञेयपरिच्छेदः, वेदान्तविचारजन्यं ज्ञानं ब्रह्म इदमित्थमिति प्रकारविशेषविसिष्टतया विषयीकरोति न वा? आद्ये निर्विशेषत्वभङ्गप्रसङ्गः, अन्त्ये यथावन्न प्रकाशेत, तथा च 'आकाशस्तल्लिंगादि' त्याद्यधिकरणेष्वाकाशो ब्रह्म जगत्कारणत्वादित्याद्यनुमानप्रभवनिर्णये ब्रह्मण आकाशादिपदोक्तस्य ब्रह्मत्वरूपसाध्यविशिष्टतया जगत्कारणत्वहेतुविशिष्टतया च विषयता न स्यात् । किं बहुना? शब्देनापि प्रतिपादनासम्भवात् 'अयमात्माब्रह्मे'ति श्रुत्या सविशेषमेव जीवस्वरूपं ब्रह्मतया प्रतिपाद्यत इति तस्याहमनुभवसिद्धस्य न विचारशास्त्रविषयता ।  नचैवमपि 'अन्नं ब्रह्मे'त्यादेरपि श्रवणात्किमन्नादिकं मुमुक्षुवेद्यत्वाभिमतं ब्रह्म जीवो वेति सन्देह एव स्यान्न निश्चयः, 'तपसा चीयते ब्रह्म ततोन्नमभिजायत' इत्यादि श्रुतिषु ब्रह्मणोन्नादिभ्यो भेदश्रवणादुक्तान्नादिकं ब्रह्म न भवति चेत्; 'य आत्मनि तिष्ठन्नि' त्यादिश्रुतिषु तस्य जीवादपि भेदश्रवणात् सोपि ब्रह्म न स्यादिति वाच्यम्; प्रतिवेदान्तं 'तत्वमसि' 'अहं ब्रह्मास्मि' 'अयमात्मा ब्रह्म' 'प्रज्ञानं ब्रह्मे' त्यादिजीवब्रह्माभेदवाक्यानां षड््विधतात्पर्यलिङ्गोपेततयान्नादिश्रुतिभ्यो जीवब्रह्मभेदश्रुतिभ्यो जीवब्रह्मभेदश्रुतिभ्यश्च बलवत्त्वावधारणेन जीव एव ब्रह्मेति ततो निश्चयसम्भवात् । अस्तु वा भेदश्रवणात् ब्रह्म जीववर्गादन्यत्, तथापि तत्कारणत्वनियन्तृत्वादिगुणकमभ्युपगन्तव्यम्, तदा 
तदपरिच्छेद्यमित्यपि, 'यतो वाचो निवर्तन्ते अप्राप्य मनसा सह' 'यद्विचानभ्युदितं येन वागभ्युद्यते' इत्यादि श्रवणात्; एवञ्च विचारजन्यज्ञानं ब्रह्म यथावत्परिच्छिद्य गृह््णाति चेत् तस्यापरिच्छेद्यत्वभङ्गप्रसङ्गः, नचेदयमितिगृह्यमाणस्फीतालोकमध्यवर्तिघटवद्यधावन्न प्रकाशेतेति मोक्षजनकत्वाभिमतं ब्रह्मज्ञानन्न समर्थितं स्यात्; 'भक्त्या मामभिजानाति यावान्यश्चास्मि तत्वतः । ततो मान्तत्वतो ज्ञात्वा विशते तदनन्तर' मिति यथावद््ब्रह्मज्ञानस्यैव मोक्षसाधनत्वावगमात् । किंच प्रयोजनं च न किंचित्पश्यामः, यदि ब्रह्मज्ञानात्किंचित्प्रयोजनमभविष्यत्तदा अहमनुभवरूपाद्वेदान्तजन्याद्वा तद््ज्ञानाज्जायमानन्तदिदानीमग्रक्ष्याम, अतो ज्ञायते न प्रसिद्धजीवरूपस्य निर्विशेषजीवरूपस्य तदन्यस्य वा ब्रह्मणः परिज्ञानात्किंचित्प्रयोजनमस्तीति । नचेदानीन्तनब्रह्मज्ञानमात्रन्न प्रयोजनम्, किन्तु श्रवणमननान्तरमुपासनाजन्य तत्साक्षात्कारात्, न चेदानीं सोस्तीति वाच्यम्, तथापि सप्रतोजनत्वानिर्वाहात्; संसारनिवृत्तिपूर्विका हि निरतिशयानन्दावाप्तिः प्रयोजनमिहेष्यते, संसारनिवृत्तिश्च सकलानर्थव्रातमूलसकलजीवावारकैकद्रव्यरूप मलाख्यानादिसिद्ध पाशनिवृत्तिरित्य- भ्युपगम्यते; नचानादेर्द्रवयस्य ज्ञानमात्रान्निवृत्तिस्सर्वजीवगतनर्थनिदानस्यैकपुरुषमोक्ष कारणान्निवृत्तिश्च भवति; तस्माद्विषयप्रयोजनासम्भवान्नेदं शास्त्रमारम्भणीयमिति ।
	सिद्धान्तस्तु - सर्वधा समारम्भणीयमिदं शास्त्रम्, ब्रह्मणस्सन्दिग्धत्वेन सप्रयोजनज्ञानत्वेन च विचारार्हत्वात्; न च 'अयमात्माब्रह्मे' त्यादिश्रुत्या जीवस्यैव ब्रह्मत्वावेदनात् संशयासम्भवेन विषयत्वमेव तस्यानुपपन्नमिति वाच्यम्, 'ज्ञाज्ञौ द्वावजावीशनीशौ' 'अनीशश्चात्मा बध्यते भोक्तृभावात्' 'आत्माप्यनीशस्सुखदुःखहेतोः' 'तयोरन्यः पिप्पलं स्वाद्वत्ति अनश्नन्नन्यो अभिचाकशीति' - 'य आत्मा अपहतपाप्मा' 'यतो वा इमानि भूतानि जायन्ते' 'तोयेन जीवान्व्यससर्ज भूत्या' मित्यादिश्रुत्या जीवब्रह्मणोरत्यन्तवैलक्ष्यण्यस्याप्यावेदनेन वचनद्वयतात्पर्यानवधारणदशायां संशयसम्भवात्; ब्रह्मत्वदीवत्वस्वरूपपर्यालोचनायान्निरस्तसमस्तोपप्लवकळङ्कनिरतिशयानन्दादि- शक्तिमहिमातिशयवत्वरूपतया ब्रह्मत्वस्य जीवत्वस्य त्वनाद्यज्ञानवासनाचष्टम्भविजृम्भितविचित्रकर्मफलभोगानुगुणबहुशरीरप्रवेशनिर्गमनव्यापारपरचशनिस्समतापसहिष्णुत्वरूपतया तयोरत्यन्तविरुद्धधर्मत्वावसायेन 
उदाहृतश्रुतिद्वैराज्यसत्वेनच संशयावश्यम्भावात् । किंच 'अन्नं ब्रह्म' 'मनो ब्रह्म' 'विज्ञानं ब्रह्म' 'आदित्योब्रह्मे'त्यादिश्रुत्या 'तत्वमसि' 'अहं ब्रह्मास्मी'ती श्रुत्या तत्त्वंपदार्थयोरिवान्नादीनां ब्रह्मणश्चाभेदावेदनात् किमत्र तत्वमिति संशयस्यावर्जनीयत्वात् । ननु षड््विधतात्पर्यलिङ्गोपेतत्वात् 'तत्वमसि' अहं ब्रह्मास्मि' 'अयमात्मा ब्रह्म' 'प्रज्ञानंब्रह्मे' त्यादिश्रुतय एव तात्विकाभेदपराः, नत्वन्नादिश्रुतयो न वा जीवब्रह्मभेदश्रुतय इति चेत्; तर्हि प्रतिवेदान्तमुपक्रमोप संहारादिभिस्तात्पर्यनिर्णयो महता विचारेण साध्य इति तदर्थं विचारशास्त्रमारम्भणीयमेव स्यात् । यदुक्तम् - ज्ञेयपरिच्छेदरूपत्वात् ज्ञानस्य तदपरिच्छिन्नब्रह्मविषयत्वन्न सम्भवतीति; तत्र, ईदृगीदमितिब्रह्मणः परिच्छेदासम्भवेपि लक्षणमुखेनेतरव्यावृत्ततामात्रेण परिच्छेदसम्भवात् । ननु ब्रह्मणस्सर्वात्मना परिच्छेद्यत्वाभावे 'वेदान्तविज्ञानसुनिश्चितार्थाः 'भक्त्या मामभिजानाती' तिश्रुतिस्मृतिभ्यां सर्वात्मना ब्रह्मपरिच्छेद रूपेण ज्ञानेन प्राप्यतया वर्णितं प्रयोजनं न सिद्ध्येदिति चेत्; न, इतरव्यावृत्तत्वपरिच्छेदमात्रावलम्बनेन श्रवणमननयोः एकैकविद्योपसंहार्यगुणमात्रावगत्या निदिध्यासनस्य च निवृत्तौ साक्षात्कारकाले सर्वात्मनापरिच्छेद्यत्वसम्भवादपरिच्छेद्यत्वश्रुतीनां 'यतोवाचोनिवर्तन्त' इत्यादि श्रुत्यन्तरानुसारेण मनोवागतीतत्वविषयत्वात्; न साक्षात्कारकाले ब्रह्म मनसा तद््गुणेयत्तादिप्रतिपादकशब्देन वा परिच्छिद्यते, किन्तु निवृत्तावरणेन सर्वतः प्रसृतेन स्वाभाविकज्ञानेनैव । न च प्रयोजनाभावेन शास्त्रस्यानारम्भणीयता, 'ब्रह्मविदाप्नोति परं' 'ज्ञात्मा शिवं शान्तिमत्यन्तमेति' 'ईशन्तं ज्ञात्वा अमृता भवन्ति' 'तमक्रतुं पश्यतिवीतशोको धातुः प्रसादान्महिमानमीशम्' 'आत्मानमरणिं कृत्वा प्रणवञ्चोत्तरारणिम् । ध्याननिर्मथनादेव पाशं दहति पण्डितः' 'ज्ञात्वा देवं मुच्यते सर्वपाशैः' इत्यादिश्रुत्यनुसारेण तदुपासनयास्याधिकारिणः पाशविच्छेदलक्षणमोक्षपप्रयोजनसत्वात् इदानीं तादृशशिवोपासनाविरहेण तादृशमोक्षानुदयेपि तदनन्तरं तादृशमोक्षोदयानपायात् । अत एवानादिर्ननिवर्तत इति दूषणस्य नावकाशः, निवृत्तौ प्रमाणसद्भावो हि निवृत्त्यभ्युपगमे तन्त्रम्,न तुसादित्वमनादित्वं वा । यदुक्तं द्रव्यस्य ज्ञानमात्रान्निवृत्तिः सर्वजीवगतानर्थनिदानस्य एकपुरुषमोक्षकारणनिवृत्तिश्च न सम्भवतीति ; तन्न, तत्तन्मुत्यमानदीवावरणभूतानां मलशक्तीनामेव निवृत्त्यभ्युपगमात्, श्रवणमनननिदिध्यासनसाक्षात्कारैरुपचीयमान गत्युपबृह्यितैः प्रसन्नस्य मोचकत्वाभ्युपगमेन 
तस्य दृढनिवर्तकसम्भवाच्च । नच 'अथातोब्रह्मजिज्ञासे'ति सूत्रे शास्त्रारम्भणीयत्वप्रयोजकविषयप्रयोजनसद्भावरूप- हेत्वनुक्तेः कथन्तत्सद्भावेन शास्त्रानारम्भणीयत्वपूर्वपक्षनिरसनमुपपद्यत इति वाच्यम्, कण्ठतस्तादृशहेतुसद्भावानुक्तावपि ब्रह्मणो जिज्ञासाकर्मत्वप्रतिपादकब्रह्मजिज्ञासापदेन तत्सूचनादिति ।  
	इतरे तु- 'अथातो ब्रह्मजिज्ञासा ।' अथ शब्दोयमारम्भार्थः, सिद्धारम्भस्यैव शास्त्रस्य स्वसाध्यार्त्थसाधकत्वात् । अतश्शब्दो हेतुपरः, स च न्यायवशसन्निहितशास्त्र- प्रक्रमप्रयोजकमात्रपरामर्शी । ब्रह्मजिज्ञासा - सर्वज्ञस्यापि यतस्सर्वदृक्सूत्रमन्तरा न पूर्यते - न फलपर्यवसायिनी, अत इत्यर्थः । ब्रह्मेति तन्त्राभिप्रायम् । ब्रह्मणः - कर्तरि षष्ठी, ब्राह्मणस्य । ब्रह्मणाः- करणे तृतीया, सन्यासेन । ब्रह्मणा-पूर्ववत् तृतीया, वेदान्तेन । ब्रह्मणः-कर्मणि षष्ठी, परमात्मनः । ब्रह्मणे-तादर्थ्ये चतुर्थी, ब्रह्मप्राप्तये । ब्रह्मणा - इत्थंभावे तृतीया, स्वस्यैव ब्रह्मत्वेन । जिज्ञासा ज्ञानेच्छा । सा च सर्वार्थैरन्वेति । अत्र ब्रह्मपदे नैकशेषः, एकविभक्तिपरत्वाभावात् । अतो ब्रह्मजीज्ञासापदानि षडुत्पाद्य वृत्तिविभक्त्या ब्रह्मजिज्ञासा पदएवैकशेषः । जातावेकवचनं छान्दसम्, पूर्वसवर्णोवा । किमारभ्यत इत्याकाङ्क्षायां प्रस्तावाद््ब्रह्मसूत्रमित्युपतिष्ठते । तदयं सौत्रवाक्यार्थः परिनिष्पन्नः; 'ब्राह्मणस्य प्रवृत्ता वेदान्तेन ब्रह्मप्राप्तये ब्रह्मत्वेन सन्यासेन स्वस्य ब्रह्मकर्मकज्ञानेच्छा यतस्सूत्रं विना न फलपर्यवसायिनी अतस्सूत्रमारभ्यते' इति ।
	अत्रेत्थमधिकरणशरीरम् । वेदान्तार्थः किं सूत्रमन्तरेण ज्ञातुं शक्यः? उत नेनि संशयः । साङ्गवेदाद्ध्ययनादेवार्त्थस्य सुज्ञानत्वात् सूत्रमन्तरेण वेदान्तार्थो ज्ञातुं शक्य इति पूर्वपक्षः । सिद्धान्तस्तु उक्तव्याकृत्यादिपारगमनस्याल्पिष्ठज्ञान क्रियायुस्तपोयोग- वीर्यादिमत्पुरुषमात्रा शक्यत्वात् न्यायेनैव ज्ञातव्यत्वात् सूत्रमन्तरेण वेदान्तार्थो  न ज्ञातुं शक्य इति । ननु - अत्र ब्रह्मेति तन्त्राभिप्रायमित्यनुपपन्न मिवाभाति, ब्रह्मपदेनानेकाषामर्त्थानामुपस्थितौ वाचः कर्मवर्तितया तस्मादनेकासां विभक्तीनां युगपदुत्पत्त्यसम्भवात् क्रमेणोत्पत्तौ द्वितीयदेर्विभक्त्यन्तादुत्पत्तिप्रसङ्गाच्च एकस्या एव विभक्तेरुत्पत्तेर्वाच्यतया विभक्त्यन्तरार्थानामिहोपस्थित्यसम्भवात् उत्पन्नविभक्त्यर्थेन तन्त्रितानां सर्वेषामर्थानामन्वयप्रसङ्गात्, प्रातिपदिकार्थविभक्त्यर्थत्वयोरविशेषेण युगपत्सर्वविभक्त्युत्पत्तावपि उक्तदोषानतिवृत्तेश्चेत्याशङ्क्य 'हलन्त्य' मितिसूत्रइवेह 
शब्दतन्त्रता विवक्षिता नार्थतन्त्रतेत्यभिप्रायेणाह 'अतो ब्रह्मजिज्ञासापदानी'ति । शब्दतन्त्रत्वं ह्यनेकशब्दानुकरणरूपता, अन्यानिरूक्तेः; अनुकार्यं चानुकरणस्यार्थः । स च वाक्यार्थान्वयी । एवंचेहापि शब्दानामनुकार्याणां वाक्यार्थान्यवप्रसङ्गः । 'हलन्त्य' मित्यत्राप्ययं प्रसङ्गस्समान इत्यत्राह 'उत्पाद्ये' ति । उत्पादनमुन्नयनम् । उन्नायकच्च प्रयोजनगौरवम् । इदमेव शब्हतन्त्रस्थले सर्वत्र विवक्षितम् । इदमेव 'हलन्त्य' मित्यत्रापीतिभावः । अत्र ब्रह्मपदे तन्त्रन्यायेनानेकता, जिज्ञसापदे तु प्रत्यर्थे शब्दनिवेश इति न्यायेनेति ।
	अत्र पक्षचतुष्टयेपि ब्रह्मजिज्ञासापदेन ब्रह्मणो विषयत्वप्रतीते स्तत्समर्त्थसिद्धान्तन्यायः तत्र विवक्षित इत्युच्यते । स्पष्टमेव हेतुभावसमर्पके अतश्शब्दे जाग्रति धर्मिनिर्देशकेन न्यायसूचनं जघन्यमेव । अतोधातश्शब्दाभ्यां सिद्धान्तयुक्तिसूचनं यथा सम्भवति तथैव पूर्वपक्षराद्धान्तौ वक्तव्यौ । सम्भवति चाधिकारासम्भवादारम्भाक्षेपे कर्मविचारसमर्पणपरेणाथशब्देनादिकारसम्भवरूप सिद्धान्तहेतूपस्थापनम्, सम्भवति चाथशब्दोपस्थापितस्य वृत्तस्य हेतुभावोपस्थापकेऽतश्शब्देऽथशब्दार्थहेतुभावापेक्षित- वेदार्त्थापातप्रतीतिरूपविशिष्टार्त्थाधिकारैकदेश - तात्पर्यम्, सम्भवति चापातप्रतीतितात्पर्यके सिद्धेव्युत्पत्तितात्पर्यम्, शास्त्रादावेव । अथातो धर्मदिज्ञासेति शास्त्रमात्रं प्रत्यापातप्रतीतेः पूर्ववृत्तत्वमुक्तम्, तेनाथशब्देनोत्तरभागासाधारणपूर्ववृत्तमेव निर्दिष्टम्, सङ्गतिप्रदर्शनार्थञ्च तावन्मात्रनिर्देशः । अतश्शब्देन तु हेतुभावमुपस्थापयता तत्प्रसिद्धये विशिष्टाधिकारस्सूच्यते । युज्यते च कृत्स्नशास्त्रपूर्ववृत्ततया बुद्धिस्थाया आपातप्रतीतेरतश्शब्देन विवक्षा । यदि कर्मविचारानन्तर्येप्रद्वेषः, तदानीमपि स्वाभिमतार्त्थानन्तर्यव्युत्पादनेनाधिकारसमर्थनपरत्वमेव सूत्रस्यास्थेयम्, न तु विषयसमर्थनपरत्वम्, अतश्शब्देन तद्धेतो रसूचनात् । वेदान्तेषु  कोर्थः प्रतिपाद्यते? किमद्वैतम्? उत द्वैतम्? द्वैतेपि ब्रह्म कीदृशम्? तदज्ञानस्य च किं फलम्? मोक्षफवकत्वे मोक्षः कीदृशः? इत्येवमादिरूपेण परस्परविरुद्धभेदाभेदादिवाक्यश्रवणेन सन्दिहानोऽधिकारीजिज्ञासते, तदनुजिघृक्षया च शास्त्ररम्भः । एवं च द्वैताद्वैतान्यतरादिनिर्णयार्त्थं प्रवर्तमानमिदं शास्त्रमनारम्भणीयमित्याक्षेप एव पूर्वपक्षे कर्तु मुचितः, न तु शास्त्रस्यार्थविशेषनिष्ठत्वं सिद्धवत्कृत्याक्षेपः । अयमाद्यपक्षद्वयसाधारणो दोषः ।
	तत्र नाद्यः, एवं हि तत्र तात्पर्यम्; प्रत्यग्ब्रह्मैक्यमेय उपनिषदामर्थइति निर्धार्य खलु भवद्भिरद्वैतगोचरमीमांसा प्रवर्त्यते, तदेव तु प्रत्यग्ब्रह्मैक्यमसम्भवि, अत एवमर्त्था मीमांसा नारम्भणीयैवेति प्रस्यवस्थितं कञ्चित्प्रत्यनेन सूत्रेण मीमांसाया आरम्भणीयत्वमाचार्येण समर्थ्यत इति; तत्र, प्रत्यग्ब्रह्मैक्यस्यापरमार्त्थतया तत्रोपनिषदामाचार्यस्य च तात्पर्यासिद्धेः; आत्मपदं विहाय जिज्ञास्यं वस्तु अनवधिकातिशयासङ्ख्येयकल्याण गुणगणविभूति- वैशिष्ट्यप्रतिपादकेन ब्रह्मपदेन उपस्थापयन्ना- चार्यः जीवब्रह्मभेदस्य ब्रह्मणस्सविशेषत्वस्य च वेदान्तार्त्थतां स्वाभिमततां च स्पष्टमाविष्करोति । किचाचार्यस्याद्वैततात्पर्यबुद्धावपि अद्वैतस्यासम्भवेपि कथं कारणविषयचन्तानारम्भः? ननु अत्र वाचार्यमाणं कारणत्वमुपादानत्वम्, तच्च न ब्रह्मणि सम्भवति, निर्विकारत्वात्; सिद्धे चाद्वैते विवर्ताधिष्ठानत्वरूपोपादानत्वस्य ब्रह्मणी सम्भवात् सद्विद्यादिकारणवाक्येषु किं प्रधानं जगत्कारणतया प्रतिपाद्यते उत ब्रह्मेति विचारप्रवृत्तिस्सम्भवतीति अद्वैतमेवाक्षिप्य समर्थ्यत इति चेत्; न, अद्वैतसिद्धावपि विवर्ताधिष्ठानत्वस्य अनुपादानत्वरूपत्वात् पारिभाषिकोपादानत्वाश्रयणे अद्वैतासिद्धावपि ब्रह्मणो धर्मान्तरमादाय पारिभाषिकौपादानत्वसम्भवेन पूर्वपक्षस्यानिराकरणीयत्वेन तादृशपूर्वपक्षोन्नयनस्यानुचितत्वात् । किञ्च - प्रत्यग्ब्रह्मैक्यसत्त्वेऽसत्त्वेपि वा प्रत्यग्ब्रह्मैक्यस्य विचार्यता कथमिह सिद्धवत् क्रियते? ब्रह्मणाश्चिदचिद्भेदस्यैव शास्त्रे प्रतिपिपादयिषितत्वात्; स तु भेदः स्वाभाविको वा औपाधिको वेत्येव विवादः; यद्यैक्यं परमार्त्थः; तदा औपाधिकभेदविषयं शास्त्रम्; यदि भेदः परमार्थः; यदा स्वाभाविकाभेदविषयं शास्त्रमित्येतावदेव, ततश्च इह प्रतिपाद्यस्य भेदस्य स्वाभाविकौपाधिकभेतत्वविचारः पृथगेव कार्यः, अयं विचारस्तु भेदगोचर एव । प्रयोजनाक्षेपोप्यनुपपन्नः; मानाभावेन हेत्वसिद्धेः । ज्ञानेनाज्ञानन्निवृत्तिमित्यनुभवो यद्यस्ति, तदा स प्रातिभासिकसुखानुभवपरोक्षसाधारण इति न तेन तत्सिद्धिः, तत्सिद्धावपि कुतस्तन्मात्रनिवर्तकता? न हि निरुक्तोनुभव इतरनिवर्त्यत्वाभावमपि विषयीकरोति । अतोयमनुभवो वेदान्तप्रतिपाद्यां ज्ञानाद्बन्धनिवृत्तिं न बाधितुं क्षमत इति नोक्तरीत्या प्रयोजनाक्षेपो युक्तः । एवं पूर्वपक्षन्यायानां आभासत्वात्तन्न्यायाङ्गीकारेण राद्धान्तश्चानुपपन्ननः । प्रपञ्चमिथ्यात्वस्य सिद्धान्तयुक्तेः केनापि सौत्रपदेनानाघ्राणस्य प्रागेवाभिधानाच्च । मिथ्यात्वं च वेदान्तविजये निरस्तमेव ।
	द्वितीये सिद्दान्तस्य वृषळोद्वाहमन्त्रता स्पष्टैव, अहमनुमेव कर्तृत्वादेर्भानेपि स्वरूपभानस्यावैकल्यात्; अतएवावरणासम्भवाच्च । ननु प्रकाशमानेप्यज्ञानावरणमस्त्येव, अत एव प्रत्यक्षेण भासमानेपि चन्द्रे कश्चन्द्र इति प्रश्न इति चेत्; तत्राज्ञानावरणं किमर्त्थं कल्प्यते, किं ज्ञानस्य जिज्ञासाविरोधित्वात् ज्ञानाभावार्त्थम्? उत ज्ञाने सत्यपि जिज्ञासोन्मेषाय ? नाद्यः, असम्भवादनङ्गीकाराच्च; अस्त्येव ज्ञानम्, तदनवधारणमेव अवधारणाभावः आवरणादेवेति चेत्; एवमप्यनभ्यासदशापन्नजलानवधारणे इदं जलमितिवत् चन्द्रानवधारणेनापि अयं चन्द्र इति व्यवहारो दुर्मिवारः, प्रकृते चाज्ञानेनावधारण स्वरूपनिवृत्तिरनुत्पन्नतादृशब्रह्मस्वरूपप्रतिबन्धः  अनुत्पन्नानपधारणरूप- ब्रह्मस्वरूपो त्पादो वा न सम्भवति, ब्रह्मणोऽनाद्यनन्तत्वात् । न द्वितीयः, तत्र ज्ञाने सत्यपि जिज्ञासाहेतुतयाऽदृष्टादिकमेव किञ्चिदङ्गीक्रियताम्; यदि ज्ञानसत्त्वेन प्रतिबन्धकाभावासिद्ध्या प्रश्नासम्भवात् प्रश्नदर्शनाच्च प्रतिबन्धकाभावाधीनं कार्यं भवतीत्यभिमानः, तर्ह्यदृष्टादिकमेव सम्प्रतिपन्नं यत्किंचिदज्ञानपदेन व्यवह्नियताम् । वस्तुतस्तु  प्रकृष्टप्रकाशत्वावच्छेदेन चन्द्रपदवाच्यत्वज्ञानवतस्तादृशजिज्ञासाद्यदर्शनात् प्रकृष्टप्रकाशश्चन्द्र इत्युपदेशेन स्वरूपनिर्धारणानन्तरमपि 'कस्सोम' इति प्रश्नदर्शनाच्च प्रकृष्टप्रकाशावच्छेदेन चन्द्रशब्दवाच्यताज्ञानाभावाद्वाच्यताविषय एव प्रश्नः । किञ्चाशनायाद्यतीतशुद्धस्वरूपं वेदान्तवेद्यमहंप्रत्ययेन भातीत्यत्र किं कर्तृत्वादिविशिष्टतयैव भाति उत स्वरूपमात्रमिति विवक्षितम्? उत विशिष्ट प्रतीतौ स्वरूपं न भातीति; नाद्यः, स्वरूपस्य ज्ञातत्वादेव संशयप्रयेजनयोरसमर्त्थनात्, न हि पुरुषनिश्चये सत्यपि रूपादिज्ञानं तत्र पुरुषसंशयं जनयेदिति बुद्धिः कस्यापि सम्भवति । न द्वितीयः, असिद्धेः; अन्यथा हि विशिष्टप्रतीतित्वभङ्गः,  परस्पराध्यासवर्णनानुपपत्तिश्च । किंचित्स्वरूपं भासते किञ्चिन्न भासत इति त्वदीये निर्विशेषे निरवयवे ब्रह्मणि न शङ्कासम्भवः । ननु - प्रकाशत एव स्वरूपं अतो न भातीत्यनेनाज्ञानावरणमेव विवक्षितमितिचेत्; किन्ततः? न हि प्रकाशे विद्यमानेपि प्रकाशाभावबोधकपदेन यस्य कस्यचित्पारिभाषिकस्यं व्यवहारमात्रात् तेन प्रकाशाभावकार्यसम्भवः, तथा सति चतुरङ्गक्रिडोपकरणेषु राजादिपरिभाषामात्रात् तैरेव राज्यपरिपालनादिप्रसङ््गात् । अनाद्यनन्तप्रकाशस्य प्रतिबन्धनाशयोः करणनिरपेक्षतया तत्सन्निकर्षप्रतिबन्धनाशयोश्चासम्सवः स्पष्ट एव ।  नास्ति न प्रकाशत इति व्यवहारो 
नावरणम्, तस्यावरणकार्यत्वस्यैव वाच्यत्वात् । अत एव तद्योग्यताऽऽवरणमित्युच्यत इति चेत्; किं प्रकाशमानेपि नास्ति न प्रकाशत इति व्यवहाराय प्रकाशाभावः करणपाटवं विप्रलम्भबुद्धिर्वा आपाद्यते? तत्राद्यस्यासम्भवेनेतरयोः परिशेषान्न ताभ्यां संशयोपपादनसम्भवः । प्रकाशे सत्यपि तत्कार्यप्रतिबन्ध एवावरणमित्यपि न, अहमिति व्यवहारस्य विशिष्टविषयत्वाभावप्रसङ्गात् । स्वरूपमात्रगोचरव्यवहाररूपं कार्यं प्रतिबद्ध्यत इति चेत्; न, तत्र पदव्युत्पत्त्यग्रहणादेव व्यवहाराभावोपपत्त्या तस्यावरणरूपत्व- कल्पनानुपपत्तेः । न च संशयोत्पादनेमेवावरणम्, प्रकाशाभावादिकोटिस्मरणादिमुकेन संशयोत्पादकत्वस्यासम्भवात्; दोषत्वेन संशयोत्पादकत्वमपि प्रकाशप्रतिरोधमन्तरेण कथमुपपद्यते? प्रकाशे  सत्यपि संशयोत्पत्तावपि ज्ञानस्य सिद्धत्वे न जिज्ञासासम्भव इति विचाराप्रयोजकसंशयोपपादनं व्यर्थमुच्यते? न तु जीवेनैव? अशनायाद्यतीतस्य ब्रह्ममस्तत्परशेनैक्यासम्भवादितिचेत्; कथन्तर्हि जीवस्याशनायाद्यतीतं रूपान्तरमित्युच्यते । न हि तत्र षष्ठ्यर्थो मुख्यः, अद्वैतभङ्गात्; उपचारे च दीवाभिन्नमसनायाद्यतीतरूपमितिस्यात् । अस्य स्वरूपस्य जीवाभेदसम्भवे ब्रह्मणः कथं तदसम्भवः? अपि च- अशनायाद्यतीतत्वं किन्तेषां मित्थ्यात्वेन तुल्यसत्ताकत्वाभावात्? उत मिथ्याभूतैरप्यशनायादिभिरस्पर्शनात्? नाद्यः, तावता रूपान्तरत्वासिद्धेः; न द्वितीयः, असिद्धेरेव । किञ्च - जीवस्य अशनायाद्यतीतं रूपं अस्ति न वेति संशयो वाच्यः । तत्र स्वरूपांशे सन्देहाभावादशानायाद्यतीतत्वांशे संशयः पर्यवसितः । सोप्यनुपपन्नः, आमोक्षं जीवस्य तत्पारवश्यश्रवणात् । तथा च अशनायादीनां सत्यत्वसन्देह एवोक्तःस्यादिति प्रपञ्चमित्थ्यात्वसन्देह एव पर्यवसानात्तस्यैव जिज्ञास्यता स्यात्, ब्रह्मणी सन्देहाभावान्न तस्य जिज्ञास्यता ।
	तृतीयोपि पूर्वपक्षोऽनुपपन्नः । तत्र हि वेदान्तानां जीवब्रह्मैक्यपरत्वं मिथ्यावाद्युक्तरीत्या निश्चित्य शास्त्रनारम्भ उपपादितः ।
	तत्राद्वैतस्य सिद्धत्वे न वेदान्तस्य गोचरः ।
	सिद्धोपि यदि वेदान्तगोचरस्तर्हि गोचरः ।।
	विचारस्य कथन्न स्यादद्वैतेध न सिद्धता । 
	नितान्तन्तु विचारस्य गोचरः स्यादधाविधिः ।।
	अद्वैतवाक्यनिचयः कर्मशेषो भवेत्तदा ।
	निष्प्रत्यूहैर्भेदवाक्यैस्तथा भेदस्सुनिष्ठितः ।
	अद्वैतं यदिवेदान्तमन्तरेण विचारतः ।
	सिद्ध्येद्विचारतः प्राग्वत्संशयो न कथं भवेत् ।।
	सिद्धान्तोप्यनुपपन्नः । सर्वेषां वेदान्तानां निर्विशेषजीवचैतन्यरूपे ब्रह्मणी तात्पर्यमाश्रित्य कृतस्य पूर्वपक्षस्य निरासाय विचारविधिवाक्यगतब्रह्मशब्दस्त्वया स्थापितः । न सर्वानपि वेदान्तानुपक्रमादि दृढन्यायैर्निर्णीतादद्वैततात्पर्यत्प्रच्यावयितुं शक्तः । तस्मादिहाद्वैतिदर्शितोपक्रमादिनयेभ्यः प्रबलतरन्यायैस्सर्ववेदान्तानां सगुणे ब्रह्मणि महातात्पर्यं प्रसाध्यते चेत्; एवं कृतपूर्वपक्षानिरासो लभ्यते, न तु ब्रह्मशक्तिप्रदर्शनमात्रेण । यदि तथैव क्रियते तदा स्पष्टमेव प्रतिपादके 'पृथगुपदेशा' दिति सूत्रे प्राधान्येन जीवब्रह्मभेदसाधनं त्वदभिमतमसंगतं स्यात्कृतकरत्वादिति ।  
	चतुर्त्थः पक्षोप्यनुपपन्नः । तत्र भाष्ये परीक्ष्येत्यादिवाक्यं विषय इत्युक्तम्; इदमसङ्गतम्, विचारकर्तव्यताया एव विषयत्वात् । न च परीक्ष्येत्याद्युक्तार्थानामपीह विवक्षिततया एतत्सूत्रसमानार्थतया एतत्सूत्रार्थविचाराङ्गविधायकतया वा विषयतया व्यपदेशो युज्यते, तादृशस्येहावाच्यत्वात्; संशयपूर्वोत्तरपक्षाणां विषयोह्यधिकरणेषु विषय उच्यते; न, विचारकर्तव्यतायां तदङ्गविधानासम्भवात्; तत्कर्तव्यतायाञ्च तत्सम्भवात्; अत एव विचारकर्तव्यतासंशयाधीनसंशयस्यापि तत्राभावात् स एव प्रधानविषयः, तदर्थमेव विचारकर्तव्यता बिचार्यत इति वाच्यम्; 'अथातो धर्मजिज्ञासे' ति पदस्य शास्त्रोपक्रमस्थस्य शास्त्रविचारकर्तव्यताविचार एव प्रधानतात्पर्यात् तस्मादितरचिन्तानामेतदर्थत्वमेवोचितम् न तु विपरीतम्, तस्मादस्य विषयतयोपादानमसङ्गतमित्याक्षेपं हृदि निधान टीकायां विषयत्वसमर्थनार्त्थं प्रधानभूतशास्त्रविचारकर्तव्यताचिन्ताशेषतयैव परीक्ष्येत्यादिवाक्यगोचर- चिन्तोपन्यस्ता । एव विचारस्य फलं हि तद्विषयं ज्ञानम्, ज्ञानञ्च ज्ञेयपरिच्छेदः, वेदान्तविचारजन्यं ज्ञानं ब्रह्म परिच्छिनत्ति? न वा ? यदि वरिच्छिनत्ति; तदा परिच्छेदातीतत्वभङ्गप्रसङ्गः, यदि न परिच्छिन्नत्ति ब्रह्म; यथावन्न प्रकाशेत । 'अयमिति हि परिच्छिन्नो घटोऽवगम्यते' इत्युक्त मूले । तत्र ज्ञां च ज्ञेयपरिच्छेद इत्यत्र ज्ञेयपरिच्छेदो यदि ज्ञेयनिर्णयः, तदा यदि परिच्छिनत्ति; तदा परिच्छेदातीतत्वभङ्गप्रसङ्ग इत्यसङ््गम्, 
परिच्छेदातीतत्वं ह्यानन्त्यम्, नहि निर्णये तद्भङ्गः, अनन्तत्वेन ब्रह्मनिर्णयतदभावयोः चोद्यासम्भवप्रसङ्गश्च । यदि ज्ञेयपरिच्छेदो गुणादिभिरिदमेतावदेवेत्यधारणम्; तदा असम्भवः, न हि सर्वं ज्ञानमियद््गुणकमेवेति परिच्छेदात्मकम्, अयमिति - हि परिच्छिन्नो घटोवगम्यत इति वाक्यविरुद्धं च । न हि घटश्चक्षुषा गृह्यमाणो रूपादिमात्रविशिष्ट इत्यवगम्यते, रसादेरपि सत्वात्तव्द्यतिरेकग्रहणासामर्थ्याच्च । अत एव यथावन्नप्रकाशेतेत्यप्य सङ्गतम्, यत्किंचित्प्रकारविशिष्टज्ञानस्यापि यावत्प्रकाशत्वात्, एवं च श्लेषावलम्ब नोयं ग्रन्थ इति भाति, तदनुपपन्नम्, दूषणानारोहात्; तस्मादसङ्गतोयं ग्रन्थ इत्याशङ्कय टीकायान्निर्विशेषब्रह्मस्वरूपं जीव इति पक्षे जीवाद्भिन्नं ब्रह्मेति पक्षे चावृत्त्यायं ग्रन्थो योजितः । तदर्थश्च पूर्वपक्षीपन्यासे स्पष्टः । तदिदमस्य जात्यन्धेन यष्टिदानम् । सिद्धान्तकोटीनां फलफलिभावदर्शनसमये तदा न शक्नोति तदा  विचारस्यकर्तव्यत्वाच्छास्त्रमनारम्भणीय- मित्युक्तम् । तदपि न सम्भवति, अङ्गविधानासामर्थ्यस्य विचारकर्तव्यतानुपपादकत्वात्, यदान शक्नोतीतिह््युच्यते, तदशक्तिश्च ब्रह्मणो विचारानर्हत्वादेव, ततश्चाङ्गविधानशक्तिदशायां  विचारस्य कर्तव्यता सिद्ध्यत्येवेति चेत्; किन्ततः? न हि तावता तुल्यसाधनकत्वमात्रेण परस्परोपपाद्योपपादकभोवो भवति, तदभावे च कथन्तादर्थ्येन संशयः? वस्तुतस्तु पूर्वपक्षेधिकार्याक्षेपेण परीक्ष्य निर्विण्णस्य तद्विज्ञानार्तिताक्षेपस्य सूत्रविषयता युक्ता, प्राधान्येन तद्वाक्यार्थनिर्णयोद्देशेनाप्रवृत्ते- र्विषयवाक्यत्वेनानुपपादनम् तत्प्राधान्येविचारारम्भमाक्षिपत: । पूर्वपक्षिण: तद्वाक्यार्थ आक्षेप्य इत्येवमुद्देशासिद्धे: । तदसिद्धिश्च तथोद्देश एव विचारारम्भाक्षेप इत्यसिद्धे:, सा च तद्वाक्यास्पर्शेनैवाक्षेपसम्भवात् । न हि वेदान्तमात्रस्यान्यपरतां वदत: पूर्वपक्षिण एतद्वाक्यार्थे विशेषणाक्षेप: कार्य:, फलफलिभावे यदि तस्य निर्विशेषं रूपान्तरं ब्रह्म यदि वा जीवादन्यदप्यपरिच्छेद्यम्, तदा तस्याशक्यप्रतिपादनत्वात् न विषयत्वयोग्यतेत्युक्तम्; तत्र परिच्छेदशब्दश्लेष:, रूपान्तरपक्षे सप्रकारकनिर्धारणपर:, अन्यत्वपक्षे तु कृत्स्त्रप्रकारकनिर्धारणपर:, उत्तरग्रन्थानुसारात्; ततश्च कृत्स्न्नप्रकारनिर्धारणाभावे कथमशक्यप्रतिपादनता? कृत्स्न्नप्रकारविशिष्टतया शक्यप्रतिपादनत्वाभावविवक्षायां कथं तदभावे बिषयत्वयोग्यताविरह:?  कथं च तेन विचारानारम्भ:? विधानाशक्ते: विचारकर्तव्यतानुपपादकत्वमुक्तमेव । जीव एव ब्रह्मेति ततो निश्चयसम्भवादिति वदन् पूर्वपक्षी सम्भावानोक्त्या निश्चयाभावकोटिमप्युपस्थापयन् 
तद्दशायां संशयं स्पष्टमेव समर्थयन् कथं संशयमाक्षिपतीति न विद्म:। अपि च यस्य च यो जायते तस्याप्यन्नादिश्रुतिभ्योभेदश्रुतिभ्यश्च बलवत्त्वनिर्धारणेन निश्चय इत्युक्तम्, तेनोभयश्रुतिपरामर्शस्याभिधानात्संशय एव समर्थित:। सिद्धान्तेपीदमेव सूच्यते। परीक्ष्येत्यादि वाक्यस्य विषयत्वासम्भव: टीकोक्तसंशयप्रमाणाद्यसम्भव: फलफलिभावासम्भवश्च स्थित:। पूर्वपक्षश्चानुपपन्न:। पूर्वपक्षिणो यदि जीव एव ब्रह्मेत्यवगम: ; तदा चिदचिद्वैलक्षण्यविचारात्मकमिदं शास्नमनारम्भणीयमित्येव पूर्वपक्षस्स्यात्; न तु सन्देहाभावादनारम्भणीयमिति। यच्च भेदपक्षे दूषणमुक्तम् 'अस्तु वा भेदश्रवणा' दित्यादिना; तदप्यनुपपन्नम्, अपरिच्छेदश्रुतीस्तत्तत्कतिपयगुणविशिष्टोपासनविधायकश्रुतीश्च जानतस्तदनुसारेण 'यावान्यश्चास्मी' ति स्मृतिवचनात् निर्णयस्यावश्यकत्वाद्भेदश्रुतिषु जाग्रतीष्वपि वेदान्तानां षड््विधतात्पर्यलिङ्गैरभेदनिर्णयसमर्थस्य तत्सामर्थ्यम् किं स्मार्तश्लोकार्थविचारदशायां काकभक्षितम्? षड््विधतात्पर्यलिङ्गावलम्बनेन 
पूर्वपक्षश्चानुपपन्न:, अहमितिप्रत्यक्षसिद्धस्य देहब्रह्मकस्य भ्रमेणापूर्वत्वासिद्धे:। न च षड््विधतात्पर्यलिङ््गान्तर्गतै: पञ्चभिरेव न्यायै: प्राबल्यनिश्चयो विवक्षित इति वाच्यम्, तेषामप्यसम्भवात्। सदेवेति सजातीयविजातीयस्वगतभेदमिथ्यात्वमुपक्रान्तम्, तत्वमसीत्यभेद उपसंहृत:। एवमद्वैतस्यैवोपक्रमोपसंहाराविति मायिभिरिष्यते, नचायमर्थ: पूर्वपक्षिण इष्ट:, तेनैव करोमि भुञ्ज इत्यादिना सत्यत्वव्यवस्थापनात्, अतस्तस्यजगत्कारणत्वमेवोपक्रान्तम्, तदेव च विस्तरेणोपपाद्यत इत्येव प्रतीयेत, तथा प्रतीतौ च 'ऐतदात्म्यमिदं सर्व' मिति तच्छरीरत्वपरं 'तत्वमिसीं' ति च 'आयुर्घृत' मितिवादिति प्रतीयेत, ततश्च नाभेदोपसंहारप्रतीति:। नाप्यभेदाभ्यासप्रतीति:। फलस्य च नाद्वैतज्ञानसम्बन्धत्वप्रतीति:,  कारणाभावात्। एकविज्ञानेन सर्वविज्ञानप्रतिज्ञा अर्थवाद:, एकविज्ञाने सर्वविज्ञानं च ज्ञातव्यान्तराभावात् इतरस्य सर्वस्यापि मिथ्यात्वेन ज्ञानाद्वेति तैरुच्यते, इयं च प्रतीति: पूर्वपक्षिणो नास्त्येव, तदनुगुणोपपत्तिपरतया तैर्वर्णिता 'यदा सोम्येद' मिति वाक्यार्थप्रतीतिश्च नास्त्येव। अत: कथं पूर्वपक्षिणो भेदवाक्यादद्वैतवाक्यस्य प्राबल्यबुद्धिष्षड््विधतात्पर्यलिङ््गै: स्यात्? न च तदुक्तप्रकारातिरेकेण उपक्रमादि लिंगमभेदविषये उपपादथितुं शक्यम् । एवञ्चाद्वैतपरत्वेप्यपूर्वत्वाभावेन कथंचिदर्थवादत्वेन कर्मशेषत्वस्य वाच्यत्वात्ततो वरं भेदस्य जगत्कारणत्वादेश्चापूर्वतया तत्रैव वेदान्तानां 
तात्पर्यमित्येव बुद्धि : स्यात्। नेन्विदं टीकायामेव केनचित्पण्डितंमन्येनोक्तम्; तदज्ञानादेवोक्तम्, मूले तु तन्नोक्तमेव, अतो मूलस्यायम्भाव: ; 'अयमात्मा ब्रह्मे' ति अस्मिन् जीवात्मनि ब्रह्मपदप्रयोगात् अन्यत्रापि श्रूयमाणो ब्रह्मशब्द: त्समानार्थक इति; हन्तैवं सति साधु समर्थितस्सन्देहाभाव:; भेदश्रुतिषु जाग्रतीषु कथं सन्देहो न स्यात्? एतत्परिहारार्थमेव टीकायां षड््विधतात्पर्यलिङ््गबलादद्वैतवाक्यं प्रबलमित्युक्तम् डिम्भप्रलोभनार्थम्; डिम्भा: खलु किञ्चिदपूर्वं वस्तु दास्यामीत्युक्ते तद्विशेषमनिरूपयन्त एव यत्किंचिदस्तु भोग्यमेव तदिति बुध्या कुतूहलिनस्तिष्ठन्ति, 
तद्वदिहापि षड््विधतात्पर्यलिङ््गाभिधानकमुक्तशङ्कापरिहारकं किञ्चिद्वस्त्वस्तीत्युक्ते तदुपश्रुत्य केचिद्विप्रलब्धा भविष्यन्तीति बुध्या इदमुक्तम्, तस्यापि परित्यागे कथमेकस्यापि विप्रलम्भ:? तस्मात्किंचिदद्वैतवाक्यमात्रश्रवणेन पूर्वपक्षो भेद वाक्यप्रदर्शनेन राद्धान्त इत्येव पर्यवस्यति। यदिदं केभ्यश्चिद्रोचते तथैव ते विदांकुर्वन्तु।

	अपि च माध्वपूर्वपक्षनिराकरणे त्वया 'आत्मा ब्रह्मेत्यधीत:' 'श्रुत्यन्तानामखण्ड' इति च श्लोकद्वयेनोक्तं दूषणद्वयं तवापि तुल्यमेव। तथा च 

व्यध्वयोर्ध्वंसनेनैव व्यध्वविध्वसनं मतम्।
व्यध्वस्य ध्वंसनेनैव व्यध्वविध्वसनं न तु।।

	राद्धान्तश्चानुपन्न:। भेदं प्रसाध्य भिन्नत्वात्तस्य ज्ञानाभावात् संशय सम्भवतीत्येव सिद्धान्ते संशयस्समर्थ्यते? उत तदसमर्थनेनैव भेदे अभेदेपि संशयस्सम्भवतीति? नाद्य:, सर्वधेत्यस्य भेदे अभेदेपि संशय उपपद्यत इति टीकोक्ताभिप्रायविरोधात्; किञ्चात्रदुर्मेधसा पूर्वपक्ष्याभासेन कुमतिपरिकल्पितातिजुगुप्सितेन न्यायेनाहंबुद्धिमात्रेण कारणत्वभेदाभेदादिसंशयास- म्भेवमापादयता जीवस्यैवाशनायाद्यतीतरूपान्तरमपरिज्ञातमस्तीति वृषळोद्वाहमन्त्रेणेवाप्रमाणमुखतो वा भेदसमर्थनेपि संशयमुपपादयता ब्रह्मधर्मिकसंशये ब्रह्मकोटिकसंशयेपि धर्मिको़टिज्ञानस्थ वाच्यतया तेनैव संशय प्रतिबन्धात् भेदेप्यभेद इव अविशेषात् संशयासम्भव: कथं 
नापाद्येत? अतो भेदसमर्थनं व्यर्थम्। न द्वितीय:; पूर्वपक्षनिराकरणसमर्थसिद्धान्तयुक्तरेकथनात्। धर्मिज्ञानस्य संशयाविरो- धित्वं हि तन्निराकरणसमर्थो न्याय:, स च नोपन्यस्त:, किन्तु वृथैव शाखाचंक्रमणं कृतम्। ननु धर्मिज्ञानस्य संशयाविरोधित्वमेव विवक्षितो न्याय:; स त्वाभिप्रायिक:, 
धर्मिज्ञानस्य संशयाविरोधेपि किंकोटिकोयं संशय: किन्निबन्धनश्चेति जिज्ञासानिवृत्तये कोटिनिबन्धनयो: प्रदर्शनं क्रियते त्रिषु धामस्वित्यादिनेतिचेत्; न, एवमपि धर्मिज्ञानस्य संशयाविरोधित्वं कथं समर्त्थ्यते? अनुभवबलादिति चेत्; किन्त्वया पूर्वपक्षिणोनुभव उत्पाद्यते?  उत्पन्न एवानुभवो ज्ञाप्यत इति चेत्तर्हि सत्येव तथानुभवे कथं पूर्वपक्षिण: प्रत्यवस्थानसम्भव:? अनुभवप्रच्छादनेनेति चेत्तर्हि ताहशसर्वातिशायिशक्तिमता तेन कृतं प्रच्छादनन्त्वया कथं छिद्येत? किंच पूर्वपक्षिणा सर्वैरपि जीवाभेदनिश्चयात् संशयाभावस्य केवलान्वयित्वमापाद्यते? उत वस्तुतो जीवब्रह्मणोरभिन्नत्वात्? नाद्य:, असिद्धे:; अहमनुभवसिद्धत्वादित्यनेन प्रागुक्तमेव स्थितमितीति वाक्येन च विरोधाच्च। न द्वितीय:, षड््विधतात्पर्यलिङ्गबलात् बलवत्वनिर्धारणे नाभेदनिश्चयसम्भावनोक्तिविरोधात्, तत्र हि लोके तत्सम्भव: प्रतिपाद्यत इति प्रतीयते। ननु षड््विधलिङ्गबलान्मया तत्वं निर्द्वारितम्, अतो न संशयसम्भव:, इत्येव पूर्वपक्षिणस्तात्पर्यमिति चेत्; न, तथा सति सिद्धान्ते मिमांसासापेक्षत्वेन तत्परीहारोक्तिविरोधात्। न हि पूर्वपक्षिणो निर्णयाय शास्त्रारम्भसमर्थनमुपपन्नम्, न हि पूर्वपक्षिण: पूर्वोत्पन्नज्ञानांर्थ शास्त्रारम्भव:, न  च भाविज्ञानार्थम्, पूर्वमेव तस्य ज्ञानोत्पत्यैव प्रत्यवस्थानस्य वाच्यत्वात्। किंच उपक्रमोपसंहारादिन्यायसापेक्षत्वेपि न शास्त्रापेक्षा, स च न्यायो लोकत एवावगन्तुं शक्यते। धर्मजिज्ञासासूत्रे पराभिमतपूर्वपक्षे विश्वजित््न्यायवदत्रयदुक्तं अत्र नैकमेव वेदान्तवाक्यमुदाहृत्य जीवस्य प्रसिद्धमप्रसिद्धं वा रूपं ब्रह्मेति तस्य पूर्वपक्षिणा शास्त्रविषयत्वमापादयितुं शक्यम्, तस्यैकस्य केनचिन््न्यायेन पूर्वपक्षे व्युत्पादितेन जीवब्रह्मभेदसिद्धावपि वाक्यान्तराणान्तत्परिपन्थिजीवब्रह्मभेदादिपरत्वप्रतीत्यनिर्द्धारणात्।  अतस्तद्विचारार्थं शास्त्रारम्भापेक्षा स्यादेव। न च सर्वेषां वेदानां जीवब्रह्माभेदपरत्वे सार्वत्रिक एको न्यायोस्ति, उपक्रमादीनां श्रुतिलिङ्गादीनां च परश्शतबाध्यबाधकभावप्रकारशालिनान्तत्र व्यवस्थापितत्वात्। न च तेषां 
सर्वेषामेकस्मिन्नेवात्र पूर्वपक्षे व्युत्पादनं युक्तम्, तथा सति सर्वस्यापि शास्त्रस्यैकाधिकरण्यकल्पनाप्रसङ््गात्, तस्मात्तावतान््न्यायानां व्युत्पादकमेकं शास्त्रमिहापेक्षितमिति अस्मिन्नेव शास्त्रे पूर्वपक्षिणो व्याधातदोष आपतति न धर्ममीमांसापूर्वपक्षिणोपीति। इदं हि निरुक्तप्रकाराधिकरणमेवाक्षिपति। पूर्वपक्षानुत्थानस्यैवानेन सिद्धे:, अत एव व्यध्वविद््ध्वंसने माध्वपूर्वपक्षानुत्थानहेतुतयेयमेव युक्तिरुपन्यस्ता। अत्र पक्षान्तरोपन्याससमन्वितेन क्रमेण उत्तरोत्तरस्य जघन्यत्वं व्यज्यते। पूर्वद्विके सिद्धान्त्यभिमतार्थानुवादेन पूर्वपक्षोत्थापनात्पूर्वपक्षिणस्तदभिमतार्थेन विचारापेक्षा, उत्तरद्विके सिद्धान्त्यनभिमतार्थस्यैव पूर्वपक्षिणा समर्थनाद्विचारसापेक्षता वेदान्तेनैव, पूर्वपक्षेऽद्वैतोपपादनाद्वेदान्तविषयत्ववदेव विचारविषयत्वसम्भवश्च। प्रथमद्विके प्रथमपक्षे पूर्वपक्षोक्तार्थानङ्गीकारेण सिद्धान्तीकरणान्न व्याघात:, द्वितीयपक्षे पूर्वपक्षोक्तार्थमङ्गीकृत्य रूपान्तरावलम्बनेन सिद्धान्तकथनात् जीवस्यैव रूपान्तरमित्यत्र षष्ठीमुख्यगौणत्वयोर्व्याघात:, उत्तरद्विकेपि प्रथमपक्षे पूर्वपक्षिणा प्रपञ्चमिथ्यात्वाङ्गीकारात् सत्यस्य ज्ञातत्वमवलम्ब्य पूर्वपक्षो युज्यते, द्वितीयपक्षे तु प्रपंचसत्यत्वाङ््गीकारात् जीवस्वरूपस्य ज्ञातत्वेपि जीव एव सत्यानां अज्ञातानां विशेषणानां सम्भवान्न पूर्वपक्षोत्थानसम्भव:, तस्मात्पापीयांस्तुरीय: पक्ष इति ।
	इतरपक्षे सिद्धारम्भमेव शास्त्रं स्वार्थसाधकमित्यनुपपन्नम् ; अनारब्धस्य वेदस्यैवार्थसाधकत्वात्, शास्त्रान्तराणाञ्च तदुपजीवनेनैव प्रामाण्यात् । ननु वेदातिरिक्तं शास्त्रं समर्थितारम्भयोग्यताकमेवार्धसाधकमिति विवक्षितमिति चेत्; किन्तर्हि योग्यमिति पदाध्याहारो विवक्षित:? तर्ह्मनन्वितार्थकता । नहि योग्यमित्युक्ते समुच्चेतुं योग्यमिति वा अथ योग्यमित्युक्ते आरम्भयोग्यमिति वा सिद्ध्याति। अथशब्देनैव तावत्पर्यन्तोपस्थापनं विवक्षितमिति चेत् ; तर्हि यत इति व्याख्यानमनुपपन्नम् । किञ्च सूत्रं विना ज्ञानासम्भवात्सूत्रं कर्तव्यमिति हि राद्धन्तो विवक्षित:। ततश्च सूत्रं कर्तव्यमित्येवार्थो युक्त :, न तु सूत्रं क्रिया इति, सूत्रपाठादेव 
सूत्रं क्रिया इति ज्ञातुं शक्यत्वात्। पाठानुपजीवने च न सूत्रपदाध्याहारसिद्धि:। किञ््च - आनन्तर्ये स्वरसस्य तन्मुखेनाधिकारसमर्थनद्वाराविचारकर्तव्यतासाध- कतया सार्थस्याथशब्दस्यास्वरसानन्वयिप्रयोजनविधुरारम्भार्थत्वं कथन्नोपहास्यम्? आरभ्यत 
इत्युक्तिं विनाप्यारम्भस्य ज्ञातुं शक्यत्वात् । नन्वस्य शास्त्रस्य न्यायग्रन्धाकत्वे जिज्ञासासूत्रं हि मानम्, अस्य तथात्वे न किंचिन्मानमस्ति; अतोस्याधिकारसमर्थनार्थत्वन्निर्निबन्धनम्, अतो नेदं सूत्रं न्यायग्रन्थात्मकम्; किन्तु शास्त्रस्य न्यायग्रन्थात्मकत्वप्रख्यापनपरम्, तत्र यद्यपि ब्रह्मजिज्ञासेत्येतावदुक्त्वा जन्मादिसूत्रकरणेपि आद्यसूत्रत्वादेवेदमुत्तरस्यविचारात्मकत्वख्यापनार्थं........ क्रियत इति चाध्याहारेण योजनेति च सुगमम्; तथापि मङ्गळोर्थप्रयुक्ताथशब्देनारम्भार्थेन क्रिया इति पदाध्याहारो व्यज्यते, एतेन धर्मजिज्ञासासूत्रमपि व्याख्यातम्, इतिचेत्; मैवं, अस्य विचारात्मकत्वे अत इति हेतूपन्यासस्यैव मानत्वात्, सम्भवत्यपि स्वारसिकार्थे तत्परित्यागेन कथञ्चिद्वर्णनस्यायुक्तत्वात्; तस्मादथशब्देन हेतुत्वयोग्यार्थोपस्थापनमेव युक्तम्, अतश्शब्दस्य प्रकृतपरामर्श एव स्वारस्यात्। किंच जन्मादि सूत्राणां पूर्वेणैकवाक्यत्वमेव, एकबाक्यता च कर्तवयपदाध्याहार एव युक्ता, न्यायै: कर्तव्यतासमर्थनात्, न तु क्रियत इत्यध्याहारे, जन्मादि सूत्राणां प्रयोजनाभावात्, अतो यर्थेक्त एवार्थ:। एतेन धर्मजिज्ञासा सूत्रमपि व्याख्यातम्। किञ्चाथशब्दस्यानन्तर्यपरत्वेऽतश्शब्दस्य तदुपस्थापितार्थपरामर्शित्वे च सम्भवत्यपि तत् परित्यज्य बह््वध्याहारेण अर्थवर्णनमतिक्लिष्टमेव। तेनैव जिज्ञासान्वयवर्णनमपि निरस्तम्। किञ्च तन्त्रत्वे बह््वीनां जिज्ञासानां तत्तदर्थभेदानुसारेणांगीकारे कथन्नायोग्यतार्थता सूत्रस्य? ब्रह्मकर्तृककामिनिजिज्ञासादीनां सूत्रसापेक्षत्वाभावात्, एकत्वे तन्त्रत्वविरोध:; स्ववचनव्याधातश्च, एकशेषजात्यर्थत्वपूर्वसवर्णानामनपेक्षितत्वात् । तथा च न्यायेन विना वेदार्थस्य दुरवबोधतायास्सूत्रं क्रिया इत्येतावतैव चारितार्थ्यात् किमर्थं जात्याद्यर्थानां कीर्तनम्, 
उपयोगात्कीर्तने नात्रैव तत्समर्थनम्, हेत्वनुपन्यासात् ; अनुवादमात्रत्वे न किञ्चित्प्रयोजनम्, कथञ्चित् जिज्ञासोपयोगमात्रेणैषामर्थानां कीर्तने जननीजनकसुकृतारोग्यादि कुतो न कीर्त्यते? किंच जात्यर्थाङ्गीकारे विरोध:, त्रैवर्णिकाधिकारत्वात् ब्रह्मज्ञानस्य; ब्रह्मत्वेन जिज्ञासेत्यनेनैव ब्रह्मण इत्यर्थलाभात्;  कर्मणि षष्ठ्याश्च न प्रयोजनम्, जिज्ञासायास्साङ््गवेदाध्ययनमात्रसाध्यतया सन्न्याससाध्यत्वाभावान्न तद्ग्रहणमपि युक्तम्, अध्ययनसाध्यजिज्ञासाबलादेव वेदान्तेन ब्रह्मणे इत्यपि सिद्ध मिति तद्ग्रहणञ्च व्यर्थम्, ब्रह्मत्वेनेत्यपि न वाच्यम्, तस्य तात्विकत्वे ब्रह्मगोचरजिज्ञासोक्त्यैव तत्सिद्धे:, 
अतात्विकत्वे जिज्ञास्यत्वायोगात् अनुपपत्तेश्च, 'पृथगात्मन' मिति श्रुतिविरोधात् 'एङ: पदान्तादती' त्यनु सारेण अब्रह्मत्वेन जिज्ञासेति तु युज्यते, कस्य भो:? चिदचितो:, कुत:? श्रुतिसूत्राभ्याम्, श्रुतिरुपलक्षिता, सूत्रं च 'ईक्षते' रित्यारभ्य चिदचितोर्ब्रह्मभेदमेव साधयति, भेद: कि स्वाभाविक:? उतौ पाधिक:? किं सत्य:? अथ वा मिथ्या? इत्यन्यदेतत्। याद्दशस्ताद्दशोवास्तु भेद: प्रति पाद्यमानस्तु स एवेत्यविवादम् ।

	अत्राथातो वेदान्तार्थजिज्ञासेति वक्तव्ये ब्रह्मजिज्ञासेत्युक्तिस्तत्वतो ब्रह्मण एव वेदान्तार्थत्वात्। तत्र च आत्मजिज्ञासेत्यनुक्त्वा ब्रह्मजिज्ञासेति वदन्नाचार्यो मिथ्यावादिनो निराचष्टे। यदि हि जीव एव ब्रह्म तदानीं हि तत्सूचनार्थमात्मजिज्ञासेत्येव वाच्यम्, जीवव्यावृत्तिप्रतिपादकं गुणविशिष्टपरं ब्रह्मपदं प्रयुञ्जानस्य जीवब्रह्माभेदनिरसने ह्रह्मणो निर्विशेषत्वनिरसनेपि हि तात्पंर्य गम्यते। यदुच्यते निर्विशेषं वस्तु ब्रह्मशब्दार्थ इति; तत्र किं लोकव्युत्पत्तिबलात्तस्य तादर्थ्यमुच्यते? उतानुशासनानुरोधात्? उत वैदिकव्युत्पत्तिबलात्? नाद्य:, असिद्धे:; अत एव न द्वितीय:, तत्र हि वृद्ध्यर्थकबृहिधातोरयं शब्दो व्युत्पाद्यते, वृद्धिश्च न निर्विशेषत्वम्, किन्त्ववधिनिरूप्यो धर्मविशेष:, अत एव तृतीयोपि निरस्त:; 'बृहति बृह्मयति' 'बृहन्तो ह्यस्मिन् गुणा:' 'बृहत्त्वाद्ब्रह्मणत्वाच्चे' त्यादिना सविशेषस्यैव 
ब्रह्मशब्दार्थत्वप्रतीते:, जिज्ञासापदेनापि निर्विशेषत्वं वारयति, ब्रह्मशब्दरूढ्या च देवतान्तरस्य वेदान्तार्थत्वनिरासस्सूच्यते। रूढिश्च भगवति - 'वेदे भूरिप्रयोगाच्च गुणयोगाच्च शाङ्गिणि । तस्मिन्नेव ब्रह्मशब्दो मुख्यवृत्तो महामुन' इत्यीरभ्य - 'यस्मिन्प्रयुज्यमाने तु गुणयोगस्सुपुष्कल:। तत्रैव मुख्यवृत्तोयमन्यत्र ह््युपचारत' इत्यादिगारुडपुराणादिवचनसिद्धा। अत्रानेन सूत्रेण समानार्थस्य 'परीक्ष्य लोका' नितिवाक्यस्य स्मारणात्तत्र पुरुषपदेन भगवत एव सर्वविद्यावेद्यत्वोपदेशात् तन्मुखेनापि देवातान्तरस्य वेदान्तार्थत्वनिरसनं सूच्यते। एवमनेन सूत्रेणानारम्भमिथ्यादेवतान्तरवादिनो भगवान्पराशर्यो र्विजिग्य इति।
	सूत्रवाक्यार्थस्तु; पूर्ववृत्तात्कर्माधिगमादनन्तरं विशिष्टाधिकारिलाभात् ब्रह्मविचार: कर्तव्य इति। तदाह भगवान्बोधायन: 'वृत्तात्कर्माधिगमादनन्तरं ब्रह्मविविदिषे' ति। विंशतिलक्षण्या ऐकशास्त्र्यं च,

उपदेशादधोक्तादिस्वारस्याद्धर्मयोगत:।
पूर्णोपदेशतश्चैक्यं पूर्वभागोपजीवनात्।।

	उपदेशस्तावद्भगवतो वेदाचार्यस्यैकव्यवहितप्रशिष्यो भगवान् बोधायन: परमर्षि: सम्प्रदायविच्छेदशङ्कागन्धरहितस्वाचार्यपरमाचार्ययोरभिप्रेतमुपदेशसिद्धं च शास्त्रैक्यमनुगृह््णाति 'संहितमेतच्छारीरकं जैमिनीयेनषोडशलक्षणेनेति शास्त्रैकत्वसिद्ध' रिति। संहितमिति सङ्गतत्वाभिधानात् ऐकग्रन्थ्यं च विंशतिलक्षणी। बृत्तिकारो भगवनुपवर्षोपि प्रथमतन्त्रे आत्त्मास्तित्वाभिधानप्रसक्तौ शरीरके वक्ष्याम इत्याह्। ऐकग्रन्थ्यं हि वक्तृसंकल्पाधीनम्, अत एव परस्परविरुद्धनानाशास्त्रार्थप्रतिपादकस्य शाङ््करसर्वसिद्धान्तसंग्रहादेरैकग्रन्थ्यसिद्धि:। वक्तृसंकल्पश्चात्र 'संहिते' तदा वेदे 
स्वरवर्णपदवाक्यपादगीतिविभागानुपूर्व्यादौ कस्ते प्रतिभू:? तस्मान्नयायमुखेन कस्यचिदर्थस्य मुनिभि: प्रतिपादने सोर्थो न्यायमुखतो ग्राह्य, तैरेवोपदेशेन प्रतिपादने उपदेशबलादेवार्थो ग्राह्य:।...... अत एव शङ्करोप्यैकग्रन्थ्यमङ्गीचकार। अत एव तेन 'एक आत्मनश्शरीरे भावा' दित्येतत््भाष्ये देहातिरिक्तमास्तित्वस्य शास्त्रप्रथमपादे व्यवस्थापनात् अत्र तद्व्यवस्थापनं पुनरुक्तमित्याशङ्क्तय शबरस्वामिना तत्र तत्कृतन्न तत्सूत्रारूदमिति समाहितम्। अत एव ब्रह्मजिज्ञासासूत्रे भामत्यां धर्मजिज्ञासासूत्रस्थस्य धर्मशब्दस्य वेदार्थमात्रोपलक्षणत्वमुक्तम्। तस्मात्प्रामाणिकानान्दुरपह््नवमैकशास्त्रयम्।

	अथशब्दश्च शब्देन प्रकृतमपेक्ष्यानन्तरेयबोधन एव स्वरस:, लोके क्काप्यनेवंविधस्थले अथ शब्दस्य प्रयोगादर्शनात्: गत्यन्तराभावे योग्यता बुद्धिस्थानन्तंर्य क्कचित् अथातो धर्मजिज्ञासेत्यादौ। तावन्मात्रगतरेप्यभावे स्वारसिकमानन्तर्यार्थत्वमपि परित्यज्यारम्भार्थत्वमङ्गीक्रियते क्कचिदथशब्दानुशासनमित्यादौ, अतोथशब्दस्वारस्यानुरोधादप्यैक ग्रन्थ्यमवर्जनीयम्। तथा शरीरके 'तदुक्तम्' 'तदुक्तम्' 'अल्प श्रुतेरिति चेत्तदुक्तं' 'जीवमुख्यप्राणलिङ्गान्नेति चेत्तद्व्याखअयातं' इति 'उक्तसमाम्नायैदमर्थ्य' मितिमन्निरुपपदेनैव जैमिनीयग्रन्धार्थ: परामृश्यते। यत्र पूर्वतन्त्रसूत्रानुपन्यस्तजौमिन्युक्तार्थ:परामृश्यते, तत्र जैमिनिग्रहणमेव क्रियते। 
यद्यनयोर्भिन्नग्रन्थता स्यात्, तदा वक्तृनिर्देशोवास्यादधिकरणनिर्देशो वा। तदुभयविधुरोयं निर्देशो विंशतिलक्षण्या एकतामेवावगमयति। यद्यपि स्वोपबृंहणीयश्रुतिस्मृतिगतार्थपरामर्शेपि न तद््ग्रन्धोपजीवनेन तदर्थपरामर्श:, अपि तु ततोन्यत्रैव यत्र क्कचन वर्तमानानां तेषामर्थानां परामर्श इति; अहो नु खलु एवं वदन् सिद्धमन्नं परित्यज्य भिक्षामटतिदुर्मति:, तस्मादुक्त 
ग्रहणस्वारस्यादप्यैकशास्त्रयन्दुरपह्णवम्। आदिपदेन हेतुत्रयं संगृह्यते। आदिग्रहणन्तावत् द्दश्यते, 'सर्ववेदान्तप्रत्ययञ्चेदनाद्यविशेषात्' 'श्रुत्यादि बलीयस्त्वाच्च न बाध' इति। न ह्यत्र व्याकरण इव गणपाठोस्ति; न च श्रुतिषु चोदनादीनां पाठो द्दश्यते, येन 'एष भूतपतिरेष भूतपाल एष सेतुर्विधरण:' 'द्युभ्वाद्यायतनं स्वशब्दा' दित्यादिष्विवादिशब्देन ग्रहणं स्यात्, तस्मादादिग्रहणमेकग्रन्थत्वेन सन्निहितानां संयोगरूपादीनामेव प्रतीतिर्भविष्यतीत्यभिप्रायगिति खरसतोऽवगम्यते। किञ्च- 'सर्ववेदान्तप्रत्यय' मित्यत्र साध्यानुपादानादधिकाशङ्कानिराकरणेन सूत्रस्य शाखान्तराधिकरणन्याय- विषयत्वोपपादकतया तदीयमेवसाध्यं लप्स्यत इस्यभिप्रायमेव, तदप्यैकग्रन्थ्यएवाञ्ञसा भवति। किञ्च 'भेदादिति चे' दित्यत्र हेतुर्नोपन्यस्त: पूर्वकांडोक्तहेतूनामन्वयो भविप्यतीत्यभिप्रायेण, तदप्यैकग्रथ्न्ये समञ्टसं भवति। धर्मयोग: - 'अथातो धर्मजिज्ञासे' ति सूत्रम्।

जिज्ञासावृत्तयुर्क्तानां तथैवाक्षरलक्ष्मणो:।
समत्वाद्धर्मजिज्ञासासूत्रं शास्त्रमिदं ययौ।।
