4.1.01
।। न्यायवार्तिकतात्पर्य्यटीकायां चतुर्थोऽध्याय: ।।
***

	अथ मन: परीक्षानन्तरमुद्देशलक्षणक्रमानुरोधेन प्रवृत्ति: परीक्षितुं युक्ता, सा कस्मान्न परीक्ष्यत इति शङ्कानिराकरणाय सूत्रमित्याह। मनसो ऽनन्तरमिति। ( 446।3 )
	प्रवृर्त्तिर्यथोक्ता (सू0 1)।। अस्य शेषस्तथा परीक्षिता यथा लक्षिता तथा परीक्षितेत्यर्थ:। पृच्छति किं पुनरिति। प्रमेयमात्मादि मनोन्तं परीक्षितं, न पुन: प्रवृत्ते: स्वरूपं वा कार्यं वा परीक्षितामिति भाव:। उत्तरम्। यावद्धर्माधर्माश्रयमिति। एकद्रव्येत्येकस्मिन्नेवात्मनि वर्त्ततइत्यर्थ:। अवस्थिता न तु बुद्ध्यादिवदाशुतरविनाशिनीत्यर्थ:। आत्मसमवायादिति। कार्यत्वे सतीति द्रष्टव्यं विशेषणम्। तेन न सामान्यविशेषाभ्यां व्यभिचार:। प्रायणादीत्यादिशब्देन सुखादिक्षयो ऽपवर्गश्च गृह्यते। संसारापवर्गहेतुभूतात्मसद्भावासद्भावाभ्यामिति शेष:। एवमाद्युक्तमिति। आदिग्रहणेनात्मसमवेता प्रवृत्तिर्न तु पृथिव्याद्याश्रयेति दर्शयति ।। 1 ।।

4.1.02
	प्रवृत्तेरनन्तरास्तर्हि दोषा: परीक्ष्यन्तामित्यत आह।	
	तथा दोषा: (सू0 2)।। उक्ता इति शेष:। प्रवृत्तितुल्यतया प्रवृतिपरीक्षयैव तावद्दोषाणां सत्त्वं परीक्षितमित्यर्थ:। कार्यरूपप्रवृत्तितुल्यतामाह बुद्धिसमानाश्रयत्वादिति। अभीष्टविषयानुचिन्तनप्रभवा: खल्विमे दोषा नानुचिन्तनबुद्धिव्यधिकरणा भवितुमर्हन्ति, तथा सति चैत्रस्याभीष्टविषयानुचिन्तने मैत्रस्य राग: प्रवर्त्तेत। तस्माद्बुद्धिसमानाश्रयत्वादात्मगुणा: आत्मगुणत्वाच्च कार्यप्रवृत्तितुल्यतया प्रवृत्तिपरीक्षयैव त्तावद्दोषा: परीक्षिता इत्यर्थ:। इदं च प्रवृत्तितुल्यत्वमपरं दोषाणामित्याह। संसारस्यानादित्वादिति। एतच्चोक्तं वीतरागजन्मादर्शनादित्यनेन। तथोद्देशपरीक्षापरेण द्वितीयसूत्रेण यत्तेषां दोषाणां परीक्षितं तदाह। सम्यग्ज्ञाना च्चेति। स्यादेतत्। गुणत्वेसत्यात्मगुणा इति सिद्ध्यति तदेव तु कुत इत्यत आह। कार्यत्वेसतीति। ( 440।1 ) इन्द्रियान्तरं मन इति मानसप्रत्यक्षैश्चात्मत्वसुखत्वादिभिरनैकान्तित्वं मा भूदत उक्तं कार्यत्वे सतीति विशेषणम्। अचाक्षुषप्रत्यक्षत्वादित्यत्रापि कार्यत्वे सतीति विशेषणमनुषञ्जनीयम् ।। 2 ।।

4.1.03
	तदेवं बहु परीक्षितं दोषाणां, यत्तु किं चिद्दोषाणामपरीक्षितमस्ति तत्परीक्षितुमुपक्रमते। प्रर्वतनालक्षणा 
इत्युक्तं तथा च मानादय इति। रागद्वेषमोहा एव दोषा न च मानादयस्तेष्वन्तर्भवन्ति बुद्धिव्यपदेशभेदात्। प्रवर्त्तनालक्षणत्वं तु तेषामप्यस्ति तस्मादतिव्यापकत्वान्न लक्षणमेतद्युक्तं युक्तत्वे वा लक्षणसूत्रे मानादयो ऽपि दोषवत्पठनीया इति पूर्वपक्ष:। सिद्धान्तवाद्याह नोपसंख्यायन्ते संगृहीतत्वादिति। रागद्वेषमोहानां सामान्यत्रयाणां कामादयो विशेषास्तथा चोपपन्नो बुद्धिव्यपदेशभेद: सङ्ग्रहश्चेति भाव:। 
	अस्ववस्त्वादानेच्छा स्वामिदानपूर्विका स्पृहा। पुनर्भवप्रार्थना तृष्णाहेतुभूता प्रवृत्तिद्वारेण पुनर्भवप्रतिसंधानस्येति। प्रमाणविरुद्धेति।(449।1) अन्यायेनेत्यर्थ:। परस्य ज्ञातेर्ममाप्येतदिति बुद्धिरभिनिवेश: तत्प्रतिषेधाभिप्रापयो ज्ञानिपिशाचस्येर्ष्येत्युच्यते। अमर्षलक्षणो द्वेष इति। ( 450।1 ) ननु कृतापकारस्य या असहिष्णुता सो ऽमर्ष इति द्वेषस्यैव विशेष इत्युक्तं कथं द्वेषसामान्यमुच्यत इत्यत आह। असहिष्णुता दु:खस्य दु:ख साधनानां चेति। मिथ्याप्रतिपत्तिलक्षणो मोह इति। संशयोपि हि यथाबस्थिते पदार्थे अयथाभावप्रतिपत्ति भवति, व्यवस्थितं हि वस्तु अवयवस्थिततया गृह्णाति संशय: एवं पण्डितमानिनो मीमांसकदुर्दुरूढस्याभिमान इति ।। 3 ।।

4.1.04
	आर्यप्रज्ञेति भाष्यम् । आरात् तत्त्वाद् याता आर्या । आर्या चासौ प्रज्ञा चेति आर्यप्रज्ञा सम्यग्बोधः सम्बन्धः ।। 4 ।।

4.1.05
	एकयोनयो हि रूपादयो न चैषामेकत्वं, यदि पुनस्तत्र रूपादीनां परस्परभेदसिद्धये कश्चित्कारणभेद आस्थीयते स रागादिष्वपि समान इति भाव: ।। 5 ।।

4.1.06-07
	नासति निदानोच्छेदे निदानिनामुच्छेद इति--रागद्वेषयोर्निदानिनोरुच्छेदाय तन्निदानत्वं मोहस्य दर्शयति सति चार्थान्तरत्व इति।
	(सू0)तेषां मोह: पापीयान् कुत: नामूढस्येतरोत्पत्ते: ।। 
	अमूढस्येतरोत्पत्तिर्न भवति यत इत्यत्रार्थे नामूढस्येतरोत्पत्तेरित्युक्तम्। मोहाद्विषयस्य सुखसाधनत्वानुस्मृति: दु:खसाधनतानुस्मृतिश्च सङ्कल्प:। रञ्जनीया: कोपनीया इति कर्तरि कृत्यो भव्यगेयादिपाठात्। 
	वार्तिकं मूढोमुह्यतीति। (451।3) मूढ इति मोहवासनावान्। भवतु निदानोच्छेदादुच्छेदो निदानिन: निदानस्य कुत उच्छेद इत्यत आह। तत्वज्ञानाच्चेति। प्रतिपक्षाभ्यासान्निदानोच्छेद इत्यर्थ: ।। 06-07 ।।

4.1.08
	दोषनिमित्तित्वादिति हेतोरप्रयोजकत्वमाह। न दोषलक्षणावरोधादिति।     
तथाभावस्तज्जीतायत्वमतथाभावोऽतज्जातीयत्वम् ।। 8 ।।

4.1.09
	अनैकान्तिकत्वमाह। निमित्तनैमित्तिकोपपत्तेश्चेति ।। 9 ।।

4.1.10
	उत्पादोच्छेदौ प्रेत्यभावो न चात्मनो नित्यस्य तौ स्त: तस्मादस्मिन् दर्शने न युक्त: प्रेत्यभाव:। वैनाशिकानां तु सत्त्वोत्पादनिरोधाभ्यां युक्त: प्रेत्यभाव:। प्रेत्येति ल्यब् मुखं व्यादाय स्वपितीतिवद् द्रष्टव्य:। तथा च भूत्वा प्रायणमिति भवनप्रायणयो: समानकर्तृकत्वमप्युपपन्नमिति पूर्वपक्ष:। पूर्वाभ्यस्तसूत्रे आत्मनित्यत्वव्यवस्थापनात् सत्त्वोत्पादोच्छेदे च कृतहानाकृताभ्यागमदोषेणाभ्युदयनि:श्रेयसार्थमप्रवृत्ति: ऋष्युपदेशानर्थक्यप्रसङ्गश्च स्वदेहेन्द्रियबुद्धिसंवेदनासम्बन्धोत्पादविपनाशौ नित्यस्यात्मनो जन्मप्रायणे तथा चोपपन्न: प्रेत्यभाव इति सिद्धान्त: ।। 10 ।।

4.1.11-13 
	प्रेत्यभावविचारप्रस्तावेनेदमपरं विचारयति। येयं प्रेतयोत्पत्तिर्नाम सा कथमिति चेत्। अत्र हि प्रावादुकानां नानाविधा विप्रतिपत्तय: सन्ति। तत्राभिमतं तावत्पक्षं गृह्णाति। व्यक्तादिति। 
	अग्रे विप्रतिपत्तीर्निवारयिष्यति। शरीरेन्द्रियविषयोपकरणाधारमिति एकवद्भावेन नपुंसकत्वम्। प्रत्यक्षगृहीतसम्बन्धप्रभवमनुमानं प्रत्यक्षेप्युपदिशति प्रतयक्षमूलकत्वादिति। ननु भवतु शरीरं पृथिव्यादि च व्यक्तं महत्त्वानेकद्रव्यवत्त्वरूपविशेषेभ्य: तन्मूलकारणं परमाणव: कथं व्यक्ता इत्यत आह। तत्सामान्यादिति। रूपादिमत्सामग्रीपूर्वकं गवादि शरीरमित्यर्थ: ।। 11-13 ।। 

4.1.14
	अत: परं प्रावादुकानां तैर्थिकानां च दर्शनान्युपन्यस्तानि कानि चित्प्रतिषिध्यन्ते तत्र कानि  चिदभ्यनुज्ञायन्तइति ( 
454।3 ) तत्र तावदेके प्राहुरभावाद्भावोत्पत्ति: कुत: नाननुपमृद्य प्रादुर्भावो यत: तस्मादित्यर्थ:। विश्यं हि शून्यताया एव जायते। एवं किल श्रूयते असदेवेदसग्र आसीदिति। अत एवाद्याप्यसत एव जन्म दृश्यते न सत: तत्कस्य हेतो: अभावस्तस्या कारणमिति। उपलक्षणं चेदं नानुपमृद्य प्रादुर्भावादितिद्व असत उत्पादाभित्यपि द्रष्टव्यम्। तस्मादसदुपादानं विश्वमिति सिद्धम् ।। 14 ।।

4.1.15
	तत्र सिद्धान्तीह गूढाभिसन्धिराह उपमृद्यप्रादुर्भवतीति व्याघात इति ।। 15 ।।

4.1.16
	तदभिसन्धिमविद्वान् पूर्वपक्षी दूषयति। 
	न अतीतानागतयो: कारकशब्दप्रयोगादिति। उपमृद्य प्रादुर्भवतीति भाक्त एष प्रयोगो न मुख्य इत्यर्थ:। भिन्नस्य कुम्भस्य कपालानीति तु यद्यपि न साक्षात्कारकशब्दस्तथाऽपि षष्ठ्या सम्बन्धाभिधानात् तस्य क्रियामर्भत्वात्क्रियायाश्च कारकनान्तरीयकत्वात्पारम्पर्येण कारकशब्दता द्रष्टव्या। पृच्छति क: पुनरङ्कुरेण बीजोपमर्दार्थ:। (445।2) का  पुनर्भक्ति: यया योगादुपसंगृह्णाति बीजमङ्कुर इति भवति प्रयोग इत्यर्थ:। 
	पृच्छति- कः पुनरङ्कुरेण बीजोपमर्दार्थः । उत्तरम्। अनन्तरोत्पत्त्यर्थ: उपमर्द्योपमर्दयोरप्यानन्तर्यमनयोरपीति एतत्सामान्यमित्यर्थ:। पुनरपि गूढाभिसन्धिरेव सिद्धान्ती उक्तं स्मारयति। अत्रोक्तमिति। अभिप्रायमुद्घाटयति। यदपीदमुच्यतइति। नौपचारिकं प्रयोगं व्यासेधाम: कारकशब्दानां, किन्तु यथा भविष्यन्नङ्कुर: सम्प्रति असन्न बीजमुपमृद्गाति एवं बीजाभावोऽसन्नाङ्कुरं करोतीति ब्रूम:। तदिदमाह अपि त्वसत: कारणादुत्पत्तिर्न युक्तेति। ननूक्तमुपमृद्य प्रादुर्भावादित्यनेनानन्तर्यं बीजविनाशाङ्कुरोत्पादयो: सूचितं बीजविनाशानन्तर्याच्चाङ्कुरोत्पादस्य बीजविनाशकार्यत्वमित्यत आह। यत्पुनरेतदानन्तर्यसामर्थ्यादिति। अनन्यप्रयुक्तमानन्तर्यं कार्यकारणभावसाधनम् इदन्तु व्यूहानन्तर्यप्रयुक्तमिति नाभावस्य कारणत्वं गमयितुमर्हतीत्यर्थ:। यदि व्यूहान्तरकार्योऽङ्कुरोऽथ कस्मादविनष्टे पूर्वव्यूहे न भवतीत्यत आह। न चाविनष्टे इति। ननु यदि बीजावयवव्यूहान्तरमङ्कुरोत्पादहेतुर्न बीजं कस्मादङ्कुरार्थिन: कृषीवला बीजमुपाददतइत्यत आह। एवं चेति। बीजावयवोपादाने अवर्जनीयतया बीजमागच्छदशक्यप्रत्याख्यानमित्यर्थ: ।। 16 ।।

4.1.17
	तदेवमर्थं परिशोध्यात्रैवार्थे सूत्रं योजयति। अस्य चार्थस्येति। न विनष्टेभ्यो बीजेभ्योऽङ्कुरस्यानिष्पत्ते:। बीजविनाशश्चेदङ्कुरोत्पादहेतुरथ विनष्टे बीजे तदवयवेषु परस्परविच्छिन्नेष्वसति तेषां व्यूहान्तरे कस्मादङ्कुरो न भवति भवति तु सति तेषां व्यूहे तस्माद्विनष्टेभ्योऽङ्कुरानुत्पत्तेरसति व्यूहे न बीजनाश: कारणमिति सूत्रार्थ: ।। 17 ।।

4.1.18
	क्रमनिर्द्देशादित्यस्य हेतोरस्मत्पक्षेऽप्यप्रतिषेध:। तत्राप्यानन्तर्यस्य तुल्यत्वात्। तथाऽपि विनिगमनायां को हेतुरित्यत आह। अभावश्चेदङ्कुरोत्पादकारणं स्यात्। अनुपाख्येय इति शेष:। न ह्यनन्वयविनष्टयो: शालियवबीजयो: कश्चिद्विशेषोऽस्ति येनैकस्माच्छाल्यङ्कुरो नान्यस्मादिति। को नु खल्वभावानामस्त्याजानतो भेद इति। अपि च कारणानां शक्तिभेदात्कार्याणि भिन्नशक्तियुक्तानि। यदा तु कारणानामभेदस्तदा कुतस्तच्छेक्तीनां भेद: तथा च कार्याणि भिन्नशक्तीनि न स्युरित्याह। अनन्वितं च कार्यं सर्वाभिरिति। यदप्यसत उत्पादादभावस्योपादानत्वं तदपि कार्याणां भिन्नत्वेन भिन्नशक्तिकत्वेन च प्रयुक्तम्। तत्प्रागभावानां स्वाभाविकभेदविरहात्। अपि च प्रागभावानामनादित्वेन कार्योत्पादस्याप्यनादित्वप्रसङ्ग: भावरूपकारणसहकारित्वं त्वभावस्य न निषिध्यते अस्मदभिमतस्योपाख्येयस्य। अत एव पाकजादीनां रूपादीनां पूर्वरूपादिध्वंसनिमित्तत्वमप्युपेयते। श्रुतिस्तु पूर्वपक्षाभिप्राया, तथा च सिद्धान्तश्रुत्यन्तरं सदेव 
सोम्येदमग्रआसीदिति कथमसत: सज्जायेतेति। शून्यताविवर्तो विश्वप्रपञ्च इति तु 
दर्शनमसत्ख्यात्यनिर्वचनीयख्यातिनिराकरणेनापाकृतम्। अपि च शून्यत्वे ख्यातुरभावात्ख्यातरेभाव:। तस्मान्न 
शून्यतोपादानस्तद्विवर्तो वा विश्वप्रपञ्च इति सिद्धम् ।। 18 ।।

4.1.19
	अथापर आह---
	ईश्वर: कारणं पुरुषकर्माफल्यदर्शनात् (सू0 19) मा मूदयं नामरूपप्रपञ्च: शून्यतोपादानोऽपि तु ब्रह्मोपादानोभविष्यति, ब्रह्मैवहि प्रपञ्चरूपेण परिणमते मृत्तिकेव घटशरावोदञ्चनादिभावेन। न चैवं नित्यत्वव्याघात:। परिणामेऽपि तत्त्वाविघातात् तल्लक्षणत्वाच्च नित्यताया:। यदाह 'यस्मिँस्तत्त्वं न विहन्यते तदपि नित्य'मित्येकं दर्शनम्। अपरं च ब्रह्मैवानिर्वचनीयानाद्यविद्योपधानान्नामरूपप्रपञ्चभेदेन विवर्त्तते सुखमिवैकमनेकमणिकृपाणादिभेदान्नैकविधप्रतिबिम्बभेदेनेति, तदेतद्दर्शनद्वयमनेन सूचितम्। ईश्वरो ब्रह्म ईशनायोगात्। चेतनाशक्ति: क्रियाशक्तिश्चेशना। सा चास्ति ब्रह्मणीति ब्रह्मश्वर: कारणं जगत:। श्रूयते हि तदैक्षत बहुस्यां प्रजायेयेत्यादि। सा चेयं श्रुतिश्चेतनस्य जगत्कारणतामाह। न चाभावो वा प्रधानं वा परमाणवो वा चेतयन्ते। ननु जीवा एव चेतनास्तत्कर्मनिमित्तोनामरूपप्रपञ्चो भविष्यति, कृतमत्र भगवतेश्वरेणेत्यत उक्तं पुरुषकर्माफल्दर्शनादिति पुरुषश्चेत् चेतयेनैवं निष्फलं कर्मारभेद, निष्फलं विद्वान् प्रवर्त्तमान: कथं चेतनो नामद्व तस्मात्पुरूषकर्माफल्यदर्शनादीश्वर: कारणमित्यर्थ: ।। 19 ।।

4.1.20
	एवद्दर्शनद्वयमपाकरोति।
	न पुरुषकर्माभावो फलानिष्यते: (सू. 20)।। इदमात्राकूतम् न तावन्मृत्तिकेव नामरूपप्रपञ्चरूपेण ब्रह्म परिणमते। तद्धि सर्वात्मना वा परिणमते एकदेशेन वा, तत्र सर्वात्मना परिणामे तत्त्वविघातादनित्यत्वम्। एकेदेशेन परिणामे सावयवत्वात्तदेवानित्यत्वम्। अथ तत्वेनानुगतस्य परिणाम: तच्च ब्रह्म ? न तर्हि ब्रह्मण: परिणाम:। न च निर्भागस्यैकस्य स्वसम्वेदनप्रत्यक्षस्य विपरीतज्ञानगोचरत्वसम्भव:। सामान्यतो ग्रहे रूपविशेषाग्रहे च तदन्यरूपारोपेण विभ्रमो दृष्ट: शुक्तिकादौ, न तु जातु शुक्तिरूपं विद्वान रजतमिति विपर्यस्यति। न च निरंशे स्वसंवेदनप्रत्यक्षे ब्रह्मणि तत्स्वरूपाग्रह: सामान्यग्रहो वा भवति। तस्मादीश्वरो जगद्भेदेन विवर्ततइत्ययुक्तम्। निमित्तं तु स्यादीश्वरो जगत:, स चेदनपेक्ष एव जगत्कारणमित्युच्यते तत्रेदमुपतिष्ठते। नपुरुषकर्माभावे फलानिष्पत्तेरिति। अस्य व्यतिरेकमाह वार्तिककार:। ईश्वरश्चेत्कारणं भवेदिति। ( 456।11 ) एकरूर्पं कार्यं स्यादित्याह ईश्वरस्येति। कर्मणीश्वरोऽनीश्वर: स्यात्। तथा च तत्कारणानि नेश्वरेण प्रयुज्यन्तइत्यनेकान्तो वक्ष्यमाणो हेतुरित्यर्थ: ।। 20 ।।

4.1.21
	तदेवमीश्वरोपादानत्त्वं च ब्रह्मविवर्तत्वं च निरपेक्षेश्वरनिमित्तत्वं च निराकृत्पयाभिमतं पक्षं गृह्णाति।
	तत्कारितत्वादहेतु: (सू. 21 )।। परमाणूपादानस्य जगत: पुरुषकर्मापेक्ष ईश्वरो निमित्तकारणं यच्च तेनापेक्षणीयं पुरुषकर्म तदपीश्वरनिमित्तकमेव। न च यदपेक्ष्यते तस्यानिमितत्वमित्युपदिष्टात्प्रवेदयिष्याम:। तस्मादीश्वरकारितत्वात्पुरुषकारस्य तत्सहाय ईश्वरो निमित्तकारणं जगत इत्यस्य पक्षस्य निराकरणे पुरुषकर्माभावे
फलानिष्पत्तेरित्यहेतु:। निरपेक्षेश्वरनिमित्तकत्त्वनिराकरणे हेतुरेवेत्यर्थ:।
	भाष्यं गुणविशिष्टमात्मान्तरमिति। गुणानीश्वरस्य ज्ञानादीनुपपादयिष्यति वार्त्तिककार:। आत्मकल्पादित्यत्रात्मप्रकारादात्मजातीयादिति यावत्। संसारवद्भ्य आत्मभ्यो विशेषमाह। अधर्मेति। नन्वस्य कर्मानुष्ठानाभावात् कुतो धर्म: तथा चाणिमादिकमैश्वर्यं कार्यरूपं विनैव कर्मणेत्यकृताभ्यागमप्रसङ्ग इत्यत आह। संकल्पानुविधायी चास्य धर्म इति। प्रवर्त्तयतु किमेतावतेत्यत आह। एवं च स्वकृताभ्यागमस्यालोपेनेति। मा भूद्बाह्यानुष्ठानं संकल्पलक्षणानुष्ठानजनितधर्मफलमस्यैश्वर्यं जगन्निर्माणफलमिति नाकृताभ्यागमप्रसङ्ग इत्यर्थ:। स्यादेतत्। प्रयोजनं विना न प्रेक्षावतां प्रवृत्ति: न च प्राप्तसकलप्राप्तव्यस्यास्ति प्रापणीयं किं चिदीश्वरस्य, तस्मात् 
कृतमस्य जगन्निर्माणेनेत्यत आह। आप्तकल्पश्चेति। माभूदस्य भगवत: स्वार्थ: परानुग्रहार्थं जगन्निर्माणे प्रवर्त्स्यतीत्यर्थ:। अत्रैव 
दृष्टान्तमाह। अयं यथा पितुरपत्यानाम्। अयं पिता स्वापत्यानां यथा पितेत्यर्थ:। दार्ष्टान्तिके योजयति तथा पितृभूत ईश्वर 
इति। नन्वात्मान्तराण्यनित्त्यज्ञानयोगीनि दृष्टानि तद्वैलक्षण्यादीश्वरोनात्मजातीयो भवितुमर्हतीत्यत आह न चात्मकल्पादिति। यद्यप्यात्मान्तराण्यनित्यज्ञानयोगीनि अयं च नित्यज्ञानादियुक्त: तथाऽप्यात्मजातीय एव बुव्द्यादिगुणयोगित्वात्। अन्यथा तोयादिपरमाणूनामतोयत्वादिप्रसङ्गो नित्यरूपादियोगात्। करकादिगतानां रूपादीनामनित्यत्वोपलब्धेरिति। यदि चायं बुद्ध्यादिगुणैर्नोपाख्यायेन प्रमाणाभावानुपपन्न एव स्यादित्याह बुद्ध्यादिभिश्चेति।
	स्यादेतत् यदि कारुण्यादीश्वरो जगन्निर्माणे प्रवर्त्तते हन्त भो: सुखिनमेव सृजेन्न तु दु:खिनम्। न च क्षेत्रज्ञगतधर्माधम्रसहकारितया निर्माणवैचित्र्यं वाच्यं, धर्मस्य तदनधिष्ठितस्य स्वकार्याकरणेन कारुणिकेन 
तदधिष्टानायोगात्--तस्मात्सुखिदु:ख्यादिभेदेन जगद्वैचित्र्यदर्शनान्नानुकम्पाप्रयुक्त ईश्वर: करोतीत्यत आह। स्वकृताभ्यागमालोपेन प्रवर्तमानस्येति। अयमभिसन्धि:। कारुणिकोऽप्ययमात्मान्तरातिशायितमहिमाऽपि न वस्तूनां सामर्थ्यमन्यथा कर्तुं पारयति। तस्मादधर्मेणोत्पत्तिमता(पि) नेश्वरप्रभावादपि नित्येन भवितुं युक्तम्। न च स्वफलविरोधिना फलमप्रदाय विनंष्टुमपि शक्यम्। अत: क्षेत्रज्ञानां नियतिमलङ्घयता ईश्वरेण नाधर्म: शक्योऽनधिष्ठातुम्, तस्मात्कारुणिकोऽप्ययं वस्तुस्वभावमनुविधीयमानो धर्माधर्मसहकारी जगद्वैचित्र्यं विधत्ते तदिदमुक्तं स्वकृताभ्यागमालोपेन प्रवर्त्तमानस्येति। पुरुषैर्यत्कर्म कृतं तत्फलाभ्यागमालो पेन प्रवर्त्तमानस्येत्यर्थ:।
	वार्तिकईश्वरप्रक्रियेति। ( 457।9 ) प्रक्रिया प्रकरणं ईश्वरनिमित्तत्वविचार इत्यर्थ:। अथ विद्यमान: प्रतिबन्धान्न प्रवर्त्तयतीति। ( 458।12 ) सुखाय पुरुषार्थेन प्रधाने प्रवर्तयितव्ये अधर्म: पुरुषार्थस्य प्रतिबन्धक:-- एवं
दु:खाय पुरुषार्थेन प्रधाने प्रवर्त्तयितव्ये अधर्म: पुरुषार्थस्य प्रतिबन्धक: एवं दु:खाय पुरुषार्थेन प्रधाने प्रवर्तयितव्ये धर्म इत्यर्थ:। न चायं हेतुस्तस्मान्निवर्त्तत इति। (459।14) अयमेवाचेतनत्वलक्षणो हेतु: क्षीरान्न निवर्त्तत इत्यर्थ:। परिस्पन्द: क्रिया सा मूर्त्यनुविधायिनी नामूर्ते सर्वगतईश्वरे संभविनी इति मन्वान: शङ्कते। क्रियानावेशादकारणमिति चेदिति। (460।16) अपरिस्पन्दा अपि ज्ञानचिकीर्षाप्रयत्ना आख्यातपदवाच्यतया भवन्ति क्रिया ईश्वरइत्यभिसंधिना परिहार:। न विकल्पानुपपत्ते:। यदा च युगपदनेकानि द्रव्याणि संहन्यते तदाऽसाधारणकार्यव्यावृत्तेभ्य: संयोगेभ्य: इति। (461।8) असाधारणं कार्यम्--एकैकस्य तन्तुद्वयसंयोगस्य द्वितन्तुकं तस्माव्द्यावृत्तेभ्य: संयोगेभ्य: सह साधारणस्यैव कार्यस्य पटलक्षणस्योत्पादादित्यर्थ:। न केवलमुत्पन्नक्रियेषु क्रियोपरतौ द्रव्योत्पाद: क्व चिदनुत्पन्नक्रियेष्वपि द्रव्येष्ववस्थितसंयोगेभ्य: पूर्वद्रव्योपरतौ द्रव्यान्तरोत्पाद इत्याह। एकावयवविभागे त्विति। तुशब्देन पूर्वस्मादुत्पन्नोपरतक्रियाविशेषो दर्शित:। किमक्रियावतामेवारम्भो नेत्याह कानि चित्पुनरिति। अन्यतरकर्मजान्नोदनात्संयोगान्निवृत्ते कर्मणि इतरस्मिन् द्रव्ये कर्मनिर्वृत्तिसमकालमेव द्रव्यं चोत्पद्यत इति । 
	तत्स्वाभाव्यात्प्रवर्त्ततइत्यदुष्टमिति। चेतनोऽप्ययं परानुग्रहस्वभावोऽपि वस्तुस्वभावमनुरुध्यमान: कर्माशयानुरोधेन जगद्वैचित्र्यं विधत्ते। न चावश्यं दुष्कृते पुंसां प्रवृत्तिं विहन्तीत्यर्थ:। अद्यत्वेऽपि चेतनानां विचित्रस्वभावत्वं दृष्ट्रं सदसन्मध्यमानां जनानाम्। 
	अथ नित्यमैश्वर्यं धर्मवैयर्थ्यं न तद्धर्माद्भवतीति।  ( 464।3 ) ततश्चेश्वरस्यैश्वर्यं स्वकृतकर्मफलं वेदितव्यमित्ययुक्तं भाष्यमिर्तिं भाव:। परिहरति नित्यमिति ब्रूम:। तस्य हि ज्ञानक्रियाशक्ती नित्ये इति ऐश्वर्यं नित्यम्। अणिमादिकं त्वनित्यं तदभिप्रायं च भाष्यकारस्य धर्मफलत्वाभिधानम्। प्रत्यात्मवृत्तिधर्माधर्मसन्निचयाधिष्ठानं धृत्यात्मवृत्तिसंकल्पानुविधायिन ईश्वरस्य धर्मस्य प्रयोजनमिति। अभ्युपेत्येश्वरधर्ममेतदुक्तं भाष्यकृता। परमार्थतस्तु नेश्वरस्य धर्मसद्भावे प्रमाणमस्ति नित्याभ्यामेव ज्ञानक्रियाशक्तिभ्यां सकलकार्योत्पादसिद्धेरित्याशयवानाह। न चेश्वरे धर्मोऽस्तीति।
	बुद्धिमत्त्वात्तर्ह्यत्मान्तरमिति। आत्मान्तरं शरीर्यन्तरमभिप्रेतमिति। स च शरीरसंबन्धो वर्त्तमान: केषां चिद्यथा संसारिणां केषां चिदतीतो यथा मुक्तानां शुकप्रह्लादादीनाम्। तदनेनेश्वरेण बुद्धिमता सताऽवश्यं भाव्यं शरीरिणेति देश्यार्थ:। नात्मान्तरं शरीर्यन्तरमित्यर्थ:। कुतो गुणभेदात्। नित्याश्चेदस्य बुद्ध्यादय: कृतं शरीरग्रहणेन तदुत्पादार्थेनेति भाव:। नन्विदमेव बुद्धिमत्कारणाधिष्ठिता: परमाणव: प्रवर्त्तन्त इति। पक्षधर्मताबलात्तर्कसहायान्नित्यबुद्धिमत्त्वमस्य सिद्ध्यतीत्यर्थ:। प्रत्यर्थनियमासंभवादित्यादिना तर्क: प्रमाणसहायो दर्शित:। एवं तावद्गुणभेदेनाशरीरित्वमीश्वरस्य दर्शितं न चैतस्य शरीरयोगो विकल्पमपि सहतइत्याह। अथ बुद्धिमत्तयेति। ( 465।4 ) अतीतानागतवर्त्तमानविषया प्रत्यक्षेति। साक्षात्कारवतीत्यर्थ:। न पुनरक्षमाश्रिता नित्यत्वात्। उपलक्षणं चैतत्। नानुमानिकी चेति। नैन्द्रियकी नौपमानिकीत्यपि द्रष्टव्यम्। अक्लिष्टेति। ( 
466।4 ) क्लेशो ऽविद्या तददूषितेत्यर्थ:। 
	मूर्त्तिमद्द्रव्यसम्बन्धित्वादिति। संयोगित्वादित्यर्थ:। तथा च न रूपादिभिर्व्याभिचार:। तथा च न रूपादिभिर्व्यभिचार:। एतावदभिप्रेतमाचार्यस्य त्रयो हि खलु भावा जगति भवन्ति प्रसिद्धचेतनकर्तृका: यथा प्रासादाट्टालगोपुरतोरणादय:। प्रसिद्धतद्विपर्यया:। यथा परमाण्वाकाशादय:। सन्दिग्धचेतनकर्त्तृका यथा तनुगिरिमहीधरादय:। तत्र प्रमेयत्वाद्वादिविप्रतिपत्तेर्वा साधकबाधकप्रमाणाभावे चेतनकर्त्तृत्वे संशय:। न च प्रत्यक्षानुपलब्धिमात्रमत्र बाधकं भवितुमर्हति। स्वभावविप्रकर्षिणां सतामपि प्रत्यक्षानुपलब्धे: परमाण्वादीनाम्। तथा च विवादाध्यासितास्तनुतरुमहीधरादय उपादानाभिज्ञकर्तृका उत्पत्तिमत्वात् अचेतनोपादानत्वाद्वा युदुत्पत्तिमदचेतनोपादानकं वा तत्सर्वमुपादानाभिज्ञपूर्वकं यथा प्रासादादि, तथा च विवादाध्यासितास्तनुतरुमहीधरादयस्तस्मात्तथेति। न चैषामुत्पत्तिमत्त्वमसिद्धम्। सावयवत्वेन वा महत्त्वे सति क्रियावत्त्वेन वा 
वस्त्रादिवत्तत्सिद्धे:। न चैतावता वैनाशिकानां कर्मणा चेतनेन मीमांसकानां क्षेत्रज्ञेन चेतनेन चेतनकर्त्तृत्वसिद्धे: पृथिव्यादीनां सिद्धसाधनं चैतन्ये ऽपि तेषामुपादानानभिज्ञत्वात्। तज्ज्ञत्वे वा स एवास्माकमीश्वर: ईदृशमस्तु सिद्धसाधनं को हे क्लेशं विना न वाञ्छितसिद्धिमिच्छेत्। न च साध्यहीनो दृष्टान्त:। पटादीनामप्युपादानाभिज्ञकुविन्दादिकर्त्तृकत्वात्। अत एव न विरुद्धता हेतो:, एवं हि सा भवेत्, यद्युपादानाभिज्ञर्त्तृका: पटादयो भवेयु: न चैतत्परेषामपि सम्मतम्।
	स्यादेतद् अर्थाक्षिप्तस्य विशेषस्य शरीरादिमत्त्वादे: प्रमाणविरोधाद्विरुद्धता। यथा तृणादिविकारकारित्वादग्निमद्धिममित्यत्र वह्निमत्वाक्षिप्ततृणादिविकारोपयुक्तवह्निगतोद्भूतोष्णस्पर्शविरुद्धशीतस्पर्शस्य प्रतयक्षेणोपलम्भाद्बाधितो विरुद्धो हेतु:। तथा ह्यस्य क्षित्याद्युपादानादिविषयं ज्ञानमात्ममन:सन्निकर्षशरीरादिकारणकं नासति तस्मिन् भवतीति तदनेनाक्षिप्तं, तच्चात्र प्रमाणबाधितं, तन्निवृत्तौ च ज्ञानमस्य निर्वत्तेत उष्णत्वोद्भूतिनिवृत्ताविव दाहको वह्निरवश्यायइति। न। अव्यापकनिवृत्तावव्याप्यनिवृत्तोरयोगात्। कारणं चेदव्यापकं कार्यस्य हन्त हता तर्हि व्याप्यव्यापकसंकथा। भवेदेतद्यदि क्षित्याद्युपादानज्ञानमप्यस्य कार्यं स्यान्नित्यं तु तदभ्युपेयत इति न शरीरादिनिवृत्तावपि निवर्त्तितुमर्हति। अव्यापकनिवृत्तेरव्याप्यस्यानिवृत्तेरिति। अन्यथा नाश्ववान् मैत्र इति गोमानपि न स्यात्। न च बुद्ध्यादीनामनित्यानां बहुलमुपलब्धेर्नित्या बुद्धिरसम्भाविनीति सांप्रतम्। न हि प्रत्यक्षा: पाथसीया हिमकरकादयस्तद्गता रूपादयोऽनित्या इति तदारम्भकै: परमाणुभिस्तद्गतैर्वा रूपादिभिस्तथा भवितव्यम्। सदकारणतया तु नित्यतोभयत्रापि तुल्या। न च शरीरादिसहभावेन ज्ञानस्य तत्र तत्रोपलम्भाच्छरीरादीनां ज्ञानं व्याप्यमिति युक्तम्। स्वाभाविकसम्बन्धशालिता हि व्याप्यता सा चोपाधिविरहे भवति, अस्ति च शरीरादिसहभावे ज्ञानस्योपाधि: कार्यत्वम्। कार्यं ज्ञानं स्वकारणं शरीरादिनाऽतिवर्त्तते नित्यं तु तदतिवर्त्तमानमपि साहित्योपलम्भं न विरुणद्धि, तस्माद्यथा ऽनित्य: शब्द: उत्पत्तिमत्वात् घटवदिति प्रयुक्ते कश्चित्साध्यदृष्टान्तयोर्धर्मवैचित्र्यात्प्रत्यवतिष्ठेत, यदि घटसाधर्म्यादुत्पत्तिमत्त्वादनित्य: शब्द: हन्त तस्मादेव रूपादिमता तेन भाव्यम्, न चेदयं घटसाधर्म्येण रूपादिमान् एवमनित्योऽपि माभूदित्येवं च प्रत्यवतिष्ठमान उत्कर्षसमजातिवादी पराजीयतेएवमेवेवाद्युत्कर्षसमजातिवादितया पराजेतव्य: साधर्म्यमात्रेणाप्रयोजकेन प्रत्यवस्थानात्। तस्य च सर्वानुमानेषु सुलभतया सर्वानुमानोच्छेदापादकत्वात्।
	स्यादेतत्। उत्पत्तिमत्त्वमुपादानाद्यभिज्ञकर्तृपूर्वकत्वमात्रव्याप्तं घटादिषु दृष्टं तावन्मात्रमेव पृथिव्यादीनां गमयेद् नित्यसर्वविषयज्ञानवत्कर्तृत्वं तु कुतस्त्यम्। न हि तद्दृष्टान्तधर्मिणि दृष्टम्। अथ रूपाद्युपलब्धे: क्रियात्वेन चक्षुराद्यनुमानपि कथं, न हि च्छिदादय: क्रिया इन्द्रियादिसाधना: तासां कुठारादिसाधनत्वात्। अथ दृष्टान्तधर्मिण्यदृष्टमपीन्द्रियसाधनत्वं पक्षधर्मताबलात्सिध्यति। रूपाद्युपलब्धिगतं हि क्रियात्वं तदेव करणं गमयेद् 
यदुपलब्धिनिर्वर्तनसमर्थं, न च कुठारादय: समर्था इति पक्षधर्मताबलात्कुठारादिविलक्षणमदृष्टचरमपि चक्षुराद्युपस्थापयतीति ? तदितरत्रापि समानम्। न ह्ययरिभेयानियतदिग्देशैन्द्रियकानैन्द्रियकत्रसस्थावरादिलक्षणकार्योत्पादयौगपद्यमसति सर्वविषयज्ञाने तन्नित्यत्वे वा सूद्धुमर्हति, नो खल्वीदृशं परमेश्वरविज्ञानं कार्यशरीरादिकार्यं सम्भवति शरीराद्युत्पत्ते: प्रागस्याचैतन्येन तत्प्राक्कालकार्यान्तरोत्पादायेश्वरान्तरकल्पनाप्रसङ्गात्। एवं तत्प्राक्तत्प्रागित्यनेकालौकिककल्पनया वरं बुद्धिनित्यत्वं कल्पितम्। एतेन शरीरेन्द्रियनित्यत्वकल्पना ऽपि प्रत्युक्ता। एतेन यदेके ब्रुवते--
"सन्निवेशादिमत्सर्वं बुद्धिमद्धेतु यद्यपि।
प्रसिध्येत्सन्निवेशादेरेककारणता कुत" इति।।
	तदपि परिहृतम्। तेषां प्रसिध्येत्सर्वज्ञनिराक्रियामनोरथो यदि पिशितचक्षुष: परमाणून् क्षेत्रज्ञान् तत्समवेतान्वा 
कर्माशयान् द्रष्टुमीशते, न चैतदस्ति। तस्मादतीन्द्रियार्थदर्शिनोऽस्मदादिबिलक्षणा बहव: कल्पनीया: तद्वरमेक एव तादृश: कल्पनालाघवायेति। न च कादाचित्कपरिपाकादृष्टवत्क्षेत्रज्ञपरमाणुसंयोगादेव तनुभुवनादिकार्योपपत्ते: कृतं चेतनकर्तृकत्वेनेति वाच्यम्। उत्पत्तिमत्त्वस्योपादानाद्यभिज्ञकर्तृकत्वेनोपाधिविरह्विण: स्वाभाविकप्रतिबन्धसिद्धे:। न चाविज्ञातानामिन्द्रियमनसां ज्ञानोत्पादसाधनानामनधिष्ठानस्य च वत्सवृद्धिनिमित्तस्याप्येचतनस्य क्षीरस्य स्वातन्त्र्येण प्रकृते:, वने विटपादीनां च विना प्रयत्नमुत्पादस्य दर्शनाव्द्यभिचार इति सांप्रतम्। सर्वेषामेव तेषां विवादास्पदीभूतत्वेन पक्षनिक्षेपात्। न च शशश्रृङ्गास्तितावदनुपलब्धिविरोधादपक्षधर्मत। धर्मिणो दर्शनानर्ह्वतया भगवतस्तद्विरोधानुपपत्ते:। अन्यथा सर्वानुमानोच्छेदप्रसङ्गात् श्रृङ्गस्य तु शशाशिरोवर्तिनो वत्सादिगतस्येव दर्शनार्हस्यानुपलब्धिनिराकृतस्य साधनानर्हत्वात्।
	स्यादेतत्। नोत्पत्तिमात्रं स्वभावप्रतिबद्धं बुद्धिमद्धेतुत्वेन, किं तु तद्विशेष:, यद्दृष्टेरक्रियादर्शिनोऽपि कृतबुद्धिरुत्पद्यते 
तस्य च दृष्टे: सोपजायते। यद् बुद्धिमद्भावानुविधायिभावाभावं दृष्टं घटादि च तथा न तृत्पत्तिमन्मात्रं तनुभुवनाद्यपि तस्य सद्भावासद्भावानुविधानादर्शनात्। तदेतेन विशेषेणोपाधिना प्रयुक्तां बुद्धिमद्धेतुकत्वव्याप्तिमुपजीवदुत्पत्तिसामान्यं न तेन स्वभावप्रतिबद्धमिति न तद्गमयितुमर्हतीति, अन्यथा धूमप्रयुक्तां धूमध्वजव्याप्तिमुपजीव्य पाण्डुतादे: कुमुदकपोतकादिगतादपि धूमकेतुनानुमानप्रसङ्गादिति। अत्रोच्यते। इदमेव निपुणतरं भवन्तो निरूपयन्तु किं बुद्धिमदन्वयव्यतिरेकानुविधानं विशेष आहो तद्दर्शनम्। यदि पूर्वपक्ष: स बुद्धिमद्धेतुकत्वं तनुभुवनादीनामातिष्ठमानैरभ्युपेयतएव। न हि कारणं कार्याननुविहितभावाभावमन्यो वक्तुमर्हत्यस्वीकात्। अथ दर्शनं न तर्ह्यक्रियादर्शिन: कृतबुद्धिसंभव:। य एव हि पटोऽनेन बुद्धिमद्धेत्वेन्वयव्यतिरेकानुविधायी दृष्ट: स एव तत्कार्यो न तु विपणिवर्ती। तज्जातीयस्य तदन्वयव्यतिरेकानुविधानदर्शनाददृष्टान्वयव्यतिरेकानुविनधानमपि तज्जातीयं तथेति चेत्। हन्तोत्पत्तिमद् घटादि बुद्धिमदन्वयव्यतिरेकानुविधायीत्यन्यदपि तज्जातीयं तनुभुवनादि तथा भवद्दण्डेन न पराणुद्यते। घटजातीयमुत्पत्तिमद् बुद्धिमत्पूर्वमिति चेत्। ननु प्रासादादि न तद्धेतुकं भवेत्। अघटजातीयत्वात्। अथ यज्जातीयं बुद्धिमदन्वयव्यतिरेकानुविधायि दृष्टं तज्जातीयमेवादृष्टान्वयव्यतिरेकमपि बुद्धिमद्धेतुकम्। तत्कि मिदार्नीं कार्यजातीयं प्रासादादि बुद्धिमद्धेतुकं न दृष्टं येनोत्पत्तिमत्तनुभुवनादि तथा न स्यात्। न खलु तज्जातीयत्वे कश्चिद्विशेष इति। यत्तु मृद्विकारत्वेन वल्मीकस्य घटादिवत्कुलालकार्यत्वं न भवति तत्कुम्भकारस्य प्रत्यक्षानुपलम्भविरोधात्। अदृश्यचेतनपूर्वकत्वे तु तस्योपेयतएव।
	स्यादेतत्। नोत्पत्तिमात्रमुपादानाभिज्ञकर्तृकत्वेन व्याप्तम्। अपि तु यदस्मदादिशक्यज्ञानोपादानादि, न च तथा तनुभुवनाद्युत्पत्तिमदपि, तस्माद् व्याप्तिविरहान्न तत्पूर्वकमिति। तदयुक्तम्। उत्पत्तिमत्त्वतदुपादानाद्यभिज्ञकर्तृकत्त्वयो: प्रथममन्वयव्यतिरेकाभ्यां व्याप्तौ सिद्धायां तदुपादानादिशक्यज्ञानत्वकल्पनाया: कार्यज्ञानविषये व्यवस्थापनात्। व्याप्तिबलेन ज्ञानसामान्यसिद्धौपक्षधर्मताबलेन तन्नित्यत्वसिद्धिरित्युक्तम्। तेनोपाधेरनुस्त्रियमाणस्यानुपलब्धे: स्वभावप्रतिबद्धमुत्पत्तिमत्त्वं बुद्धिमद्धेतुकत्त्वेन। न च स्वभावप्रतिबद्धमुत्पत्तिमत्वं स्वसंबन्धिनमतीत्यापि वर्त्स्यतीति 
शक्यं शङ्कितुम्। तथा सति स्वभावहानिप्रसङ्ग:।
	स्यादेतत्। न सर्वज्ञपूर्वका: क्षित्यादय: प्रमेयत्वसत्वादिभ्य: घटादिवदित्यनुमानानि सन्ति प्रतिपक्षसाधनानीति सत्प्रतिपक्षतया प्रकृतमनुमानाभासम्। अत्रोच्यते। किमनेन सर्वज्ञपूर्वकत्वं निषिध्यते उत ज्ञातृमात्रपूर्वकत्वं सर्वग्रहणमुपलक्षणार्थम्। यदि पूर्व: पक्ष: तदैकदेशदर्शिपूर्वकत्वं साधितं स्यात्। तथा चापसिद्धान्त:, न च शक्यमपि, न ह्यस्मदादिनाऽर्वाग्दर्शिनाशक्या: पृथिव्यादय: कर्तुं, ज्ञातृमात्रपूर्वकत्वे तु निषेध्ये घटादिभिर्व्यभिचार:। यच्चेश्वरो नाधिष्ठाता परमाण्वादीनामशरीरित्वाद् मुक्तात्मवत् ऐश्वरं ज्ञानं न सर्वविषयम् अनित्यं च ज्ञानत्वात् अस्मदादिज्ञानवदित्यनुमानं तत्पक्षधर्मतासिद्ध्यर्थमीश्वरसिद्धिं तद्बुद्धिमत्त्वं चापेक्षमाणं तत्साध्ाकप्रमाणविरुद्धमात्मानमेव तावन्नासादयितुमर्हति प्रागेव तद्विरोद्धुम्। न ह्यागमानुमाने जगत्कर्तृत्वनित्यसर्वविषयबुद्धिमत्त्वव्यतिरेकेण केवलमश्विरं साधयत: तथा च ताभ्यां विरुद्धं भवदनुमानं नोत्पतुमर्हतीति सिद्धम्। बुद्धिवदिच्छाप्रयत्नावपि तस्य नित्यौ सकर्तृकत्वसाधनान्तर्गतौ वेदितव्यौ ज्ञानचिकीर्षाप्रयत्नसमवायलक्षणत्वात् कर्तृत्वस्य, तेषां च परस्पराविनाभावादन्यतरसिद्धावितरयो: सिद्धे:। तदेवमुत्पत्तिमत्वादेव पक्षधर्मतासहायादेवम्भूतेश्वरसिद्धिरित्युक्तम्। 
	भवतु वा तस्मादुपादानाद्यभिज्ञकर्तृकत्वमात्रसिद्धि: परिशेषानुमानात्तु व्यतिरेकसिद्धेर्विशेषसिद्धि:। तथा हि तनुभुवनाद्यभिज्ञ: कर्त्ता नानित्यासर्वविषयबुद्धिमान् तत्कर्तुस्तदुपादानाद्यनभिज्ञत्वप्रसङ्गात्। न ह्येवंविधस्तदुपादानाद्यभिज्ञो दृष्ट: 
यथाऽस्मदादि: तदुपादानाद्यभिज्ञश्चायं तस्मात्तथेति। नोखलु परमाणुभेदान् प्रतिक्षेत्रज्ञसमवायिनश्च तस्मात्तथेति। नोखलु 
परमाणुभेदान् प्रतिक्षेत्रज्ञसमवायिनश्च कर्माशयानन्य: शक्तो ज्ञातुमृते तादृशादीश्वरादिति प्रपञ्चितमधस्तात्। परपुरुषसमवेतावपि धर्माधर्मावधिष्टातुं शक्नोति सम्बन्धाद् न हि साक्षात्संयोगसमवायावेव सम्बन्धौ संयुक्तसंयोगिसमवायस्यापि तद्भावात्। संयुक्ता: खल्वीश्वेरण परमाण्वादय: तैश्च क्षेत्रज्ञा: तत्समवेतौ धर्माधर्माविति संयुक्तसमवायोव वा क्षेत्रज्ञेनेश्वरस्य संयोगात् अजसंयोगस्याप्युपपादितत्वात्। धर्माधर्मौ परमाणून्वा स्वधर्मोपग्रहमन्तरेणापि चेश्वर: स्वकार्याभिमुखान् करिष्यति विषविद्याविदिव विषशकलं क्रियारम्भाभिमुखम्। एतेन चेतनोपादानत्त्मपि व्याख्यातम्। वार्तिककृता तूपलक्षणतया चेततत्वं हेतुरुक्त:। उत्पत्तिमत्वादयोऽपि हेतव ऊहनीया: इमं च न्यायमाम्नाय उपोद्बलयति।
'एतस्य वाऽक्षरस्य प्रशासने गांर्गि द्यावापृथिवी विधृते तिष्ठत:'।
'द्यावापृथिवी जनयन् देव एक:'।
'तदैक्षत बहु स्यां प्रजायेये'त्यादि:। 
स्मृतिश्च भवति-
अज्ञो जन्तुरनीशोऽयमात्मन: सुखदु:खयो:।
ईश्वरप्रेरितो गच्छेत्स्वर्गं वा श्वभ्रमेव वा'
अकारणत्वेन चेश्वरज्ञाननित्यतां दर्शयति श्रुति:-
'अपाणिपादो जवनो ग्रहीता पश्यत्यचक्षु: स श्रृणोत्यकर्ण: स वेत्ति विश्वं न हि तस्य वेत्ता तमाहुरग्र्यं पुरुषं पुराण' मित्यादिका।
	एतयैवाशरीरित्वं दर्शितं भवति। परिशिष्टं तु वार्त्तिककृता स्वयमेव प्रपञ्चितमित्युपरम्यते ।। 21 ।।

4.1.22
	कण्टकादीनां संस्थानविशेषवतां निमित्तादर्शनेनानिमित्तत्तां मन्वानस्येनैव दृष्टान्तेन शरीरादीनामपि संस्थानभेदवतामनिमित्ततां मन्वान: पूर्वपक्षयति।
	अनिमित्तत इति। अदृश्यमाननिमित्तानां शरीरकण्टकाकादीनां पक्षनिक्षेपात् पक्षेण व्यभिचारानुद्भावनात्। उद्भावने वा सर्वानुमानोच्छदप्रसङ्गात् सर्वत्र तस्य सुलभत्वात्। उभयसिद्धेन निमित्ततत्पटादिदृष्टान्तेन संस्थान भेदवत्त्वात्कण्टकशरीरादीनामपि निमित्तवत्त्वमिति सिद्धान्त: ।। 22 ।।

4.1.23
	सिद्धान्त्येकदेशिमतमुद्भाव्य दूषयति। अपरे त्विति ( 468।9 ) ।। 23 ।।

4.1.24
	स्वयं वार्तिककार: कण्टकादीनामनिमित्ततां विकल्प्य दूषयति। कण्टकादीनामनिमित्तं जन्मेति। 
प्रतिपाद्यप्रतिपादकन्यायस्येति। ( 469।2 ) प्रतिपाद्य: पुरुष: कर्म, प्रतिपादकश्च पुरुष: कर्ता, कर्तृकर्मणी च कारके, कारकं च क्रियाया निमित्तमिति प्रतिपाद्यप्रतिपादकविषयो न्याय: स चायमनिमित्तं शरीरादीनां जन्मेति प्रतिजानानेनानेनाभ्युपेयते। अन्यथा ते मूकतैव स्यादिति। तदिदमुक्तं सर्वं चामिमित्तं प्रतिपादयसि चेति व्याहतम्। न केवलं प्रतिपाद्यप्रतिपादकन्यायाभ्युपगमादितो ऽपीत्याह। वाक्योपादानाच्चेति। प्रतिपादननिमित्तं वाक्यमुपादत्से अभिधत्सेचानिमित्तं सर्वमिति व्याघात इत्यर्थ:। तथा ऽप्यन्यतरधर्मासिद्ध इति। अन्यतरेण  
साध्यधर्मेणाऽनिमित्तत्वाख्येनासिद्धोऽनिमित्तत्वस्यैवासिद्धे:। ननु प्रतिवादिनो वाङ्न्यात्रेण न सिद्धमसिद्धं भवत्यतिप्रसङ्गादित्यत आह। संस्थानविशेषवत्त्वस्य भावात्। पटादिदृषन्तेन कण्टकादीनां सनिमित्तकत्वस्य प्रामाणिकत्वेन वाङ्न्यात्रादसिद्धेरिति। कस्मात्पुन: पूर्व पक्ष: स्वयं सूत्रकारेण न निराकृत इत्यत आह भाष्कार: स
खल्वयं वादो ऽकर्मनिमितित्त्ा इति ।। 24 ।।

4.1.25
	अन्ये तु मन्यन्ते।
	सर्वमनित्यमुत्पत्तिविनाशधर्मकत्वादिति (सू0)। हेतोर्गमकत्वं दर्शयितुं पृच्छति। किमनित्यमिति। उतरं यस्य कदा चिद्भाव:। हेत्वर्थं विवृणोति उत्पत्तीति। यद् उत्पत्तिधर्मकर्मनुत्पन्नं नास्ति तद् उत्पन्नं चास्ति विनाशधर्मकं च विनष्टं नास्ति अविनष्टं चास्ति तस्मात्पूर्वापरयो: कालयोरभावान्मध्ये च भावात्सिद्धं  
कदाचिद्भावलक्षणमनित्यत्वमुत्पत्तिविनाशधर्मकत्वादित्यर्थ:। साध्यधर्मिरूपं पृच्छति, किं पुनरिति। उत्तरं भौतिकं चेति। अत्र तावत्स्वयं वार्तिककार उत्तरमाह। सर्वमनित्यमिति सूत्रस्य दृष्टान्तार्थत्वादिति। ( 470।1 ) अर्थशब्दो निमित्तवचन: दृष्टान्तनिमित्तत्वात् सूत्रस्य प्रतिज्ञाहेतूपन्यासपरस्य। न दृष्टान्तं विना हेतु: प्रतिज्ञातार्थस्य गमको 
यत इत्यर्थ:। एतदेव विभजते सर्वमनित्यमिति। निराकरणान्तरमाह उत्पत्तिविनाशधर्मकत्वादितिचायमिति ।। 25 ।।

4.1.26-27
	सिद्धान्त्येकदेशिमतमुपन्यस्य दूषयति।
	नानित्यतानित्यत्वादिति ।। 26 ।। 27 ।।

4.1.28
	परमसिद्धान्तं सूत्रोक्तमाह। अयं खल्विति। अथोच्चते न वयं सर्वमनित्यं साधयामो ऽपि तु यस्पय यस्यानित्यता नामास्ति धर्मस्तत्सर्वमनित्यमिति। ततश्चाकाशादीनां नित्यत्वे ऽपि नास्मत्पक्षक्षतिरिति तदेतत्सिद्धसाधनेन दूषयति। 
अनित्यताभावाच्च सर्वमनित्यमिति न दोष इति। ( 471।5 ) यस्य सन् धर्मीस्वं तद्योगादनित्य: स्यात्स एव कदाचिन्नास्तीत्यत आह। अनित्यत्वं नाम धर्म: सो ऽसति धर्मिणि न भवतीति। स्यादेतद् उत्पत्तिविनाशधर्मकत्वावगतावनित्यतायोगाद् घटादि भवत्वनित्यं तेनैव दृष्टान्तेन सत्त्वादाकाशादयो ऽपि भविष्यन्त्यनित्या इति देशयति। अथ पुनरिति परिहरति। तस्याप्युत्तरपदसिद्धौ तत्पदार्थस्य नित्यत्वस्य सिद्धेरिति ।। 28 ।।

4.1.29
	अयमपर एकान्त:---
	सर्वं नित्यं कस्मात्पञ्चभूतनित्यत्वात्। पञ्चभूतात्मकं खल्वेतद् गोघटादिकार्यमुपलभ्यते व्यपदिशन्ति हि मृद् घटो सृच्छरीरमिति। भूतानि च नित्यानि तेषामुच्छेदस्य नैयायिकैरनभ्युपगमात्। तेन भूतानां गोघटादीनां नित्यतेति पूर्व: पक्ष: ।। 29 ।।

4.1.30
	भूतेभ्यो भौतिकानि भिन्नानि न हि परमसूक्ष्मा: परमाणवो गोघटादय:। परमाणुवत्तेषामतीन्द्रियत्वे सर्वाग्रहप्रसङ्गादित्युक्तं द्वितीये ऽध्याये। तस्माद्ग्रहणाग्रहणविरुद्धधर्माध्यातयोगादन्वे भौतिका भूतेभ्य:। तथा च तेषामुत्पत्तिविनाशकारणोपलब्धेर्न नित्यत्वं भूनित्यत्वे ऽपीति सिद्धान्तमाह।
	नोत्पत्तिविनाशकारणोपलब्धेरिति (सू0) ।। 30 ।।

4.1.31
	भूतसारूप्येण तादात्म्यं मन्यमान: पुनरपि पूर्वपक्षवाद्याह। तल्लक्षणावरोधाद्गोघटादीनां भूतनित्यत्वेन नित्यत्वाप्रतिषेध: ।। 31 ।।

4.1.32
	भूतसाम्यं गोघटादीनां भूतकार्यत्वे ऽप्युपपद्यमानं न भूतात्मकत्वमवगमयतीत्याशयवानाह।
	नोत्पत्तितत्कारणोपलब्धेरिति।  (32) अपि च यद्युत्पत्तिविनाशौ न भावानां वस्तुसन्तौ कथ 
प्रेक्षावतामभिमतोत्वपत्तिकारणे ऽनभिमतविनाशकारणे च तदर्थिनां प्रवृत्तिरित्याह। उत्पत्तिविनाशकारणेति। अपि चाव्यापको हेतुरित्याह शब्दकर्मबुद्ध्यादीनां चाव्याप्ति:। अव्यापकश्चानैकान्त उक्त:। पक्षो हि सर्वं नित्यमिति। ( 471। 0 ) तस्मिन्सत्वासत्त्वाभ्यामनेकान्त: नैक: सत्त्वासत्त्वलक्षणो ऽन्तो ऽस्येत्यनेकान्तइति। तदेतद्वार्त्तिककारो वक्ष्यत्यर्थदृष्ट्या पक्षस्यान्तद्वये ऽवस्थानादिति। हेतोरन्तद्वये सत्त्वासत्त्वरूपे पक्षस्यावस्थानादिति योजना।
	असति बाधके मिथ्यात्वकल्पनायामतिप्रसङ्ग इत्यमुमर्थं शङ्कानिराकरणाभ्यामाह स्वप्नविषयेत्यादि। भाष्योक्तमर्थमुक्त्वा स्वयं वार्तिककार आह। सर्वस्य चेति। यावद्येन प्रतिपाद्यतइति। प्रतिपादनेन क्रियत इत्यर्थ:। शेषमतिरोहितार्थम् ।। 32 ।।

4.1.33
	तदेवं सांख्यानां मतमपास्य स्वायम्भुवानां मतमपाकर्तुमुपन्यस्यति। अपरे सर्वं नित्यमित्यन्था वर्णयन्ति। त्रिविध: खल्वयं धर्मिण: परिणामोधर्मलक्षणावस्थारूप: तद्यथासुवर्णं धर्मि तस्य परिणामो वर्धमानरुचकादि: धर्मस्य तु लक्षणपरिणामोऽनागतादि। यदा खल्वयं सुवर्णकारो वर्धमानकं भङ्क्त्वा रुचकं रचयति तदा वर्धमानको वर्त्तमानलक्षणं हित्त्वाऽतीतलक्षणमापद्येते रुचकं त्वनागतलक्षणं हित्वा वर्त्तमानतामापद्यते वत्तमानतापन्न एव तु रुचको नवपुराणभावमापद्यमानो ऽवस्थापरिणामवान् भवति। नवपुराणावस्थाश्च वर्त्तमानलक्षणाश्रया लक्षणपरिणामा: सो ऽयं त्रिविध: परिणामो धर्मिण: धर्मलक्षणावस्थाश्च धर्मिणो भिन्नाश्चाभिन्नाश्च। तथा च ते धर्म्यभेदान्नित्या: भेदाच्चोत्पत्तिविनाशविषत्वमित्युभयमुपपन्नम्। ननु यद्युपजनापायधर्मकत्वं धर्मिणां हन्तोत्पत्ते: प्राक्तेषा मसत्वाद्विनाशाच्चोर्द्धमसत्वात्कथं सर्वनित्यत्वसिद्धिरित्यत आह यच्चोपजायते तत्प्रागप्युपजनादस्ति। धर्मिरूपेणेति शेष:। तन्निवृत्तमप्यस्तीति। अत्रापिप धर्मिरूपेणेति शेष:। निराकरोति।
	न व्यवस्थानुपपत्ते: (सू. 33)।। उपजनापाययो: स्वरूपत: कालतो विशेषत: सम्बन्धितो ऽनागतत्वादिव्यवस्थानुपपत्तिरित्यर्थ:। एतदुक्तं भवति न तावद्भेदाभेदो परस्परपरीहारव्यवस्थितधर्मावेकत्र समाविशत:। तस्मादुपजनापायव्यवस्थायै भेदं धर्मलक्षणावस्थानां धर्मिण इच्छता तेषामतित्यत्वमभ्युपेतव्यं, सांख्यवत्सकार्याभ्युपगमेन तु नित्यत्वव्यवस्थापने वार्त्तिककार आह। यच्च निवर्त्तते तन्निवृत्तमप्यस्तीति ब्रुवाण इति। सुगमम् ।। 33 ।।

4.1.34
	अथमप्यन्य एकान्तो बौद्धानां सर्वं पृथक् कस्माद् भावलक्षणपृथक्त्वात्। न रूपाद्यतिरिक्तं द्रव्यं नाम किं चिदस्ति नाप्यवयवातिरिक्त: कश्चिदस्त्यवयवीति सौत्रान्तिका वैभाषिकाश्च प्रतिपेदिरे । 
	वार्त्तिकम्। अस्य प्रयोग इति। ( 475।9 ) कुम्भशब्दो ऽनेकविषय इति पारमार्थिकानेकविषय: काल्पनिकं तु कुम्भस्यैकत्वं न वार्यते तथा चैकपदमित्येकपदेन व्यभिचार: तस्यापि पारमार्थिकानेकविषयत्वादित्यर्थ:। 

4.1.35
	तान्निराकरोति। नानेकलक्षणैरेकभावनिष्पत्ते: (सू. 35)।। अनेकविधैर्लक्षणै: सम्बद्धस्यैकस्य भावस्य घटादेरवयविनो निष्पत्तेरिति ।। 35 ।।

4.1.36
	अथापीति। अपि चेत्यर्थ:। अणुसमूहे चागृह्यमाणइति। परमसूक्ष्मत्वेनातीन्द्रियत्वादित्यर्थ:। अथाप्येतदनूक्तमिति। अपि च भावलक्षणपृथत्कादिति हेतुमुत्का बोद्धेन पश्चादेतदुक्तं, किं तदुक्तमित्यत आह। नास्त्यको भावो यस्मात्समुदाय इति। एतदनूक्तं दूषयति। एकानुपपत्तेर्नास्त्येव समूह:। अनूक्तं विवृणोति। नास्त्येको भावो यस्मात् समूहे भावशब्दप्रयोग:। अस्य दूषणं विवृणोति। एकस्यानुपपत्तेरिति। एततप्रपञ्चयति एकसमुच्चयो हीति। नास्त्येको भाव इति यस्य भावस्यैकत्वप्रतिषेध: प्रतिज्ञायते समूहे भावशब्दप्रयोग इति ब्रुवता स एवाभ्यनुज्ञायते। ननु समूहो ऽभ्यनुज्ञायते न त्वेको भाव इत्यत आह। 
एकसमुच्चयो हि समूह इति। तदेनन प्रतिज्ञाया हेतोर्व्याघात उक्त:। संप्रति प्रतिज्ञाया हेतुना व्याघात इत्याह समूहे 
भावशब्दप्रयोगादिति चेति।
	स्यादेतद् घटादिशब्देभ्यो रूपादीनां बुध्नादीनां च बहूनामवगमात् कथमेकार्थतेत्यत आह। आधाराधेयभावेति। यदि नानार्थता ऽपि भवति घटादिशब्दानां तथा ऽपि प्रत्येकमेकत्वं तदर्थानामशक्यापह्नवमिति न पूर्वपक्षिणो ऽभिमतसिद्धिरिति। उपेत्य तूच्चते अनेकार्थत्वमप्यत्र न सम्भवतीति। समूहे भेदस्य चानवस्थादिति। ( 476। 19) यदि समूहमात्रमेव न त्वेकं किं चिदस्ति तथा सति घटलक्षणे समूहे भेद्यमाने नाल्पतरतमादिभेद: प्रतीयेत घटादिकपालशर्कराचूर्णपरमाणूनां समूहत्वेनानन्तावयवत्वादयं महानयमल्पोऽल्पतर इति विभागो न स्यात्। तस्मादनेन तारतम्यं समर्थयमानेन क्व चित् समूहनिवृत्तिर्वाच्या न चासावसमूहमेक मन्तरेणेत्येको ऽभ्युपेयतइत्यर्थ:। उक्तमर्थमविद्वान् शङ्कते। अथ मन्यसइति। (477।5) रूपादीनां समुदाय इति चत्वारि वाद्रव्याणीति चावान्तरदर्शनभेदविवक्षया द्रष्टव्यम्। उक्तार्थदर्शनेनोत्तरम्। एतस्मिन् वै दर्शन इति1 अथानन्तं समुदायं प्रतिपद्यसइति निराकृतस्यापि पुनराशङ्का आगमविरोधमापायितुम्। एकानुपपत्तौ नानेकोपपत्तिरिति। यत्तदनेकमुक्तमेतत् त्याज्यमिति। शेषं भाष्यव्याख्यया व्याख्यातम् ।। 36 ।।

4.1.37
	सम्प्रति शून्यतावादिनमुत्थापयति। अयमपर एकान्त:। (478।1)
	सर्वमभाव इति प्रतिज्ञा। अत्र हेतुर्भावेष्वितरेतराभावसिद्धेरिति। सर्वमिदं प्रमाणप्रमेयप्रमितिरूपमभावस्तुच्छम्। भावेष्वितरेतराभावसिद्धेरिति। वार्त्तिककारो व्याचष्टे असत्प्रत्ययभावप्रतिषेधाभ्यां भावशब्दसामानाधिकरण्यात्। प्रमाणादय: खल्वमी परस्परानात्मकतया असदिति प्रत्ययस्य नञश्च गोचरा इत्यनुभूयन्ते अतस्तद्वाचिनां शब्दानां तत्सामानाधिकरण्यं तत: प्रमाणादयो ऽसन्त: अनुत्पन्नप्रध्वस्तपटवत्। अपि चामी भावा नित्याअनित्या वा नित्यत्वे सर्वसामर्थ्यरहितस्यासत्त्वम्। न हि नित्यं क्व चित्कार्यउपयुज्यते क्रमाक्रमानुपपत्तेरित्युक्तम्। अनित्यत्वे तु विनाशस्वभावाश्चेद् द्वितीयादिक्षणइव प्रथमक्षणे ऽपि न स्यु:। सत्त्वे वानामी विनाशस्वभावा: अतत्स्वभावत्त्वे वा क्षणान्तरेऽपि न विनश्येयु:। नो ख्ालु नीलं स्वकारणादुपजातं जातु कारणसहस्रैरपि शक्यं पीतं कर्त्तुमिति विनाशस्वभावकत्वमकामेनापि अनित्यानामेषितत्यम्। तस्माद्भावानां शून्यतैव पारमार्थिकी कल्पनया त्ववस्तुसत्या सन्तइवावभासन्तइति युक्तमुत्पश्याम:। तथा च सर्वे भावा इति। सर्वे भावशब्दा इत्यर्थ:। प्रयोगश्च सर्वे भावशब्दा असद्विषया: असत्प्रत्ययप्रतिषेधाभ्यां सामानाधिकरण्यात्। अनुत्पन्नप्रध्वस्तपटशब्दवत् ।। 37 ।।

4.1.38
	अत्र तावदुत्सूत्रं भाष्योक्तं दूषण वार्त्तिककार आह। प्रतिज्ञापदयो: प्रतिज्ञाहेत्वोश्च व्याघात इति। अभिन्नविभक्तिकत्वमभिन्नार्थकविभक्तिकत्वं न त्वभिन्नविभक्तिकत्वमेव, भिन्नविभक्तिकानामपि सामानाधिकरण्यात्। यथा चैत्र: पठतीति। यथा च न त्वां तृणाय मन्यइति। नामति तत्प्रत्ययेन भवितुमिति। न ह्यत्यन्तासन्निरूपाख्यं सर्वमिति वा भाव इति वा ऽभिधानस्पय गोचर: उपपादितं हि द्वितीयसूत्रएव यथा ऽसद्वा ऽनिर्वचनीयं वा न ख्यातिगोचरो ऽपि तु सदेव सदन्तरात्मना, तथा च कुतो ऽत्यन्तासत: कल्पनागोचरत्वमपीति। शेषं भाष्यइति। प्रतिज्ञाहेतोर्व्याघातो भाष्ये प्रपञ्चित इति । उत्सूत्रमुत्का भाष्यकार: सौत्रं दूषणं वक्तुमाह। सूत्रेण चाभिसम्बन्धो दूषणस्य।
	न स्वभावसिद्धेर्भावानाम् (सू. 38)।। सर्वमभाव इति नास्ति। कस्मात्स्वभावसिद्धेर्भावानां स्वभावो धर्मो द्रव्यादीनां सदादि:। अथ वा स्वभाव: स्वरूपं भावानां येनामी भावा: स्वभावाव्द्यावर्त्तन्ते। यद्वा असन्निति प्रत्ययस्य गव्यश्वात्मनेति विशेषणात्। अगौरित्यस्य गां परिहृत्याश्वादिभि: संबन्धाद्गोभावसिद्धेरेवमश्वादिष्वपीति स्वभावसिद्धेर्भावानां नाभाव इत्यर्थ:। न स्वभावसिद्धेरिति सूत्रमनूद्य वार्त्तिकार: स्वरूपमात्रेण व्याख्यायं प्रश्नपूर्वकं तात्पर्यमस्य दर्शयति। पूर्वसूत्रस्येति। ( 479।5 ) कश्चस्वभावइत्यादिना सिद्धो भाव इत्यन्तेन सूत्रस्य व्याख्यानत्रयं भाष्यकारीयं वार्त्तिककारो दर्शयति। सामान्यो धर्म: समानो नित्यत्वादिरित्यर्थ:। प्रश्नपूर्वकमसत्प्रत्ययप्रतिषेधसामानाधिकरण्यं भावस्योपपादयति। कथं तर्हीति। ( 480।2 ) असच्छब्द: खल्व भावविशेषणं सदेवाभिधत्ते शुक्लगुणविशिष्टे पटे वर्त्तते तथा चासत्प्रत्ययाभिधानयोरुपपन्नं भाववाचिना पदेवन सामानाधिकरण्यमित्यर्थ:। भावश्च कश्चिन्नित्य: कश्चिदनित्य: तत्र नित्यस्यार्थक्रियाकारित्वमुपपादितं क्ष्ाणभङ्गभङ्गएव। 
अनित्यो ऽपि न विनाशस्वभावो भाव: किं तु स्वकारणादयं सत्स्वभावो जात: कारणान्तरात्तु विनश्यति। यतूक्तं नीलं शक्यं 
न पीतं कर्त्तुमिति। तत्र ब्रूम: शक्य एव नील: पट: पीत: कर्त्तुम् आमश्यामो घटो वह्निसंयोगाद्रक्त:। अथ नीलत्वं न पीतत्वं शक्यं कर्त्तुं ननु भावो ऽपि नाभाव: कर्त्तुं शक्य इति। यथैव कुम्भाधिकरणे श्यामरक्तत्वे पर्यायेण भवत: एवं कपालाधिकरणौ कुम्भभावाभावावित्यदोष: ।। 38 ।।

4.1.39
	स्वभावसिद्धेरिति यदुक्तं तदाक्षिपति शून्यवादी।
	न स्वभावसिद्धिरापेक्षिकत्वात्।। (सू. 39)।। सर्व एवं हि भावा भिन्नस्वभावा भिन्नत्वं च तेषामन्यापेक्षम्। तथा हि नीलं भिन्नं पीताद्यपेक्षया न तु स्वभावत: एवं ह्रस्वत्वदीर्घत्वपरत्त्वापरत्वपितापुत्रत्वादय: परस्परापेक्षा द्रष्टव्या:। यच्च परापक्षं तन्न स्वाभाविकं यथा जपाकुसुमापेक्षं स्फटिकस्य रक्तत्वमित्याक्षेपार्थ: ।।  39 ।।

4.1.40
	समाधत्ते।
	व्याहतत्वादयुक्तम्।। (सू. 40)।। तव्द्याचष्टे यदीति। ननु यद्यनेन क्रमेणोभयाभावो भवति भवतु सिद्धमेव न: समीहितमित्यत आह। अपेक्षायामनपेक्षायां चेति। परिमाणभेदो हि दीर्घत्वं ह्रस्वत्वं च स च भावानामौत्पत्तिक: केवलं तस्यातिशयानतिशयौ परस्परग्रहणाधीनौ। तथा हीक्षुयष्टेर्वेणुयष्टितो ह्रस्वत्वं पूर्वसंख्यायोगिहस्तपरिमितत्वमनतिशय: वेणुयष्टेर्दीर्घत्वमतिशय: परसंख्यायोगिहस्तपरिमितत्वं तच्चेदं प्रतियोगिनिरूपणाधीननिरूपणम्, न तु प्रतियोग्यधीनोत्पत्तीति, न वस्तुधर्मो ऽयं परापरापेक्ष:। भिन्नत्वं च भेद: स च वस्तुविशेषणं नोत्पत्तौ वस्त्वन्तरमपेक्षते किं तु स्वनिरूपणे। एवं पितृत्वमपि व्यवस्थिता जनकशक्तिरेव सा जन्यनिरूपणाधीननिरूपणा न तु तदधीनोत्पत्ति:। विपञ्चितं चैतदस्माभिर्ब्रह्मतत्त्वपरीक्षायाम्। परत्वापरत्वादयस्त्वपेक्षाबुद्धिनिमित्ततया परापेक्षोत्पत्तिका अपि लोकयात्रां वहन्तो न शक्या: प्रत्याख्यातुम्। न चैतावता तदधिकरणं भावो न निरपेक्ष इति सर्वमवदातम्।  स्यादेतत् अपेक्षामात्रमेव दीर्घत्वादयो भविष्यन्ति कृतमेषां वस्तुस्वभावेनेत्यत आह। स्वभावसिद्धौ चासत्यामिति। (481।1) अपेक्षा सामर्थ्यमपेक्षाप्रयोजनयोग:। स्वयं वार्तिककारो दूषणान्याह सर्वथा चायं व्याहत इति। निगदव्याख्यातम् ।। 40 ।।

4.1.41
	उत्तरसूत्रावतारपरं भाष्यम्। अथैते संख्यैकान्तवादा: संख्या एकान्तो येषु वादेषु ते तथोक्ता:। अथ शून्यतावादानन्तरं ते परीक्ष्यन्तइत्यर्थ:। तत्र प्रथमं ब्रह्माद्वैतमुत्थापयति। सर्वमेकं कुत: सदविशेषात्। 
	इदमस्याकूतम्। न तावदयं नामरूपप्रपञ्च: प्रकाशाद्भिन्न: सन् प्रकाशितुमर्हति। जडस्य स्वयंप्रकाशासंभवात्। न च प्रकाशयोनगात्प्रकाशतइति युक्तम्। न खल्वान्तरेण प्रकाशेनास्य कश्चिद्योग: संभवति। विषयविषयिभाव: सम्बन्ध इति चेन्न। तत्राकिंचित्करस्य विषयित्वासम्भवात्। न चार्थे ज्ञानं फपवलं जनयतीति सांप्रतम्। अतीतानागतयोरर्थयोस्तदसंभवात्। न च न तयोर्विषयभाव:। तस्मात् ज्ञानाद्भिन्नस्य नामरूपप्रपञ्चस्य न प्रकाशसम्भव इति ज्ञानस्यैवायं विवर्त्त इति युक्तमुत्पश्याम:। न च प्रकाशात्मनो घटादय एवोदयव्ययधर्मिण: परस्परव्यावृत्ता: सन्त्विति सांप्रतम्। तव्द्यावृत्तिग्रहे प्रमाणाभावात्। सा हि यद्यतो वयावर्तते तदुभयग्रहे गृह्यते न च विज्ञानानि विलक्षणानि स्वरूपमात्रावस्थितानि परस्परवार्त्तानभिज्ञानि ज्ञानान्तरमपि ग्रहीतुमुत्सहन्ते प्रागेव स्वस्माव्द्यावर्तयितुम्। न च निषेध्यनिषेधाधिकरणग्रहणकारणको व्यावृत्तिग्रह: स्वकारणेन समसमयोत्पादो भवितुमर्हति। तादृशो: सव्येतरविषाणवत्कार्यकारणभावाभावात्। न चैकं विज्ञानं क्षणिकं निषेध्यनिषेधाधिकरणे गृहीत्वा पश्चान्निषेधं गृह्णातीति युक्तम्। क्षणिकस्याक्रमस्य क्रमवव्द्यापारायोगात्। न चैकं विज्ञानं 
निषेध्यनिषेधाधिकरणे गृह्णाति अथ ज्ञानान्तरं निषेधतीति युक्तम्। चैत्रगृहीते ऽपि तस्मिन्यैत्रस्य निषेधज्ञानप्रसङ्गात्। न च ज्ञानस्वरूपग्रह एवास्य निषेध ग्रह इति सांप्रतम्। एवं हि स भवेद्यदि स्वरूपतदन्यव्याववृत्त्योरेकत्वं भवेत्। तत्र व्यावृत्तिस्वभावो वा भावो भावस्वभाव वा व्यावृत्ति:। तत्र पूर्वस्मिन्कल्पे व्यावृत्तेस्तुच्छत्वात्तत्स्वभावा भवाभेदास्तुच्छा: स्यु:। ततश्च वचोभङ्न्यन्तरेण शून्यबादप्रसङ्ग:। उत्तरस्मिंस्तु कल्पे विधिरूपो भाव एव व्यावृत्तिरिति विधिरूपतया च ते 
व्यावर्त्तन्तइति न व्यावृत्ता भावा: परस्परं परमार्थत: तदिदमुक्तं सदविशेषादिति। (482।1) अनाद्यनिर्वचनीयाविद्यानिबन्धनं 
तु भावानां भेदं न व्यासेधाम:। न च ज्ञातुरपि ज्ञानाद्भेदग्राहकमस्ति प्रमाणमुक्तादेव विशेषात्। तस्मान्न ज्ञेयानां परस्परतश्च ज्ञानाच्च भेद:। नापि ज्ञातुर्ज्ञानादसित भेद: नापि ज्ञानानामन्योन्यस्य, तस्मात्प्रकाश एव स्वयं प्रकाश: कूटस्थनित्य आनदघनो ऽनाद्यविद्योपदर्शितविविधविचित्रनामरूपप्रपञ्चो ब्रह्मेत्यद्वैतसिद्धि:। अत एव श्रुतयो भवन्ति। 
'एकमेवाद्वितीयं ब्रह्म नेह नानास्ति किञ्च न। 
मृत्यो: स मृत्युमाप्नोति य इह नानेव पश्यति' इत्येवमादिका:।
	तदेवमैकान्तिकमेकत्वमुपन्यस्य द्वित्वमैकान्तिकमाह सर्वं द्वेधा कुत: नित्यानित्यभेदात्। न हि नित्यानित्याभ्यामन्यो राशिरस्ति यमाश्रित्य पदार्थास्त्रित्वादिके व्यावतिष्ठेरन्निति।
	मतान्तरमाह सर्वं त्रेधा। तदेव दर्शयति। ज्ञाता ज्ञेयं ज्ञानमिति। ज्ञप्तिरपि ज्ञायमानत्वाज् ज्ञेयान्नातिरिच्यतइति भाव:।
	मतान्तरमाह। सर्वा चतुर्धा। दर्शयति। प्रमाता प्रमाणं प्रमेयं प्रमितिरिति। यदि प्रमितिर्नाम तत्त्वं प्रमाणादिभ्यो भिन्नं नाश्रीयते प्रमाया: प्रधानक्रियाया अभावात्कथं प्रमात्रादय:। कथं च प्रधाक्रियामन्तरेणैकवाक्यता स्यात् कारकवैचिश्यं वा। प्रमाया: फलत्वावस्थाया उपरि प्रमेयव्यपदेशं न वारयाम:। न चैतावता तत्त्वान्तरं न भवति। इति। एवं यथासम्भवमन्ये ऽपीति। प्रकृतिपुरुषाविति वा पञ्चस्कन्धा इति वा पशुपाशतदुच्छेदेश्वरा इति वेत्यादय:। तत्र परीक्षां संख्यैकान्ततानिराकरणरूपान्तां दर्शयति सूत्रेण।।
	संख्यैकान्तासिद्धि: कारणानुपपत्त्युपपत्तिभ्याम् (सू. 41)।। अनवयवेन सर्वं चेदेकं द्वेधा त्रेधा चतुर्धा चेति प्रतिज्ञार्थ: ? तदतिरिक्तं साधनं वाच्यम्। न हि साध्यमेव साधनं भवति। तथा च साधनस्य तदतिरेकान्न सेख्यैकान्तसिद्धि:, न च किं चिदपि स्वसंवेदनमस्ति, ज्ञानप्रदीपादीनामपि परसंवेद्यत्वात्। यथा च ज्ञानातिरिक्तो ऽप्यर्थो विषयस्तथा विज्ञानवादनिरासावसरे वक्ष्यते। न च विज्ञानादर्थस्य भेदो ऽशक्यग्रह:। तथा हि नीलमुपलभ इत्यनुहङ्कारास्पदमश्वेतादिरूपं नीलं प्रतयात्ममनुभवगोचर: एवं नीलादीनामपि परस्परम्। अन्यथा घटमानयेति देशितो नयने निमील्य शयीत, शयीथा इति देशिते तोयमाहरेत्। कस्य चित् कुतश्चित्कथं चिद्विवेचकाभावात्। न चानिर्वचनीयानाद्यविद्यानिबन्धनोऽयं भेदव्यवहार इति सांप्रतम्। अनिर्वचनीयख्याते: पूर्वमेव निराकृतत्वात्। तस्मात्सर्वजनसंवेदनसिद्धो ऽयं भेदप्रत्ययो न कारणमुखनिरीक्षणेन युक्तो निराकर्तुम्। अपि तु स्पष्टदृष्टात्कार्याद्भेदप्रत्ययलक्षणात्तादृशं तत्कारणं कल्पनीयं यादृशेन तत्कारणेन प्रपञ्चप्रत्ययो ऽप्रत्यूहमुत्पद्येत। तच्च प्रत्यक्षमेव। तथा हि तन्नीलं परिच्छिन्दत्पीतादिभ्यो ऽस्य भेदं परिच्छिनत्ति संयुक्तविशेषणतालक्षणादिन्द्रियार्थसन्निकर्षात्। नीलं हि नीलमित्यनुभवन् पीतादिकं च पीतादिकमित्यनुभवन्स्मरन्वा शक्नोति निषेध्यनिषेधाधिकरणतया समाकलयितुं रूपमात्रेणागृहीतपरस्पभेदमपि। न हि तन्न भेदेन प्रथतइत्यभेदेन प्रथेत।न येनानयोर्नीलपीतयोर्गृहीतस्वरूपयोरवध्यवधिमद्भावो न स्यात्। तथा च तौ गृहीत्वा प्रत्यक्षेण शक्यो ऽनयोर्भेदो ग्रहीतुमित्यसांप्रतमेतत्।
'अन्योन्यसंश्रयाद्भेदो न प्रमान्तरसाधन:।
तस्मिन्निदं नायमयमिति भेदं विना नधी:'।।
	एतेन प्रमातुरपि प्रमाया भेदो व्याख्यात:। प्रमातारश्चानेकविधसुखदु:खोपभोगव्यवस्थानाद्बधिरान्धकाणादिकोविदजाल्मसंसारिमुक्तविभागोपपत्तेश्च भेदवन्तो ऽनुमीयन्ते। एकस्मिन्नपर्यायेण विरुद्धधर्मसंसर्गासंभवात्। कल्पनया कथंचित्संभाव्यमानोऽप्ययं गोमयपायसीयन्यामावहति। तदेवं प्रत्यक्षविरोधादनुपपन्नार्था: श्रुतय 'एकमेवाद्वितीय' मित्याद्या: प्रथमां वृत्तिमुल्लङ्घ्य जधस्यामवलम्बन्ते 'यजमान: प्रस्तर' 'आदित्यो वै यूप' इत्यादिवदिति। यदाह भगवान् जैमिनि:--- 'गुणवादस्त्विति' 'तत्सिद्धिरिति' चेति, तस्मान्नाद्वैतमिति ।। 41 ।।

4.1.42
	साध्यात्साधनस्य भेदेन च संख्यान्तरैकान्ता अप्यपहृतार्था इत्युक्तम् । अत्र पूर्वपक्षवाद्याह---
	न कारणावयवभावात् (सू. 42)।। तव्द्याचष्टे कारणस्य साध्यावयवभावात्। एकस्य द्वयादीनां वा कश्चिदेकदेश: साधनं तथा च न संख्यान्तरं न च साधनभाव इत्यर्थ: ।। 42 ।।

4.1.43
	निराकरोति।
	निरवयवत्वादहेतु: (सू. 43)।। अवयवभावादिति यदि साध्यस्य कश्चिदवयवो भवेन्न संख्यैकान्त: स्यादिति सर्वमेकमित्येतस्मिन्प्रतिज्ञार्थे न किं चिदपवृज्यते व्यावर्त्तते यतस्तत्साधनं स्यादित्यर्थ:। अथ कस्मान्न साध्यमेव हेतुरित्यत आह। आत्मनि चेति। (402।20) चो हेतौ। अपि चैते संख्यैकान्ता: प्रत्यक्षादिप्रमाणविरोधान्मिथ्यावादा इत्याह। ते खल्विमे संख्यैकान्ता इति। खलुशब्द: समुच्चये। प्रक्रकोटरपाण्यादिविशेषकारितो यो ऽर्थभेद: स्थाणुपुरुषादि: तत्प्रत्याख्यानेनेत्यर्थ:। अथ विशेषकारितार्थभेदाभ्यनुज्ञानेन वर्तन्ते तथा ऽप्येकान्तत्वं जहति एकत्वादिसंख्याया अनैकान्तिकत्वमित्यर्थ:। अथ सामान्यकारित इति (483।5) संख्यामात्रमङ्गीक्रियते न पुनरस्नया ऐकान्तिकत्वमित्यर्थ:। तदस्माकमभिमतमेवेत्याह  तथा ऽपि न किं चिद्बाध्यतइति।
	ये ऽप्याहु: सत्तासामान्यमेव तत्त्वं भेदास्तु काल्पनिका इति तान् प्रत्याह।  न च भेदमन्तरेणेति। यदाहु:।
'निर्विशेषं न सामान्यं भवेच्छशविषाणव' दिति।
	स्यादेतत् प्रेत्यभावपरीक्षायां क एषामवसरो यदेते एकान्तवादा: परीक्ष्यन्त इत्यत आह। ते इति। अद्वैतादिष्वेकान्तेषु प्रेत्यभावो न तात्त्विको भवेदपि तु काल्पनिक: न केवलं प्रेत्यभावोऽपि तु षोडशापि पदार्था:। तस्मादेतेषां यत्तत्त्वज्ञानं तस्य प्रविवेकार्थं ज्ञेयप्रविवेकेन ज्ञानप्रविवेक इति तदर्थमेते परीक्षिता इति। तदनेन प्रबन्धेन प्रेत्यभाव: परीक्षित: ।। 43 ।।

4.1.44
	अथोद्देशक्रमानुरोधात्फलमिदानीं परीक्ष्यते। तत्राग्निहोत्रादीनां फलमनन्तरभावि कालान्तरभावि वेति संशय:। एतदुक्तं भवति। कर्मानन्तरं दु:खं च लोकपङक्त्यादि चोपलभ्यते प्रशंसन्ति हि लौकिका धार्मिको ऽयं साधुतम इति, तत्किमेतावदेवास्य फलमस्तु अथामुष्मिकं स्वर्गादीति। किं प्राप्तं स्वर्गादिफलत्वे कर्मण: स्वरूपेणाकारणत्वाच्चिरनिवृत्ते तस्मिंस्तदुत्पत्ते: अपूर्वकल्पनायां च प्रधानाङ्गापूर्वाणि भूयांसि कल्पनीयानि न च तान्युत्पन्नमात्राणि जनयन्ति फलमिति तत्सहकार्यन्तराणि कल्पनीयानीत्यदृष्टकल्पनागौरवात् तदनन्तरदृष्टफलाबाधनाच्च, नास्याऽऽभुष्मिकं फलं स्वर्गादि, अपि त्वनन्तरदृश्यमानमेव। तत्रापि दु:खफलत्वे उपदेशव्याघाताल् लोकपङ्क्तिलाभख्यात्यादिकमेव फलं तच्च सुखहेतुतया कथं चित्स्वर्गादिपदेनोच्यते। दृष्टो हि सुखहेतौ स्वर्गपदप्रयोगो लोके यथा चन्दनं स्वर्ग: सूक्ष्माणि वासांसि स्वर्ग इति प्राप्तम्। एवं प्राप्ते ब्रूम:। स्वर्ग पदस्य तावदर्थवादतो---
'यन्न दु:खेन संभिन्नं न च ग्रस्तमनन्तरम्।
अभिलाषोपनीतं च तत्सुखं स्व:पदास्पद'मिति
	सुखं प्रति वाचकत्वमवधारितम्। न च तद्वाचकत्वेनैव चन्दनादौ तत्प्रयोगोपपत्तावनेकार्थत्वकल्पनाप युक्ता। यदाहुरन्यायश्चानेकार्थत्वमिति। तस्मान्मुख्यो ऽयं स्वर्गशब्द उक्तभेदे सुखे। तथा च स्वर्गकाम इत्यत्र मुख्यार्थसंभवे नोपचरितार्थता युक्ता। न चानेकादृष्टकल्पनाभयान्मुख्यार्थपरित्यागो न्याय्य: प्रमाणसिद्धे नियोगपर्यनुयोगानुपपत्ते:। यथा ऽहु:।
	'श्रुतिसिद्ध्यर्थमश्रुतोपलब्धौ यत्नवता भवितव्यं न तु श्रुतशैथिल्यमादरणीय'मिति। तथा-
'प्रमाणवन्त्यदृष्टानि कल्प्यानि सुबहून्यपि'। 
न चानन्तरदृश्यमानं लोकपङ्क्त्यादि होमाद्यनुष्ठानफलमपि तु तदुपलम्भफलम्। अदाम्भिकानां प्रच्छन्नमनुतिष्ठतामपि लोकपङ्क्यादेरभावात्। तस्मात्सुष्ठूक्तं न सद्य: कालान्तरोपभोग्यत्वादिति भाष्यम्।
	वार्तिकं सद्यस्तापादिफलेति। (484।1) अतद्गुणसंविज्ञानो ऽयं बहुव्रीहिस्तापादीति। तेन लोकपङ्क्त्यादिकमुच्यते । स्वर्ग: फलं श्रूयते इत्ययुक्तम्, स्वर्गकाम इति स्वर्गस्य पुरुषविशेषणत्वेन श्रवणादसाध्यत्वादत आह। देशितया च क्रियया नानर्थिकया श्रवितव्यम्। आप्तोपदेश: खल्वयमुपदेश्यस्य कर्मणो ऽभिमतोपायतामाह तत्र कर्मणो ऽभिमतापेक्षायां 
पुरुषविशेषणस्याप्यपेक्षितत्वात्साध्यत्वमिति सिद्धम्। एवं हि लोकपङ्क्त्यादिरग्निहोत्राद्यनुष्ठानसाध्या भवेद् यदि तत्कामस्य स्वर्गकामस्येवाग्निहोत्राद्यनुष्ठानं देश्येत, न चैतदस्तीत्याह न च तापादिकाम इति। लोकपङ्क्त्यादिकाम इत्यर्थ:। शेषमतिरोहितार्थम् ।। 44 ।।

4.1.45-46
	तथा प्रवृत्त्या संस्कारो धर्माधर्मलक्षणो जन्यत इति। नैष पुरुषसंस्कार: स्नानादिजन्य इव बोद्धव्यो ऽपि तु पुरुषधर्मतामात्रेण संस्कार इत्युच्यते परमार्थतस्त्वयं धर्म: पुरुषाश्रयो ऽपि कर्मणा फले जनयितव्ये तस्यावान्तरव्यापार इति।।
 45-46 ।।

4.1.47  
	इदमिदानीं चिन्त्यते किमेतत्फलमुत्पत्ते: प्रायसद्वा सद्वा सदसद्वा ऽनभयं वेति। अत्र समस्तपक्षाक्षेपेण फलाभावमभिधित्सु: पूर्वपक्षयति। तदिदं फलं निष्पत्ते: प्राक्।
	नासन्न सन्न सदसत्। सदसत् कस्मान्न भवतीत्यत आह। सदसतोर्वैर्ध्म्यात्। परस्परविरुद्धधर्मत्वाद् धर्म: स्वभाव: विरोधादित्यर्थ:। अथानुभयं कस्मान्न भवतीत्यत आह। नाप्युभयविपरीतमिति ।। 47 ।।

4.1.48
	सिद्धान्त्याह। 
	प्रागुत्पत्तेरुत्पत्तिधर्मकमसदित्यद्धा ।
	ननु नासदुतपद्यते न सन्निरुद्ध्यतइत्याचक्षते सांख्या: तत्कथमेतदित्यत आह।
	उत्पादव्ययदर्शनात् (सू0 49)।। यथा नित्यस्वरूपायाश्चितिशक्तेर्नोत्पादो न च व्यय एवं फलस्यापि नित्यस्य तौ न स्यातामित्यर्थ:। न हि सत्पक्षइति। (486।1) सत्कार्यपक्षइत्यर्थ:। न किं चिज्जायतइति। न प्रतिज्ञावाक्यात्किंचित्तत्त्वज्ञानं सम्भवति। किं चिच्च संदेहादि न विनश्यतीति। अज्ञानतिरो भाव: संशयविपर्ययतिरोभाव:। कारणस्य हि प्रधानस्य लक्षणं महान् लक्ष्यते हि महता प्रधानमिति। एवं तस्याप्यहङ्कारस्तस्य पुष्टि: स्थूलतेत्यर्थ:। पश्चाद्भवतीति केवलकारणावस्थाया: पश्चादिति ।। 48 ।।

4.1.49
	यच्चोक्तमुपादाननियमादिति। तत्र यदि पुरुषस्योपादाननियम: पटार्थी तन्तूनेवोपादत्ते न वीरणं, कटार्थी वीरणमिति, ततस्तदुपादानानां तत्र तत्र कार्ये सामर्थ्यपरिज्ञानात् तच्च सामर्थ्यमानुमानिकं तदिदमुच्यते।
	सू0 बुद्धिसिद्धं तु तदसदिति (सू049)।
	तदसद्भावि कार्यमनेनैव कारणेन जन्यते नान्येनेत्यनुमानाद् बुद्धिसिद्धमेवेत्यर्थ:। अथासत्कार्यपक्षे तन्तव एव पटस्योपादानं न वीरणादीत्ययं नियमो न स्यादिति ब्रूषे तदयुक्तम्, असत्त्वाविशेषे ऽपि स्वकारणादुत्पन्नं किं चिदेव चित्कार्यं जनयितुं समर्थं नान्यदित्ययं स्वभावविशेषादुपपद्यतइति। अपि च सत्कार्यपक्षे प्रधानोपादानत्वाद्विश्वस्य तस्य चाभेदापवत्कारणात्मकत्वाच्च कार्यजातस्य सर्वं सर्वात्मकमितीदमिहनेदमिदमिदानीं नेदमिदमेवंनेदमिति नियमो न स्यात् कस्य चित्कुतश्चिद्विवेकहेतोरभावात्। तस्मादस्ति रासभे ऽपि विषाण मिति तत्र तस्यासत्त्वं ब्रुवाण: स्वसिद्धान्तं बाधतइत्याह। असत्त्वाच्च खरविषाणं नोत्पद्यतइति ब्रुवाण इति। सत्त्वे चासत्त्वे च समाने यस्य कारणमस्ति तदुत्पद्यत इति गुडजिह्विका। परमार्थतस्त्वसत्त्वे कारणसामर्थ्यनियमादुत्पत्तिनियम: कल्पते, सर्वात्मना सर्वस्य सत्त्ववे तु न नियमहेतुरस्तीत्युक्तप्रापयम्। देशयति अथासत्कार्ये किं प्रमाणं ? न ह्यनुमानमस्मिन्नर्थे प्रमाणं भवितुमर्हति आश्रयासिद्धे:। नापि प्रत्यक्षं तेनाप्यसत: स्वातन्त्र्येणानिरूपणादिति भाव:। विदिताभिप्राय उत्तरमाह नासत्त्ववे न सत्त्ववे ऽनुमानमस्ति। यथा 
ऽस्माकमाश्रयासिद्धिदोषादसत्त्वे कार्यस्य नानुमानम्। एवं भावे ऽपि कार्यस्य सत्त्वे नानुमानमाश्रयासिद्धेरेव। क्व तर्ह्यनुमानमित्यत आह धर्मिण्यविप्रतिपत्तेरनुमानमस्तीति योजना। तथा सत्याश्रयो ऽस्यसिद्ध्यतीत्यर्थ:। पुन: पृच्छति क्वेति। यदि धर्मिण्यविप्रतिपत्ति: क्व तर्हि विवाद:। उत्तरं यदुभयेति। धर्म्यधिकरणान् सत्कार्यवादिनामेव वादान्विभजते तान्प्रतीति। तन्तुमात्रं पट इति। तन्तुभ्यो ऽभिन्न इत्यर्थ:। कार्यात्मनेति। कार्यं कारणाद्भिन्नाभिन्नमित्यर्थ:। असत्कार्यपक्षस्तु स्वाभिमत: स्फुटत्वादवान्तरप्रतिबन्द्यभावाच्च नोपन्यस्त:। उपपादित इति द्वितीयाध्याये। प्रागुपलब्धिकालादिति। कारणव्यापारात् 
प्रागित्यर्थ:। संस्थानविशेषशून्यतामात्रविवक्षया तुर्यादिदृष्टान्तो न तु प्रागभावो विवक्षित:। शक्तिविशेषावस्थिता इति 
कारणव्यापारात् प्रागिति शेष:। अत्र सिद्धसाधनं वयमपि ब्रमहे स्वव्यापारात्पटोत्पत्तिनिमित्तात्प्राक् तन्तव: शक्तिविशेषावच्छिन्ना ऐवेति।
	परेषां सत्कार्यसाधनमुपन्यस्यति। विद्यमानांभिव्यक्त्यर्थास्तन्तवस्तदर्थिना नियमेनोपादानात् खनित्रादिवत्। (489।1) यथा हि खनित्रं विद्यमानमेवोदकं मृदपनयनेन व्यनक्तीति। तदेतद् दूषयति। विद्यमानस्याभिव्यक्तिरसतीति अभिव्यक्तिवत्कार्ये ऽपि प्रसङ्ग:। यथा व्यक्तेरसत्या एवोत्पादस्तथा कार्यस्याप्यसत पत्रोत्पाद इत्यर्थ:। खनित्रादिवदिति दृष्टान्त: साध्यविकल इत्याह यदपीति। सा ऽप्राप्ति: कुतो भवतीति वक्तव्यमिति। प्राप्ति: खलु संयोग: स च गुण: गुणश्च द्रव्यविनाशाद्विनश्येद् विरोधिगुणान्तराद्वा। तत्र तावदावरणद्रव्यमाव्रियमाणं वोदकं न विनष्टं येन तयो: संयोगो विनश्येत् ततस्तद्विरोधिगुणान्तरोत्पादो वक्तव्य: स एव च संयोगविरोधी गुणो विभाग इत्युच्यतइत्यर्थ:। प्राप्तेरभावो ऽप्राप्तिरिति पक्षं दूषयित्वा पर्युदासपक्षमाशङ्क्य दूषयति अथ प्राप्तेरिति। पुन: शङ्कते अथभिन्नदेशोत्पत्तिमिति। न च वयं संयोगं विभागं वा गुणमुपेम:। किं तु भिन्नदेशोत्पन्नएव द्रव्ये विभागो निरन्तरोत्पन्न एव संयोग इत्यर्थ:। निराकरोति श्रिन्नदेश इति। विशेषणोपादानान्न भिन्नदेशोत्पत्तिर्विभाग: कस्माद् उत्पन्ने उत्पन्नमिति भिन्नदेशतया भिन्नमिति विशेषणं हि स्वानुरक्तं प्रत्ययं विशेष्ये जनयति, न त्वन्यानुरक्तम्। न खलु नीलं विशेषणमुत्पले रक्तप्रत्ययं जनयत्वभ्रान्तस्येत्यर्थ:। अपि च क्षणभङ्गं भावानां व्यासेधद्भिरस्माभिर्भिन्नदेशोत्पत्ते: प्रतिषेधान्न भिन्नदेशोत्पत्तिर्विमाग:। शङ्कते क्षणिकत्वाद्विभागस्येति। उत्पद्य हीन्द्रियसन्निकर्षाद्विभागेन स्वविषयं ज्ञानं जनयितव्यम्। न चैतावन्तं कालमसावस्ति क्षणिकत्वेनोत्पन्नापवर्गित्वादित्यर्थ:। निराकरोति नसामान्याभिव्यक्तीति। (490।1) एतद्विभजते। पूर्वं तावदुत्पन्नो विभाग: सामान्यं व्यनक्तीति। स्वकारणसमवाय: सत्तासमवायो वा उत्पत्ति:। तद्विशिष्ट उत्पन्न इत्युच्यते। येषां सामान्यग्रहपुर: सरं विशेषज्ञानं तन्मते न सामान्यं व्यनक्ति तदुत्तरकालं च स्वप्रत्ययं जनयतीत्युक्तम्। एतदुक्तं भवति न वयं बौद्धा इव पूर्वापरकालमात्रावस्थितिलक्षणां क्षणिकतां विभागादीनामाचक्ष्महे किं त्वाशुतरविनाशलक्षणां सा च द्वित्रादिक्षणस्थायिनां चिरस्थायिभ्योव घटादिभ्यो व्यावृत्तात्मा शक्यावक्तुमिति ।। 49 ।।

4.1.50
	देहाद्यतिरिक्तमात्मानं नित्यं परलोकिनमसन्तं मन्यमान आह।
	आश्रयव्यतिरेकाद्वृक्षफलोत्पत्तिवदित्यहेतु: (सू0 51)।। मूलसेकफलोत्पादयोरेकवृक्षाश्रयत्वम्। कर्मणस्तु होमादेराश्रय: शरीरम्। न चामुष्मिकस्य स्वर्गादे: शरीरमाश्रय: तस्मिन्नष्टे ऽस्य भावात्। तस्मादाश्रयव्यतिरेकात्स्वर्गादेर्वृक्षफलोत्पत्तिवदित्ययं दृष्टान्त: स्वर्गफलत्वे होमस्याहेतुरित्यर्थ: ।। 50 ।।

4.1.51
	अस्त्यात्मा स्वगौपभोगसमर्थ: शरीरादिव्यतिरिक्त: कर्त्तेत्युषपादितमित्याशयवानाह।
	प्रीतेरात्माश्रयत्वादप्रतिषेध: (सू0 52) ।। 51 ।।

4.1.52
	अस्तु स्वर्गाद्यात्माश्रयं तथा ऽप्यव्यापको हेतु: पुत्रादिफलेभ्यो निवृत्तेरिति । देशयति ।। 52 ।।

4.1.53
	न पुत्रपशुस्त्रीपरिच्छदहिरण्यान्नादिफलनिर्द्देशात् (सू. 53)।। परिहरति।
	तत्सम्बन्धात्फलनिष्पत्तेस्तेषु फलवदुपचार: (सू. 54)।। स्वर्गो ऽपि तावत्स्वर्गतया न काम्यते किं तु भोग्यतया; एवं सति कैव कथा पुत्रादिषु। ते ऽपि भोग्यतयैव काम्यन्ते न तु स्वरूपं भोग्यमिति तत्साध्यं सुखं भोग्यम्। तस्मात्पुत्रादिसम्बधात्तदुत्पत्ते: सुखोत्पत्ते: तेषु यथा फलशब्दप्रयोगस्तथा तेषु पुत्रादिष्वित्यर्थ:। सूत्रार्थकथनेनैव 
भाष्यवार्तिकेव्याख्याते ।। 53 ।।

4.1.54
	फलानन्तरं दु:खपरीक्षणं, तत्रेयं परीक्षा भवतु दु:खं बाधनालक्षणमनुभूयमानं, यत्पुनरिदं सुखं प्रत्यात्ममनुकूलवेदनीयं तत्कथं दु:खमनुभवविरोधात्। शरीरेन्द्रियबुद्धयश्च यदि दु:खहेतुतया दु:खं कस्मात्सुखहेतुतया सुखमेव न भवन्ति। सेयमतिभीरुता सकललोकयात्राविरोधिनी। यथा ऽऽहु: 'न हि मृगा: सन्तीति शालयो नोप्यन्ते। न हि भिक्षव: सन्तीति स्थाल्यो नाधिश्रीयन्त'इति। 
	तस्मान्मांसार्थीव कण्टकानुद्धृत्त्य मांसमश्नन्नानर्थं कण्टकजन्यमाप्नोतीत्येवं प्रेक्षावान् दु:खमुद्धृत्त्येन्द्रियादिसाधनं सुखं भोक्ष्यते, सन्ति च विविधदु:खपरिवर्जनहेतवो दृष्टा: परिदृष्टसामर्थ्या अन्वयव्यतिरेकाभ्यामित्यभिप्रायवान् पूर्वपक्षी गुडजिव्हिकया संशयान इव पृच्छति। तत्किमिदमिति। सिद्धान्तिन उत्तरम् अन्य इत्याह सूत्रकार इति। तेनैवाभिप्रायेण पूर्वपक्षी पृच्छति कथम्। उत्तरं न वै सर्वलोकसाक्षिकमिति। अयं तु दु:खभावनोपदेश: किमर्थमित्यत आह भाष्यकार: दु:खहानार्थ:। किंभूतस्य दु:खहानमित्यत आह। जन्ममरणप्रबन्धस्यानुभव: प्राप्ति: तन्निमित्ताद् दु:खोपदेशपरिशीलनेन निर्विण्णस्यालंप्रत्ययवत: अत एव दु:खं जिहासत इति योजनीयम्। स्वाभिप्रायेण पूर्वपक्षी पृच्छति। कया युक्त्या। उत्तरम्। सर्वे खपलु सत्त्वनिकाया इति। उत्पत्ति: सुखदु:खहेतुभूता विषयसंपत्ति: तस्या: संस्थानानि भुवनानि। आ सत्यलोकादा चावीचेरिति। एतदुक्तं भवति। यदि दु:खवर्जनेन शक्यते सुखमुपादातुं ततस्तादृशं सुखमनकूलवेदनीयं क: प्रज्ञावान् प्रजह्यात्। न च तादृशमस्ति सुखं क्व चिदपि सर्वस्य दु:खाविनाभाविन: केवलस्योपादातुमशक्यत्वात्। न हि मधुविषसंपृक्तमन्नं विषमपहृत्य शक्यं मधुमात्रमुपादातुमिति। तस्मान्नेदं सुखस्य प्रत्याख्यानमपि तु सुखएव दु:खभावनमुपदिश्यते ।
	अत्र हेतुरुपादीयते ऋषिणा ।
विविधबाधनायोद् दु:खमेव जन्मोत्पत्ति: (सू. 54)।। 
जन्मन उत्पत्ति: सा दुखमेव भावयितव्या विविधबाधनायोगादिति ।। 54 ।।

4.1.55
	कस्मात्पुनर्दु:खमेव स्वरूपतो न भवतीत्यत आह।
	न सुखस्यान्तरालनिष्पत्ते: (सू. 55)।। न खल्वयं दु:खोद्देशो दु:खकयनं सुखस्य प्रत्याख्यानम् ।। 55 ।।

4.1.56
	इतश्च दु:खसंज्ञाभावनं न सुखस्य प्रत्याख्यानं दु:खोद्देशेनेत्याह।
	बाधनानिवृत्तेर्वेदयत: पर्येषणदोषादप्रतिषेध: (सू. 57)।। यस्मादिदं मे सुखसाधनमिति वेदयन् प्रार्थयते सुखसाधनम्। तच्च उक्ताद्बहुप्रकाराद्बाधनाहेतुरिति दु:खभावनयोपदेशनमिति। कामं काम्यं कामयमानस्य यदा काम: समृध्यति संपन्नो भवति। अथानन्तरमेनं पुरुषमपर: काम इच्छा क्षिप्रं बाधते स्वर्गादिप्राप्तावपि स्वराज्यादि कामयते। एवं तत्प्राप्तौ प्राजापत्यादीति अस्येच्छा तदुपायप्रार्थनादिना दु:खेन प्रबाधतइत्यर्थ:। समन्तादुदनेमि यथा भवति तथा भूमिं लभतिइति योजना ।। 56 ।।

4.1.57
	नन्वयं यद्यप्यन्तराले सुखान्यनुभवति तथा ऽपि दु:खसंभेदमाकलयन् अनुपदिष्टो ऽपि स्वयमेव निवर्त्स्यति कृतमस्य दु:खभावनोपदेशेनेत्यत आह।।
	दु:खविकल्पे सुखाभिमानाच्च (सू. 58)।। शास्त्रनिष्ठानां विवेकिनां खलु विविधबाधनानुषङ्गाद् अनवयवेन सुखमात्रं दु:खमेवेति विनिश्चयो ऽक्षिपात्रकल्पा हि ते। तद्यथेषीकातूलसम्पर्कादप्यक्षिपात्र दूयते न 
गात्रावयवान्तराणि तथा मृदुचित्ततया विवेकिनो दूयन्ते अविवेकिनस्तु 
प्रणयकलहकुपितकुरङ्गशाबलोचनाङ्गनाऽलक्तकरसार्द्रपोदपल्लवपातमपि शिरसि रहसि सुखमभिमन्यमाना धनपुलककञ्चुकाञ्चिततनव: सान्द्रानन्दाश्रुप्लुतनयना निर्वृण्वन्तीति तान् प्रत्ययमुपदेशो ऽर्थवानित्यर्थ:। जायस्व म्रियस्व चेति 
संधावतीति। पुनर्जायते पुनर्म्रियते जनित्वा म्रियते मृत्वा जायते तदिदं संधावनव्यापारप्रचय इत्यर्थ:। चोदयति। कस्माद् दु:खं 
जन्मेति नोच्यतइति। यदि दु:खभावनोपदेशो जन्मनि एवं सत्येवकार: किमर्थ इत्यर्थ:। परिहरति। जन्मविनिग्रहार्थीय इति। विनिग्रहो विनिवृत्ति: स एवार्थ: प्रवर्तत इति जन्मविनिग्रहार्थीय:। यथा च मत्वर्थीय इति। एतदुक्तं भवति। जन्म दु:खमेवेति भावयितव्यं नात्रमनागपि सुखबुद्धि: कर्तव्या अनेकानर्थपरम्परायामपवर्गप्रत्यूहप्रसङ्गादिति ।। 57 ।।

4.1.58
	दु:खोद्देशानन्तरमपवर्ग उद्दिष्टो लक्षितश्चेति शेष:। स प्रत्याख्यायते।
	ऋणक्लेशप्रवृत्त्यनुबन्धादपवर्गाभाव: (सू. 59)।। तव्द्याचष्टे भाष्यकार:। ऋणानुबन्धादिति। अस्ति हि।
"ऋणानि त्रीण्यपाकृत्य मनो मोक्षे निवेशयेद्।
 अनपाकृत्य मोहेन मोक्षमिच्छन् व्रजत्यध:।"
	ऋणत्रयापाकरणेनैव वय:समाप्तेर्मोक्षनिवेशक्षणो नास्तीत्यपवर्गाभाव इत्यर्थ:। क्लेशानुबन्धान्नास्त्यपवर्ग:। नानुच्छिन्ननिदान: संसार: शक्य उच्छेत्तुमित्यर्थ:। प्रवृत्त्यनुबन्धादित्यस्यापीयमेव व्याख्या ।। 58 ।।

4.1.59
	एवं पूर्वपक्षयित्वा सिद्धान्तमुपक्रमते। अत्राभिधीयते। यत्तावदृणानुबन्धादिति। जायमान इत्यस्य प्रधानार्थतानुपपत्त्या गुणशब्दत्वं साधयितुं दृष्टान्तलाभाय ऋणशब्दस्य प्रथमं गुणशब्दत्वमाह। प्रधानशब्दानुपपत्तेरिति। तव्द्याचष्टे। ऋणैरिति। नायं प्रधानशब्द इति। (491।1) ऋणवानिवास्वतन्त्रस्तेषु तेषु कर्मसु नाधिकारीति निन्दा। तदभावे तु स्वतन्त्र इति प्रशंसा। एवं जायमान इति गुणशब्दो न मुख्य इति। कस्मात् पुनर्न मुख्य इत्यत आह मातृतो जातमात्रस्यैवानधिकारात्। कस्मादनधिकार इत्यत आह। अर्थिन: शक्तस्य चाधिकारात्। कस्मादर्थिन इत्यत आह। कर्मविधावग्निहोत्रं जुहुयात्स्वर्गकाम इत्यादौ कामसंयोगश्रुते:। न च बालक: सुखदु:खप्राप्तिपरिहारकामो ऽपि विवेकेन स्वर्गपुत्रपश्वन्नादि कामयतइति। शक्तस्य च प्रवृत्तीति। न ह्यशकनीयमर्थमशक्तं प्रति वेद आप्तोपदेशरूपो विधातुमर्हति। न च बालक: शक्तो ऽविद्वत्त्वादिना। अत एव तिर्यग्देवर्षिपङ्गुशूद्रय्रार्षेयाणामनधिकार: सामर्थ्याभावात्। न केवलं वैदिको ऽयमीदृशो व्यवहारोऽपि तु लौकिको पीत्याह। न भिद्यते चायं लौकिकात्। तव्द्याचष्टे लौकिकस्तावदिति। उपपन्नानव़द्यवादीति। उपपन्नं प्रमाणेन अनवद्यं पुनरुक्तदोण अनपेक्षितमुपदेष्टव्यं यन्न भववति तदित्यर्थ:। न्यायप्राप्तमिममर्थं लिङ्गदर्शनमुपोद्बलयतीत्याह। गार्हस्थ्यलिङ्गं च मन्त्रब्राह्मणं कर्माभिवदतीति। गार्हस्थ्यस्य लिङ्गं पत्नी यस्मिन्कर्मणि तत्तथोक्तम्। 'पत्न्यवेक्षितमाज्यं भवति'। 'पत्न्य उद्गायन्ति'। 'क्षौमे वसानावग्निमादधीयाता' मित्येवमादि। 
	तदनेन गार्हस्थ्यात्पूर्वावस्था तावदृणानुबद्धा न भवतीत्युक्तं संप्रत्युत्तरावस्थापि न ऋणानुबद्धेत्याह। यदा चार्थिनो ऽधिकारस्तदा ऽर्थित्वस्याविपरिणामे जरामर्यवादोपपत्ति:। तेन युदक्तमृणापाकरणेन वय:पर्यवसानान्नस्ति मोक्षावसरस्तदपाकृतं भवति। अविपरिणामपदार्थव्याख्यानं न निवर्ततइति। तुरीयस्येत्यस्य व्याख्यानं चतुर्थस्येति। प्रायेण पञ्चसप्ततिवर्षेष्वतिवाहितेषु अर्थतृष्णा तनूभवति। अत्यन्तसंयोगे तु जरया हवेत्यनर्थकम्। मृत्युना वेत्यनेनैव सिद्धेरिति शेष:। यद्युच्यते अशक्ततोपलक्षणमेतज्जरया हवा मृत्युना वेति, तेन कस्यानर्थक्यमित्यत आह। अशक्तो विमुच्यतइत्येतदपि नोपपद्यतइति।
	स्यादेतत्। यद्यपि गृहस्थस्य यज्ञादिविधानान्तराणि सन्ति तथा ऽपि जायमानस्त्रिभिर्ऋणैरिति वाक्यं बालस्यापि यज्ञादि विधास्यतीत्येतां शङ्कां विमर्शपूर्वमपाकरोति। अथापि विहितं वा ऽनूद्येत कामाद्वा ऽर्थ: प्रकल्प्येतेति। न तावज्जायमानो हवै इति शक्ये विधिविभक्तिरस्ति तेन सिद्धानुवाद: स्वरसत: प्रतीयते यदि तु तस्यार्थस्य सिद्धिर्वाक्यान्तराद्वा प्रमाणान्तराद्वा कथमपि न कल्पेत ततोव 'वचनानि त्वपूर्वत्वा' दिति न्यायांद्विधित्वमस्य कल्प्येत, सन्ति तु शतशस्तदर्थविधायकानि वाक्यानि विभक्तिमन्तीति को जात्वस्य स्वेच्छामात्रेण विधित्वं कल्पयेत्। तस्माद्विहितानुवचनमेव न्याय्यमिति जायमानशब्दो जघन्यवृत्तिरिति युक्तमुत्पश्याम:।
	स्यादेतत्। जायमानशब्दो ऽनुपचारितार्थ: स्वभावतो मातुरुदराद्विभागमाह। स कथं चिदनुवादानुरोधपेन जघन्यवृत्ति: कल्पनीय:। तद्वरं मुख्यार्थानुरोधेन विधानमेव कल्प्यताम्। एवं सति श्रुतिरनुरोधिता भवति। अस्ति च बालकस्यापि 
फलोत्पादनयोग्यता तदात्मन: फलं प्रति समवायिकारणत्वात्। तेन यद्यपि जातमात्रस्य फलसाधनानुष्ठानयोग्यता नास्ति तथा 
ऽपि फलोत्पादं प्रति योग्यता ऽस्ति, फलेन च प्रयोजनं न तत्साधनेनेत्यत आह फलस्य साधनानि हि प्रयत्नविषयो न फलमिति। अयमभिसन्धि:। विधिर्हि स्वव्यापारे कर्तृतया पुरुषं नियुङ्क्ते प्रयत्नश्चास्य व्यापार: सम्भवति विषये न शक्यो निवर्त्तयितुमिति स्वविषयमपेक्षते। न चास्य साक्षात्फलं विषयो भवितुमर्हति। उद्देश्यतामात्रेण तु भवेत्। नैतावता प्रयत्नो ऽस्य निर्वृणोति यावदयं साक्षादभिनिर्वर्तनीयं न प्राप्नोति। तदुपायस्य साक्षादभिनिवर्त्तनीय इति फलोद्देशप्रवृत्तस्य पुरुषप्रयत्नस्य निर्वृणोति यावदुपायो विषय:। न च बालकस्य तदुपायमविदुषस्तत्र सामर्थ्यमस्ति। असमर्थश्चाकर्ता कथमात्मानं प्रयत्नेन 
व्याप्नुयात्। अव्याप्नुवंश्च कथमधिकारीति जायमानशब्दो जघन्यवृत्तिरेव न्याय्य इति सिद्धम्। विहितं च जायमानमिति ऋणवाक्यात्प्राग्विधीयते च ऋणवाक्यार्द्ध्वमित्यर्थ:। 
	यदुक्तं तत्र हि प्रव्रज्या विधीयतइति तदमूष्यमाण आह प्रत्यक्षविधानाभावादिति चेत्। शङ्कां निराकरोति। न प्रतिषेधस्यापि विधानाभावात। शङ्कां विभजते प्रत्यक्षत इति। परमाप्तो हि भगवानीश्वरो ऽनुकम्पया भूतोपदेशाय प्रवृत्तो यद्गार्हस्थ्यमेवाश्रयममुपदिशति ततो ऽवगच्छामो न सन्त्याश्रमान्तराणि भूतेभ्यो हितानीत्यर्थ:। अत एवाहु: 'ऐकाश्रम्यं त्वाचार्या: प्रत्यक्षविधानाद्गार्हस्थ्यस्येति'। निराकरणं विभजते न प्रतिषेधस्येति। स्मृतीतिहासपुराणानि तावदविवादं विदधति चातुराश्रम्यमुपलभ्यन्ते यदि प्रत्यक्षया श्रुत्या प्रतिषिध्यन्ते ततस्तद्विरोधेनौदुम्बरीसर्ववेष्टनवत् तत्राप्रमाणानि स्यु:, न च तत्प्रतिषेध: श्रुते: साक्षादवगम्यते। तस्मात्स्मृत्यादिविहितं चातुराश्रम्यमप्रतिषिद्धं श्रुत्या न शक्यं परित्यक्तुमित्यर्थ:। 
	न चाविधानेन तत्प्रतिषेधानुमानमित्याह। अधिकाराच्चेति। गार्हस्थ्योपदेशस्याधिकारात्तस्यैव विधानं नाश्रमान्तरस्य न त्वाश्रमान्तराभावात्। न हि व्याकरणं शब्दं व्युत्पादयत्प्रमाणाद्यभावमाक्षिपति। 
	अपि च मा भूत्प्रत्यक्षविधानं श्रुतौ ससाधनापवर्गाभिधानानि चातुराश्रम्याभिधानानि च प्रत्यक्षाण्युपलभ्यन्ते वचनानि तान्यपूर्वत्वाद्विधानानि अपवर्गस्य ससाधनस्य चातुराश्रम्यस्य च भविष्यन्तीत्याह। ऋग्ब्राह्मणं चापवर्गाभिधाय्यभिधायतइति। मृत्युमि: परं कर्मभ्य इति। कर्मपरित्यागमपवर्गसाधनं सूचयति। अमृतत्वमिति चापवर्गो दर्शित:। सूचितं कर्मत्यागमपवर्गसाधनं श्रुत्यन्तरेण विशदयति। न कर्मणा न प्रजयेति। परेण नाकमिति। नाकमित्यविद्यामुपलक्षयति। अविद्यात: परमित्यर्थ:। निहितं गुहायामिति लौकिकप्रमाणागोचरत्वं दर्शयति। तमस: परस्तादिति। अविद्या तम: तस्य परस्तात्। आदित्यवर्णमिति। नित्यप्रकाशमित्यर्थ:। तदनेनेश्वरप्रणिधानस्यापवर्गोपायतवमुक्तम्। 
	ऋच उदाहूत्य ब्राह्मणमुदाहरति अथ ब्राह्मणानीति। यज्ञ इत्यादिना गृहस्थाश्रमो दर्शित:। तप एवेति वानप्रस्थाश्रम:। ब्रह्मचारीति ब्रह्मचर्याश्रम:। एषामभ्युदयलक्षणं फलमाह। सर्वएवैतइति। चतुर्थाश्रममाह। ब्रह्मसंस्थ इति। तथाक्रतुरिति। क्रतु: संकल्प:। कामयमानोव य आसीत् स एवाथाकामयमानो भवति। अकामयमान: कामं परिहरन् तत्परिहारसिद्धौ सो
ऽकामयंस्तस्य व्याख्यानं निष्काम इति। आत्मकाम इति। कैवल्योपेतात्मकाम: तत्प्राप्त्या आप्तकामो भवति। न तस्य प्राण इति शाश्वतो भवतीत्यर्थ:। प्रकृतमुपसंहरति तत्र यदुक्तमिति। अपरामपि चातुराश्रम्याभिधायिनीं श्रुमिमाह। ये चत्वार इति
।। 59 ।।

4.1.60
	इतश्च फलार्थिन एष जरामर्यवाद इत्याह। फलार्थिनश्चेति । पृष्ट्वा। सूतं पटते कथम्।
	समारोपणादात्मन्यप्रतिषेध: (सू. 61)।। आत्मयग्नीनां समारोपणादृणानुबन्धनापवर्गस्याप्रतिषेध:। तदेनन च्छलेन प्रत्यक्षविधानं प्रव्रज्याया अपि दर्शितम्। एषणाव्युत्थितस्य विपर्यस्तुबुद्धे: अलमाभिरेषणाभिरनर्थहेतुभिरिति कृतबुद्धे: अत एव निवृत्ते फलार्थित्वे समारोषणमात्मन्यग्नीनां विधीयते इति। एवं ब्राह्मणानीति यदैषणाभ्यो 
व्युत्थितस्य प्रव्रज्याविधानं तदा तदभिधायीनि ब्राह्मणान्युपपन्नानीत्यर्थ: ।। 60 ।।

4.1.61
	पात्रचयान्तानुपपत्तेश्च फलाश्राव: (सू. 62)।। प्रमृते खलु यजमाने यज्ञपात्राणि यजमानस्य शरीरे यथावयसवं निधायान्त्येष्टि: क्रियते। तत्र जरामर्ये कर्मण््यविशेषेण कल्प्यमाने सर्वस्य पात्रचयान्तानि कर्माणीति प्रसज्येत मरणपर्यन्तानि कर्माणीति प्रसज्येतेत्यर्थ:। नन्विष्यतएव पात्रचयान्तत्वं कर्मणामित्यत आह। तत्रैषणाव्युत्थानमिति। तस्मान्नाविशेषेण कर्तु: 
प्रयोजकं फलं भवतीति। फलाभाव इत्यस्य सूत्रावपयवस्याविशेषेण फलस्य कर्तृप्रयोजनकत्वाभाव इत्यर्थ:। 
तदनेनैषणाव्युत्थानश्रुतिविरोधा दर्शित:। 
	तदेवं चातुराश्रम्यस्य श्रुतिरुक्ता। संप्रति स्मृत्यादयो ऽपि चातुराश्रयम्यस्योपदेशका: सन्तीत्याह चातुराश्रम्यविधानाच्चेति। शङ्कते तदप्रमाणमिति चेत्। जगन्निर्मातु: परमकारुणिकस्य सर्वज्ञस्यात्रभवत: परमेश्वरस्यागमो भवतु प्रमाणमाप्तोक्तत्वात्। मनुव्यासादीनां त्वाप्तत्वानिश्चयात्कयं तत्प्रणीतानां प्रामाण्यनिश्चय इत्यर्थ:। उत्तरं प्रमाणेनेति। स्यादेतत्। भवतु वेदेनाभ्यनुज्ञानादितिहासपुराणप्रामाण्यं धर्मशास्त्राणां तु मन्वादिप्रणीतानां कुत: प्रामाण्यनिश्चय इत्यत आह। अप्रामाण्ये चेति। सर्वजनपरिग्रहात्तेषामपि प्रामाण्यमित्यर्थ:। बुद्धादिस्मृतयस्तु वेदनिन्दितैर्म्लेच्छादिभि: परिगृहीता न त्वार्यैरिति न ता: प्रमाणं भवितुमर्हन्तीत्यर्थ:। द्रष्टृप्रवक्तृसामान्याच्चाप्रामाण्यानुपपत्ति:। य एव वेदस्य द्रष्ट्रारो ऽनुष्ठातारश्च तदर्थस्य तएवेतिहासादीनां प्रवक्तार: प्राचेतसकृष्णद्वैयायनमनुप्रभृतय:। अपि च वैदिकानि कर्माणि स्मार्तीमितिकर्तव्यतामपेक्षन्ते स्मार्तनि च वैदिकानि मन्त्रादीनीति सर्वमेतदप्रमाण्ये धर्मशास्त्राणां नोपपद्यते। यद्यपि च मन्वादयो ऽपि धर्मज्ञानवैराग्यैश्वर्यशालितया अनुभूयाप्युपदिशन्तीति संभवति तथा ऽपि वेदमूलकत्वमेवेतिहासपुराणादिनां युक्तम्। तथा हि।
'वेदो ऽखिलो धर्ममूलं स्मृतिशीले च तद्विदाम्।
य: कश्चित्कस्य चिद्धर्मोमनुना परिकीर्तित:।।
स सर्वो ऽभिहितो वेदे सर्वज्ञानमयो हि स:"
	इत्यादिभि: स्ववचनप्रपञ्चैरात्मा बद्धपा वेदएवार्पितस्तैरिति। अथायमितिहासादिगोचरो ऽर्थ: कस्मात्प्रत्यक्षप्रतीतेन वेदेन नोच्यतइति तदनभिधानादवगच्छमो नूनमयमनभिमतो वेदानां कर्तुरिति। निराकृतो ऽप्ययं पुनर्निराक्रियते दार्ढ्यार्थं विषयव्यवस्थानाच्चेत्यनेन ।। 61 ।।

4.1.62
	यदप्युक्तं क्पलेशानुबन्धस्याविच्छेदादिति तद्दूषयति।
	सुषुप्तस्य स्वप्नादर्शने क्लेशाभावादपवर्ग: (सू. 63) तव्द्याचष्टे सुषुप्तस्य खल्विति। लोकसिद्धतया सुषुप्तावस्थोदाहृता। महाप्रलयावस्थायामपि क्लेशमुक्ता एवात्मान: केवलमसौ न लोकसिद्धेति नोदाहृता। एतावांस्तु मुक्तावस्थायां विशेष: यदस्यां क्लेशवासना ऽपि नास्ति। सुषुप्तावस्थायां प्रलयावस्थायां च क्लेशविच्छेदेऽपि तद्वासना ऽस्तीति ।। 62 ।। 

4.1.63
	यदपि प्रवृत्त्यनुबन्धादिति तत्राह---
	न प्रवृत्ति: प्रतिसंधानाय हि हीनक्लेशस्य (सू. 64)।। देहिन:। तव्द्याचष्टे क्षीणेषु रागद्वेषमोहेषु सत्यपि न प्रवृत्ति: स्वप्रतिसंधानाय। उपपादितमिदमस्माभिर्यथा दोषतुषावनद्धा: कर्मतन्दुला जन्माङ्कुराय कल्पन्ते, न केवला इत्यर्थ:। शङ्कते कर्मवैफल्येति। वैफल्ये शास्त्रस्य कर्मणां फलसाधनताप्रतिपादकस्याप्रामाण्यप्रसङ्ग इति भाव:। निराकरोति न कर्मविपाकेति। विपाक फलं तस्य प्रतिसंवेदनं भोग: ।। 63 ।।

4.1.64
	पूर्वपक्षबाद्याह।
	न क्लेशसंतते: स्वाभाविकत्वात् (सू. 65) ।। 64 ।।

4.1.65
	सिद्धान्त्येकदेशी ब्रूते। प्रागु--त्वम् (सू. 66)।। दध्यादेरुत्पत्ते: प्राक् क्षीरादिषुयो भावस्तस्यानित्यत्ववदिति योजना ।। 65 ।।

4.1.66
	अपरस्त्वेकदेशी भावमेव दृष्टान्तयतीत्याह।
	अणुश्यामतानित्यत्ववद्वा (सू. 67)।। यदेतच्छ्यामं रूपं तदन्नस्येत्यागम: पार्थिवानां परमाणूनां श्यामतामनादिमाह अन्नपदेन मृदोऽभिधानादिति भाव:।	
	अत्र प्रथममेकदेशिनं दूषयति सत: खल्विति। द्वितीयमेकदेशिनं दूषयति। अनादिरणुश्यामतेति हेत्वश्रावान्न युक्तम्। अणुश्यामता कार्या पृथिवीरूपत्वात् लोहितादिवदिति प्रत्युतानित्यताहेतुरस्ति। पुरुषयत्नजलोहितापदिरूपवैलक्षण्येन त्वस्पवयाप्रयत्नपूर्वकत्वमात्रेणानादित्वाभिधानमिति नागमविरोध: ।। 66 ।।

4.1.67
	तदेवमेकदेशिनौ दूषयित्वा परमसमाधिमाह। अयं तु समाधि:--
	न संकल्पनिमित्तत्वाच्च रागादीनाम् (सू. 68)।। चकारमनुक्तसमुच्चायार्थं व्याचष्टे। कर्मनिमित्तत्वादितरेतरनिमित्तत्वाच्च। समुच्च्योऽनुक्तस्येति शेष:। तत्र संकल्पनिमित्तत्वादिति विभजते। मिथ्यासंकल्पेभ्य इति। यद्यप्यनुभूतविषयप्रार्थना संकल्प: तथा ऽपि तस्य पूर्वभागो ऽनुभवो ग्राह्य:। प्रार्थनाया रागत्वात्। तेन मिथ्यानुभव: संकल्प इत्यर्थ:। नन्वेकस्मान्मिथ्याज्ञानात्कुत: कार्यवैचित्र्यमित्यत आह। रञ्जनीयकोपनीयमोहनीयेभ्य इति। भव्यगेयादिषु पाठात्कर्त्तरिकृत्य:। मोहनीय: संकल्पो मिथ्याज्ञानसंस्कार:। कर्मनिमित्तत्वं रागादीनां विभजते। कर्म चेति निकायेन 
जातिरुपलक्ष्यते। इतरेतरनिमित्तत्वं रागादीनामाह। इतरेतरेति। स्यादेतत्। भवन्त्यनित्या: क्लेशा: तथाऽपि यदेषां निर्वर्त्तकं मिथ्याज्ञानं तस्य निवृत्तिहोतोरभावत्स एव क्लेशानुबन्धादपवर्गाभाव इत्यत आह। सर्वमित्यासंकल्पानामिति। अपि चानादि: क्लेशसंततिरित्युक्तम्। कुत: सर्वइमे आध्यात्मिका भावा इति। आत्मानमधिकृत्य प्रवर्तमाना: शरीरेन्द्रियादयो भवन्त्यापध्यात्मिका इति। अथ यद्यनादीनामपि निवृत्ति: हन्तानुत्पत्तिधर्मकाणामपि निवृत्तिप्रसङ्ग इत्यत आह। न चैवं सत्यनुत्पत्तिधर्मकं किं चिदिति। रागादीनामुत्पत्तिधर्मकाणामेव व्ययधर्मकत्वाभ्युपगमादित्यर्थ:। ननु मा भूवन्मिथ्याज्ञाननिमित्ता रागादयो मिथ्याज्ञानानिवृत्तौ, ये पुनरमी कर्मनिमित्तास्तेषां कुतो निवृत्ति: न च कर्मनिवृत्तौ रागादिनिवृत्ति: रागादिमत: कर्मनिवृत्तेरभावात्, तस्मान्न मोक्ष इत्यत आह। कर्म च निकायनिर्वर्तकं तत्त्वज्ञानकृतान्मिथ्याज्ञानरूपसंकल्पविघातान्न रागाद्युतपत्तिनिमित्तं भवति। सर्वरागादीनां मित्याज्ञानमेव निमित्तम्। कर्माणि तु निकायनियमेन रागादीन् प्रवर्तयन्तीति कर्मनिमित्तत्वमुक्तमिति भाव:। ननु यथा रागादय: सत्यपि कर्मणि मिथ्याज्ञाननिवृत्त्या निवर्तन्ते एवं सत्यपि कर्मणि मिथ्याज्ञाननिवृत्त्या फलमपि मा भूदित्यत आह। सुखदु: खसंवित्ति: फलं तु भवतीति। वार्त्तिकम्। यावज्जीवसंयोगे हि जरया ह वेत्यनर्थकमिति। (495।9) मृत्युना वेत्यनेनैव गतार्थत्वादित्यनुक्त्वा भाष्योक्ता द्वितीय युक्तिरभिहिता वार्तिककृता। यस्मात्स्वयमशक्तस्येत्यनेन। यज्ञसाधनत्वादिति। (496।7) यज्ञकर्तृत्वादित्यर्थ:। एतदेव स्फटयति। यस्माद्यजमानो यज्ञाङ्गं भवति। यथा ऽऽह भगवान जैमिनि: पुरुषश्च कर्मार्थत्वादिति। 
	संकल्पाद्यपेक्षं कर्म रागादिकारणमिति। (498।20) यज्जातीयस्य जन्मनो यत्कर्म कारणं तज्जन्मोचितामेव मिथ्याज्ञानवासनामभिव्यनक्तीति तद्द्वारेण रागादीनां कारणं भवति। चोदयति। सुखादीनामिति। यथा मिथ्याज्ञानसहायं कर्म रागादिहेतु: एवं तत्सहायं फलहेतुरिति चरमदेहस्य तत्वज्ञानवत: सदपि कर्म फलकारणं न स्यादित्यर्थ:। परिहरति। न निरप्रेक्षत्वादिति। कर्माशयप्रपञ्चमुच्छेत्तुममूढो ऽप्यसक्तो ऽप्यद्विष्टो ऽपि मूढ इव सक्त इव द्विष्ट इव तत्फलं भुङ्क्तइति रागाद्यनपेक्षं कर्म स्वफलं जनयति तेनासौ फलोषभोगो न बन्धहेतु: मूढादीनां बन्धहेतु: मूढादीनां बन्धहेतुफलोपभोग: स चतादृशो रागादिसहायै: कर्मभि: क्रियते न रागादिनिरपेक्षैरित्यवदातम् ।।

।। इति मिश्रश्रीवाचस्पतिविरचितायां न्यायवार्तिकतात्पर्यटीकायां चतुर्थाध्यायस्याद्यमाह्निकम् ।।

4.2.01
।। न्यायवार्तिकतात्पर्यटीकायां चतुर्थेऽध्यायेद्वितीयमाह्निहम् ।।
***

	तदेवं संशयप्रमाणप्रमेयाणि परीक्षितानि। प्रयोजनादयो ऽपि यत्र संशयस्तत्रैवमुत्तरोत्तरप्रसङ्ग इत्यतिदेशेन परीक्षिता 
इति षोडशापि प्रमाणादय: परीक्षिता:। तेषां तत्त्वज्ञानं नि:श्रेयसाधिगमहेतुरित्युक्तम्। तत्रापि प्रमेयतत्त्वज्ञानं साक्षान्नि:श्रेयसहेतुरितरेषां तु तत्त्वज्ञानाङ्गतयेत्युक्तम्1 इदमिहेदानीं परीक्ष्यते किंप्रत्येकमात्मादीनां प्रमेयाणां तत्त्वज्ञानं नि:श्रेयसाधिगमहेतुरुताहो कस्य चिदेषामेकदेशस्येति। तामिमां परीक्षामवतारयति भाष्यकार:। किं नु खवलु भो: यावन्तो विषया: प्रमेयाणि तावत्सु प्रत्येकमिति। प्रतिप्राणभृद्भेदं यावन्त आत्मान: यावन्ति चेन्द्रियाणिप चेत्यर्थ:। पार्श्वस्थ: पूर्वपक्षिणं पृच्छति कश्चात्र विशेष:। पूर्वपक्षिण उत्तरं न तावदेकैकत्रेति। समुदायैकदेशाभ्यामनुपपत्ते:। प्रमाणादितत्त्वज्ञानान्नि:श्रेयसाधिगम इत्ययुक्तमिति पूर्व: पक्ष:। सिद्धान्तमाह। मिथ्याज्ञानं वै खलु मोह इति। वैशब्द: खलु पूर्वषक्षाक्षमायां खलुशब्दो हेत्यर्थे। अयुक्त: पूर्वपक्षो यस्मान्मिथ्याज्ञानं मोह इति। न तत्त्वज्ञानमज्ञाननिवृत्तिमात्रेण नि: श्रेयसोपयोगि अपि तु संसारनिदानोच्छेदद्वारेण दृष्टेनैव, न च तत्त्वाज्ञानं संसारहेतुरपि तु मिथ्याज्ञानम्। तदुच्छिन्दद्विरोधितया  तत्त्वज्ञानमपवर्गहेतुरिति। भवत्वेतत्तथा ऽपि पूर्वपक्षस्य किमायातमित्यत आह। तच्च मिथ्याज्ञानं यत्र विषये प्रवर्तमानमिति। स्वसम्बन्धिनो ह्यात्मादयो विपर्ययेण परिच्छिन्ना: संसारहेतव इति तद्विषयमेव मिथ्याज्ञानमपनेयं नात्माद्यन्तरविषयं ज्ञानं तेन तत्र मिथ्याज्ञानं मा निवर्तिष्ट निवर्ततां वा, स्वात्मादिदृष्टान्तेन, न तु तस्य संसारनिवृत्तिं प्रत्युपयोग:। यस्य तूपयोगस्तत्र तत्त्वज्ञानं दुष्करमिति। पृच्छति। किं पुनस्तन्मिथ्याज्ञानम् ? सन्ति खलु वादिनां नानाविप्रतिपत्तय:। के चिदाहु:। विधूतविविधनामरूपप्रपञ्चोपप्लवविशुद्धविदानन्दघनाद्वैतब्रह्मसाक्षात्कारस्तत्त्वज्ञानमिति। अन्ये तु सत्त्वपुरुषान्यताख्यातिम्। धर्ममुद्गलनैरात्म्यज्ञानमित्यपरे। शरीरेन्द्रियाद्यनित्वव्यतिरिक्तनित्यात्मदर्शनमिति वृद्धा:। तदेवं विप्रतिपत्ते: प्रश्न:। उत्तरम्। 
अनात्मन्यात्मग्रहो ऽहमस्तीति मोहो ऽहङ्कार:। न तावदद्वैतानन्दघनात्मज्ञानं तत्त्वज्ञानम्। भेदस्य प्रत्यक्षसिद्धस्यासति बाधके ऽपह्नोतुमशक्यत्वात्। न च प्रकाशानन्दावात्मधर्मातिरिक्तावात्मस्वभावौ भवितुमर्हत:। सत्यं विज्ञानमानन्दं ब्रह्मेति श्रुतिरानन्दचैतन्यशक्त्यभिप्रापया भेद एव च तद्वत्तया कथं चित् सामानाधिकरण्यमुपपद्यते। अभेदे त्वानन्दविज्ञानयोस्तत्पदयो: पर्यायतया सह प्रयोगानुपपत्ति:। न च प्रकृष्टप्रकाश: सवितेत्यत्र प्रकृष्टप्रकाशयोरभेदोऽप्रकाशस्यापि प्रकर्षसम्भवात्। अप्रकृष्टस्यापि खद्योतादे: प्रकाशसम्भवात्। तस्माद्यत्किं चिदेतत्। सत्त्वपुरुषान्यताख्यातिस्तु सत्त्वस्यैव प्रकृतेरसम्भवादयुक्ता सत्कार्यवादमूलत्वात्प्रधानसद्भावस्य तन्निराकरणेनैव निराकरणम्। धर्मपुद्गलनैरात्म्ये तु क्षणभङ्गभङ्गे नित्यात्मसद्भावकथनेन निराकृते। तस्मात्सुष्ठूक्तमनात्मन्यात्मग्रहो ऽहमस्मीति मोहो ऽहंकार इति। अतएव सर्वस्यैवमात्माशी: कृमेरपि मा न भूवं भूयासमिति। सो ऽयमीदृशोऽभिनिवेश: शरीरादीनामात्मत्वेनाध्यवस्यतो भवति नात्मतत्त्वविदुष: स खल्वहिनिर्ल्वयनीमिवाहिस्ततो व्यतिरिक्तं शरीरादि पश्यन्न तत्र स्निह्यति स्नेहविरहान्न तप्यते नाप्यनुशोचतीति। अतत्त्वज्ञानवत: संसारं दर्शयित्वा तत्त्वज्ञानवत: संसारनिवृत्तिमाह। यस्तु दु:खमिति। तदेवमुक्तेन प्रकारेण मोहतत्त्वज्ञानयो: संसारापवर्गहेतुभावो यस्मात्तस्मान्मोक्षमाणै: प्रेत्यभावफलदु:खानि च ज्ञेयानि व्यवस्थापयतीत्यादिपूर्वोपसंहार:। आसेवमानस्याभ्य स्यतो भावयत इति पर्यायकथनं भावनादार्ढ्योपदर्शनार्थम्। अर्थगतिं परिशोध्यात्रार्थे सूत्रं पठति।
दोषनिमित्तानां तत्त्वज्ञानादहङ्कारनिवृत्ति: (सू:1)।।
	शास्त्रार्थसंग्रहो ऽनूद्यते शास्त्रतात्पर्यसंग्रहो द्वितीयसूवेणानूद्यतइत्यर्थ:। किं नु खलु भो इति भाष्यं तदनुपपन्नं यतो न विषयमात्रज्ञानमपवर्गहेतुरपि तु प्रमेयतत्त्वज्ञानमित्यत आह वार्तिककार:। तत्र विषयान्तराणामिति। (500।8) यावन्तो विषया इति न विषयमात्राभिप्रायमपि तु प्रमेयाभिप्रायमित्यर्थ:। सुगममन्यद्वार्तिकम् ।। 1 ।।

4.2.02
	शरीरादिष्वनात्मस्वात्मबुद्धिर्निवर्तनीयेत्युक्तं तत्र प्रथमं कस्मिन्नात्मबुद्धिर्निवर्तनीयेत्यपेक्षायामाह। प्रसंख्यानानुपूर्व्या तु खलु। प्रसंख्यानं समाधिजं तत्त्वज्ञानं तच्च विषये सुकरमिति तत्रैव प्राथमिकस्य प्रथमं प्रयत्नो युक्त:। सूत्रम्।
	दोषनिमित्तं रूपादयो विषया: संकल्पकृता: (सू. 2)।।
	मिथ्याज्ञानं संकल्पस्तेन विषयीकृता इत्यर्थ:। कामा: काम्या: ।। 2 ।।

4.2.03
	अन्ये खलु अवयविसंज्ञां निवर्तयन्तोऽवयविनमेव प्रत्याचक्षते तान् प्रत्याचक्षाण आह। अत: परं काचिदिति (502।2) सूत्रम्---
	तन्निमित्तं त्ववयव्यभिमान: (सू. 3)।। निमित्तं दन्तत्वादि तद्विशिष्टा विषया: संज्ञा: प्रियाया: कामुको 
दन्तोष्ठनासिकादीनवयवाननुभावयन् तस्यां सक्तो भवति। व्यञ्जनान्यवयविनो ऽवयवास्तै: सहोपलम्भात्तेषामनुव्यञ्जनं तत्सादृश्यं तेन तदारोप:। तथा च स्त्रैणानां व्यवहार:।
द्रवत्कनकनिर्मलद्युतिरनङ्गलीलैकभर्महेभकटविभ्रमस्तनभरालसाङ्गी यदि।
प्रिया न परिरभ्यते तुलितसिद्धंसंजीविनी सहेमहि कुतो ऽन्यथा विषमबाणबाणव्यथाम् ।।
मदनसरितमेनां गाहमानो जनो ऽयं जघनपुलिननाभीमण्डलावर्तरम्याम्।	
मुखनलिनसनाथामुल्लसद्भ्रुलतोर्मिं चिरविरहहुताशायासमुज्झां चकार ।।
विवेकिनस्त्वशुभसंज्ञां भावयन्त: प्राहु:।
मज्जामस्थ्नामथ प्लीह्नां यकृतां शकृतामपि।
पूर्णा: स्नायुशिरास्यूता: स्त्रियश्चर्मप्रसेविका:।
ऋषयो ऽप्यूचु:।
स्थानाद्बीजादुपष्टम्भान्निष्पन्दान्निधनादपि।
कायमाधेयशौचत्वात्पण्डिता ह्यशुचिं विदु:।

	अशुभसंज्ञाभावनाप्रयोजनमाह। तामस्यभावयत इति। तत्किमिदानीमवयवानुव्यञ्जनसंज्ञयोर्विषयो नास्त्यशुभसंज्ञाविषय एव परमस्तीत्यत आह। सत्येव च द्विविधविषय इति। द्विविध एवासौ कामिनीलक्षणो विषयस्तथा ऽपि रागादिप्रहाणार्थमवयवादिसंज्ञागोचरत्वं परित्यज्याशुभसंज्ञागोचरत्वमस्योपादीयते वैराग्योत्पादनायेत्यर्थ:। अत्रैव दृष्टान्तमाह। यथा विषसंपृक्त इति। न हि विषमधुनी परमार्थतो न स्त: अपि तु वैराग्याय विषसंज्ञा तत्रोपादीयतइत्यर्थ: ।। 3 ।।

4.2.04
	तदेवं स्वमतेन प्रसंख्यानोपदेशमुक्त्वा पराभिमतप्रसंख्यानं निराकर्त्तुमुपन्यस्यति। अथेदानीमर्थं निराकरिष्यता विज्ञानवादिना ऽवयविनिराकरणमुपपाद्यते। अर्थविशेषे खल्ववयवानुव्यञ्जनसंज्ञे। तत्रार्थमात्रस्याभावात्कुतो ऽवयवानुव्यञ्जनसंज्ञे, तन्निराकरणाय प्रथममवयवी निराक्रियते पश्चात्परमाणु:, ततश्च ज्ञानमात्रमर्थरहितं सिद्धं भवतीत्यभिप्राय:। तत्र संशयपूर्वकत्वादुपपादनस्य विचारस्य संशयं प्रथममाह।
	विद्याऽविद्याद्वैविध्यात्संशय: (सू. 4)।। उपलब्धिर्विद्या अनुपलब्धिश्चाविद्या। सच्चोपलभ्यते यथा तडागे तोयम्। असच्चोपलभ्यते यथा मरुमरीचिकायामुदकम्। सच्च नोपलभ्यते यथा चिरनिखातं भूमौ निध्यादि। असच्च 
नोपलभ्यते यथा भूतले दृश्यमाने तत्तुल्योपलम्भनयोग्यतो घटादि:। तदेवं विद्याऽविद्याद्वैविध्यादवयविनि संशय:। यद्यवयव्युपलभ्यते तथाऽपि संशय: अथ नोपलभ्यते तथा ऽपि संशय इत्यर्थ: ।। 4 ।। 

4.2.05
	तत्र सिद्धान्ती वक्ष्यमाणमप्यवयविनिराकरणहेतुं निराकरिष्यामीत्याशयवानाह।
	तदसंशय: पूर्वहेतुप्रसिद्धत्वात् (सू. 5)।। अवयविन:। वार्तिककारस्तु स्वयं संशयं निराकरोति। न विद्याऽविद्याद्वैविध्यं संशयस्य कारणमिति (502।21)।। 5 ।।

4.2.06
	पूर्वपक्षवाद्याह- वृत्त्यनुपपत्तेरिति ।। 6 ।।

4.2.07
	वृक्षस्तिष्ठति शाखादिषु शाखादयो वा वृक्षइति लौकिकीं प्रतिपत्तिमनुरुध्यमानो विकल्पयति वार्त्तिककार:। अवयवा अवयविनीति। (503।10) एकद्रव्यश्चावयव: प्राप्नोति। कुत: एकावयविवृत्तित्वात्। भवतु को दोष इत्यत आह। न चैकद्रव्यं द्रव्यमविनश्यदाधारमस्ति। कृतकस्य नित्यत्वप्रसङ्गादिति शेष:। अवयव्येकदेशेनेति। अवयविनो य एकदेशास्तेनावयवो ऽवयविनि वर्त्ततइत्यर्थ:। न ह्यस्यावयविनोऽन्ये अवयवेषु एकदेशा अवयवा: सन्तीति ।। 7 ।।

4.2.08
	एकेनावयवेनारभ्यतइति सततोत्पत्तिप्रसङ्ग:। संयोगाय किल चरमभाविने अवयवव्यापारस्तन्निमित्तानि चापेक्ष्यन्ते। एकद्रव्यस्योत्पत्तिं प्रति न संयोगापेक्षेति यावदवयवमवयव्युत्पद्येतेत्यवयव्यनवरुद्धो न कदाचिदवयवो दृश्येतेत्यर्थ: ।। 8 ।।

4.2.09
	अवयवव्यतिरेकेण वर्त्तमानो ऽवयव्युपलभ्येत न चास्याधारान्तमुपलभ्यते दृश्यमानश्चावयवो नाधिकरणमस्येति भवतैव वादिना ऽभ्युपगतमित्यभिप्रायेणाह। नित्यश्च स्यात् ।। 9 ।।

4.2.10
	यस्तु मन्यते अवयवानां धर्ममात्रमवयवी न त्ववयवेभ्यो ऽत्यन्तं भिन्नो ऽभिन्नो वा भिन्नत्वे गवाश्ववद्वर्मधर्मिभावानुपपत्ते:। अभेदेऽपि धर्मिरूपवत्तदनुपपत्तेश्च। तस्मात्कथं चिद्भिन्नो ऽभिन्नश्च कथं चिद्धर्ममात्रमवयवानाममयवीति तं प्रत्याह।
	न चावयव्यवयवा: (सू. 10)।। न तावद्भेदाभेदौ परस्पराभावात्मानावेकत्र समवेत इत्युक्तम्। नाप्यात्यन्तिकेऽभेदे धर्मधर्मिभाव: तस्माद्यथा ऽऽत्यन्तिकभेदे ऽपि केषांचिदेव कार्यकारणभाव: तथा केषां चिदेव धर्मधर्मिभाव इत्येषितव्यम्। तथा च दूषणमित्यर्थ:। अवयवी चैकदेशेनावयवे वर्त्ततइति अवयवसमूहमात्रमवयवी प्राप्नोतीति। अस्यायमर्य:। अवयवे हि वर्त्तमानो ऽवयवीत्युच्यते। अवयव्येकदेशाश्चेदवयवेषु वर्त्तन्ते एकदेश एव तर्ह्यवयविन:। ते च नानेत्त्यवयवसमूहमात्रमवयवी प्राप्नोति। एकस्मिंश्चावयवे एकदेशे वर्त्तमानो ऽवयवीति न तावदवयवी क्वचिदवयवे वर्त्ततइति तदेकदेशानां तत्र तत्रावयवे वृत्ते: तावन्मात्रेण चावयविनो ग्रहणमिति यत्रैवास्यैकदेशो वर्त्तते तत्रैव ग्रहीतव्य:। तथा चैकस्मिन् तन्तौ पटैकदेशो वर्त्ततइति 
तन्तावेकस्मिन् पटो दृश्येतेत्यर्थ: ।। 10 ।।

4.2.11-12
	सिद्धान्तवाद्याह।
	एकस्मिन् भेदाभावद्भेदशब्दप्रयोगानुपपत्तेरप्रश्न: (सू. 11)।। अवयवान्तराभावे ऽप्यवृत्तेरहेतु: (सू. 12) एकदेशनेन चावयवी न स्वावयवेषु वर्त्ततइत्यत्र प्रतिज्ञार्थे अवयवान्तराभावादित्यहेतु:। कस्माद् यद्यप्यवयवान्तरमवयविनो भवति तथाप्यवयवान्तराण्यवयविनो ऽवयवान्तरेषु वर्त्तन्ते किमायातमवयविवृत्तेरिति। एक श्चानेकत्र वर्त्ततइति प्रतिज्ञानान: किं कार्त्स्न्येन किमेकदेशेनेति नानुयोक्तव्य:, कस्मात् उभयेन कार्त्स्न्येन एकदेशेन वा नानात्वैकार्थसमवायिना एकस्यावयविनो व्याघातात्। एतदुपजीव्याह यद्यवयवी नैकदेशेन वर्त्तने न कार्त्स्न्येन अथ कथं वर्त्ततइति। शङ्कते रूपान्तरानिर्द्देशादिति चेत्। (506।7) सोपहासं दृष्टान्तमाह। यथा अचित्रास्तन्तव: पटं चित्रमारभन्तइति। नैयायिकै: किलाचित्रैस्तन्तुभिश्चित्र: पट आरभ्यतइत्यभ्युपेयते। तच्चैतदयुक्तम्। न तावच्चित्रं रूपमेकं पटसमेवतं स्ववचनविरोधात्। नाना हि चित्रमुच्यते तत्कथमेकमिति। तेन यदुक्तं भवति नानैकमिति तदुक्तं भवति चित्रमेकमिति। यदाहु: 
"चित्रं तदेकमिति चेदिदं चित्रतरं मह" दिति। 
न च नीलपीतादय एव बहवोऽव्याप्यवृत्तयश्चित्रपदास्पदमिति सांप्रतम्। रूपादनां व्याप्यवृत्तित्वात्। तेऽमी विवादाध्यासिता नीलपीतादयो व्यापनीया आश्रयवृत्तयो रूपजातीयत्वात् शुक्लपटगतरूपवदिति--उपपन्न उपहासो यथा अचित्रास्तन्तव: पटं चित्रमारभन्तइति। निराकरोति। नोपलभ्यमानरूपाधारत्वात्। अवयविनो रूपं निर्द्दिश्यतामिति ब्रुवाणेनेति। अवयवोऽस्यास्तीत्यवयवी अवयवश्च कारणं तद्वानवयवी कार्यमिति कार्यकारणभावाभ्युपगम: कुतो भवति। न च 
प्रसङ्गसाधनं नाम किं चिदस्ति प्रमाणम्। तर्कस्तु भवेत् न चायं प्रमाणेनेतिकर्तव्यतां विना प्रमाणमर्थं साधयितुमर्हतीत्यर्थ:। यदपि त्वयोपहासाभिप्रायेण पटरूपं चित्रं दृष्टान्तीकृतं तत्राभिप्रायस्तावत्तव यादृशस्तादृशोवा सचनात्तावदयं दृष्टान्त: प्रतिभाति। दृष्टान्तश्च वादिप्रतिवादिनोरविवादविषय इति तत्साधनं व्यर्थम्। तथा ऽप्युपेत्य चित्रवादं ब्रूम: त्वां प्रति चित्रं रूपं पटसम्बन्धितया साधयामस्त्वदभिप्रायव्याप्तोपहासनिराकरणायेत्यर्थ:। पटस्य चित्रं रूपमित्यनुभव एवात्राबाधित: प्रमाणमिति भाव:।
	बौद्ध: स्वाभिप्रायमुद्घाटयति अनेकत्वप्रसङ्ग इति श्चेदिति। निराकरोति। चित्रशब्दस्यैकानेकविषयत्वात्। यदि नानैव चित्रमुच्येत तत: स्याद्विरोध: किं त्वेकस्मिन्नपि चित्रपदं प्रयुज्यते। तस्मान्नैकत्वेनास्य विरोध इत्यर्थ:। देशक आह नैकस्मिन्नदृष्टत्वात्। एकस्मिंश्चित्रग्राहिणो ऽनुभवस्यादृष्टत्वात्। पुरुषविवक्षाधीनप्रवृत्तयस्तु शब्दा: क्व नाम दुर्लभा इति भाव:। परिहरति नाभ्युपेतहानेरिति। (507।1) न तावदनेकपदपर्यायश्चित्रशब्दोऽनेकं चित्रमित्यनेक प्रदेन सामानाधिकरण्यं प्रतिपत्तुमर्ह्वति। पर्यायशब्दानां सहप्रयोगानुपपत्ते: दृश्यते तु प्रयोगो ऽनेकं चित्रमिति। तस्माद्यथा शुक्लानि नाना तथा चित्राणि 
नानेत्यभ्युपेतव्यम्। तथा चैकं शुक्लमनभ्युपगच्छतो यथा शुक्लनानात्वाभ्युपगमो हीयते एवमेवैकं चित्रमनभ्युपगच्छतश्चित्रनात्वाभ्युपगमो हीयतहत्यर्थ:। शङ्कान्तरमाह। अथानेकमचित्रमिति। निराक्ररोति। एवमपीति। शङ्कते। अथाचित्राणीति। परिहरति एवं च न किं चिदिति। इष्यतएवास्माभिर्यथा ऽवयवसमवेतै: सितहरितलोहितादिभिरसमवायिकारणैरवयविनि चित्रं रूपमारभ्यतइति। देशयति पुटान्तर इति। पुटान्तरं पार्श्वान्तरम्। परिहरति। भवतैवेदेमुक्तमिति। एको ऽपि गुण आरभतइति मत्वा शङ्कते। चित्रप्रत्ययस्तत्रेति। समाधते न प्रसक्त इति। ननु यच्चित्राचित्राभ्यामारब्धमवयविनो रूपं तदपि पीतादिवन्निद्दिंश्यतां न च शक्य निर्द्देष्टुं तस्मान्नास्तीत्यत आह। एतावदिति। अनिर्वाच्यमप्यनुभूयमानमशक्यापहूवम्। यथेक्षुक्षरीरादीनां माधर्यस्यान्तरं महदित्यर्थ:। न तावदवयवरूपादयवविनो ग्रहणं युक्तमिति। न द्रव्यान्तररूपेण द्रव्यान्तरे चाक्षुषत्वं दृष्टं न खलु पृथिव्यादिरूपेण वायुश्चाक्षुष इत्यर्थ:। प्रकृतमुपसंहरति। तस्मादिति। अविकल्पिता अविचारिता इत्यर्थ: (508।5) ।। 12 ।।

4.2.13-14
	सर्वाग्रहणमवयव्यसिद्धेरिति अत्र प्रत्यवस्थित: पूर्वपक्षी अथेदमाहेति। केशसमूहे तैमिरिकोपलब्धिवत्तदुपलब्धेरित्यादिसूत्रभाष्यवार्तिकानि पूर्वपक्षसिद्धान्तयोरतिरोहितार्थानि ।। 13-14 ।।

4.2.15
	अपि चायं वृत्तिविकल्पं आश्रयव्याघातादयुक्त इत्याह।
	अवयवावयविप्रसङ्गश्चैवमा प्रलयात् (सू. 15)।। अत्र त्रय: पक्षा: संभवन्ति। यो ऽयमवयवेषु अवयविवृत्तिविकल्पानुपपत्त्या अवयविनोऽभावप्रसङ्ग आपाद्यते स आ प्रलयाद्वा निवर्त्ततआ परमाणोर्वा न क्व चिदपि निवर्त्तते इति। तत्र प्रथम द्वितीयविकल्पावाश्रित्येदं सूत्रम्। यथैव वृत्तिविकल्प: स्थूले घटादाववयवेषु तदवयवेष्विति तदभावात्प्रलये व्यवतिष्ठेत। न च तदा प्रलय: सर्वोपाख्याविरहितो दर्शनविषय: संभवतीति दर्शनविषयाभावादनाश्रयो विकल्प आत्मानमेव न लभते। उपलक्षणं चैतदा प्रलयादिति। आ परमाणोरित्यपि द्रष्टव्यम्। परमाणूनामप्यतीन्द्रियत्वेन दर्शनविषयत्वाभावादनाश्रयता विकल्पस्य तदवस्थैव। तदिदमुक्तं निरवयवाद्वा परमाणुतो निवर्त्तेतेति ।। 15 ।।
	अथापीति। अपि चेत्यर्थ:। अपि च प्रलयमभ्युपेत्येदमुक्तमा प्रलयादिति ।। 15 ।।

4.2.16
	वस्तुतस्तु।
	न प्रलयो ऽणुसद्भावात् (सू. 16)।। निरवयवत्वे प्रमाणमाह। निरवयवत्वं तु परमाणोरिति ।। 16 ।।

4.2.17
	अथानन्त एवायमवयवाक्यविविभाग: कस्मान्न भवतीत्यत आह।
	परं वा त्रुटे: (सू. 17)।। त्रुटिस्त्रसरेणुरित्यनर्थान्तरम्।
	जालसूर्यमरीचिस्थं त्रसरेण रज: स्मृतम्। यदि त्रुटे: परं द्वित्रिपदके ऽवयवविभगो न व्यवतिष्ठते ततोऽवयवविभागस्यानवस्थानाद् द्रव्याणामसंख्येयत्वात् त्रुटित्वनिवृत्ति: त्रुटिरपि सुमेरुणा तुल्यपरिमाण: स्यात्। न खल्वनन्तावयवत्वे कश्चिद्विशेष इत्यर्थ:। 
	वार्तिकं यावद्वा प्रलयोऽनिवृत्तिर्वेति। प्रलयपरमाणुपक्षे विकल्पनिवृतिर्नास्ति दर्शनविषयस्तु नास्तीत्यनाश्रयो विकल्प:। अनन्तावयवत्वे सर्वस्य विकल्पाघ्रातत्वेव दर्शनविषयाभाव इत्यनाश्रयो विकल्पइत्यर्थ:। 
	संख्योदाहरणम्। इयन्तश्च ते परमाणव: संहतास्त्रुटिभावमापद्यन्तइति (510)। सावयवत्वे तु परमाणुशब्दस्यार्थो वक्तव्य:। किमुक्तं भवति परमाणुरिति परमत्वविशिष्टो ह्यणु: परमाणु: यत: क्षोदीयो नापरमस्तीति यावत्। तस्मादपि चेत् क्षोदीयोऽन्यदस्ति नैष परमत्वविशिष्टो ऽणुरित्यर्थ:। अथ भिन्नपरिमाणा: परमाण्ववयवास्ततो न्यूनपरिमाणा इति यावत्। ततो न परमाणु: प्रतिषिध्यते परमाण्ववयवा एव परमाणवस्ते चानवयवत्वादकार्या:। त्वया च परमाण्वारब्धं कार्यं परमाणुरिति कृत्वा आरोप्य वृत्तित्रिकल्पेन प्रतिषिध्यतइति ।। 17 ।।

4.2.18
	अथेदानीमानुपलम्भिकस्तस्य व्याख्यानं सर्वं नास्तीति मन्वानं आह।
	आकाशव्यतिभेदात्तस्य परमाणोर्निरवयवस्यानुपपत्ति:। सावयत्वे तु वृत्तिविकल्पात्तदभाव इति शून्यतैव तत्त्वं भावानाम्। अनाश्रितोपि विकल्पो यथा लोकप्रतीतिकल्पनामात्रनिर्मितस्तात्त्विकीं शून्यतां गमयति। मिथ्याज्ञानानामपि
तत्त्वावगमहेतुत्वदर्शनात्। यथा दूराद्वनस्पतौ हस्तिप्रत्ययप्रवाहो वनस्पतितत्त्वप्रतिपत्तेर्द्देतु:। यथा रेखागवयो वा गवयत्वप्रतिपत्तेरित्यादि बहूत्प्रेक्षितव्यमिति भाव: ।। 18 ।।

4.2.19
	तदेतद्वार्त्तिककारोदूषयति। आकाशव्यतिभेदादनित्य: परमाणुरित्यभिधानो 
व्यतिश्रेदार्थं प्रष्टव्य इति। (511।4) 

4.2.20
	अन्तर्बहिरिति वचनं कार्यस्य कारणान्तरवचनमिति (512।3) कारणान्तरं कारणविशेष: तस्य वचनमित्यर्थ:। उपेत्य परमाणोरवयवान्न तद्विभागस्याकाशं कारणमिति आकाशव्यतिभेदादित्याकाशहेतुकं व्यतिभेदं विभागमाह। न चाकाशं विभज्यमानयोर्द्रव्यान्तरयोर्विभागस्य कारणमपि तु कर्मेत्यर्थ:। सर्वतोऽव्यवहितस्य यस्य मध्ये अवयवा न सन्तीति तत्सुपिरमिति। सर्वतो ऽव्यवहितस्पय निरन्तरस्यावयविन: स्वावयवद्वारेण। एतदुक्तं भवति। यस्यावयवा: परितो निरन्तरमवस्थिता मध्ये च न सन्ति तत्सुषिरमिति। यन्मूर्तिमत्तेन सर्वेण सम्बध्यते। मूर्तिमता सर्वेण सम्बद्धत्त्वं सर्वतत्वं वदतो वार्तिककारस्याजसंयोगस्याभ्युपगम: प्रौढिवादतयेति लक्ष्यते ।। 20 ।।

4.2.21-22
	स्यादेतत् आकाशं चेत्सर्वगतं ततो मूर्तिमतां द्रव्याणां तेन प्रतिबन्धाद्गतेरावरणं व्यूहान्तरापादनं च जलौघस्येव नावादिना भवेन्न चास्ति, तस्मान्न सर्वगतमित्यत आह।
	अव्यूहाविष्टम्भविभुत्वानि चाकाशधर्मा: (सू. 22)।।
	यत एवाव्यूहाविष्टम्भावत एवाप्रत्यूहं विभुत्वमस्येत्यर्थ: ।। 21-22 ।।

4.2.23
	पुन: शून्यतावादी प्रत्यवतिष्ठते।
	मूर्त्तिमतांव च संस्थानोपपत्तेरवयवसद्भाव: (सू. 23)।। चस्त्वर्थ: सिद्धान्तं निवर्त्तयति। यद्यपि मूर्तिमतामिति 
संबन्धित्वमात्रेणोपात्तं सूत्रं तथाऽपि हेतुपदतया वार्तिककारोव्याचष्टे। सावयवा: परमाणवोमूर्त्तिमत्त्वाद् घटादिवदिति। (513।19) प्रयोगान्तरमाह संस्थानवत्त्वादिति ।। 23 ।।

4.2.24-25
	सूत्रान्तरमनुवृत्तिसहितं पठति।
	संयोगोपपत्तेश्च (सू0 24)।। इति। पौनरुक्त्यं देशयति। नन्विदमिति (514।4) परिहरति। न 
चरितार्थमिति। मूर्तिर्नामाव्यापिनो द्रव्यस्य षड्विधं परिमाणमिति। परमह्वस्वत्वपरमाणुत्वे परमसूक्ष्म एव द्रव्ये व्यवतिष्ठेते व्यापि तु गृहीत्वा परममहत्त्वपरमदीर्घत्वाभ्यामष्टविधं परिमाणं भवति। परममहत्त्वपरमदीर्घत्वं च सर्वगतव्यापिनी इति न मूर्ति:। असर्वगतद्रव्यपरिमाणं मूर्त्तिरिति पारमर्षंवचनात्। संस्थानं नाम प्रचयाख्य: संयोगो घटादिवृत्तिर्घटत्वादिजातिव्यक्तिहेतुरिति। संयोग: संयोगमात्रं न त्वप्राप्तिपूर्विका प्राप्तिरिति। तस्मादपौनरुक्त्यम्।
	तदेतच्छून्यतामतमपाकरोति। यत्तावन्मूर्तिमत्त्वादिति। शून्यतावादी प्रलयान्तत्वाभिमानेनाह। अथ तावदिति। सिद्धान्त्याह अन्तो निरवयव इति। प्रलयान्तत्वमधस्तान्निकाकृतमिति भाव:। नन्वधस्तान्निराकरणान्मा भूत्प्रलयान्तो विभागो विभागान्तस्तु भविष्यति किं परमाण्वन्तताग्रहेणेत्याशङ्कते। अथान्तो विभाग:। निराकरोति। स न युक्त इति। नासति गुणिनि गुणो ऽस्तीत्यर्थ:। एतावन्तश्च कल्पा: सम्भविन:। तत्र प्रथमकल्पे अनैकान्तिकत्वव्याघातौ द्वितीये विभागस्यानाधारत्वप्रसङ्ग: तृतीये त्रुटेरमेयत्वप्रसङ्ग इत्याह। एतावच्चैतत् (कल्पजातं) स्यादिति। परमाण्वन्ततां विभागस्य ब्रुवन्निरवयवं मूर्त्तिमन्तं परमाणुं प्रतिपद्यसइति। अनन्तत्वे तु त्रुटेरमेयत्वप्रसङ्गो व्याघात:। प्रलयान्तत्वे च विभागस्यानाधारत्त्वप्रसङ्गो व्याघात:। सावयवशब्दस्यार्थ: समानजातीयावयवं न केवलं तदारव्धमपि तु तदाश्रितम्। तन्त्वाद्यारब्धं पटादि द्रव्यं तन्त्वाद्याश्रितं च। नन्वेवमपि कुत: सावयवत्वमित्यत आह। अवयवस्तदाधारस्तस्य समानजातीयारब्धस्य कार्यद्रव्यस्याधार: तस्मात्सावयवत्वं कार्यविशेष: तस्मात्सावयवा: परमाणव इत्यतिब्रुवता कार्यविशैष: परमाणुरित्युक्तं भवति। कार्यविषेश्च परमाणुरिति व्याहतम्। (515।2) आनन्त्ये तु त्रुटेरमेयत्वप्रसङ्गात्। सा खल्वनवयवस्य कल्पितस्य परमसूक्ष्मतया परमाण्वाख्या तेन परमाणुरिति किमुक्तं भवति अनवयवो ऽकार्यश्चेति। सावयव इति किमुक्तं भवति सावयव: कार्यश्चेति। प्रतिज्ञापदयोर्व्याघातइत्यर्थ:। अथ मा भूत्त्रृटेरमेयत्वमित्येकपरमाणुपूर्वकत्वं परमाणो: प्रतिपद्यसे। शेषमतिरोहितार्थम्। 
	यदि द्वे द्रव्य अधिकृत्याभिधीयत इति। मध्यस्य हि परमाणोरुपयर्ध: पार्श्ववर्तिभि: परमाणुभिर्ये संयोगास्तत्र मध्यस्य पूर्वेण परमाणुना य: संयोगो नासौ मध्यपश्चिमपरमाण्वाश्रित: एवं मध्यमपरमाणुसंयोगो नैव मध्यमपूर्वपरमाण्वाश्रय इति। एव मन्यत्रापि द्रष्टव्यम्। षडपि भिन्नदेशा एवेति समानदेशत्वमंसिद्धम्। अथ परमाणूनां सम्बन्धिनं परमाणुं मध्यमधिकृत्योच्यते तदाश्रिता हि संयोगा: षडपि भवन्तीति तत्राह। न किं चिद्बाध्यत इति। (517।2)
	स्यादेतत्। संयोगसमानदेशत्वेन परमाणवोऽपि संयुक्ता: समानदेशा इति पिण्डस्याणुमात्रत्वप्रसङ्ग इति 
परोक्तमनुवदति। यत्पुनरेतदिति। तद् दूषयति। तन्नेति। यत्र यत्समवेतं स तस्य दोशो यथा रूपादीनां द्रव्यं, न च परमाणव: क्व चित्समवयन्ति किं तु तत्संयोगा:। तेन देशवतां संयोगानामस्तु समानदेशता न तु परमाणूनामदेशत्वादित्यर्थ:। देशयति। ननु कार्यकारणे इति। यथेह कुण्डे बदरमिति यथा बदरं कुण्डदेश एवं तदवयवास्तदवयवा:। न च समवाय एव देशदेशित्वनिबन्धनमपि तु संयोगो ऽपि। न हीह कुण्डे बदरमिह पटे शुक्लत्वमिति वा आधार्याधारप्रत्ययो विशिष्यते। तस्माद्बहूनां द्रव्याणां समानदेशत्त्वदर्शनान्नासिद्धो दृष्टान्त इत्यर्थ:। तद् दूषयति। एतदनभ्युपगमेन प्रत्युक्तम्। द्रव्याणामेकत्र समवायेन समानदेशतां व्यासेधामो न तु संयोगेन, समवायेन हि समानदेशता स्थौल्यपरिपन्थिनी। यथा गन्धरसरूपस्पर्शा: समानदेशा न स्थौल्यमारभन्ते तत्कस्य हेतो: एषाममूर्तानां समानदेशसमवायात्। मूर्तास्तु स्पर्शवन्त: समवायेनासमानदेशा: परस्परसंयोगिनो यदि स्थौल्यमारभन्ते किं बाध्यते तस्मात्संयोगिनो यदि स्थौल्यमारभन्ते किं बाध्यते तस्मात्संयोगेन समानदेशता न प्रतिषध्यते समवायेन तु प्रतिषिध्यते सा हि स्थौल्यविरोधिनीति सिद्धम्। अभ्युपेत्यैवमुक्तं संयोगा: समानदेशाइति। परमार्थतस्तु कुण्डबदरसंयोगस्य कुण्डबदरे आश्रय: तदवयवकुण्डबदरसंयोगस्य कुण्डबदरावयवा इति सिद्धं संयोगानामपि भिन्नदेशत्वमित्याह। न च संयोगा अपीति। उपसंहरति। षण्णां समानदेशत्वादिति। वाक्यमिति। 
	यत्पुनरुक्तं-
`दिग्देशभेदो यस्यास्ति तस्यैकत्वं न युक्तमि'ति। 
परमाणो: किल भवदभिमतस्यैकस्य दिग्भागा: षट्, न चैकस्य दिग्भागे भेदो ऽस्तीति षडेव परमाणव:। एतद् दूषयति क एवमाह दिग्देशभेदो (यस्या) स्तीति। स्वरूपेणैका दिक् सर्वगता च नास्या भेदो ऽस्तीत्यर्थ:। यद्येकैव दिक् क्व तर्हि परमाणावस्मादयं परमाणु: पूर्वो ऽयं पश्चिम इत्यादयो बुद्धिव्यपदेशभेदा इत्यत आह। दिग्देशभेदाश्च दिश: संयोगा एकत्वे ऽपि दिश आदित्योदयदेशप्रत्यासन्नदेशसंयुक्तो य: सइतरस्माद्विप्रकृष्टदेशसंयोगात्परमाणो: पूर्व: 
एवमादित्यास्तमयदेशप्रत्यासन्नदेशसंयुक्तो य: स इततस्माद्विप्रकृष्टदेशसंयोगात्परमाणो: पश्चिम: तौ च पूर्वपश्चिमौ परमाणू अपेक्ष्य य: सूर्योदयास्तमयदेशविप्रकृष्टदेशसंयोग: स मध्ववतीं। एवमेतयोर्यौ तिर्यग्देशसम्बन्धिनौ मध्यस्य आर्जवेन व्यवस्थितौ पार्श्ववर्तिनौ तौ दक्षिणोत्तरौ परमाणू एवं मध्यंदिनवर्तिसूर्यसन्निकर्षविप्रकर्षौ पूर्वसंख्यावच्छिन्नत्वं चाल्पत्वं परसंख्यावच्छिन्नत्वं च भूयस्त्वम्। तस्मादेकस्यापि परमाणो: परमाण्वन्तरसंयोगा अव्याप्यवृत्तय एव भागा:। एवं दिशो ऽप्येकस्या अपि संयोगा एव भागा: सोऽयं परमाणो: षट्केन युगपद्योगो मूर्त्तत्वमात्रप्रयुक्तो न सावयवत्वप्रयुक्त इति न सावयवत्वं गमयितुमर्हतीति। तेन युदच्यते प्रसङ्गसाधनं परै: यन्निरयवं तन्न षट्केन संयुक्तं यथा विज्ञानं तथा च परमाणुरिति व्यापकविरुद्धोपलब्धिरिति तन्निरस्तम्। मूर्तत्वप्रयुक्तत्वेन षट्कसंयोगस्य सावयवत्वेन व्याप्तेरसिद्धे:। छायातपयोगो ऽपि परमाणोरेकसंयोगस्याव्याप्यवृत्तित्वेनोपपन्न:। 
	नन्वनवस्था नोपपद्यत इत्युक्तं तत्कुत इत्यत आह भाष्यकार:। अनवस्थायां प्रत्यधिकरणं द्रव्यावयवानामानन्त्यात्। क्रियावत्त्वादीनहेतून् सर्वथा विकल्प्य वार्तिककारो दूषयति। ये तु क्रियावत्त्वादिति। एतेनासिद्धत्वेन। न हि घटादिकमवयविनमनभ्युपगच्छतो घटादिरस्तीत्यर्थ:। मतुपश्चार्थान्तरे दृष्टत्वाद्विरुद्ध इति। क्रिया परमाणोरर्थान्तरमनिच्छतो मतुप्प्रयोगो विरुद्ध इत्यर्थ: ।। 24-25 ।।

4.2.26
	विज्ञानवाद्याह यदिदं भवान् बुद्धीरिति। यदि पटस्तन्तुभ्योभिन्नो भवेत्तन्त्वतिनेकेण गौरिवाश्वातिरेकेणोपलभ्येत। न चोपलभ्यते तस्मात्पट इति मिथ्याबुद्धिरियम्। तन्तुरित्यपि मिथ्याबुद्धिरंशुभ्यो भेदेनानुपलम्भात्। एवमंशुरित्यपि। तदनेन क्रमेण परमाणुष्वपि बुद्ध्या विविच्यमानेषु याथात्म्यानुपलब्धेर्न बाह्यवस्तु स्थूलं वा क्षोदीयो वास्तीति सर्वा एव बुद्धय: स्वाकारमबाह्यं बाह्यतया आलम्बमाना मिथ्याभूता इति। ननु पटादय: सावयवा भवन्त्वेवं परमाणूनां त्वनवयवत्वाद् बुद्ध्या विवेचनाद्भावानां याथात्म्योपलब्धिरित्यत आह। परमाणवो ऽपि भागशोविभज्यमानाम्तावद्यावत्प्रलय इति (519।17) ।। 26 ।। 

4.2.27
	भवन्तु परमाणवो ऽनवयवा: संयोगेभ्यस्तु षड्भ्यो बुद्ध्या विविच्यमानस्य याथात्म्यमुपलभ्यत इति । 	तदेतद् 
दूषयति।
	व्याहतत्वादहेतुरिति। यस्य विविच्यामानस्य याथात्म्यानुपलब्धिस्तत्कुतश्चिद्विवेचनीयम् अवध्यभावे तदनुपपत्ते:। तथा 
च तेनावधिपना क्व चिदवस्थातव्यम्। अनवस्थायां त्रुटेरमेयत्वप्रसङ्गादित्युक्तम्। तस्मात्परमाणुषु वा तत्संयोगेषु वा तेनावस्थातव्यम्। तथा च यतो विविच्यते भाव: स एवास्पयावधिर्याथात्म्येनोपलभ्यतइति बुद्ध्या विविच्यमानस्य सर्वभावानुपपत्त्याव्याघात इति सिद्धम्। दूषणान्तरमाह। सर्वभावानुपपत्तिरिति। (250।5) प्रमाणस्यापि भावात् तद्गतत्वेन तदनुपपत्तौ सर्वभावानुपपत्तिरित्यर्थ: ।। 27 ।।

4.2.28
	तदाश्रयत्वादपृथग्ग्रहणम् (सू. 28)।। अपृथग्ग्रहणादिति ब्रुवाण: प्रष्टव्यो जायते। किं विलक्षणव्यवहाराभाव: उत भेदाभाव: उत तन्तुव्यतिरेकेण देशान्तरे ऽनुपलम्भ इति। न तावदाद्य: तन्तवो हि भिन्नाभबुद्धिवेद्या: पटस्तु अभिन्नाभबुद्धिवेद्य इति। नापि द्वितीय:। तन्तूनामंशुदेशत्वात् पटस्य तन्तुदेशत्वात्। तस्मात्तन्तुभ्योऽन्यत्रादर्शनमपृथग्ग्रहणं तच्च भेदे ऽपि तदाश्रितत्वेनोपपद्यमानं नाभेदं गमयितुमर्हतीत्यर्थ:। भाष्यं बुद्ध्या विवेचनात्तु भावानां पृथग्ग्रहणमतीन्द्रियेष्वणुषु। यत्र खल्ववयवावयविनावैन्द्रियकौ तत्र पृथग्ग्रहणमविवेचकानामस्फुटतरमतीन्द्रियेभ्यो ऽणुभ्य आनुमानिकेभ्य: प्रत्यक्षदृश्यानां 
तदाश्रितानामवयविनां पृथग्ग्र्हणमित्यतिस्फुटमित्यर्थ: ।। 28 ।।

4.2.29
	संप्रत्यैन्द्रियके ऽप्यवयवे ऽवयविनो विविच्यमानस्य याथात्म्येन पृथग्ग्रहणमाह। प्रमाणतश्चार्थप्रतिपत्तेरिति। यदस्ति--पटादिकमवयवि द्रव्यं यथा च स्वावयवसमवेतत्वेन गुणाधारतया च, यन्नास्ति--शशविषाणादि, यथा 
च--कार्यकारणभावेन, तत्सर्वं प्रमाणत उपलब्ध्या सिध्यति। सुगमं भाष्यम् ।। 29 ।।

4.2.30-31
	यदुक्तं प्रमाणोपपत्त्यनुपपत्तिभ्यां न सर्वभावानुपपत्तिरिति। तत्र प्रत्यवतिष्ठते विज्ञानवादी।
	स्वप्नविषयाभिमानवदयं प्रमाणप्रमेयाभिमान: (सू. 31)।। न खलु वास्तव: प्रमाणप्रमेयभाव: किं त्वनादिवासनानिबन्धनकल्पनाधीन:। यथा हि न स्वप्ने सन्ति विषया अथ च प्रतिभान्ति कल्पनामत्रेण तथा च सांवृतेनापरमार्थसता प्रमाणप्रमेयभावेन बाह्यार्थशून्यता सिध्यति परमार्थसती प्रत्ययानां दृष्टा मिथ्याप्रत्ययानामपि तत्त्वप्रतिपत्तिहेतुतेत्यावेदितं पुरस्तादित्यर्थ:। तव्द्याचष्टे वार्त्तिककार:। यथा न स्वप्ने विषया: सन्तीति ।। 30-31 ।।

4.2.32
	(।। 52 ।।) ननु स्वप्नप्रत्ययानामस्त्वेवंधर्मकत्वं ये पुनरभी जाग्रत्यत्प्रया: स्तम्भ इति वा कुम्भ इति वा किमायातं तेषामत्यन्तवैलक्षण्यादित्यत आह। मायागन्धर्वेति। जाग्रत्प्रत्यया अप्येवंविधा: सहस्रशो दृश्यन्ते न चैते स्तम्भकुम्भादिप्रत्ययास्ततो विलक्षणा इत्यर्थ: ।। 32 ।। 

4.2.33-34
तदेतद्दूषयति।
	हेत्वभावादसिद्धि: (सू. 33) ।। तद्व्याचष्टे भाष्यकार:। स्वप्नान्ते विषयाभिमानवदिति। अन्तशब्दो ऽवयववचनो ऽप्याश्रितत्वमात्रेणावस्थायां प्रयुक्त:। तेन स्वप्नावस्थाया मित्यर्थ:। एतदुक्तं भवति स्वप्नज्ञानस्यायाथार्थ्यमिच्छता वाधकपन्तरेण तदनुपपत्तेर्जाग्रत्प्रत्ययो ऽस्य बाधको वक्तव्य: न चासावसमीचीनस्तद्बाधितुमुत्सहतइति समीचीनत्वं जाग्रत्प्रत्ययस्याभ्युपगन्तव्यम्। तथा च जागरितान्ते विषयोपलब्धिवदित्यनुपपन्नम्।
	वार्त्तिकं ख्यातिरिति चेत्। प्रत्ययत्वमेव स्वप्नोदाहरणसहितं प्रमाणप्रमेयाभिमानभिथ्यात्वे हेतुरित्यर्थ:। विपर्यये च सामर्थ्याभावादिति। पूर्वं प्रतिबुद्धेनेति विशेषणं विवक्षित्वोक्तम्। अधुना त्वनुपलब्धेरिति विवक्षित्वोच्यतइत्ययौ नरुक्त्यम्। अत्र विज्ञानवादी स्वपक्षे प्रमाणमाह। न चित्तव्यतिरेकिणो विषया: ग्राह्यत्वाद् वेदनावदिति। इदमत्राकूतम्। विज्ञानस्य हि बाह्यो ऽर्थो ग्राह्यो भवन्निराकारस्य सत्तामात्रेण वा भवेत् कारणत्वेन वा एकसामग्र्यधीनत्वेन वा ज्ञानाहितफलाधारत्वेन वा। न तावत्सत्तामात्रेणान्यस्यान्यो विषय: सत्तामात्रस्य विषयान्तरेषु भावात्सर्वे ऽर्था: सर्वविषया इति सर्वसर्वज्ञतापत्ति:। न च सत्तामात्रामपि विषयत्वव्यवस्थापकम् असतो ऽपि विषयत्वात्। अत एव न कारणत्वेन विषयभाव:। अपि च चक्षुरादयो ऽपि विज्ञानस्य कारणमिति विषया रूपविज्ञानस्य प्रसज्येरन्, वर्त्तमानावभासि च विज्ञानं न भवेत्। क्षणिकत्वेनोत्पादकस्यार्थक्षणस्योत्पाद्यविज्ञानसमये विनिपातात्। एकसामग्र्यधीनत्वेन तु विषयत्वे वर्त्तमानावभासितोपपद्यते। सा तु नोपपद्यते असतोरप्यतीतानागतयोर्ग्रहणे व्यापकत्वादतिव्यापकत्वाच्च इन्द्रियादिक्षणस्यैकसामग्र्यधीनस्यालम्बनत्वप्रसङ्गात्। विज्ञानाहितफलाधार आलम्बनमिति चेत् किं पुनर्विज्ञानेनार्थे जन्यते प्राकट्यं न चैतदर्थधर्मो ऽपि शुक्लादिवत्सर्वपुरुषसाधारणम्। ज्ञानाहितस्यार्थधर्मस्यापि ज्ञानवन्तं प्रत्यसाधारणत्वदर्शनात्। यथा 
यस्यापेक्षाबुद्धिजनितं द्वित्वमर्थधर्म: सो ऽपेक्षाबुद्धिमन्तमेव पुरुषं प्रत्यसाधारण इति। तन्न अव्यापकत्वात्। सन्ति खल्वतीतानागतविषयाणि सहस्रशो विज्ञानानि शब्दानुमानजानि च, न चैतन्यर्थे फलमाधातुमुत्सहन्ते अर्थस्य तदानीमसम्भवात्। न खल्वस्ति सम्भवो ऽसन्ननुत्पन्नरूपो धर्मी धर्मो ऽस्याविनश्यन् प्रत्युत्पन्नरूप इति। स्वकारणादात्मानात्मप्रकाशनशक्तियुक्तमुत्पद्यते ज्ञानं तादृशं येन कश्चिदेवास्य विषयो न सर्वमिति चेत्। हन्त भो: शक्ते: 
शक्यनिष्ठत्वात्किमस्य शक्यमिति वक्तव्यम्। अर्थ इति चेन्न। न तावदयमस्य निर्वर्त्य: अर्थस्यैव ज्ञाननिर्वर्त्तकत्वात्। न चार्थाधारं फलमाधत्तइत्युक्तम्। न चासति शक्ये शक्तिसंभव: तस्मादनाकारं विज्ञानं बाह्मं गोचरयतीति मनोरथमात्रम्। अस्तु साकारमेव बाह्यगोचरम्। तथा हि नीलाद्याकारं ज्ञानं नीलादिगोचरम्। नीलमस्य स्वरूपं यत:।
	अत्रैवं वक्तव्यम्। किं सर्वात्मना सारूप्यभावाद् विषयभाव आहो कथं चित्सारूप्यभावात्। न तावदर्थस्य 
जडात्मनो ज्ञानेन प्रकाशात्मना सर्वथा सारूप्यं सारूप्ये ज्ञानमपि जडं भवेदिति ज्ञानत्वहानि:। एकदेशेन च सारूप्ये तत् क्व नाम नास्तीति सर्वं ज्ञानं सर्वं वेदयेत्। अपि च नीलज्ञानात्समनन्तरप्रत्ययादुत्पन्नं ज्ञानं न तथा नीलार्थसरूपं यथा नीलज्ञानसरूपमिति समनन्तरप्रत्ययतत्सारूप्याभ्यां विषय: स्यानन चैतदस्ति, तस्मान्न सारूप्यसमुत्पत्ती अपि विषयलक्षणम्। स्तामस्य सारूप्यसमुत्पत्ती मनस्कारेन्द्रियादिभिस्तथाऽपि यमध्यवस्यति सोऽस्य विषयोऽर्थं चाध्यवस्यतीति अर्थ एवास्य विषयो न मनस्कारादीतिचेत्। अथ कोऽयमध्यवसाय:। न तावद्ग्रहणं न खलु द्वावाकारौ गृह्येते नीलमित्यनुभवो न तु नीले इति। स्वाकारस्य बाह्यसमारोपो ऽध्यवसाय इति चेत्। स किं गृह्यमाणे बाह्ये उतागृह्यमाणे। न हि नीलद्वयं 
प्रकाशतइत्युक्तम्। न चारोपविषयमगृहीत्वा ऽऽरोप्यमारोपयितुमर्हतीति। न ह्यननुभवन् पुरोवर्त्ति शुक्लभास्वरं रजतमारोपयति तत्र। अपि चागृह्यमाणे बाह्ये प्रवृत्तिनियमो न भवेत्। इतरेषामगृह्यमाणत्वेनाविशेषात्तेष्वपि प्रवृत्तिप्रसङ्गात्। न च साकारज्ञाननये बाह्यसद्भावे प्रमाणमस्ति अगृह्यमाणत्वात्।
	ननु नीलाद्याकारस्य कादाचित्कत्वमेव प्रमाणम्। तथाहि यद्यस्मिन्सत्यपि कदा चिद्भवेत्तत्तदितरापेक्षम्।
यथा सत्यपि सोपाने विच्छिन्नगमनरचनप्रतिभासा: प्रत्यया: सन्तानान्तरापेक्षास्तथा च सत्यप्यालयसंताने षडपि प्रवृत्तिप्रत्यया इति स्वभावहेतु:। वासनापरिपाकप्रत्ययकादाचित्कत्वात् कदा चिदुत्पाद इति चेत्। नन्वेकसन्तानपतितानामालयज्ञानानां तत्तत्प्रवृत्तिविज्ञानजननशक्तिर्वासना तस्याश्च कार्यजननं प्रत्याभिमुख्यं परिपाक: तस्य च प्रत्यय: स्वसन्तानवर्त्ती पूर्वक्षणो हेतु: सन्तानान्तरापेक्षानभ्युपगमात्। तथा च सर्वे आलयसन्तानपतिता: परिपाकहेतवो भवेयु: न वा कश्चिदपि अविशेषात्। क्षणभेदाच्छक्तिभेदस्तस्य कादाचित्कत्वात्कार्यकादाचित्कत्वमिति चेत्। नन्वेकस्यैव नीलविज्ञानजननसामर्थ्यं शक्तिप्रबोधजननसामर्थ्य च क्षणान्तरस्य तन्न स्यात्। सत्त्वे वा कथं क्षणभेदात्सामर्थ्यभेद इत्यालयसन्तानवत्रिन: सर्वे समर्था इति समर्थहेतुसद्भावे कार्यक्षेपानुपपत्ति:। स्वसन्तानमात्राधीनत्वे तु निषेध्यस्य कादाचित्कत्वस्य विरुद्धं सदातनत्वं तस्योपलब्ध्या तु कादाचित्कत्वं निवर्त्तमानं हेत्वन्तरापेक्षत्वे व्यवतिष्ठतइति प्रतिबन्धसिद्धि:। न च संतानान्तरनिमित्तानि प्रवृत्तिविज्ञानानि सन्तत्यन्तराणामपि नित्यसन्निधानाद्विज्ञानानामदेशात्मकत्वेन दूरत्वानुपपत्तेर्व्यतिरिक्तस्यानभ्युपगमात्। नापि कालतो विप्रकर्षसम्भव: अपूर्वसत्त्वप्रादुर्भावानभ्युपगमात्। तदिदमनुमानं सौत्रान्तिकानां बाह्याम्युपगम इति।
	तदयुक्तम्। स्वसन्तानमात्रनिमित्तत्वेऽपि नीलादिविज्ञानानां कादाचित्कत्वोपपत्तौ सन्दिग्धव्यतिरोकित्वेन हेतोरनैकान्तिकत्वात्। ननूक्तम् न क्षण्भेद: कार्यभेदहेतुरिति कल्पितस्य सन्तानस्य सर्वसामर्थ्यविरहिणो भेद: कार्यभेदहेतुरिति न तु परमार्थसत: क्षणस्य कार्यभेदहेतुत्वमिति को ऽन्यो भदन्ताद्वक्तुमर्हति। ननु यदि क्षणभेद: शक्तिभेदहेतुस्ततो भिनानां क्षणानां नैका शक्ति स्यात् तथा चैकेन केन चिन्नीलज्ञाने जनिते तन्नीलज्ञानं क्षणान्तरान्न स्यात्। यदि भिन्नानां नैकं सामर्थ्यम्। अथ बाह्यार्थवादिनो ऽपि कथं भिन्नानां नीलोत्पलसन्तानानामेकनीलोत्पलाकारज्ञानधारासामर्थ्यम्। यद्युच्यते अन्यदेव नीलविज्ञानं यन्नीलोत्पलसन्तानान्तरात्। वयमपि ब्रूमहे अन्यदेव नीलविज्ञानं यत् क्षणान्तरादिति। तस्मात्कश्चिदेव तादृश: स्वलक्षणभेदो जायते य: कं चिदेव कार्यभेदं जनयति न कार्यान्तरमिति। तस्मात्साकारस्यापि ज्ञानस्यार्थो न गोचरो। न चागोचर: शक्यो ऽनुमातुमिति। न च प्रत्यक्षवदनुमानमप्यर्थगोचरं तस्मात्साधूक्तं वार्त्तिककृता न चित्तव्यतिरेकिणो विषय: ग्राह्यत्वाद्वेदनावदिति। नीलादयो हि विषया उभयवादिसिद्धास्तेषां चित्तभेदाभेदयोर्विप्रतिपत्ति:। तत्रैषां चित्तव्यतिरेक: परैरभ्युपगत: प्रतिषिध्यते यावांश्च प्रतिषिध्यते सर्वो ऽनुपलब्धेरिति ग्राह्यत्वादित्ययं हेतुर्विरुद्धव्याप्तोपलब्धि: प्रतिषेध्यश्चित्तव्पयतिरेकस्तद्विरुद्धस्तदव्यतिरेकस्तेन व्याप्तं ग्राह्यत्वं तस्योपलब्धिरेव तन्निषेध्यस्यानुपलब्धिरिति।
	अत्र तावदेतद्वक्तव्यम्। ग्राह्यत्त्वस्याभेदेन व्याप्तौ सत्यां भेदं निवर्तयेद् न त्वभेदेनास्य व्याप्ति:। तथा हि यदेतन्नीलं 
स्थूलं विच्छिन्नमुपलभ्यते तस्यास्य विच्छेद: स्थौल्यं च न ज्ञानस्यात्मा, नानादिग्देशव्यापिता हि स्थौल्यम्। न चैकमदिग्देशात्मकमनवयवि ज्ञानं नानादिग्देशव्यापि सम्भवति। यथा ऽऽह।
तस्मान्नार्थे न विज्ञाने स्थूलाभासस्तदात्मन:।
एकत्र प्रतिषिद्धत्वाद्वहुष्वपि न सम्भव इति।
	एवमर्थविच्छेदो ऽपि न ज्ञानात्मक:। तस्य तथात्वे परमार्थतो ऽर्थाद्विच्छिन्नं ज्ञानं स्यात्। तस्मादयमपि न ज्ञानमित्यसन्नभ्युपगन्तव्य:। न च सदसतोरेकत्वमित्यनात्मा ऽपि विज्ञाने प्रकाशतइत्यनिच्छता ऽपि स्वीकर्त्तव्यम्। तथा च सदपि प्रकाशिष्यते। नन्वनात्म्न्यर्थे ऽकिंञ्चित्करं विज्ञानं कथमर्थप्रकाशकम्। अथाकिञ्चित्करं ज्ञानं स्थौल्ये कथमस्य प्रकाशकम्। स्वभावादिति चेत् अत्राप्यसौ न दण्डवारित:। यद्धि यस्य स्वभाव: तस्य नान्यापेक्षा यथा लिङ्गस्य स्वसाध्यसम्बन्धे। स्वभावतश्चार्थस्य ज्ञानमिति न तदीयत्वे अन्यदपेक्षते। असम्बद्धत्वात्कथं ज्ञानमर्थस्येति चेद् अथ सम्बन्ध एव सम्बन्धिनो: कथम्। सम्बन्धान्तरकल्पनायामनवस्था। तस्माद्यथा सम्बन्ध एव सम्बन्धान्तरमन्तेरण सम्बन्धिनो: एवं ज्ञानमपि सम्बन्धान्तरमन्तरेणार्थस्येति समानम्। न चातिप्रसङ्ग:। स्वकारणादुत्पन्नस्य कस्य चिद्विज्ञानस्य कश्चिदेव विषयो नान्य:। न स्वभावा: पर्यनुयोगमर्हन्ति एवं भवतैवं मा भवत एवं कस्मान्न भवतेति। अकिञ्चित्करस्य रूपविज्ञानस्य कथं रूपविषयतेति चेत्। किं रूपविज्ञानं प्रमाणं विवक्षित्वेदमुच्यते आहो फलं विवक्षित्वा। यदि प्रमाणं ततो न तदकिञ्चित्करं तत्र हानोपादानोपेक्षाप्रसवहेतुत्वात्। अथ फलं तदयुक्तम्। क्व नाम फलं किञ्चित्करं न हि गतिजन्या नगरप्राप्तिश्चैत्रस्य 
चैत्रनगरसंयोगसमवायाय किं चित्करोति। एवमर्थविषयत्वाय स्वाभाविकाय न ज्ञानेन किं चिदपरं जनयितव्यम्। अर्थप्रतिबद्धत्वं ज्ञानस्यार्थविषयत्वं न हि ज्ञानमनुव्यवसायज्ञानेन निरूप्यमाणमर्थनिरूपणं विना शक्यं निरूपयितुमित्युक्तम्। कर्मण्यसमवेतं कथं कर्मण:। तत्पारतन्त्र्यादिति चेत् किमिदं पारतन्त्र्यम्। तन्निरूपणाधीननिरूपणत्वमिति चेत् तदिहापि समानमन्यत्राभिनिवेशात्। तस्मादभेदेन ग्राह्यस्याव्याप्यत्वाद्ग्राह्यत्वं विरुद्धव्याप्तं न भेदं निवर्तयितुमर्हतीति दूषणे स्थवीयसि सत्येव दूषणान्तरमाह वार्तिककार: वेदना सुखदु:खे चित्तं विज्ञानमिति। अभ्युपेत्याह अथाभिन्नंविज्ञानं वेदनात इति। (522।1)यथा ऽङ्गुल्यग्रं न तेनैवाङ्गुल्यग्रेण स्पृश्यते एवं ज्ञानं न तेनैव ज्ञानेन ग्रहीतुं शक्यते। ननु न गृहीतिर्ग्राह्या न ह्यस्या: कर्मभावो विद्यते क्रियाफलशालितया कर्म भवति न चास्यामस्ति फलान्तरम्, अपि तु स्वयमाविर्भूतस्वभावा गृहीतिरपराधीनप्रकाशा ग्राह्येत्युच्यते। यदि वैषा स्वयं न प्रकाशेत नार्था अपि प्रकाशेरन् तत्प्रकाशाधीनप्रकाशा हि ते। तथा हि यद्यत्प्रकाशाधीनप्रकाशं तत्तस्मिन् प्रकाशमाने प्रकाशते यथा दण्डप्रकाशाधीनप्रकाशो दण्डिप्रकाश: ज्ञानप्रकाशाधीनप्रकाशश्च विषय इति स्वभावहेतु: न च ज्ञानादन्यत्स्वसंवेदनं न दृष्टमित्येतावता स्वसंवेदनं विज्ञानं न भवेदिति दर्शनादर्शनाभ्यां न हेतुर्गमको ऽपि तु स्वसाध्याविनाभावात् स च विपर्यये बाधकप्रमाणप्रवृत्त्या सिध्यतीति कृतं दृष्टान्तेनेत्यत्र आह। न कर्म क्रिया चैकं भवतीति।
	इदमत्राकूतम्। किं पुनरिदमर्थानां संवित्प्रकाशाधीनत्वप्रकाशत्वं नाम न हि संवित्प्रकाशेनार्थे प्रकाशान्तरं जन्यते। अपि च लिङ्गप्रकाशाधीनप्रकाशो हि लिङ्गिप्रकाश: न च लिङ्गे प्रकाशमाने प्रकाशते किं तु लिङ्गप्रकाशे विनष्टे। यद्युच्येत न ज्ञानादतिरिक्तो ऽर्थप्रकाशो ज्ञानप्रकाशश्च किं तु ज्ञानमेव स्वसंवेदनमर्थस्य स्वात्मनश्चेति। एवं तर्हि किमायातं न ह्यात्मैवात्मायत्त:। न च ज्ञानमेवात्मन: परस्य च प्रकाश इति सिद्धम्। अन्यो हि ज्ञानप्रकाशो मानस ऐन्द्रियकश्चार्थप्रकाश:। न च प्रमाणज्ञानप्रकाशाधीनो ऽर्थप्रकाश: किं तु प्रमाणज्ञानसत्ताधीन: फलाधीनं तु न किं चिदित्यविदितम्। तत्सिद्धमेतद्विवादाध्यासितं विज्ञानं स्वप्रकाशाद्भिन्नं प्रकाशमानत्वात्। सत्त्वान्तरप्रकाशस्य सत्त्वान्तरप्रकाशवत्। तदनेनाभिसंधिनोक्तं न च कर्म च क्रिया चैकं भवतीति। एतेन सहोपलम्भनियमादभेदो नीलतद्धियोरिति परास्तं वेदितव्यम्। अर्थज्ञानोपलम्भयोरेकोपलम्भतैव नास्ति कुत: पुनरस्य नियम इति। अथ यथाश्रुत: सहोपलम्भो हेतुरित्युच्यते ततो विरुद्ध: अभेदे सहार्थासंभवात्। कृतप्रपञ्चश्चायमर्थो न्यायकाणिकायामिह तु विस्तरभयान्न प्रपञ्चित इत्युपरम्यते।
	सोऽपि दृष्टं विज्ञानभेदमनुवयोक्तव्य इति। न संतानमात्रनिबन्धनो विज्ञानभेदो भवितुमर्हति नीलपीतादिरूप: नापि संतानान्तराधिपत्यसन्निधाननिबन्धनो विज्ञानानामदेशात्मकानां स्वरूपेण देशविप्रकर्षायोगात्। नापि कालविप्रकर्षो ऽपूर्वसत्त्वप्रादुर्भावाभावादिति भाव:। शङ्कते स्वप्नवद्विज्ञानश्रेदमिति। बाह्याभावे ऽप्याध्यात्मिको विज्ञानभेदहेतुरस्तीति भाव:। निराकरोति सो ऽपीति। स्वप्नज्ञानमपि पारंपर्येण बाह्यनिबन्धनमित्यर्थ:। अवाह्यनिमित्तकत्वं स्वप्नप्रत्ययस्याभ्युपेत्याह। अथ स्वप्नपक्षेऽपीति। वर्ग: पक्ष:। न चैकं विज्ञानं चिन्तनीयमपरं चिन्तकमिति वाच्यम्। व्यतिरिक्तालम्बनत्वानभ्युपगमादिति भाव:। अभ्युपेत्य त्वबाह्यनिमित्तत्वं स्वप्नप्रत्ययानामेतदुक्तम्। बाह्यनिमित्तत्वमेव तु पारमार्थिकं इत्याह। ये चैते स्वप्न प्रत्यया इति। समापीति। अपिशब्द: संभावनायां मम पक्षे संभाव्यतएतत् यत्सर्वएव प्रत्यया मिथ्या भवन्तीत्यर्थ:। सुगममितरत्। मिथ्या निद्रा। विषयमन्तरेण विज्ञानस्फुटता चावक्तव्येति। सामान्यविशेषतद्वतां ग्रहणं स्फुटता सामान्यमात्रग्रहणमस्फुटता तच्चैतदसतिविषये दुष्करं तदाकारोत्पत्तेरशक्यत्वादित्यर्थ:। शङ्कते असत्यर्थे विज्ञानश्रेदो दृष्ट इति चेत्। (523।12) 
स्वप्नमायागन्धर्वनगरमृगतृष्णादिविज्ञानेष्वनुवर्तमानेषु विषयेन्र्दियमनोदोषननिमित्तत्वमस्तु, ये पुनरमी प्रतीनां सर्वेषामनुवृत्तिमन्त: पूयपूर्णनदीप्रत्यया न ते बाह्यविषया दोषवत्त्वाद्भवितुमर्हन्ति। दोषनिमित्तत्वाद्बहुनामनुवृत्तेरभावात्। अदुष्टेन्द्रियार्थसन्निकर्षकत्वे तु जलरुचिराकारविरोधात्। तस्मादनादिवासनावैचित्र्यलब्धजन्मतया ऽर्थनिरपेक्षा एव विचित्राकारा बुद्धय उदयन्ते व्ययन्ते चेति सांप्रतमिति शङ्कार्थ:। न तत्र नद्यस्तीति स्वमतदार्ढ्येनोक्तम्। न व्याघातादिति। 
	अयमभिसंधि:। जलरुधिरयो रसवीर्यविपाकादिभेदात्तोयरसवीर्यपरिपाकादिदर्शनान्नद्यास्तोयपूर्णत्वे निश्चिते पूयपूर्णत्वनिश्चय: प्रेतानां मिथ्येति निश्चये तदनुवृत्तेर्दोषानुवृत्ति: कल्पनीया दोषश्च प्रेत्तशरीरनिवर्त्तकं कर्मैव। यथोक्तं तुल्यकर्मविपाकोत्पन्ना: प्रेता इति। कर्मणो वासना ऽन्यत्र फलमन्यत्र कल्पत इति। (524।6) फनपलं पुत्रपश्वाउदि तद्यदि विज्ञानं तदा यत्र ज्ञानसन्ताने कर्मवासना तत्रैव पुत्राद्याकारं विज्ञानं फलमिति सामानाधिकरण्यमुपपद्यते। पुत्रपश्वन्नादौ त्वर्थरूपे फले वैयधिकरण्यं स्यात् तथा चातिप्रसङ्ग इति भाव। निराकरोति तन्नानभ्युपगमादिति। न पुत्रादि स्वरूपेण फलमपि तु तन्निमित्ता प्रीति:। तस्या एव चेतनेन काम्यमानत्वात् तल्लक्षणत्वाच्च फलस्येति भाव:। मुक्तकेनार्थं साधयित्वा प्रयोगानाह। मदीयाच्चित्तादिति। यदि चित्तमात्रं पक्षीक्रियते तदा दृष्टान्तो नास्तीत्यत उक्तं मदीयाच्चितादिति। मदीयाहंकारानास्पदत्वे सतीति विशेषणान्न स्वचित्तेन व्यभिचार:। आरोपनिराकरणार्थत्वाच्च हेतूनां नासमर्थविशेष्यतेति ।। 33-34 ।। 

4.2.35
	अपि च मिथ्योपलब्धीनां बाह्यानालम्बनत्वमास्थाय तत्त्वबुद्धीनां बाह्यानालम्बनत्वं साधनीयम्। तासां बाह्यानालम्बनत्वं बाधकाधीनं बाधकं चात्र समारोपितरजताद्यभिमानं निवर्त्तयति न तु पुरो ऽवस्थितमर्थसामान्यं शुक्लभास्वरम्। तस्मान्न बाधकानुरोधादपि मिथ्याज्ञानं बाह्यानालम्बनमिति स्वप्नवदिति दृष्टान्त: साध्यविकल इत्याह। एवं सति मिथ्याज्ञानस्य प्रधानाश्रयत्वे मिथ्योपलब्धेर्विनाशस्तत्त्वज्ञानाद्बाधकात् स्वप्नविषयाभिमानप्रणाशवत् प्रतिषेधो न सामान्यस्यापीति शेष:। शेषं भाष्ये। भाष्यं सुबोधम् ।। 35 ।।

4.2.36
	यस्तु माध्यमिको मिथ्याबुद्धि दृष्टान्तेन बाह्यापह्नवं कृत्वा तेनैव दृष्टान्तेन विज्ञानाभावं कृत्वा विचारासहत्वं तत्त्वम्भावानां व्यवस्थापयांबभूव तं प्रत्याह।
	बुद्धेश्चैवं निमित्तसद्भावोपलम्भात् (सू. 36)।। अर्थे हि निषिद्धे भवेदप्येतत्। तव्द्यवस्थापने तद्वदेवाप्रत्यूहं बुद्धिसद्भावो ऽपि सिध्यति। न चैवं वादिन: प्रमाणमस्त्यसता च प्रमाणेन विचारासहत्त्वं भावानां व्यवस्थापयन् श्लाघनीयप्रज्ञो देवानांप्रिय इति। न च कल्पनामात्रर्मित उपायस्तत्त्वज्ञानाय पर्याप्त:। न च वनस्पत्यादितत्त्वज्ञानस्य मिथ्याहस्तिज्ञानं निबन्धनमपि तु प्रणिहितमनस इन्द्रियार्थसन्निकर्षविशेष:। न चासौ मिथ्याज्ञानसमये आसीत्। न च मोहाभ्यास: समीचीनाय ज्ञानाय कल्पते स हि माहेमेव द्रढयतीति सर्वमवदातम्। सो ऽयं माध्यमिको ऽनुभूयमानां मिथ्याबुद्धिं नापह्नोतुमर्हति। तथा च मिथ्याबुद्धिं प्रतिपद्यमानेन तस्या निमित्तं वक्तव्यमित्युक्तम् ।। 36 ।।

4.2.37
	तत्त्वप्रधानभेदाच्च मिथ्याबुद्धेर्द्वैविध्योपपति: (सू. 37)।। मिथ्याबुद्ध्या स्वनिमित्तं लक्ष्यते तेन मिथ्याज्ञाननिमित्तस्य द्वैविध्यमित्यर्थ:। यत्र स्थाणौ पुरुष इति ज्ञानं भवति तत्र तत्त्वं स्थाणुरिति प्रधानं पुरुष इति य: पूर्वं पुरुषोऽभूदित्यर्थ:। एवं तावद्रूपबुद्धी: प्रतिपाद्य गन्धादिबुद्धीरपि प्रतिपादयति भाष्यकार:। गन्धादौ च प्रमेयइति। उपसंहरति। तस्मादयुक्तमेतदिति ।। 37 ।।

4.2.38
	दोषनिमित्तानां तत्त्वज्ञानादहङ्कारनिवृत्तिरित्युक्तम्। अथ तत्त्वज्ञानं कथमुत्पद्यतइति। (525।9) न तावदागमत उपपत्तितो वा तत्त्वज्ञानमहङ्कारनिवृत्तिं कर्तु मुत्सहते। दोषनिमित्तेषूत्पन्नज्ञानानामपि पूर्ववदहङ्कारदोषानुवृत्ते: 
साक्षात्कारस्तूपायाभावादयुक्त इति। अस्योत्तरं सूत्रम्।
	समाधितत्त्वाभ्यासात् (सू. 38)।। समाधिपदं व्याचष्टे भाष्यकार:। स तु प्रत्याहृतस्येन्द्रियेभ्यो मनस इति। 
अनेन विक्षेपं निवर्त्तयति। इन्द्रियेभ्य: प्रतीपमाहृतस्य मनस: क्व चित् हृत्पुण्डरीकप्रदेशे आत्मनो निजौकसि धारकेण प्रयत्नेन धार्यमाणस्यात्मना संयोगो ऽयम्। स खलु सुप्तावस्थायामस्तीत्यत उक्तं तत्त्वबुभुत्साविषिष्ट इति। तदभ्यासश्च तद्विषयप्रयत्नोत्पादषौन: पुन्यं तस्मादादरनैरन्तर्यदीर्घकालविशिष्टात्तत्त्वबुद्धिरुत्पद्यते ।। 38 ।।

4.2.39-40 
	एतदाक्षेपसूत्रमवतारयति यदुक्तं सति हि तस्मिन्निति। इन्द्रियविषयैरपहृतमनसो धारणा। तथा च तदभ्यासाभावान्न सत्त्वसाक्षात्कार इति सूत्रार्थ: ।। 39 ।। 40 ।।

4.2.41
	समाधानसूत्रमवतारयति। अस्त्वेतत्समाधिव्युत्थाननिमित्तमिति। 	सूत्रम्।
	पूर्वकृतफलानुबन्धात्तदुत्पत्ति: (सू. 41)।। पूर्वकृत: समाधि: तस्य फलं संस्कार: तस्यानुबन्ध: स्थेमा तस्मादिति सूत्रार्थ:। तव्द्याचष्टे भाष्यकार:। पूर्वकृत इति। प्रविविच्यते ऽनेनेति प्रविवेक: प्रकृष्ट: संस्कार: स त्वात्मधर्म इति। कस्मात्पुनरदृश्यमान: संस्कार: कल्प्यतइत्यत आह। निष्फले हीति। प्रयत्नविशेषा हि विशरारवो बहवो ऽपि परस्परमसहभवन्तो न तत्त्वसाक्षात्कारापय पार्याप्ता इति तज्जनिता: संस्कारा: कल्प्यन्ते तेषां स्थेम्ना सम्भवति सम्भूयकारितेत्यर्थ: ।। 41 ।।

4.2.42
	प्रचयकाष्ठा प्रचयावधि: यत: परमपर: प्रचयो नास्ति। तत्सहकारिशालितया प्रकृष्टायां समाधिभावनायां समाधिप्रयत्न: समाधिभावना तस्यामित्यर्थ: ।। 42 ।।

4.2.43
	पूर्वपक्षवा़द्याह। यद्यर्थविशेषप्राबल्यादिति। स खल्वयमीदृशो बाह्यार्थस्य महिमा यत इन्द्रियाद्यनपेक्षादेवात्मनो बुद्धिं जनयिव्यतीत्यभिमान: पूर्वपक्षिण: ।। 43 ।।

4.2.44
	सिद्धान्तसूत्रम्।
	न निष्पन्नावश्यं भावित्वात् (सू. 44) व्याख्यातम्। न खलु तण्डुला अत्यन्तं फलीकृता अपि पिठरोदकदहनसंयोगप्रचयमन्तरेण पुलाका भवन्तीति भाव: ।। 44 ।।

4.2.45-46
	किं समाधिविशेष एव तत्त्वज्ञानसाधनम्। मैवम्। किं तु।
	तदर्थं यमनियमाभ्यामात्मसंस्कारो योगच्चाध्यात्मविध्युपायै: (सू. 46) समानमाश्रमिणां धर्मसाधनम्। अहिंसा सत्यमस्तेयं ब्रह्मचर्यमपरिग्रह इति यम:। नियम इति। यस्याश्रमिणो ऽसाधारणो धर्मोपाय:। योग इति विषयेण योगशास्त्रं पातञ्जलं लक्षयति। योगाचार: एकाकिता आहारविशेष: एकत्रानवस्थानमित्यादि यतिधर्मोक्तम्। एतेऽपि तत्त्वज्ञानक्रमोत्पादक्रमेणापमर्गसाधनमित्यर्थ: ।। 45-46 ।।

4.2.47
	ननु यद्येते तत्त्वज्ञानोत्पादक्रमेणापवर्गोपाय: कृतं तर्ह्यान्वीक्षिक्येत्यत आह।
	ज्ञानग्रहणाभ्यासस्तद्विद्यैश्च सह संवाद: (सू. 47)।। तव्द्याचष्टे तदर्थमिति प्रकृतम्। आत्मविद्याऽऽन्वीक्षिकी। अभ्यास: सततक्रिया तत्र प्रयत्न इत्यर्थ:। प्रयोजनमाह प्रज्ञापरिपाकार्थम्। परिपाकस्तु संशयच्छेदनम्। किं देहाद्यतिरिक्त आत्मा उत नेति संशय:। तस्य च्छेदनं लोकस्य तत्त्वज्ञानमात्मनि तदवरोध: अध्यवसितं प्रमाणेन। तस्याभ्यनुज्ञानं तर्केण ।। 47 ।।

4.2.48
	सब्रह्मचारी सहाध्यायी। गुरुशिष्यसहाध्यायिभ्योऽन्य: शास्त्रेणानुशिष्ट: शिष्टश्रेयोर्थिन: श्रेयसि मोक्षलक्षणे श्राद्धा:। तेषामपवर्गे श्रद्धादर्शनादस्ति तदुपायाभ्यास: प्रागभवीय इत्यनुमीयते। तेन तेषामपि प्राग्भवीयसंस्कारवशात्प्रतिभोपावसनीयेति। अभ्युपेयादभिमुखमुपेत्य जानीयात् गुर्वादिभि: सहेत्यर्थ:। नीतार्थम् गतार्थम् ।। 48 ।।

4.2.49
	तदनेन गुर्वादिभिर्वादं कृत्वा तत्वनिर्णय उक्त:। यदि च मन्येत पक्षप्रतिपक्षपरिग्रह: प्रतिकूल: परस्य गुर्वादेस्तस्मान्न वादोऽप्युचित इति। तत्रेदं सूत्रमुपतिष्ठते।
	प्रतिपक्षहीनमपि वा प्रयोजनार्थमर्थित्वे (सू. 49)।। व्याचष्टे तमभ्युपेयादिति वर्त्तते। परतो गुर्वादे: प्रज्ञामुपादित्समानस्तत्त्वबुभुत्साप्रकाशनेनात्मन: शरीरादिभ्यो भेदं बुभुत्सइत्यभिदधान: स्वपक्षमनवस्थापयन् स्वदर्शनं गुर्वादिकृताद्विचारात्पूर्वपक्षोच्छेदेन सिद्धान्तव्यवस्थापनलक्षणात् स्वदर्शनं परिशोधयेत्। अन्योन्यप्रत्यनीकानिं च प्रावादुकानां दर्शनान्ययुक्तपरित्यागेन युक्तपरिग्रहणेन च परिशोधयेदिति संबध्यते ।। 49 ।।

4.2.50
	ननु यत्र वादस्यैव दशेयमीदृशी तत्त्वनिर्णये दत्तजलाञ्जली तर्हि जल्पवितण्डे इत्यत आह। स्वपक्षरागेण चैकै न्यायमतिवर्त्तन्ते। तत्र।
	तत्त्वाध्यवसायसंरक्षणार्थं जल्पवितण्डे बीजप्ररोहसंरक्षणार्थं कण्टकशाखावरणवत् (सू. 50) इति सूत्रम्। तद् व्याचष्टे अनुत्पन्नतत्त्वज्ञानानामिति ।। 50 ।।

4.2.51
	न केवलं तदर्थं घटमानानां जल्पवितण्डे अपि तु विद्यानिर्वेदादिभिनश्च परेणावज्ञायमानस्य।
	ताभ्यां विगृह्य कथनम् (सू. 51) इति सूत्रम्। यस्तु स्वदर्शनविलसितमिथ्याज्ञानावलेपदुर्विदग्यतया सद्विद्यानवैराग्याद्वा लाभपूजाख्यात्यर्थितया कुहेतुभिरीश्वराणां जनाधाराणां पुरतो वेदब्राह्मणपरलोकादिदूषणप्रवृत्तस्तं प्रति वादी समीचीनदूषणमप्रतिभयाऽपश्यन् जल्पवितण्डे अवतार्य विगृह्य जल्पवितण्डाभ्यां तत्त्वकथनं करोति विद्यापरिपालनाय। मा भूदीश्वराणां मतिविभ्रमेण तच्चरितमनुवर्तिनीनां प्रजानां धर्मविप्लव इति। इदमपि प्रयोजनं जल्पवितण्डयो:। न तु लाभख्यात्यादि दृष्टम्। न हि परहितप्रवृत्त: परमकारुणिको मुनिर्दृष्टार्थं परपांसुलोपायमुपदिशतीति।
	शङ्कावार्त्तिकम्। व्यापकत्वादन्त: करणस्येति। (525।13) अस्य वक्ष्यमाणोऽभिसन्धि:। निराकरोति। नोक्तोत्तरत्वाद् सांख्यं दूपयद्भिरित्यर्थ:। शङ्किता स्वाभिप्रायमुद्घाटयति। स्वाङ्गगतीक्षणेति। यावद्धस्तावच्छिन्ने आत्मप्रदेशे प्रयत्नो न जायते न तावत्तत्र कर्म न च तत्रात्ममन: सन्निकर्षं विना प्रयत्न:। न च मनस इन्द्रियसंयोगं विनेक्षणम्। न चाणुना मनसा इन्द्रियेण हस्ते चापर्यायेण सम्भव:। तस्माव्द्यापकं मन इति शङ्कार्थ:। निराकरोति न शरीरात्ममन: संयोगयौगपद्यात् प्रयत्नदर्शनयोर्युपगदुत्पत्ते:। तत्रात्मन:शरीरसम्बन्धात्स्वाङ्गगतिरिति। पाणिचालनेच्छापेक्षेणात्ममन:संयोगेन पाणिं चालयामीत्येवमाकार: प्रयत्नो जायते तत्र प्रयत्नवदात्ममन:संयोगात्पाणौ क्रिया जायते। यद्यप्यात्मन: सर्वाङ्गे संयोगो न विशिष्यते तथाऽपीच्छाविशेषादुत्पन्न: प्रयत्नविशेष: पाणावेव कर्म करोति। नान्यत्र प्रयत्नवदात्मसयोगाच्चक्षुष: प्रेरणम्। यद्यपि चानयो: प्रयत्नयोर्न युगपदुत्पाद: तथाऽपि तदत्यन्तसौक्ष्म्यात्कालभेदो न लक्ष्यते। नन्वेकस्मिन्नात्मप्रदेशे वर्त्तमानसंयोगो वा 
प्रयत्नो वा कथं देशान्तरे असंयोगित्यप्रयत्नवति कार्यमारभत इत्यत आह। न चात्मन: प्रदेशा: सन्तीति। परिशिष्टवार्त्तिकं भाष्यव्याख्यया व्याख्यातम् ।। 51 ।।

।। इति मिश्रश्रीवाचस्पतिविरचितायां न्यायवार्त्तिकतात्पर्यटीकायां चतुर्थोध्याय: समाप्त: ।।

