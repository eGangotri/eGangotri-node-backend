।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।। 
।। अरण्यकाण्डः ।।
।। श्लोकः ।।
(1सर्गतः 40सर्गपर्यन्तम्)
प्रविश्य तु महारण्यं दण्डकारण्यमात्मवान्। 
ददर्श रामो दुर्धर्षस्तापसाश्रममण्डलम्  ।। 3.1.1 ।। 
कुशचीरपरिक्षिप्तं ब्राह्म्या लक्ष्म्या समावृत्तम्। 
यथा प्रदीप्तं दुर्दर्शं गगने सूर्यमण्डलम्  ।। 3.1.2 ।। 
शरण्यं सर्वभूतानां सुसंमृष्टाजिरं तथा। 
मृगैर्बहुभिराकीर्णं पक्षिसङ्घैः समावृतम्  ।। 3.1.3 ।। 
पूजितं च प्रनृत्तं च नित्यमप्सरसां गणैः।
विशालैरग्निशरणैः स्रुग्भाण्डैरजिनैः कुशैः  ।। 3.1.4 ।। 
समिद्भिस्तोयकलशैः फलमूलैश्च शोभितम्। 
आरण्यैश्च महावृक्षैः पुण्यैः स्वादुफलैर्वृतम्  ।। 3.1.5 ।। 
बलिहोमार्चितं पुण्यं ब्रह्मघोषनिनादितम्। 
पुष्पैर्वन्यैः परिक्षिप्तं पद्मिन्या च सपद्मया  ।। 3.1.6 ।। 
फलमूलाशनैर्दान्तश्चीरकृष्णाजिनाम्बरैः। 
सूर्यवैश्वानराभैश्च पुराणैर्मुनिभिर्वृतम्  ।। 3.1.7 ।। 
पुण्यैश्च नियताहारैः शोभितं परमर्षिभिः।
तद्ब्रह्मभवनप्रख्यं ब्रह्मघोषनिनादितम्।
ब्रह्मविद्भिर्महाभागैर्ब्राह्मणैरुपशोभितम्  ।। 3.1.8 ।। 
स दृष्ट्वा राघवः श्रीमान् तापसाश्रममण्डलम्। 
अभ्यगच्छन्महातेजा विज्यं कृत्वा महद्धनुः  ।। 3.1.9 ।। 
दिव्यज्ञानोपपन्नास्ते रामं दृष्ट्वा महर्षयः। 
अभ्यगच्छंस्तथा प्रीता वैदेहीं च यशस्विनीम्  ।। 3.1.10 ।। 
ते तं सोममिवोद्यन्तं दृष्ट्वा वै धर्मचारिणः। 
लक्ष्मणं चैव दृष्ट्वा तु वैदेहीं च यशस्विनीम्। 
मङ्गलानि प्रयुञ्जानाः प्रत्यगृह्णन् दृढव्रताः  ।। 3.1.11 ।। 
रूपसंहननं लक्ष्मीं सौकुमार्यं सुवेषताम्। 
ददृशुर्विस्मिताकारा रामस्य वनवासिनः  ।। 3.1.12 ।। 
वैदेहीं लक्ष्मणं रामं नेत्रैरनिमिषैरिव। 
आश्चर्यभूतान् ददृशुः सर्वे ते वनचारिणः  ।। 3.1.13 ।। 
अत्रैनं हि महाभागाः सर्वभूतहिते रतम्। 
अतिथिं पर्णशालायां राघवं सन्न्यवेशयन्  ।। 3.1.14 ।। 
ततो रामस्य सत्कृत्य विधिना पावकोपमाः। 
आजह्रुस्ते महाभागास्सलिलं धर्मचारिणः  ।। 3.1.15 ।।
मूलं पुष्पं फलं वन्यमाश्रमं च महात्मनः। 
निवेदयित्वा धर्मज्ञास्ततः प्राञ्जलयोऽब्रुवन्  ।। 3.1.16 ।। 
धर्मपालो जनस्यास्य शरण्यस्त्वं महायशाः।
पूजनीयश्च मान्यश्च राजा दण्डधरो गुरुः  ।। 3.1.17 ।। 
इन्द्रस्येह चतुर्भागः प्रजा रक्षति राघव। 
राजा तस्माद्वरान् भोगान् भुङ्क्ते लोकनमस्कृतः  ।। 3.1.18 ।। 
ते वयं भवता रक्ष्या भवद्विषयवासिनः। 
नगरस्थो वनस्थो वा त्वं नो राजा जनेश्वरः  ।। 3.1.19 ।। 
न्यस्तदण्डा वयं राजन् जितक्रोधा जितेन्द्रियाः। 
रक्षितव्यास्त्वया शश्वद्गर्भभूतास्तपोधनाः  ।। 3.1.20 ।। 
एवमुक्त्वा फलैर्मूलैः पुष्पैर्वन्यैश्च राघवम्।
अन्यैश्च विविधाहारैः सलक्ष्मणमपूजयन्  ।। 3.1.21 ।। 
तथान्ये तापसाः सिद्धा रामं वैश्वानरोपमाः। 
न्यायवृत्ता यथान्यायं तर्पयामासुरीश्वरम्  ।। 3.1.22 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे प्रथमः सर्गः  ।। 1 ।।  
कृतातिथ्योऽथ रामस्तु सूर्यस्योदयनं प्रति। 
आमन्त्र्य स मुनीन् सर्वान् वनमेवान्वगाहत  ।। 3.2.1 ।। 
नानामृगगणाकीर्णं शार्दूलवृकसेवितम्।
ध्वस्तवृक्षलतागुल्मं दुर्दर्शसलिलाशयम्  ।। 3.2.2 ।। 
निष्कूजनानाशकुनिझिल्लिकागणनादितम्। 
लक्ष्मणानुगतो रामो वनमध्यं ददर्श ह  ।। 3.2.3 ।। 
सीतया सह काकुत्स्थस्तस्मिन् घोरमृगायुते।
ददर्श गिरिशृङ्गाभं पुरुषादं महास्वनम्  ।। 3.2.4 ।।
गम्भीराक्षं महावक्त्रं विकटं विषमोदरम्। 
बीभत्सं विषमं दीर्घं विकृतं घोरदर्शनम्  ।। 3.2.5 ।। 
वसानं चर्म वैयाघ्रं वसार्द्रं रुधिरोक्षितम्। 
त्रासनं सर्वभूतानां व्यादितास्य मिवान्तकम्  ।। 3.2.6 ।। 
त्रीन् सिंहांश्चतुरो व्याघ्रान् द्वौ वृकौ पृषतान् दश।
सविषाणं वसादिग्धं गजस्य च शिरो महत्। 
अवसज्यायसे शूले विनदन्तं महास्वनम्  ।। 3.2.7 ।। 
स रामं लक्ष्मणं चैव सीतां दृष्ट्वा च मैथिलीम्। 
अभ्यधावत सङ्क्रुद्धः प्रजाः काल इवान्तकः  ।। 3.2.8 ।। 
स कृत्वा भैरवं नादं चालयन्निव मेदिनीम्। 
अङ्केनादाय वैदेहीमपक्रम्य ततोऽब्रवीत्  ।। 3.2.9 ।। 
युवां जटाचीरधरौ सभार्यौ क्षीणजीवितौ। 
प्रविष्टौ दण्डकारण्यं शरचापासिधारिणौ  ।। 3.2.10 ।। 
कथं तापसयोर्वां च वासः प्रमदया सह। 
अधर्मचारिणौ पापौ कौ युवां मुनिदूषकौ  ।। 3.2.11 ।। 
अहं वनमिदं दुर्गं विराधो नाम राक्षसः। 
चरामि सायुधो नित्यमृषिमांसानि भक्षयन्  ।। 3.2.12 ।। 
इयं नारी वरारोहा मम भार्या भविष्यति। 
युवयोः पापयोश्चाहं पास्यामि रुधिरं मृधे  ।। 3.2.13 ।। 
तस्यैवं ब्रुवतो धृष्टं विराधस्य दुरात्मनः  ।। 3.2.14 ।। 
श्रुत्वा सगर्वितं वाक्यं सम्भ्रान्ता जनकात्मजा। 
सीता प्रावेपतोद्वेगात्प्रवाते कदली यथा  ।। 3.2.15 ।।
तां दृष्ट्वा राघवः सीतां विराधाङ्कगतां शुभाम्। 
अब्रवील्लक्ष्मणं वाक्यं मुखेन परिशुष्यता  ।। 3.2.16 ।। 
पश्य सौम्य नरेन्द्रस्य जनकस्यात्मसम्भवाम्। 
मम भार्यां शुभाचारां विराधाङ्के प्रवेशिताम्। 
अत्यन्तसुखसंवृद्धां राजपुत्रीं यशस्विनीम्  ।। 3.2.17 ।। 
यदभिप्रेतमस्मासु प्रियं वरवृतं च यत्।
कैकेय्यास्तु सुसम्पन्नं क्षिप्रमद्यैव लक्ष्मण  ।। 3.2.18 ।। 
या न तुष्यति राज्येन पुत्रार्थे दीर्घदर्शिनी  ।। 3.2.19 ।। 
ययाहं सर्वभूतानां हितः प्रस्थापितो वनम्। 
अद्येदानीं सकामा सा या माता मम मध्यमा  ।। 3.2.20 ।। 
परस्पर्शात्तु वैदेह्या न दुःखतरमस्ति मे। 
पितुर्वियोगात्सौमित्रे स्वराज्यहरणात्तथा  ।। 3.2.21 ।। 
इति ब्रुवति काकुत्स्थे बाष्पशोकपरिप्लुते। 
अब्रवील्लक्ष्मणः क्रुद्धो रुद्धो नाग इव श्वसन्  ।। 3.2.22 ।। 
अनाथ इव भूतानां नाथस्त्वं वासवोपमः। 
मया प्रेष्येण काकुत्स्थ किमर्थं परितप्यसे  ।। 3.2.23 ।। 
शरेण निहतस्याद्य मया क्रुद्धेन रक्षसः। 
विराधस्य गतासोर्हि मही पास्यति शोणितम्  ।। 3.2.24 ।। 
राज्यकामे मम क्रोधो भरते यो बभूव ह। 
तं विराधे प्रमोक्ष्यामि वज्री वज्रमिवाचले  ।। 3.2.25 ।।
मम भुजबलवेगवेगितः पततु शरोऽस्य महान् महोरसि। 
व्यवसयतु तनोश्च जीवितं पततु ततस्स महीं विघूर्णितः  ।। 3.2.26 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे द्वितीयः सर्गः  ।। 2 ।।
अथोवाच पुनर्वाक्यं विराधः पूरयन् वनम्। 
आत्मानं पृच्छते ब्रूतं कौ युवां क्व गमिष्यथः  ।। 3.3.1 ।। 
तमुवाच ततो रामो राक्षसं ज्वलिताननम्। 
पृच्छन्तं सुमहातेजा इक्ष्वाकुकुलमात्मनः  ।। 3.3.2 ।। 
क्षत्ित्रयौ वृत्तसम्पन्नौ विद्धि नौ वनगोचरौ। 
त्वां तु वेदितुमिच्छावः कस्त्वं चरसि दण्डकान्  ।। 3.3.3 ।। 
तमुवाच विराधस्तु रामं सत्यपराक्रमम्। 
हन्त वक्ष्यामि ते राजन् निबोध मम राघव  ।। 3.3.4 ।। 
पुत्रः किल जयस्याहं मम माता शतह्रदा। 
विराध इति मामाहुः पृथिव्यां सर्वराक्षसाः  ।। 3.3.5 ।। 
तपसा चापि मे प्राप्ता ब्रह्मणो हि प्रसादजा। 
शस्त्रेणावध्यता लोकेऽच्छेद्याभेद्यत्वमेव च  ।। 3.3.6 ।। 
उत्सृज्य प्रमदामेनामनपेक्षौ यथागतम्। 
त्वरमाणौ पलायेथां न वां जीवितमाददे  ।। 3.3.7 ।। 
तं रामः प्रत्युवाचेदं कोपसंरक्तलोचनः। 
राक्षसं विकृताकारं विराधं पापचेतसम्  ।। 3.3.8 ।। 
क्षुद्र धिक् त्वां तु हीनार्थं मृत्युमन्वेषसे ध्रुवम्। 
रणे सम्प्राप्स्यसे तिष्ठ न मे जीवन् गमिष्यति  ।। 3.3.9 ।। 
ततः सज्यं धनुः कृत्वा रामः सुनिशितान् शरान्। 
सुशीघ्रमभिसन्धाय राक्षसं निजघान ह  ।। 3.3.10 ।। 
धनुषा ज्यागुणवता सप्त बाणान् मुमोच ह। 
रुक्मपुङ्खान् महावेगान् सुपर्णानिलतुल्यगान्  ।। 3.3.11 ।। 
ते शरीरं विराधस्य भित्त्वा बर्हिणवाससः। 
निपेतुः शोणितादिग्धा धरण्यां पावकोपमाः  ।। 3.3.12 ।।
स विद्धो न्यस्य वैदेहीं शूलमुद्यम्य राक्षसः।
अभ्यद्रवत्सुसङ्क्रुद्धस्तदा रामं सलक्ष्मणम्  ।। 3.3.13 ।। 
स विनद्य महानादं शूलं शक्रध्वजोपमम्।
प्रगृह्याशोभत तदा व्यात्तानन इवान्तकः  ।। 3.3.14 ।। 
अथ तौ भ्रातरौ दीप्तं शरवर्षं ववर्षतुः।
विराधे राक्षसे तस्मिन् कालान्तकयमोपमे  ।। 3.3.15 ।। 
स प्रहस्य महारौद्रः स्थित्वाजृम्भत राक्षसः।
जृम्भमाणस्य ते बाणाः कायान्निष्पेतुराशुगाः  ।। 3.3.16 ।। 
स्पर्शात्तु वरदानेन प्राणान् संरोध्य राक्षसः। 
विराधः शूलमुद्यम्य राघवावभ्यधावत  ।। 3.3.17 ।। 
तच्छूलं वज्रसङ्काशं गगने ज्वलनोपमम्। 
द्वाभ्यां शराभ्यां चिच्छेद रामः शस्त्रभृतां वरः  ।। 3.3.18 ।। 
तद्रामविशिखच्छिन्नं शूलं तस्य कराद्भुवि। 
पपाताशनिना छिन्नं मेरोरिव शिलातलम्  ।। 3.3.19 ।। 
तौ खङ्गौ क्षिप्रमुद्यम्य कृष्णसर्पोपमौ शुभौ। 
तूर्णमापततस्तस्य तदा प्रहरतां बलात्  ।। 3.3.20 ।। 
स वध्यमानस्सुभृशं बाहुभ्यां परिरभ्य तौ। 
अप्रकम्प्यौ नरव्याघ्रौ रोद्रः प्रस्थातुमैच्छत  ।। 3.3.21 ।। 
तस्याभिप्रायमाज्ञाय रामो लक्ष्मणमब्रवीत्। 
वहत्वयमलं तावत् पथानेन तु राक्षसः  ।। 3.3.22 ।। 
यथा चेच्छति सोमित्रे तथा वहतु राक्षसः। 
अयमेव हि नः पन्था येन याति निशाचरः  ।। 3.3.23 ।। 
स तु स्वबलवीर्येण समुत्क्षिप्य निशाचरः।
बालाविव स्कन्धगतौ चकारातिबलौ ततः  ।। 3.3.24 ।। 
तावारोप्य ततः स्कन्धं राघवौ रजनीचरः।
विराधो निनदन् घोरं जगामाभिमिखो वनम्  ।। 3.3.25 ।। 
वनं महामेघनिभं प्रविष्टो द्रुमैर्महद्भिर्विविधैरुपेतम्।
नानाविधैः पक्षिशतैर्विचित्रं शिवायुतं व्यालमृगैर्विकीर्णम्  ।। 3.3.26 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे तृतीयः सर्गः  ।। 3 ।। 
ह्रियमाणै तु तौ दृष्ट्वा वैदेही रामलक्ष्मणौ। 
उच्चैस्स्वरेण चुक्रोश प्रगृह्य सुभुजा भुजौ  ।। 3.4.1 ।। 
एष दाशरथी रामस्सत्यवाञ्च्छीलवाञ्छुचिः। 
रक्षसा रौद्ररूपेण ह्रियते सहलक्ष्मणः  ।। 3.4.2 ।। 
मां वृका भक्षयिष्यन्ति शार्दूला द्वीपिनस्तथा। 
मां हरोत्सृज्य काकुत्स्थौ नमस्ते राक्षसोत्तम  ।। 3.4.3 ।। 
तस्यास्तद्वचनं श्रुत्वा वैदेह्या रामलक्ष्मणौ। 
वेगं प्रचक्रतुर्वीरौ वधे तस्य दुरात्मनः  ।। 3.4.4 ।। 
तस्य रोद्रस्य सौमित्रिर्बाहुं सव्यं बभञ्ज ह। 
रामस्तु दक्षिणं बाहुं तरसा तस्य रक्षसः  ।। 3.4.5 ।। 
स भग्नबाहुः संविग्नो निपपाताशु राक्षसः।
धरण्यां मेघसङ्काशो वज्रभिन्न इवाचलः  ।। 3.4.6 ।। 
मुष्टिभिर्जानुभिः पद्भिः सूदयन्तौ तु राक्षसम्। 
उद्यम्योद्यम्य चाप्येनं स्थण्डिले निष्पिपेषतुः  ।। 3.4.7 ।। 
स विद्धो बहुभिर्बाणैः खङ्गाभ्यां च परिक्षतः। 
निष्पिष्टो बहुधा भूमौ न ममार स राक्षसः  ।। 3.4.8 ।। 
तं प्रेक्ष्य रामः सुभृशमवध्यमचलोपमम्। 
भयेष्वभयदः श्रीमानिदं वचनमब्रवीत्  ।। 3.4.9 ।। 
तपसा पुरुषव्याघ्र राक्षसोऽयं न शक्यते। 
शस्त्रेण युधि निर्जेतुं राक्षसं निखनावहे  ।। 3.4.10 ।। 
तच्छ्रुत्वा राघवेणोक्तं राक्षसः प्रश्रितं वचः।
इदं प्रोवाच काकुत्स्थं विराधः पुरुषर्षभम्  ।। 3.4.11 ।। 
हतोऽस्मि पुरुषव्याघ्र शक्रतुल्यबलेन वै।
मया तु पूर्वं त्वं मोहन्न ज्ञातः पुरुषर्षभः  ।। 3.4.12 ।। 
कौसल्यासुप्रजा राम तात त्वं विदितो मया। 
वैदेही च महाभागा लक्ष्मणश्च महायशाः  ।। 3.4.13 ।।
अपि शापादहं घोरां प्रविष्टो राक्षसीं तनुम्। 
तुम्बुरुर्नाम गन्धर्वः शप्तो वैश्रवणेन ह  ।। 3.4.14 ।। 
प्रसाद्यमानश्च मया सोऽब्रवीन्मां महायशाः। 
यदा दाशरथी रामस्त्वां वधिष्यति संयुगे  ।। 3.4.15 ।। 
तदा प्रकृतिमापन्नो भवान् स्वर्गं गमिष्यति। 
इति वेश्रवणो राजा रम्भासक्तं पुराऽनघ। 
अनुपस्थीयमानो मां सङ्क्रुद्धो व्याजहार ह  ।। 3.4.16 ।। 
तव प्रसादान्मुक्तोऽहमभिशापात् सुदारुणात्। 
भुवनं स्वं गमिष्यामि स्वस्ति वोऽस्तु परन्तप  ।। 3.4.17 ।। 
इतो वसति धर्मात्मा शरभङ्गः प्रतापवान्  ।। 3.4.18 ।। 
अध्यर्धयोजने तात महर्षिस्सूर्यसन्निभः।
तं क्षिप्रमभिगच्छ त्वं स ते श्रेयो विधास्यति  ।। 3.4.19 ।। 
अवटे चापि मां राम प्रक्षिप्य कुशली व्रज। 
रक्षसां गतसत्त्वानामेष धर्मः सनातनः। 
अवटे ये निधीयन्ते तेषां लोकाः सनातनाः  ।। 3.4.20 ।। 
एवमुक्त्वा तु काकुत्स्थं विराधः शरपीडितः। 
बभूव स्वर्गसम्प्राप्तो न्यस्तदेहो महाबलः  ।। 3.4.21 ।। 
तच्छ्रुत्वा राघवो वाक्यं लक्ष्मणं व्यादिदेश ह  ।। 3.4.22 ।। 
कुञ्जरस्येव रौद्रस्य राक्षसस्यास्य लक्ष्मण। 
वनेऽस्मिन् सुमहच्छ्वभ्रं खन्यतां रौद्रकर्मणः  ।। 3.4.23 ।। 
इत्युक्त्वा लक्ष्मणं रामः प्रदरः खन्यतामिति। 
तस्थौ विराधमाक्रम्य कण्ठे पादेन वीर्यवान्  ।। 3.4.24 ।। 
ततः खनित्रमादाय लक्ष्मणः श्वभ्रमुत्तमम्। 
अखनत् पार्श्वतस्तस्य विराधस्य महात्मनः  ।। 3.4.25 ।। 
तं मुक्तकण्ठं निष्पिष्य शङ्कुकर्णं महास्वनम्। 
विराधं प्राक्षिपच्छ्वभ्रे नदन्तं भैरवस्वनम्  ।। 3.4.26 ।। 
तमाहवे निर्जितमाशुविक्रमौ स्थिरावुभौ संयति सामलक्ष्मणौ।
मदान्वितौ चिक्षिपतुर्भयावहं नदन्तमुत्क्षिप्य बिले तु राक्षसम्  ।। 3.4.27 ।। 
अवध्यतां प्रेक्ष्य महासुरस्य तौ शितेन शस्त्रेण तदा नरर्षभौ। 
समर्थ्य चात्यर्थविशारदावुभौ बिले विराधस्य वधं प्रचक्रतुः  ।। 3.4.28 ।। 
स्वयं विराधेन हि मृत्युरात्मनः प्रसह्य रामेण वधार्थमीप्सितः।
निवेदितः काननचारिणा स्ययं न मे वधः शस्त्रकृतो भवेदिति  ।। 3.4.29 ।। 
तदेव रामेण निशम्य भाषितं कृता मतिस्तस्य बिलप्रवेशने। 
बिलं च रामेण बलेन रक्षसा प्रवेश्यमानेन वनं विनादितम्  ।। 3.4.30 ।। 
प्रहृष्टरूपाविव रामलक्ष्मणौ विराधमुर्व्याः प्रदरे निहत्य तौ।
ननन्दतुर्वीतभयौ महावने शिलाभिरन्तर्दधतुश्च राक्षसम्  ।। 3.4.31 ।। 
ततस्तु तौ काञ्चनचित्रकार्मुकौ निहत्य रक्षः परिगृह्य मैथिलीम्। 
विजह्रतुस्तौ मुदितौ महावने दिवि स्थितौ चन्द्रदिवाकराविव। 3.4.32 ।।  
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे चतुर्थः सर्गः  ।। 4 ।। 
हत्वा तु तं भीमबलं विराधं राक्षसं वने। 
ततः सीतां परिष्वज्य समाश्वास्य च वीर्यवान्। 
अब्रवील्लक्ष्मणं रामो भ्रातरं दीप्ततेजसम्  ।। 3.5.1 ।। 
कष्टं वनमिदं दुर्गं न च स्म वनगोचराः। 
अभिगच्छामहे शीघ्रं शरभङ्गं तपोधनम्  ।। 3.5.2 ।।
आश्रमं शरभङ्गस्य राघवोऽभिजगाम ह।
तस्य देवप्रभावस्य तपसा भावितात्मनः  ।। 3.5.3 ।। 
समीपे शरभङ्गस्य ददर्श महदद्भतम्। 
विभ्राजमानं वपुषा सूर्यवैश्वनरोपमम्  ।। 3.5.4 ।। 
अवरुह्य रथोत्सङ्गात् सकाशे विबुधानुगम्।
असंस्पृशन्तं वसुधां ददर्श विबुधेश्वरम्  ।। 3.5.5 ।। 
सुप्रभाभरणं देवं विरजोम्बरधारिणम्। 
तद्विधैरेव बहुभिः पूज्यमानं महात्मभिः  ।। 3.5.6 ।। 
हरिभिर्वाजिभिर्युक्तमन्तरिक्षगतं रथम्।
ददर्शादूरतस्तस्य तरुणादित्यसन्निभम्  ।। 3.5.7 ।। 
पाण्डरभ्रघनप्रख्यं चन्द्रमण्डलसन्निभम्। 
अपश्यद्विमलं छत्रं चित्रमाल्योपशोभितम्  ।। 3.5.8 ।। 
चामरव्यजने चाग्य्रे रुक्मदण्डे महाधने।
गृहीते वरनारीभ्यां धूयमाने च मूर्द्धनि  ।। 3.5.9 ।। 
गन्धर्वामरसिद्धाश्च बहवः परर्षयः। 
अन्तरिक्षगतं देवं वाग्भिरग्य्राभिरीडिरे  ।। 3.5.10 ।। 
सह सम्भाषमाणे तु शरभङ्गेन वासवे। 
दृष्ट्वा शतक्रतुं तत्र रामो लक्ष्मणमब्रवीत्  ।। 3.5.11 ।। 
रामोऽथ रथमुद्दिश्य लक्ष्मणाय प्रदर्शयन्  ।। 3.5.12 ।। 
अर्चिष्मन्तं श्रिया जुष्टमद्भुतं पश्य लक्ष्मण। 
प्रतपन्तमिवादित्यमन्तरिक्षगतं रथम्  ।। 3.5.13 ।। 
ये हयाः पुरुहूतस्य पुरा शक्रस्य नः श्रुताः। 
अन्तरिक्षगता दिव्यास्त इमे हरयो ध्रुवम्  ।। 3.5.14 ।। 
इमे च पुरुषव्याघ्रा ये तिष्ठन्त्यभितो रथम्। 
शतं शतं कुण्डलिनो युवानः खङ्गपाणयः  ।। 3.5.15 ।। 
विस्तीर्णविपुलोरस्काः परिघायतबाहवः।
शोणांशुवसनास्सर्वे व्याघ्रा इव दुरासदाः  ।। 3.5.16 ।।
उरोदेशेषु सर्वेषां हारा ज्वलनसन्निभाः। 
रूपं बिभ्रति सौमित्रे पञ्चविंशतिवार्षिकम्  ।। 3.5.17 ।।
एतद्धि किल देवानां वयो भवति नित्यदा। 
यथेमे पुरुषव्याघ्रा दृश्यन्ते प्रियदर्शानाः  ।। 3.5.18 ।।
इहैव सह वैदेह्या मुहूर्तं तिष्ठ लक्ष्मण। 
यावज्जानाम्यहं व्यक्तं क एष द्युतिमान् रथे  ।। 3.5.19 ।।
तमेवमुक्त्वा सौमित्रिमिहैव स्थीयतामिति।
अभिचक्राम काकुत्स्थः शरभङ्गाश्रमं प्रति  ।। 3.5.20 ।। 
ततः समभिगच्छन्तं प्रेक्ष्य रामं शचीपतिः। 
शरभङ्गमनुप्राप्य विविक्त इदमब्रवीत्  ।। 3.5.21 ।। 
इहोपयात्यसौ रामो यावन्मां नाभिभाषते। 
निष्ठां नयतु तावत्तु ततो मां द्रष्टुमर्हति  ।। 3.5.22 ।। 
[तावद्गच्छामहे शीघ्रं यावन्मां नाभिभाषते] 
जितवन्तं कृतार्थं च द्रष्टाहमचिरादिमम्। 
कर्म ह्यनेन कर्त्तव्यं महदन्यैस्सुदुष्करम्। 
निष्पादयित्वा तत्कर्म ततो मां द्रष्टुमर्हति  ।। 3.5.23 ।। 
इति वज्री तमामन्त्र्य मानयित्वा च तापसम्। 
रथेन हरियुक्तेन ययौ दिवमरिन्दमः  ।। 3.5.24 ।। 
प्रयाते तु सहस्राक्षे राघवस्सपरिच्छदम्। 
अग्निहोत्रमुपासीनं शरभङ्गमुपागमत्  ।। 3.5.25 ।। 
तस्य पादौ च संगृह्य रामः सीता च लक्ष्मणः।
निषेदुस्समनुज्ञाता लब्धवासा निमन्त्रिताः  ।। 3.5.26 ।। 
ततः शक्रोपयानं तु पर्यपृच्छत् स राघवः। 
शरभङ्गश्च तत्सर्वं राघवाय न्यवेदयत्  ।। 3.5.27 ।। 
मामेष वरदो राम ब्रह्म लोकं निनीषति। 
जितमुग्रेण तपसा दुष्प्रापमकृतात्मभिः  ।। 3.5.28 ।। 
अहं ज्ञात्वा नरव्यघ्र वर्तमानमदूरतः। 
ब्रह्मलोकं न गच्छामि त्वामदृष्ट्वा प्रियातिथिम्  ।। 3.5.29 ।। 
त्वयाहं पुरुषव्याघ्र धार्मिकेण महात्मना। 
समागम्य गमिष्यामि त्रिदिवं देवसोवितम्  ।। 3.5.30 ।।
अक्षया नरशार्दूल मया लोका जिताश्शुभाः। 
ब्राह्म्याश्च नाकपृष्ट्याश्च प्रतिगृह्णीष्व मामकान्  ।। 3.5.31 ।। 
एवमुक्तो नरव्याघ्रः सर्वशास्त्रविशारदः।
ऋषिणा शरभङ्गेण राघवो वाक्यमब्रवीत्  ।। 3.5.32 ।।  
अहमेवाहरिष्यामि सर्वलोकान् महामुने। 
आवासं त्वहमिच्छामि प्रदिष्टमिह कानने  ।। 3.5.33 ।। 
राघवेणैवमुक्तस्तु शक्रतुल्यबलेन वै। 
शरभङ्गो महाप्राज्ञः पुनरेवाब्रवीद्वचः  ।। 3.5.34 ।। 
इह राम महातेजास्सुतीक्ष्णो नाम धार्मिकः। 
वसत्यरण्ये धर्मात्मा स ते श्रेयो विधास्यति  ।। 3.5.35 ।।  
सुतीक्ष्णमभिगच्छ त्वं शुचौ देशे तपस्विनम्। 
रमणीये वनोद्देशे स ते वासं विधास्यति  ।। 3.5.36 ।। 
इमां मन्दाकिनीं राम प्रतिस्रोतामनुव्रज। 
नदीं पुष्पोडुपवहां तत्र तत्र गमिष्यसि  ।। 3.5.37 ।। 	
एष पन्था नरव्याघ्र मुहूर्तं पश्य तात माम्। 
यावज्जहामि गात्राणि जीर्णां त्वचमिवोरगः  ।। 3.5.38 ।। 
ततोऽग्निं सुसमाधाय हुत्वा चाज्येन मन्त्रवित्। 
शरभङ्गो महातेजाः प्रविवेश हुताशनम्  ।। 3.5.39 ।। 
तस्य रोमाणि केशांश्च ददाहाग्निर्महात्मनः। 
जीर्णां त्वचं तथास्थीनि यच्च मांसं सशोणितम्  ।। 3.5.40 ।। 
सामस्तु विस्मितो भ्रात्रा भार्यया च सहात्मवान्  ।। 3.5.41 ।। 
स च पावकसङ्काशः कुमारः समपद्यत। 
उत्थायाग्निचयात्तस्माच्छरभङ्गो व्यरोचत  ।। 3.5.42 ।। 
स लोकानाहिताग्नीनामृषीणां च महात्मनाम्। 
देवानां च व्यतिक्रम्य ब्रह्मलोकं व्यरोहत  ।। 3.5.43 ।। 
स पुण्यकर्मा भवने द्विजर्षभः पितामहं सानुचरं ददर्श ह।
पितामहश्चापि समीक्ष्य तं द्विजं ननन्द सुस्वागतमित्युवाच ह  ।। 3.5.44 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे पञ्चमः सर्गः  ।। 5 ।। 
शरभङ्गे दिवं याते मिनिसङ्घाः समागताः। 
अभ्यगच्छन्त काकुत्स्थं रामं ज्वलिततेजसम्  ।। 3.6.1 ।। 
वैखानसा वालखिल्यास्सम्प्रक्षाला मरीचिपाः। 
अश्मकुट्टाश्च बहवः पत्त्राहाराश्च धार्मिकाः  ।। 3.6.2 ।। 
दन्तोलूखलिनश्चैव तथैवोन्मज्जकाः परे। 
गात्रशय्या अशय्याश्चट तथैवाभ्रावकाशकाः  ।। 3.6.3 ।। 
मुनयः सलिलाहारा वायुभक्षास्तथापरे।
आकाशनिलयाश्चैव तथा स्थण्डिलशायिनः  ।। 3.6.4 ।। 
व्रतोपवासिनो दान्तास्तथार्द्रपटवाससः।
सजपाश्च तपोनित्यास्तथा पञ्चतपोन्विताः  ।। 3.6.5 ।। 
सर्वे ब्राह्म्या श्रिया जुष्टा दृढयोगास्समाहिताः।
शरभङ्गाश्रमे राममभिजग्मुश्च तापसाः  ।। 3.6.6 ।। 
अभिगम्य च धर्मज्ञा रामं धर्मभृतां वरम्। 
ऊचुः परमधर्मज्ञमृषिसङ्घास्समाहिताः  ।। 3.6.7 ।। 
त्वमिक्ष्वाकुकुलस्यास्य पृथिव्याश्च महारथ। 
प्रधानश्चासि नाथश्च देवानां मघवानिव  ।। 3.6.8 ।। 
विश्रुतस्त्रिषु लोकेषु यशसा विक्रमेण च।
पितृभक्तिश्च सत्यं च त्वयि धर्मश्च पुष्कलः  ।। 3.6.9 ।। 
त्वामासाद्य महात्मानं धर्मज्ञं धर्मवत्सलम्। 
अर्थित्वान्नाथ वक्ष्यामस्तच्च नः क्षन्तुमर्हसि  ।। 3.6.10 ।। 
अधर्मस्तु महांस्तात भवेत्तस्य महीपतेः।
योहरेद्बलिषड्भागं न च रक्षति पुत्रवत्  ।। 3.6.11 ।। 
युञ्जानः स्वानिव प्राणान् प्राणैरिष्टान् सुतानिव।
नित्ययुक्तस्सदा रक्षन् सर्वान् विषयवासिनः  ।। 3.6.12 ।।  
प्राप्नोति शाश्वतीं राम कीर्तिं स बहुवार्षिकीम्। 
ब्रह्मणः स्थानमासाद्य तत्र चापि महीयते  ।। 3.6.13 ।।
यत्करोति परं धर्मं मुनिर्मूलफलाशनः।
तत्र राज्ञश्चतुर्भागः प्रजा धर्मेण रक्षतः  ।। 3.6.14 ।। 
सोऽयं ब्राह्मणभूयिष्ठो वानप्रस्थगणो महान्। 
त्वन्नाथोऽनाथवद्राम राक्षसैर्बाध्यते भृशम्  ।। 3.6.15 ।।
एहि पश्य शरीराणि मुनीनां भावितात्मनाम्। 
हतानां राक्षसैर्घोरैर्बहूनां बहुधा वने  ।। 3.6.16 ।। 
पम्पानदीनिवासानामनुमन्दाकिनीमपि।
चित्रकूटालयानां च क्रियते कदनं महत्  ।। 3.6.17 ।। 
एवं वयं न मृष्यामो विप्रकारं तपस्विनाम्। 
क्रियमाणं वने घोरं रक्षोभिर्भीमकर्मभिः  ।। 3.6.18 ।। 
ततस्त्वां शरणार्थं च शरण्यं समुपस्थिताः। 
परिपालय नो राम वध्यमानान्निशाचरैः  ।। 3.6.19 ।। 
परा त्वत्तो गतिर्विर पृथिव्यां नोपपद्यते। 
परिपालय नः सर्वान् राक्षसेभ्यो नृपात्मज  ।। 3.6.20 ।। 
एतच्छ्रुच्वा तु काकुत्स्थस्तापसानां तपस्विनाम्। 
इदं प्रोवाच धर्मात्मा सर्वानेव तपस्विनः  ।। 3.6.21 ।। 
नैवमर्हथ मां वक्तुमाज्ञप्तोऽहं तपस्विनाम्। 
केवलेनात्मकार्येण प्रवेष्टव्यं मया वनम्  ।। 3.6.22 ।। 
विप्रकारमपाक्रष्टुं राक्षसैर्भावितामिमाम्। 
पितुस्तु निर्देशकरः प्रविष्टोऽहमिदं वनम्। 
भवतामर्थसिद्ध्यर्थमागतोऽहं यदृच्छया  ।। 3.6.23 ।। 
तस्य मेऽयं वने वासो भविष्यति महाफलः  ।। 3.6.24 ।। 
तपस्विनां रणे शत्रून् हन्तुमिच्छामि राक्षसान्। 
पश्यन्तु वीर्यमृषयः सभ्रातुर्मे तपोधनाः  ।। 3.6.25 ।। 
दत्त्वाऽभयं चापि तपोधनानां धर्मे धृतात्मा सह लक्ष्मणेन।
तपोधनैश्चापि सभाज्यवृत्तः सुतीक्ष्णमेवाभिजगाम वीरः  ।। 3.6.26 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे  षष्ठः सर्गः  ।। 6 ।।
रामस्तु सहितो भ्रात्रा सीतया च परन्तपः। 
सुतीक्ष्णस्याश्रमपदं जगाम सह तैर्द्विजैः  ।। 3.7.1 ।। 
स गत्वाऽदूरमध्वानं नदीस्तीर्त्वा बहूदकाः। 
ददर्श विपुलं शैलं महामेघमिवोन्नतम्  ।। 3.7.2 ।।
ततस्तदिक्ष्वाकुवरौ सन्ततं विविधैर्द्रुमैः।
काननं तौ विविशतुस्सीतया सह राघवौ  ।। 3.7.3 ।। 
प्रविष्टस्तु वनं घोरं बहुपुष्पफलद्रुमम्। 
ददर्शाश्रममेकान्ते चीरमालापरिष्कृतम्  ।। 3.7.4 ।। 
तत्र तापसमासीनं मलपङ्कजटाधरम्। 
रामस्सुतीक्ष्णं विधिवत्तपोवृद्धमभाषत  ।। 3.7.5 ।। 
रामोऽहमस्मि भगवन् भवन्तं द्रष्टुमागतः। 
त्वं माऽभिवद धर्मज्ञ महर्षे सत्यविक्रम  ।। 3.7.6 ।। 
स निरीक्ष्य ततो वीरं रामं धर्मभृतां वरम्। 
समाश्लिष्य च बाहुभ्यामिदं वचनमब्रवीत्  ।। 3.7.7 ।।  
स्वागतं खलु ते वीर राम धर्मभृतां वर। 
आश्रमोऽयं त्वयाक्रान्तः सनाथ इव साम्प्रतम्  ।। 3.7.8 ।। 
प्रतीक्षमाणस्त्वामेव नारोहेऽहं माहायशः। 
देवलोकमितो वीर देहं त्यक्त्वा महीतले  ।। 3.7.9 ।। 
चित्रकूटमुपादाय राज्यभ्रष्टोऽसि मे श्रुतः  ।। 3.7.10 ।। 
इहोपयातः काकुत्स्थ देवराजः शतक्रतुः। 
उपागम्य च मां देवो महादेवस्सुरेश्वरः। 
सर्वान् लोकान् जितानाह मम पुण्येन कर्मणा  ।। 3.7.11 ।। 
तेषु देवर्षिजुष्टेषु जितेषु तपसा मया।
मत्प्रसादात्सभार्यस्त्वं विहरस्व सलक्ष्मणः  ।। 3.7.12 ।। 
तमुग्रतपसा युक्तं महर्षिं सत्यवादिनम्।
प्रत्युवाचात्मवान् रामो ब्रह्माणमिव काश्यपः  ।। 3.7.13 ।। 
अहमेवाहरिष्यामि स्वयं लोकान्महामुने। 
आवासं त्वहमिच्छामि प्रदिष्टमिह कानने  ।। 3.7.14 ।। 
भवान् सर्वत्र कुशलस्सर्वभूतहिते रतः। 
आख्यातश्शरभङ्गेण गौतमेन महात्मना  ।। 3.7.15 ।। 
एवमुक्तस्तु रामेण महर्षिर्लोकर्विश्रुतः। 
अब्रवीन्मधुरं वाक्यं हर्षेण महताप्लुतः  ।। 3.7.16 ।। 
अयमोवाश्रमो राम गुणवान् रम्यतामिह। 
ऋषिसङ्घानुचरितस्सदा मूलफलान्वितः  ।। 3.7.17 ।। 
इममाश्रममागम्य मृगसङ्घा महायशः। 
अटित्वा प्रतिगच्छन्ति लोभयित्वाकुतोभयाः। 
नान्यो दोषो भवेदत्र मृगेभ्योऽन्यत्र विद्धि वै  ।। 3.7.18 ।। 
तच्छ्रुत्वा वचनं तस्य महर्षेर्लक्ष्मणाग्रजः। 
उवाच वचनं धीरो विकृष्य सशरं घनुः  ।। 3.7.19 ।। 
तानहं सुमहाभाग मृगसङ्घान् समागतान्।
हन्यां निशितधारेण शरेणाशनिवर्चसा  ।। 3.7.20 ।।
भवांस्तत्राभिषज्येत किं स्यात्कृच्छ्रतरं ततः। 
एतस्मिन्नाश्रमे वासं चिरं तु न समर्थये  ।। 3.7.21 ।। 
तमेवमुक्त्वा वरदं रामस्सन्ध्यामुपागमत्  ।। 3.7.22 ।। 
अन्वास्य पश्चिमां सन्ध्यां तत्र वासमकल्पयत्। 
सुतीक्ष्णस्याश्रमे रम्ये सीतया लक्ष्मणेन च  ।। 3.7.23 ।।
ततश्शुभं तापसभोज्यमन्नं स्वयं सुतीक्ष्णः पुरुषर्षभाभ्याम्। 
ताभ्यां सुसुत्कृत्य ददौ महात्मा सन्ध्यानिवृत्तौ रजनीमवेक्ष्य  ।। 3.7.24 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे सप्तमः सर्गः  ।। 7 ।।
रामस्तु सहसौमित्रिस्सुतीक्ष्णेनाभिपूजितः। 
परिणाम्य निशां तत्र प्रभाते प्रत्यबुद्ध्यत  ।। 3.8.1 ।। 
उत्थाय तु यथाकालं राघवः सह सीतया। 
उपास्पृशत्सुशीतेन जलेनोत्पलगन्धिना  ।। 3.8.2 ।। 
अथ तेऽग्निं सुरांश्चैव वैदेही रामलक्ष्मणौ। 
काल्यं विधिवदभ्यर्च्य तपस्विशरणे वने  ।। 3.8.3 ।। 
उदयन्तं दिनकरं दृष्ट्वा विगतकल्मषाः। 
सुतीक्ष्णमभिगम्येदं श्लक्ष्णं वचनमब्रुवन्  ।। 3.8.4 ।। 
सुखोषितास्स्म भगवन् त्वया पूज्येन पूजिताः। 
आपृच्छामः प्रयास्यामो मुनयस्त्वरयन्ति नः  ।। 3.8.5 ।।  
त्वरामहे वयं द्रष्टुं कृत्स्नमाश्रममण्डलम्।
ऋषीणां पुण्यशीलानां दण्डकारण्यवासिनाम्  ।। 3.8.6 ।। 
अभ्यनुज्ञातुमिच्छामस्सहैभिर्मुनिपुङ्गवैः। 
धर्मनित्यैस्तपौदान्तैर्विशिखैरिव पावकैः  ।। 3.8.7 ।।
अविषह्यातपो यात्सूर्यो नातिविराजते। 
अमार्गेणागतां लक्ष्मीं प्राप्येवान्वयवर्जितः  ।। 3.8.8 ।। 
तावदिच्छामहे गन्तुमित्युक्त्वा चरणौ मुनेः।
ववन्दे सहसौमित्रिस्सीतया सह राघवः  ।। 3.8.9 ।। 
तौ संस्पृशन्तौ चरणावुत्थाप्य मुनिपुङ्गवः।
गाढमालिङ्ग्य सस्नेहमिदं वचनमब्रवीत्  ।। 3.8.10 ।। 
अरिष्टं गच्छ पन्थानं राम सैमित्रिणा सह। 
सीतया चानया सार्द्धं छाययेवानुवृत्तया  ।। 3.8.11 ।। 
पश्याश्रमपदं रम्यं दण्डकारण्यवासिनाम्। 
एषां तपस्विनां वीर तपसा भावितात्मनाम्  ।। 3.8.12 ।। 
सप्राज्यफलमूलानि पुष्पितानि वनानि च।
प्रशस्तमृगयूथानि शान्तपक्षिगणानि च  ।। 3.8.13 ।। 
फुल्लपङ्कजषण्डानि प्रसन्नसलिलानि च। 
कारण्डवविकीर्णानि तटाकानि सरांसि च  ।। 3.8.14 ।। 
द्रक्ष्यसे दृष्टिरम्याणि गिरिप्रस्रवणानि च।
रमणीयान्यरण्यानि मयूराभिरुतानि च  ।। 3.8.15 ।। 
गम्यतां वत्स सौमित्रे भवानपि च गच्छतु।
आगन्तव्यं त्वाय तात पुनरेवाश्रमं मम  ।। 3.8.16 ।। 
एवमुक्तस्तथेत्युक्त्वा काकुत्स्थस्सहलक्ष्मणः। 
प्रदक्षिणं मुनिं कृत्वा प्रस्थातुमुपचक्रमे  ।। 3.8.17 ।। 
ततः शुभतरे तूणी धनुषी चायतेक्षणा।
ददौ सीता तयोर्भ्रात्रोः खङ्गौ च विमलौ ततः  ।। 3.8.18 ।। 
आबध्य च शुभे तूणी चापौ चादाय सस्वनौ। 
निष्क्रान्तावाश्रमाद्गन्तुमुभौ तौ रामलक्ष्मणौ  ।। 3.8.19 ।। 
श्रीमन्तौ रूपसम्पन्नौ दीप्यमानौ स्वतेजसा।
प्रस्थितौ धृतचापौ तौ सीतया सह राघवौ। 3.8.20 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे अष्टमस्सर्गः  ।। 8 ।। 
सुतीक्ष्णेनाभ्यनुज्ञातं प्रस्थितं रघुनन्दनम्। 
हृद्यया स्निग्धया वाचा भर्तारमिदमब्रवीत्  ।। 3.9.1 ।। 
अयं धर्मस्सुसूक्ष्मेण विधिना प्राप्यते महान्। 
निवृत्तेन तु शक्योऽयं व्यसनात् कामजादिह  ।। 3.9.2 ।। 
त्रीण्येव व्यसनान्यत्र कामजानि भवन्त्युत। 
मिथ्यावाक्यं परमकं तस्माद् गुरुतरावुभौ। 
परदाराभिगमनं विना वैरं च रौद्रता  ।। 3.9.3 ।।
मिथ्यावाक्यं न ते भूतं न भविष्यति राघव। 
कुतोऽभिलाषणं स्त्रीणां परेषां धर्मनाशनम्  ।। 3.9.4 ।। 
तव नास्ति मनुष्येन्द्र न चाभूत्ते कदाचन। 
मनस्यपि तथा राम न चैतद्विद्यते क्वचित्  ।। 3.9.5 ।। 
स्वदारनिरतस्त्वं च नित्यमेव नृपात्मज। 
धर्मिष्ठस्सत्यसन्धश्च पितुर्निर्देशकारकः  ।। 3.9.6 ।। 
सत्यसन्ध महाभाग श्रीमँल्लक्ष्णपूर्वज।
त्वयि सत्यं च धर्मश्च त्वयि सर्वं प्रतिष्ठितम्  ।। 3.9.7 ।। 
तच्च सर्वं महाबाहो शक्यं धर्तुं जितेन्द्रियैः। 
तव वश्येन्द्रियत्वं च जानामि शुभदर्शन  ।। 3.9.8 ।।  
तृतीयं यदिदं रौद्रं परप्राणाभिहिंसनम्। 
निर्वैरं क्रियते मोहात्तच्च ते समुपस्थितम्  ।। 3.9.9 ।। 
प्रतिज्ञातस्त्वया वीर दण्डकारण्यवासिनाम्। 
ऋषीणां रक्षणार्थाय वधस्संयति रक्षसाम्  ।। 3.9.10 ।। 
एतन्निमित्तं च वनं दण्डका इति विश्रुतम्। 
प्रस्थितस्त्वं सह भ्रात्रा धृतबाणशरासनः  ।। 3.9.11 ।। 
ततस्त्वां प्रस्थितं दृष्ट्वा मम चिन्ताकुलं मनः। 
त्वद्वृत्तं चिन्तयन्त्या वै भवेन्निःश्रेयसं हितम्  ।। 3.9.12 ।। 
नहि मे रोचते वीर गमनं दण्डकान्प्रति। 
कारणं तत्र वक्ष्यामि वदन्त्याः श्रूयतां मम  ।। 3.9.13 ।।  
त्वं हि बाणधनुष्पाणिर्भ्रात्रा सह वनं गतः। 
दृष्ट्वा वनचरान् सर्वान् कच्चित् कुर्याश्शरव्ययम्  ।। 3.9.14 ।। 
क्षत्ित्रयाणां च हि धनुर्हुताशस्येन्धनानि च। 
समीपतः स्थितं तेजोबलमुच्छ्रयते भृशम्  ।। 3.9.15 ।। 
पुरा किल महाबाहो तपस्वी सत्यवाक् शुचिः। 
कस्मिंश्चिदभवत्पुण्ये वने रतमृगद्विजे  ।। 3.9.16 ।।  
तस्यैव तपसो विध्नं कर्तुमिन्द्रश्शचीपतिः।
खङ्गपाणिरथागच्छदाश्रमं भटरूपधृत्  ।। 3.9.17 ।। 
तस्मिंस्तदाश्रमपदे निशितः खङ्ग उत्तमः। 
स न्यासविधिना दत्तः पुण्ये तपसि तिष्ठतः  ।। 3.9.18 ।। 
स तच्छस्त्रमनुप्राप्य न्यासरक्षणतत्परः। 
वने तं विचरत्येव रक्षन् प्रत्ययमात्मनः  ।। 3.9.19 ।। 
यत्र गच्छत्युपादातुं मूलानि च फलानि च। 
न विना याति तं खङ्गं न्यासरक्षणतत्परः  ।। 3.9.20 ।। 
नित्यं शस्त्रं परिवहन् क्रमेण स तपोधनः।
चकार रौद्रीं स्वां बुद्धिं त्यक्त्वा तपसि निश्चयम्  ।। 3.9.21 ।। 
ततः स रौद्रेऽभिरतः प्रमत्तोऽधर्मकर्शितः। 
तस्य शस्त्रस्य संवासाज्जगाम नरकं मुनिः  ।। 3.9.22 ।। 
एवमेतत्पुरा वृत्तं शस्त्रसंयोगकारणम्  ।। 3.9.23 ।। 
अग्निसंयोगवद्धेतुश्शस्त्रसंयोग उच्यते। 
स्नेहाच्च बहुमानाच्च स्मारये त्वां न शिक्षये  ।। 3.9.24 ।। 
न कथञ्चन सा कार्या गृहीतधनुषा त्वया।
बुद्धिर्वैरं विना हन्तुं राक्षसान् दण्डकाश्रितान्।
अपराधं विना हन्तुं लोकान् वीर न कामये  ।। 3.9.25 ।। 
क्षत्ित्रयाणां तु वीराणां वनेषु निरतात्मनाम्। 
धनुषा कार्यमेतावदार्तानामभिरक्षणम्  ।। 3.9.26 ।। 
क्व च शस्त्रं क्व च वनं क्व च क्षात्त्रं तःप क्व च।
व्याविद्धमिदमस्माभिर्देशधर्मस्तु पूज्यताम््  ।। 3.9.27 ।। 
तदार्य कलुषा बुद्धिर्जायते शस्त्रसेवनात्। 
पुनर्गत्वा त्वयोध्यायां क्षत्त्रधर्मं चरिष्यसि  ।। 3.9.28 ।। 
अक्षया तु भवेत्प्रीतिः श्वश्रूश्वशुरयोर्मम।
यदि राज्यं परित्यज्य भवेस्त्वं निरतो मुनिः  ।। 3.9.29 ।। 
धर्मादर्थः प्रभवति धर्मात्प्रभवते सुखम्। 
धर्मेण लभते सर्वं धर्मसारमिदं जगत्  ।। 3.9.30 ।। 
आत्मानं नियमैस्तैस्तैः कर्शयित्वा प्रयत्नतः।
प्राप्यते निपुणैर्धर्मो न सुखाल्लभ्यते सुखम्  ।। 3.9.31 ।। 
नित्यं शुचिमतिः सौम्य चर धर्मं तपोवने।
सर्वं हि विदितं तुभ्यं त्रेलोक्यमपि तत्त्वतः  ।। 3.9.32 ।। 
स्त्रीचापलादेतदुदाहृतं मे धर्मं च वक्तुं तव कस्समर्थः।
विचार्य बुद्ध्या तु सहानुजेन यद्रोचते तत्कुरु मा चिरेण  ।। 3.9.33 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे नवमः सर्गः  ।। 9 ।।
वाक्यमेतत्तु वैदेह्या व्याहृतं भर्तृभक्तया।
श्रुत्वा धर्मे स्थितो रामः प्रत्युवाचाथ मैथिलीम्  ।। 3.10.1 ।। 
हितमुक्तं त्वया देवि स्निग्धया सदृशं वचः।
कुलं व्यपदिशन्त्या च धर्मज्ञे जनकात्मजे  ।। 3.10.2 ।। 
किन्तु वक्ष्याम्यहं देवि त्वयैवोक्तमिदं वचः।
क्षत्ित्रयैर्धार्यते चापो नार्तशब्दो भवेदिति  ।। 3.10.3 ।। 
मां सीते स्वयमागम्य शरण्याः शरणं गताः।
ते चार्ता दण्डकारण्ये मुनयः संशितव्रताः  ।। 3.10.4 ।। 
वसन्तो धर्मनिरता वने मूलफलाशनाः।
न लभन्ते सुखं भीता राक्षसैः क्रूरकर्मभिः  ।। 3.10.5 ।। 
काले काले च निरता नियमैर्विविधैर्वने। 
भक्ष्यन्ते राक्षसैर्भीमैर्नरमांसोपजीविभिः  ।। 3.10.6 ।। 
ते भक्ष्यमाणा मुनयो दण्डकारण्यवासिनः। 
अस्मानभ्यवपद्येति मामूचुर्द्विजसत्तमाः  ।। 3.10.7 ।। 
मया तु वचनं श्रुत्वा तेषामेवं मुखाच्च्युतम्। 
कृत्वा चरणशुश्रूषां वाक्यमेतदुदाहृतम्  ।। 3.10.8 ।। 
प्रसीदन्तु भवन्तो मे ह्रीरेषा हि ममातुला। 
यदीदृशैरहं विप्रैरुपस्थेयैरुपस्थितः।
किं करोमीति च मया व्याहृतं द्विजसन्निधौ  ।। 3.10.9 ।। 
सर्वैरेतैः समागम्य वागियं समुदाहृता  ।। 3.10.10 ।। 
राक्षसैर्दण्डकारण्ये बहुभिः कामरूपिभिः। 
अर्दिताः स्म दृढं राम भवान्नस्तत्र रक्षतु  ।। 3.10.11 ।। 
होमकालेषु सम्प्राप्ताः पूर्वकालेषु चानघ।
धर्षयन्ति सुदुर्धर्षा राक्षसाः पिशिताशनाः  ।। 3.10.12 ।। 
राक्षसैर्धर्षितानां च तापसानां तपस्विनाम्।
गतिं मृगयमाणानां भवान्नः परमा गतिः  ।। 3.10.13 ।। 
कामं तपः प्रभावेन शक्ता हन्तुं निशाचरान्। 
चिरार्जितं तु नेच्छामस्तपः खण्डयितुं वयम्  ।। 3.10.14 ।। 
बहुविघ्नं तपो नित्यं दुश्चरं चैव राघव। 
तेन शापं न मुञ्चामो भक्ष्यमाणाश्च राक्षसैः  ।। 3.10.15 ।। 
तदर्द्यमानान् रक्षोभिर्दण्डकारण्यवासिभिः। 
रक्ष नस्त्वं सह भ्रात्रा त्वन्नाथा हि वयं वने  ।। 3.10.16 ।। 
मया चैतद्वचः श्रुत्वा कार्त्स्न्त्यन परिपालनम्।
ऋषीणां दण्डकारण्ये संश्रुतं जनकात्मजे  ।। 3.10.17 ।। 
संश्रुत्य च न शक्ष्यामि जीवमानः प्रतिश्रवम्। 
मुनीनामन्यथा कर्तुं सत्यमिष्टं हि मे सदा  ।। 3.10.18 ।। 
अप्यहं जीवितं जह्यां त्वां वा सीते सलक्ष्मणाम्। 
न तु प्रतिज्ञां संश्रुत्य ब्राह्मणेभ्यो विशेषतः  ।। 3.10.19 ।। 
तदवश्यं मया कार्यमृषीणां परिपालनम्।
अनुक्तेनापि वैदेहि प्रतिज्ञाय तु किं पुनः  ।। 3.10.20 ।। 
मम स्नेहाच्च सौहार्दादिदमुक्तं त्वयाऽनधे। 
परितुष्टोऽस्म्यिहं सीते न ह्यनिष्टोऽनुशिष्यते  ।। 3.10.21 ।। 
सदृशं चानुरूपं च कुलस्य तव चात्मनः।
सधर्मचारिणी मे त्वं प्राणेभ्योऽपि गरीयसी  ।। 3.10.22 ।। 
इत्येवमुक्त्वा वचनं महात्मा सीतां प्रियां मैथिलराजपुत्रीम्।
रामो धनुष्मान् सह लक्ष्मणेन जगाम रम्याणि तपोवनानि  ।। 3.10.23 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे दशमः सर्गः  ।। 10 ।।
अग्रतः प्रययौ रामः सीता मध्ये सुमध्यमा।
पृष्ठतस्तु धनुष्पाणिर्लक्ष्मणोऽनुजगाम ह  ।। 3.11.1 ।। 
तौ पश्यमानौ विविधान् शैलप्रस्थान् वनानि च। 
नदीश्च विविधा रम्या जग्मतुः सीतया सह  ।। 3.11.2 ।। 
सारसांश्चक्रवाकांश्च नदीपुलिनचारिणः। 
सरांसि च सपद्मानि युक्तानि जलजैः खगैः  ।। 3.11.3 ।। 
यूथबद्धांश्च पृषतान् मदोन्मत्तान्विषाणिनः।
महिषांश्च वराहांश्च नागांश्च द्रुमवैरिणः  ।। 3.11.4 ।। 
ते गत्वा दूरमध्वानं लम्बमाने दिवाकरे।
ददृशुः सहिता रम्यं तटाकं योजनायतम्  ।। 3.11.5 ।। 
पद्मपुष्करसम्बाधं गजयूथैरलङ्कृतम्।
सारसैर्हंसकादम्बैः सङ्कुलं जलचारिभिः  ।। 3.11.6 ।। 
प्रसन्नसलिले रम्ये तस्मिन् सरसि शुश्रुवे। 
गीतवादित्रनिर्घोषो न तु कश्चन दृश्यते  ।। 3.11.7 ।। 
ततः कौतूहलाद्रामो लक्ष्मणश्च महाबलः। 
मुनिं धर्मभृतं नाम प्रष्टुं समुपचक्रमे  ।। 3.11.8 ।। 
इदमत्यद्भुतं श्रुत्वा सर्वेषां नो महामुने।
कौतूहलं महज्जातं किमिदं साधु कथ्यताम्  ।। 3.11.9 ।। 
वक्तव्यं यदि चेद्विप्र नातिगुह्यमपि प्रभो  ।। 3.11.10 ।। 
तेनैवमुक्तो धर्मात्मा राघवेण मुनिस्तदा। 
प्रभवं सरसः कृत्स्नमाख्यातुमुपचक्रमे  ।। 3.11.11 ।। 
इदं पञ्चाप्सरो नाम तटाकं सार्वकालिकम्। 
निर्मितं तपसा राम मुनिना माण्डकर्णिना  ।। 3.11.12 ।।
स हि तेपे तपस्तीव्रं माण्डकर्णिर्महामुनिः।
दशवर्षसहस्राणि वायुभक्षो जलाश्रयः  ।। 3.11.13 ।। 
ततः प्रव्यथिताः सर्वे देवाः साग्निपुरो गमाः।
अब्रुवन्वचनं सर्वे परस्परसमागताः  ।। 3.11.14 ।। 
अस्माकं कस्यचित्स्थानमेष प्रार्थयते मुनिः।
इति संविग्नमनसः सर्वे ते त्रिदिवौकसः  ।। 3.11.15 ।। 
तत्र कर्तुं तपोविघ्नं देवैः सर्वैर्नियोजिताः। 
प्रधानाप्सरसः पञ्च विद्युच्चलितवर्चसः  ।। 3.11.16 ।। 
अप्सरोभिस्ततस्ताभिर्मुनिर्दृष्टपरावरः। 
नीतो मदनवश्यत्वं सुराणां कार्यसिद्धये  ।। 3.11.17 ।। 
ताश्चैवाप्सरसः पञ्च मुनेः पत्नीत्वमागताः। 
तटाके निर्मितं तासामस्मिन्नन्तर्हितं गृहम्  ।। 3.11.18 ।। 
तथैवाप्सरसः पञ्च निवसन्त्यो यथासुखम्। 
रमयन्ति तपोयोगान्मुनिं यौवनमास्थितम् ।। 3.11.19 ।।
तासां सङ्क्रीडमानानामेष वादित्रनिस्वनः। 
श्रूयते भूषणोन्मिश्रो गीतशब्दो मनोहरः  ।। 3.11.20 ।।
आश्चर्यमिति तस्यैतद्ववचनं भावितात्मनः।
राघवः प्रतिजग्राह सह भ्रात्रा महायशाः  ।। 3.11.21 ।। 
एवं कथयमानस्य ददर्शाश्रममण्डलम्।
कुशचीरपरिक्षिप्तं ब्राह्म्या लक्ष्म्या समावृतम्  ।। 3.11.22 ।। 
प्रविश्य सह वैदेह्या लक्ष्मणेन च राघवः। 
उवास मिनिभिः सर्वैः पूज्यमानो महायशाः  ।। 3.11.23 ।। 
तथा तस्मिन् स काकुत्स्थः श्रीमत्याश्रममण्डले।
उषित्वा तु सुखं तत्र पूज्यमानो महर्षिभिः  ।। 3.11.24 ।। 
जगाम चाश्रमांस्तेषां पर्यायेण तपस्विनाम्। 
येषामुषितवान् पूर्वं सकाशे स महास्त्रवित्  ।। 3.11.25 ।। 
क्वचित् परिदशान् मासानेकं संवत्सरं क्वचित्। 
क्वचिच्च चतुरो मासान् पञ्च षट् चापरान् क्वचित्  ।। 3.11.26 ।। 
अपरत्राधिकं मासादप्यर्धमधिकं क्वचित्। 
त्रीन् मासानष्टमासांश्च राघवो न्यवसत् सुखम्  ।। 3.11.27 ।।
तथा संवसतस्तस्य मुनीनामाश्रमेषु वै। 
रमतश्चानुकूल्येन ययुः संवसरा दश  ।। 3.11.28 ।। 
परिवृत्त्य च धर्मज्ञो राघवः सह सीतया। 
सुतीक्ष्णस्याश्रमं श्रीमान् पुनरेवाजगाम ह  ।। 3.11.29 ।। 
स तमाश्रममासाद्य मुनिभिः प्रतिपूजितः। 
तत्रापि न्यवसद्रामः किञ्चित्कालमरिन्दमः  ।। 3.11.30 ।। 
अथाश्रमस्थो विनयात् कदाचित्तं महामुनिम्। 
उपसीनः स काकुत्स्थः सुतीक्ष्णमिदमब्रवीत्  ।। 3.11.31 ।। 
अस्मिन्नरण्ये भगवन्नगस्त्यो मुनि सत्तमः। 
वसतीति मया नित्यं कथाः कथयतां श्रुतम्  ।। 3.11.32 ।। 
नतु जानामि तं देशं वनस्यास्य महत्तया।
कुत्राश्रममिदं पुण्यं महर्षेस्तस्य धीमतः  ।। 3.11.33 ।। 
प्रसादात्तत्रभवतः सानुजः सह सीतया। 
अगस्त्यमभिगच्छेयमभिवादयितुं मुनिम्  ।। 3.11.34 ।। 
मनोरथो महानेष हृदि मे परिवर्तते। 
यदहं तं मुनिवरं शुश्रूषेयमपि स्वयम्  ।। 3.11.35 ।।
इति रामस्य स मुनिः श्रुत्वा धर्मात्मनो वचः। 
सुतीक्ष्णः प्रत्युवाचेदं प्रीतो दशरथात्मजम्  ।। 3.11.36 ।। 
अहमप्येतदेव त्वां वक्तुकामः सलक्ष्मणम्।
अगस्त्यमभिगच्छेति सीतया सह राघव  ।। 3.11.37 ।। 
दिष्ट्या त्विदानीमर्थेऽस्मिन् स्वयमेव ब्रवीषि माम्।
अहमाख्यामि ते वत्स यत्रागस्त्यो महामुनिः  ।। 3.11.38 ।। 
योजनान्याश्रमादस्मात्तथा चत्वारि वै ततः। 
दक्षिणेन महाञ्छ्रीमानगस्त्यभ्रातुराश्रमः  ।। 3.11.39 ।।
स्थलीप्राये वनोद्देशे पिप्पलीवनशोभिते। 
बहुपुष्पफले रम्ये नानाशकुनिनादिते  ।। 3.11.40 ।। 
पद्मिन्यो विविधास्तत्र प्रसन्नसलिलाः शिवाः।
हंसकारण्डवाकीर्णाश्चक्रवाकोपशोभिताः  ।। 3.11.41 ।। 
तत्रैकां रजनीं व्युष्य प्रभाते राम गम्यताम्।
दक्षिणां दिशमास्थाय वनषण्डस्य पार्श्वतः  ।। 3.11.42 ।। 
तत्रागस्त्याश्रमपदं गत्वा योजनमन्तरम्।
रमणीये वनोद्देशे बहुपादपसंवृते  ।। 3.11.43 ।।  
रंस्यते तत्र वैदेही लक्ष्मणश्च सह त्वया। 
स हि रम्यो वनोद्देशो बहुपादपसङ्कुलः  ।। 3.11.44 ।। 
यदि बुद्धिः कृता द्रष्टुमगस्त्यं तं महामुनिम्।
अद्यैव गमने बुद्धिं रोचयस्व महायशः  ।। 3.11.45 ।। 
इति रामो मुनेः श्रुत्वा सह भ्रात्राभिवाद्य च। 
प्रतस्थेऽगस्त्यमुद्दिश्य सानुजः सीतया सह  ।। 3.11.46 ।। 
पश्यन् वनानि रम्याणि पर्वतांश्चाभ्रसन्निभान्। 
सरांसि सरितश्चैव पथि मार्गवशानुगाः  ।। 3.11.47 ।। 
सुतीक्ष्णेनोपदिष्टेन गत्वा तेन पथा सुखम्। 
इदं परमसंहृष्टो वाक्यं लक्ष्मणमब्रवीत्  ।। 3.11.48 ।। 
एतदेवाश्रमपदं नीनं तस्य महात्मनः। 
अगस्त्यस्य मुनेर्भ्रातुर्द्दश्यते पुण्यकर्मणः  ।। 3.11.49 ।। 
यथा हीमे वनस्यास्य ज्ञाताः पथि सहस्रशः। 
सन्नताः फलभारेण पुष्पभारेण च द्रुमाः  ।। 3.11.50 ।। 
पिप्पलीनां च पक्वानां वनादस्मादुपागतः।
गन्धोऽयं पवनोत्क्षिप्तः सहसा कटुकोदयः  ।। 3.11.51 ।। 
तत्र तत्र च दृश्यन्ते सङ्क्षिप्ताः काष्ठसञ्चयाः। 
लूनाश्च पथि दृश्न्यते दर्भा वैडूर्यवर्चसः  ।। 3.11.52 ।। 
एतच्च वनमध्यस्थं कृष्णाभ्रशिखरोपमम्।
पावकस्याश्रमस्थस्य धूमाग्रं सम्प्रदृश्यते  ।। 3.11.53 ।। 
विविक्तेषु च तीरेषु कृतस्नाना द्विजातयः। 
पुष्पोपहारं कुर्वन्ति कुसुमैः स्वयमार्जितैः  ।। 3.11.54 ।। 
तत्सुतीक्ष्णस्य वचनं यथा सौम्य मया श्रुतम्।
अगस्त्यस्याश्रमो भ्रातुर्नूनमेष भविष्यति  ।। 3.11.55 ।। 
निगृह्य तरसा मृत्युं लोकानां हितकाम्यया। 
यस्य भ्रात्रा कृतेयं दिक्छरण्या पुण्यकर्मणा  ।। 3.11.56 ।। 
इहैकदा किल क्रूरो वातापिरपि चेल्वलः।
भ्रातरौ सहितावास्तां ब्राह्मणघ्नौ महासुरौ  ।। 3.11.57 ।। 
धारयन् ब्राह्मणं रूपमिल्वलः संस्कृतं वदन्। 
आमन्त्रयति विप्रान् स्म श्राद्धमुद्दिश्य निर्घृणः  ।। 3.11.58 ।। 
भ्रातरं संस्कृतं कृत्वा ततस्तं मेषरूपिणम्।
तान् द्विजान् भोजयामास श्राद्धदृष्टेन कर्मणा  ।। 3.11.59 ।।  
ततो भुक्तवतां तेषां विप्राणामिल्वलोऽब्रवीत्। 
वातापे निष्क्रमस्वेति स्वरेण महता वदन्  ।। 3.11.60 ।। 
ततो भ्रातुर्वचः श्रुत्वा वातापिर्मेषवन्नदन्। 
भित्त्वा भित्त्वा शरीराणि ब्राह्मणानां विनिष्पतत्  ।। 3.11.61 ।। 
ब्रह्मणानां सहस्राणि तैरेवं कामरूपिभिः। 
विनाशितानि संहत्य नित्यशः पिशिताशनैः  ।। 3.11.62 ।। 
अगस्त्येन तदा देवैः प्रार्थितेन महर्षिणा। 
अनुभूय किल श्राद्धे भक्षितः स महासुरः  ।। 3.11.63 ।। 
ततः सम्पन्नमित्युक्त्वा दत्त्वा हस्तोदकं ततः। 
भ्रातरं निष्क्रमस्वेति चेल्वलः सोऽभ्यभाषत  ।। 3.11.64 ।। 
स तं तथा भाषमाणं भ्रातरं विप्रघातिनम्। 
अब्रवीत् प्रहसन् धीमानगस्त्यो मुनिसत्तमः  ।। 3.11.65 ।।   
कुतो निष्क्रमितुं शक्तिर्मया जीर्णस्य रक्षसः। 
भ्रातुस्ते मेषरूपस्य गतस्य यमसादनम्  ।। 3.11.66 ।। 
अथ तस्य वचः श्रुत्वा भ्रातुर्निधनसंश्रयम्।
प्रधर्षयितुमारेभे मुनिं क्रोधान्निशाचरः  ।। 3.11.67 ।। 
सोऽभिद्रवन्मुनिश्रेष्ठं मुनिना दीप्ततेजसा।
चक्षुषानलकल्पेन निर्दग्धो निधनं गतः  ।। 3.11.68 ।। 
तस्यायमाश्रमो भ्रातुस्तटाकवनशोभितः।
विप्रानुकम्पया येन कर्मेदं दुष्करं कृतम्  ।। 3.11.69 ।। 
एवं कथयमानस्य तस्य सौमित्रिणा सह। 
रमस्यास्तं गतः सूर्यः सन्ध्याकालोऽभ्यवर्तत  ।। 3.11.70 ।। 
उपास्य पश्चिमां सन्ध्यां सह भ्रात्रा यथाविधि।
प्रविवेशाश्रमपदं तमृषिं सोऽभ्यवादयत्  ।। 3.11.71 ।। 
सम्यक् प्रतिगृहीतश्च मुनिना तेन राघवः। 
न्यवसत्तां निशामेकां प्राश्य मूलफलानि च  ।। 3.11.72 ।। 
तस्यां रात्र्यां व्यतीतायां विमले सूर्यमण्डले। 
भ्रातरं तमगस्त्यस्य ह्यामन्त्रयत राघवः  ।। 3.11.73 ।। 
अभिवादये त्वां भगवन् सुखमध्युषितो निशाम्। 
आमन्त्रये त्वां गच्छामि गुरुं ते द्रष्टुमग्रजम्  ।। 3.11.74 ।। 
गम्यतामिति तेनोक्तो जगाम रघुनन्दनः।
यथोद्दिष्टेन मार्गेण वनं तच्चावलोकयन्  ।। 3.11.75 ।। 
निवारान् पनसांस्तालांस्तिमिशान्वञ्जुलान् धवान्। 
चिरिबिल्वान् मधूकांश्च बिल्वानपि च तिन्दुकान्  ।। 3.11.76 ।। 
पुष्पितान् पुष्पिताग्राभिर्लताभिरनुवेष्टितान्। 
ददर्श रामः शतशस्तत्र कान्तारपादपान्  ।। 3.11.77 ।। 
हस्तिहस्तैर्विमृदितान्वानरैरुपशोभितान्। 
मत्तैः शकुनिसङ्घैश्च शतशश्च प्रणादितान्  ।। 3.11.78 ।। 
ततोऽब्रवीत्समीपस्थं रामो राजीवलोचनः। 
पृष्ठतोऽनुगतं वीरं लक्ष्मणं लक्ष्मिवर्धनम्  ।। 3.11.79 ।। 
स्निग्धपत्त्रा यथा वृक्षा यथा क्षान्ता मृगद्विजाः। 
आश्रमो नातिदूरस्थो महर्षेर्भावितात्मनः  ।। 3.11.80 ।। 
अगस्त्य इति विख्यातो लोके स्वेनैव कर्मणा।
आश्रमो दृश्यते तस्य परिश्रान्तश्रमापहः  ।। 3.11.81 ।।
प्राज्यधूमाकुलवनश्चीरमालापरिष्कृतः।
प्रशान्तमृगयूथश्च नानाशकुनिनादितः  ।। 3.11.82 ।। 
निगृह्य तरसा मृत्युं लोकानां हितकाम्यया। 
दक्षिणा दिक्कृता येन शरण्या पुण्यकर्मणा।
तस्येदमाश्रमपदं प्रभावाद्यस्य राक्षसैः। 
दिगियं दक्षिणा त्रासाद्दृश्यते नोपभुज्यते  ।। 3.11.83 ।। 
यदाप्रभृति चाक्रान्ता दिगियं पुण्यकर्मणा।
तदाप्रभृति निर्वैराः प्रशान्ता ऱजनीचराः  ।। 3.11.84 ।। 
नाम्ना चेयं भगवतो दक्षिणा दिक् प्रदक्षिणा।
प्रथिता त्रिषु लोकेषु दुर्धर्षा क्रूरकर्मभिः  ।। 3.11.85 ।। 
मार्गं निरोद्धुं निरतो भास्करस्याचलोत्तमः। 
निदेशं पालयन् यस्य विन्ध्यः शैलो न वर्द्धते  ।। 3.11.86 ।। 
अयं दीर्घायुषस्तस्य लोके विश्रुतकर्मणः।
अगस्त्यस्याश्रमः श्रीमान् विनीतजनसेवितः  ।। 3.11.87 ।। 
एष लोकार्चितः साधुर्हिते नित्यरतः सताम््।
अस्मानभिगतानेष श्रेयसा योजयिष्यति  ।। 3.11.88 ।। 
आराधयिष्याम्यत्राहमगस्त्यं तं महामुनिम्।
शेषं च वनवासस्य सौम्य वत्स्याम्यहं प्रभो  ।। 3.11.89 ।। 
अत्र देवाः सगन्धर्वाः सिद्धाश्च परमर्षयः। 
अगस्त्यं नियताहारं सततं पुर्यपासते  ।। 3.11.90 ।। 
नात्र जीवेन्मृषावादी क्रूरो वा यदि वा शठः। 
नृशंसः कामवृत्तो वा मुनिरेष तथाविधः  ।। 3.11.91 ।।
अत्र देवाश्च यक्षाश्च नागाश्च पतगैः सह।
वसन्ति नियताहारा धर्ममाराधयिष्णवः  ।। 3.11.92 ।। 
अत्र सिद्धा महात्मानो विमानैः सूर्यसन्निभैः। 
त्यक्तदेहा नवैर्देहैः स्वर्याता परमर्षयः  ।। 3.11.93 ।। 
यक्षत्वममरत्वं च राज्यानि विविधानि च। 
अत्र देवाः प्रयच्छन्ति भूतैराराधिताः शुभैः  ।। 3.11.94 ।। 
आगताः स्माश्रमपदं सौमित्रे प्रविशाग्रतः।
निवेदयेह मां प्राप्तमृषये सीतया सह  ।। 3.11.95 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे एकादशः सर्गः  ।। 11 ।।
स प्रविश्याश्रमपदं लक्ष्मणो राघवानुजः।
अगस्त्यशिष्यमासाद्य वाक्यमेतदुवाच ह  ।। 3.12.1 ।। 
राजा दशरथो नाम ज्येष्ठस्तस्य सुतो बली। 
रामः प्राप्तो मुनिं द्रष्टुं भार्यया सह सीतया  ।। 3.12.2 ।। 
लक्ष्मणो नाम तस्याहं भ्राता त्ववरजो हितः।
अनुकूलश्च भक्तश्च यदि ते श्रोत्रमागतः  ।। 3.12.3 ।। 
ते वयं वनमत्युग्रं प्रविष्टाः पितृशासनात्। 
द्रष्टुमिच्छामहे सर्वे भगवन्तं निवेद्यताम्  ।। 3.12.4 ।। 
तस्य तद्वचनं श्रुत्वा लक्ष्मणस्य तपोधनः। 
तथेत्युक्त्वाग्निशरणं प्रविवेश निवेदितुम्  ।। 3.12.5 ।। 
स प्रविश्य मुनिश्रेष्ठं तपसा दुष्प्रधर्षणम्।
कृताञ्जलिरुवाचेदं रामागमनमञ्जसा।
यथोक्तं लक्ष्मणेनैव शिष्योऽगस्त्यस्य सम्मतः  ।। 3.12.6 ।। 
पुत्रौ दशरथस्येमौ रामो लक्ष्मण एव च। 
प्रविष्टावाश्रमपदं सीतया सह भार्यया  ।। 3.12.7 ।। 
द्रष्टुं भवन्तमायातौ शुश्रूषार्थमरिन्दमौ।
यदत्रानन्तरं तत्त्वमाज्ञापयितुमर्हसि  ।। 3.12.8 ।। 
ततः शिष्यादुपश्रुत्य प्राप्तं रामं सलक्ष्मणम्।
वैदेहीं च महाभागामिदं वचनमब्रवीत्  ।। 3.12.9 ।। 
दिष्ट्या रामश्चिरस्याद्य द्ष्टुं मां समुपागतः।
मनसा काङ्क्षितं ह्यस्य मयाप्यागमनं प्रति  ।। 3.12.10 ।। 
गम्यतां सत्कृतो रामः सभार्यः सहलक्ष्मणः। 
प्रवेश्यतां समीपं मे किञ्चासौ न प्रवेशितः  ।। 3.12.11 ।। 
एवमुक्तस्तु मुनिना धर्मज्ञेन महात्मना। 
अभिवाद्याब्रवीच्छिष्यस्तथेति नियताञ्जलिः  ।। 3.12.12 ।। 
ततो निष्क्रम्य सम्भ्रान्तः शिष्यो लक्ष्मणमब्रवीत्। 
क्वासौ रामो मुनिं द्रष्टुमेतु प्रविशतु स्वयम्  ।। 3.12.13 ।। 
ततो गत्वाश्रमद्वारं शिष्येण सहलक्ष्मणः।
दर्शयामास काकुत्स्थं सीतां च जनकात्मजाम्  ।। 3.12.14 ।। 
तं शिष्यः प्रश्रितो वाक्यमगस्त्यवचनं ब्रुवन्। 
प्रावेशयद्यथान्यायं सत्कारार्हं सुसत्कृतम्  ।। 3.12.15 ।। 
प्रविवेश ततो रामः सीतया सह लक्ष्मणः। 
प्रशान्तहरिणाकीर्णमाश्रमं ह्यवलोकयन्  ।। 3.12.16 ।। 
स तत्र ब्रह्मणः स्थानमग्नेः स्थानं तथैव च। 
विष्णोः स्थानं महेन्द्रस्य स्थानं चैव विवस्वतः  ।। 3.12.17 ।। 
सोमस्थानं भगस्थानं स्थानं कौबेरमेव च। 
धातुर्विधातुः स्थाने च वायोः स्थानं तथैव च  ।। 3.12.18 ।। 
नागराजस्य च स्थानमनन्तस्य महात्मनः।
स्थानं तथैव गायत्र्या वसूनां स्थानमेव च  ।। 3.12.19 ।। 
स्थानं च पाशहस्तस्य वरुणस्य महात्मनः। 
कार्तिकेयस्य च स्थानं धर्मस्थानं च पश्यति  ।। 3.12.20 ।। 
ततः शिष्यैः परिवृतो मुनिरप्यभिनिष्पतत्। 
तं ददर्शाग्रतो रामो मुनीनां दीप्ततेजसाम्  ।। 3.12.21 ।।	 
अब्रवीद्वचनं वीरो लक्ष्मणं लक्ष्मिवर्धनम्।
एष लक्ष्मण निष्क्रामत्यगस्त्यो भगवानृषिः  ।। 3.12.22 ।। 
औदार्येणावगच्छामि निधानं तपसामिमम्  ।। 3.12.23 ।। 
एवमुक्त्वा महाबाहुरगस्त्यं सूर्यवर्चसम्। 
जग्राह परमप्रीतस्तस्य पादौ परन्तपः  ।। 3.12.24 ।। 
अभिवाद्य तु धर्मात्मा तस्थौ रामः कृताञ्जलिः। 
सीतया सह वैदेह्या तदा रामः सलक्ष्मणः  ।। 3.12.25 ।। 
प्रतिजग्राह काकुत्स्थमर्चयित्वासनोदकैः। 
कुशलवप्रश्नमुक्त्वा च ह्यास्यतामिति चाब्रवीत्  ।। 3.12.26 ।। 
अग्निं हुत्वा प्रदायार्ध्यमतिथीन् प्रतिपूज्य च। 
वानप्रस्थेन धर्मेण स तेषां भोजनं ददौ  ।। 3.12.27 ।। 
प्रथमं चोपविश्याथ धर्मज्ञो मुनिपुङ्गवः। 
उवाच राममासीनं प्राञ्जलिं धर्मकोविदम्  ।। 3.12.28 ।। 
अग्निं हुत्वा प्रदायार्ध्यमतिथिं प्रतिपूजयेत्। 
अन्यथा खलु काकुत्स्थ तपस्वी समुदाचरन्।
दुःसाक्षीव परे लोके स्वानि मांसानि भक्षयेत्  ।। 3.12.29 ।।  
राजा सर्वस्य लोकस्य धर्मचारी महारथः।
पूजनीयश्च मान्यश्च भवान् प्राप्तः प्रियातिथिः  ।। 3.12.30 ।। 
एवमुक्त्वा फलैर्मूलैः पुष्पैरन्येश्च राघवम्। 
पूजयित्वा यथाकामं पुनरेव ततोऽब्रवीत्  ।। 3.12.31 ।। 
इदं दिव्यं महच्चापं हेमरत्नविभूषितम्  ।। 3.12.32 ।। 
वैष्णवं पुरुषव्याघ्र निर्मितं विश्वकर्मणा  ।। 3.12.33 ।। 
अमोघः सूर्यसङ्काशो ब्रह्मदत्तः शरोत्तमः। 
दत्तौ मम महेन्द्रेण तूणी चाक्षयसायकौ  ।। 3.12.34 ।। 
सम्पूर्णौ निशितैर्बाणैर्ज्वलद्भिरिव पावकैः। 
महारजत कोशोऽयमसिर्हेमविभूषितः  ।। 3.12.35 ।। 
अनेन धनुषा राम हत्वा सङ्ख्ये महासुरान्।
आजहार श्रियं दीप्तां पुरा विष्णुर्दिवौकसाम्  ।। 3.12.36 ।। 
तद्धनुस्तौ च तूणीरौ शरं खङ्गं च मानद।
जयाय प्रतिगृह्णीष्व वज्रं वज्रधरो यथा  ।। 3.12.37 ।। 
एवमुक्त्वा महातेजाः समस्तं तद्वरायुधम्।
दत्त्वा रामाय भगवानगस्त्यः पुनरब्रवीत्  ।। 3.12.38 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे द्वादशः सर्गः  ।। 12 ।। 
राम प्रीतोऽस्मि भद्रं ते परितुष्टोऽस्मि लक्ष्मण। 
अभिवादयितुं यन्मां प्राप्तौ स्थः सह सीतया  ।। 3.13.1 ।।  
अध्वश्रमेण वां खेदो बाधते प्रचुरश्रमः। 
व्यक्तमुत्कण्ठते चापि मैथिली जनकात्मजा  ।। 3.13.2 ।। 
एषा हि सुकुमारी च दुःखैश्च न विमानता। 
प्राज्यदोषं वनं प्राप्ता भर्तृस्नेहप्रचोदिता  ।। 3.13.3 ।। 
यथैषा रमते राम इह सीता तथा कुरु।
दुष्करं कृतवत्येषा वने त्वामनुगच्छति  ।। 3.13.4 ।। 
एषा हि प्रकृतिः स्त्रीणामासृष्टे रघुनन्दन। 
समस्थमनुरञ्जन्ति विषमस्थं त्यज्यन्ति च  ।। 3.13.5 ।। 
शतह्रदानां लोलत्वं शस्त्राणां तीक्ष्णतां तथा।
गरुडानिलयोः शैघ्र्यमनुगच्छन्ति योषितः  ।। 3.13.6 ।। 
इयं तु भवतो भार्या दोषैरेतैर्विवर्जिता। 
श्लाध्या च व्यपदेश्या च यथा देवी ह्यरुन्धती  ।। 3.13.7 ।। 
अलङ्कृतोऽयं देशश्च यत्र सौमित्रिणा सह।
वैदेह्या चानया राम वत्स्यसि त्वमरिन्दम  ।। 3.13.8 ।। 
एवमुक्तः स मुनिना राघवः संयताञ्जलिः।
उवाच प्रश्रितं वाक्यमृषिं दीप्तमिवानलम्  ।। 3.13.9 ।। 
धन्योस्म्यनुगृहीतोऽस्मि यस्य मे मुनिपुङ्गवः।
गुणैः सभ्रातृभार्यस्य वरदः परितुष्यति  ।। 3.13.10 ।। 
किन्तु व्यादिश मे देशं सोदकं बहुकाननम्। 
यत्राश्रमपदं कृत्वा वसेयं निरतः सुखम्  ।। 3.13.11 ।। 
ततोऽब्रवीन्मुनिश्रेष्ठः श्रुत्वा रामस्य तद्वचः।
ध्यात्वा मुहूर्तं धर्मात्मा धीरो धीरतरं वचः  ।। 3.13.12 ।।  
इतो द्वियोजने तात बहुमूलफलोदकः।
देशो बहुमृगः श्रीमान् पञ्चवट्यभिविश्रुतः  ।। 3.13.13 ।। 
तत्र गत्वाश्रमपदं कृत्वा सौमित्रिणा सह।
रंस्यसे त्वं पितुर्वाक्यं यथोक्तमनुपालयन्  ।। 3.13.14 ।। 
कालोऽयं गतभूयिष्ठो यः कालस्तव राघव। 
समयो यो नरेन्द्रेण कृतो दशरथेन ते  ।। 3.13.15 ।।  
तीर्णप्रतिज्ञः काकुत्स्थ सुखं राज्ये निवत्स्यसि।
धन्यस्ते जनको राम स राजा रघुनन्दन। 
यस्त्वया ज्येष्ठपुत्रेण ययातिरिव तारितः  ।। 3.13.16 ।। 
विदितो ह्येष वृत्तान्तो मम सर्वस्तवानघ। 
तपसश्च प्रभावेन स्नेहाद्दशरथस्य च  ।। 3.13.17 ।। 
हृदयस्थश्च ते छन्दो विज्ञातस्तपसा मया। 
इह वासं प्रतिज्ञाय मया सह तपोवने  ।। 3.13.18 ।। 
[वसन्तं त्वां जनाः सर्वे ज्ञास्यन्ति रघुनन्दन।]
अतश्च त्वामहं ब्रूमि गच्छ पञ्चवटीमिति  ।। 3.13.19 ।। 
स हि रम्यो वनोद्देशो मैथिली तत्र रंस्यते। 
स देशः श्लाघनीयश्च नातिदूरे च राघव  ।। 3.13.20 ।। 
गोदावर्याः समीपे च मैथिली तत्र रंस्यते। 
प्राज्यमूलफलश्चैव नानाद्विजगणायुतः।
विविक्तश्च महाबाहो पुण्यो रम्यस्तथैव च  ।। 3.13.21 ।। 
भवानपि सदारश्च शक्तश्च परिरक्षणे।
अपि चात्र वसन् राम तापसान् पालयिष्यसि  ।। 3.13.22 ।। 
एतदालक्ष्यते वीर मधूकानां महद्वनम्।
उत्तरेणास्य गन्तव्यं न्यग्रोधमभिगच्छता  ।। 3.13.23 ।। 
ततः स्थलमुपारुह्य पर्वतस्याविदूरतः। 
ख्यातः पञ्चवटीत्येव नित्यपुष्पितकाननः। 3.13.24 ।। 
अगस्त्येनैवमुक्तस्तु रामः सौमित्रिणा सह।
सत्कृत्यामन्त्रयामास तमृषिं सत्यवादिनम्  ।। 3.13.25 ।। 
तौ तु तेनाभ्यनुज्ञातौ कृतपादाभिवन्दनौ।
तदाश्रमात्पञ्चवटीं जग्मतुः सह सीतया  ।। 3.13.26 ।। 
गृहीतचापौ तु नराधिपात्मजौ विषक्ततूणौ समरेष्वकातरौ। 
यथोपदिष्टेन पथा महर्षिणा प्रजग्मतुः पञ्चवटीं समाहितौ  ।। 3.13.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे त्रयोदशः सर्गः ।। 13 ।।
अथ पञ्चवटीं गच्छन्नन्तरा रघुनन्दनः। 
आससाद महाकायं गृध्रं भीमपराक्रमम्  ।। 3.14.1 ।। 
तं दृष्ट्वा तौ महाभागौ वटस्थं रामलक्ष्मणौ। 
मेनाते राक्षसं पक्षिं ब्रुवाणौ को भवानिति  ।। 3.14.2 ।।   
स तौ मधुरया वाचा सौम्यया प्रीणयन्निव।
उवाच वत्स मां विद्धि वयस्यं पितुरात्मनः  ।। 3.14.3 ।। 
स तं पितृसखं बुद्ध्वा पूजयामास राघवः। 
स तस्य कुलमव्यग्रमथ पप्रच्छ नाम च  ।। 3.14.4 ।। 
रामस्य वचनं श्रुत्वा सर्वभूतसमुद्भवम्। 
आचचक्षे द्विजस्तस्मै कुलमात्मानमेव च  ।। 3.14.5 ।। 
पूर्वकाले महाबाहो ये प्रजापतयोऽभवन्। 
तान्मे निगदतः सर्वानादितः शृणु राघव  ।। 3.14.6 ।। 
कर्दमः प्रथमस्तेषां विश्रुतस्तदनन्तरः। 
शेषश्च संश्रयश्चैव बहुपुत्रश्च वीर्यवान्  ।। 3.14.7 ।। 
स्थाणुर्मरीचिरत्रिश्च क्रुतश्चैव महाबलः। 
पुलस्त्यश्चाङ्गिराश्चैव प्रचेताः पुलहस्तथा  ।। 3.14.8 ।। 
दक्षो विवस्वानपरोऽरिष्टनेमिश्च राघव। 
कश्यपश्च महातेजास्तेषामासीच्च पश्चिमः  ।। 3.14.9 ।। 
प्रजापतेस्तु दक्षस्य बभूवुरिति विश्रुतम्।
षष्टिर्दुहितरो राम यशस्विन्यो महायशः  ।। 3.14.10 ।। 
कश्यपः प्रतिजग्राह तासामष्टौ सुमध्यमाः। 
अदितिं च दितिं चैव दनुमप्यथ कालिकाम्।
ताम्रां क्रोधवशां चैव मनुं चाप्यनलामपि  ।। 3.14.11 ।। 
तास्तु कन्यास्ततः प्रीतः कश्यपः पुनरब्रवीत्। 
पुत्रांस्रैलोक्यभर्तॄन् वै जनयिष्यथ मत्समान्  ।। 3.14.12 ।। 
अदितिस्तन्मना राम दितिश्च मनुजर्षभ। 
कालिका च महाबाहो शेषास्त्वमनसोऽभवन्  ।। 3.14.13 ।। 
अदित्यां जज्ञिरे देवास्त्रयस्त्रिंशदरिन्दम। 
आदित्या वसवो रुद्रा ह्यश्विनौ च परन्तप  ।। 3.14.14 ।। 
दितिस्त्वजनयत्पुत्रान् दैत्यांस्तात यशस्विनः। 
तेषामियं वसुमती पुरासीत् सवनार्णवा  ।। 3.14.15 ।। 
दनुस्त्वजनयत् पुत्रमश्वग्रीवमरिन्दम। 
नरकं कालकं चैव कालिकापि व्यजायत  ।। 3.14.16 ।। 
क्रौञ्चीं भासीं तथा श्येनीं धृतराष्ट्रीं तथा शुकीम्।
ताम्रापि सुषुवे कन्याः पञ्चैता लोकविश्रुताः  ।। 3.14.17 ।। 
उलूकान् जनयत् क्रौञ्ची भासी भासान् व्यजायत। 
श्येनी श्येनांश्च गृध्रांश्च व्यजायत सुतेजसः  ।। 3.14.18 ।।
धृतराष्ट्री तु हंसांश्च कलहंसांश्च सर्वशः।
चक्रवाकांश्च भद्रं ते विजज्ञे सापि भामिनी  ।। 3.14.19 ।। 
शुकी नतां विजज्ञे तु नताया विनता सुता ।। 3.14.20 ।।
दश क्रोधवशा राम विजज्ञे ह्यात्मसम्भवाः। 
मृगीं च मगमन्दां च हरिं भद्रमदामपि  ।। 3.14.21 ।। 
मातङ्गीमपि शार्दूलीं श्वोतां च सुरभिं तथा।
सर्वलक्षणसम्पन्नां सुरसां कद्रुकामपि  ।। 3.14.22 ।। 
अपत्यं तु मृगाः सर्वे मृग्या नरवरोत्तम। 
ऋक्षाश्च मृगमन्दायाः सृमराश्चमरास्तथा  ।। 3.14.23 ।। 
हर्याश्च हरयोऽपत्यं वानराश्च तरस्विनः। 
ततस्त्विरावतीं नाम जज्ञे भद्रमदा सुताम्  ।। 3.14.24 ।। 
तस्यास्त्वैरावतः पुत्रो लोकनाथो महागजः।
मातङ्गास्त्वथ मातङ्ग्या अपत्यं मनुजर्षभ  ।। 3.14.25 ।। 
गोलाङ्गूलांश्च शार्दूली व्याघ्रांश्चाजनयत् सुतान्।
दिशागजांश्च काकुत्स्थ श्वेताप्यजनयत् सुतान्  ।। 3.14.26 ।। 
ततो दुहितरौ राम सुरभिर्द्वे व्यजायत।
रोहिणीं नाम भद्रं ते गन्धर्वीं च यशस्विनीम्  ।। 3.14.27 ।। 
रोहिण्यजनयद्गा वै गन्धर्वी वाजिनः सुतान्।
सुरसाऽजनयन्नागान् राम कद्रूस्तु पन्नगान्  ।। 3.14.28 ।। 
मनुर्मनुष्यान् जनयद्राम पुत्रान् यशस्विनः। 
ब्राह्मणान् क्षत्ित्रयान् वैश्यान् शूद्रांश्च मनजर्षभ। 
सर्वान् पुण्यफलान् वृक्षाननलापि व्याजायत  ।। 3.14.29 ।। 
विनता च शुकी पौत्री कद्रूश्च सुरसा स्वसा।
कद्रूर्नागं सहस्रस्यं विजज्ञे धरणीधरम्  ।। 3.14.30 ।। 
द्वौ पुत्रौ विनतायास्तु गरुडोऽरुण एव च।
तस्माज्जातोऽहमरुणात् सम्पातिस्तु ममाग्रजः  ।। 3.14.31 ।। 
जटायुरिति मां विद्धि श्येनीपुत्रमरिन्दम  ।। 3.14.32 ।। 
सोऽहं वाससहायस्ते भविष्यामि यदीच्छसि। 
इदं दुर्गं हि कान्तारं मृगराक्षससेवितम्। 
सीतां च तात रक्षिष्ये त्वयि याते सलक्ष्मणे  ।। 3.14.33 ।।  
जटायुषं तं प्रतिपूज्य राघवो मुदा पिरष्वज्य च सन्नतोऽभवत्। 
पितुर्हि शुश्राव सखित्वमात्मवान् जटायुषा सङ्कथितं पुनः पुनः  ।। 3.14.34 ।।
स तत्र सीतां परिदाय मैथिलीं सहैव तेनातिबलेन पक्षिणा।
जगाम तां पञ्चवटीं सलक्ष्मणो रिपून् दिधक्षन् शलभानिवानलः  ।। 3.14.35 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे चतुर्दशः सर्गः ।। 14 ।। 
ततः पञ्चवटीं गत्वा नानाव्यालमृगायुताम्। 
उवाच भ्रातरं रामः सौमित्रिं दीप्ततेजसम्  ।। 3.15.1 ।। 
आगताः स्म यथोद्दिष्टममुं देशं महर्षिणा। 
अयं पञ्चवटीदेशः सौम्य पुष्पितपादपः  ।। 3.15.2 ।। 
सर्वतश्चार्यतां दृष्टिः कानने निपुणो ह्यसि।
आश्रमः कतरस्मिन्नो देशे भवति सम्मतः  ।। 3.15.3 ।। 
रमते यत्र वैदेही त्वमहं चैव लक्ष्मण।
तादृशो दृश्यातां देशः सन्निकृष्टजलाशयः  ।। 3.15.4 ।।
वनरामण्यकं यत्र स्थलरामण्यकं तथा। 
सन्निकृष्टं च यत्र स्यात् समित्पुष्पकुशोदकम्  ।। 3.15.5 ।।
एवमुक्तस्तु रामेण लक्ष्मणः संयताञ्जलिः। 
सीतासमक्षं काकुत्स्थमिदं वचनमब्रवीत्  ।। 3.15.6 ।।
परवानस्मि काकुस्थ त्वयि वर्षशतं स्थिते।
स्वयं तु रुचिरे देशे क्रियातामिति मां वद  ।। 3.15.7 ।।
सुप्रीतस्तेन वाक्येन लक्ष्मणस्य महात्मनः।
विमृशन् रोचयामास देशं सर्वगुणान्वितम्  ।। 3.15.8 ।।
स तं रुचिरमाक्रम्य देशमाश्रमकर्मणि। 
हस्तौ गृहीत्वा हस्तेन रामः सौमित्रिमब्रवीत्  ।। 3.15.9 ।।
अयं देशः समः श्रीमान् पुष्पितैस्तरुभिर्वृतः।
इहाश्रमपदं सौम्य यथावत्कर्तुमर्हसि  ।। 3.15.10 ।।
इयमादित्यसङ्काशैः पद्मैः सुरभिगन्धिभिः। 
अदूरे दृश्यते रम्या पद्मिनी पद्मशोभिता ।। 3.15.11 ।।
यथाख्यातमगस्त्येन मुनिना भावितात्मना। 
इयं गोदावरी रम्या पुष्पितैस्तरुभिर्वृता। 
हंसकारण्डवाकीर्णा चक्रवाकोपशोभिता ।। 3.15.12 ।।
नातिदूरेण चासन्ने मृगयूथनिपीडिताः। 
मयूरनादिता रम्याः प्रांशवो बहुकन्दराः ।। 3.15.13 ।।
दृश्यन्ते गिरयः सौम्य फुल्लैस्तरुभिरावृताः ।। 3.15.14 ।।
सौवर्णै राजतैस्ताम्रैर्देशे देशे च धातुभिः। 
गवाक्षिता इवाभान्ति गजाः परमभक्तिभिः ।। 3.15.15 ।।
सालैस्तालैस्तमालैश्च खर्जूरपनसाम्रकैः।
निवारैस्तिमिशैश्चैव पुन्नागैश्चोपशोभिताः ।। 3.15.16 ।।
चूतैरशोकैस्तिलकैश्चम्पकैः केतकैरपि। 
पुष्पगुल्मलतोपेतैस्तैस्तैस्तरुभिरावृताः ।। 3.15.17 ।।
चन्दनैः स्पन्दनैर्नीपैः पर्णासैर्लिकुचैरपि।
धवाश्वकर्णखदिरैः शमीकिंशुकपाटलैः ।। 3.15.18 ।।
इदं पुण्यमिदं मेध्यमिदं बहुमृगद्विजम्।
इह वत्स्यामि सौमित्रे सार्धमेतेन पक्षिणा ।। 3.15.19 ।।
एवमुक्तस्तु रामेण लक्ष्मणः परवीरहा। 
अचिरेणाश्रमं भ्रातुश्चकार सुमहाबलः ।। 3.15.20 ।।
पर्णशालां सुविपुलां तत्र सङ्खातमृत्तिकाम्।
सुस्तम्भां मस्करैर्दीर्घैः कृतवंशां सुशोभनाम् ।। 3.15.21 ।। 
शमीशाखाभिरास्तीर्य दृढपाशावपाशिताम्।
कुशकाशशरैः पर्णैः सुपरिच्छादितां तथा ।। 3.15.22 ।।
समीकृततलां रम्यां चकार लघुविक्रमः। 
निवासं राघवस्यार्थे प्रेक्षणीयमनुत्तमम् ।। 3.15.23 ।।
स गत्वा लक्ष्मणः श्रीमान् नदीं गोदावरीं तदा। 
स्नात्वा पद्मानि चादाय सफलः पुनरागतः ।। 3.15.24 ।।
ततः पुष्पबलिं कृत्वा शान्तिं च स यथाविधि।
दर्शयामास रामाय तदाश्रमपदं कृतम् ।। 3.15.25 ।।
स तं दृष्ट्वा कृतं सौम्यमाश्रमं सह सीतया। 
राघवः पर्णशालायां हर्षमाहारयद्भृशम् ।। 3.15.26 ।।
सुसंहृष्टः परिष्वज्य बाहुभ्यां लक्ष्मणं तदा। 
अतिस्निग्धं च गाढं च वचनं चेदमब्रवीत् ।। 3.15.27 ।।
प्रीतोऽस्मि ते महत्कर्म त्वया कृतमिदं प्रभो। 
प्रदेयो यन्निमित््तं ते परिष्वङ्गो मया कृतः ।। 3.15.28 ।।
भावज्ञेन कृतज्ञेन धर्मज्ञेन च लक्ष्मण। 
त्वाया पुत्रेण धर्मात्मा न संवृत्तः पिता मम ।। 3.15.29 ।।
एवं लक्ष्मणमुक्त्वा तु राघवो लक्ष्मिवर्धनः।
तस्मिन् देशे बहुफले न्यवसत् सुसुखं वशी ।। 3.15.30 ।।
कञ्चित् कालं स धर्मात्मा सीतया लक्ष्मणेन च। 
अन्वास्यमानो न्यवसत् स्वर्गलोके यथामरः ।। 3.15.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे पञ्चदशः सर्गः ।। 15 ।।
वसतस्तस्य तु सुखं राघवस्य महात्मनः। 
शरद्व्यपाये हेमन्त ऋतुरिष्टः प्रवर्तते ।। 3.16.1 ।।
स कदाचित्प्रभातायां शर्वर्यां रघुनन्दनः। 
प्रययावभिषेकार्थं रम्यां गोदावरीं नदीम् ।। 3.16.2 ।।
प्रह्वः कलशहस्तस्तं सीतया सह वीर्यवान्। 
पृष्ठतोऽनुव्रजन् भ्राता सौमित्रिरिदमब्रवीत् ।। 3.16.3 ।।
अयं स कालः सम्प्राप्तः प्रियो यस्ते प्रियंवद। 
अलङ्कृत इवाभाति येन संवत्सरः शुभः ।। 3.16.4 ।।
नीहारपरुषो लोकः पृथिवी सस्यशालिनी।
जलान्यनुपभोग्यानि सुभगो हव्यवाहनः ।। 3.16.5 ।।
नवाग्रयणपूजाभिरभ्यर्च्य पितृदेवताः। 
कृताग्रयणकाः काले सन्तो विगतकल्मषाः ।। 3.16.6 ।।
प्राज्यकामा जनपदाः सम्पन्नतरगोरसाः। 
विचरन्ति महीपाला यात्रास्था विजिगीषवः ।। 3.16.7 ।।
सेवमाने दृढं सूर्ये दिशमन्तकसेविताम्। 
विहीनतिलकेव स्त्री नोत्तरा दिक्र प्रकाशते ।। 3.16.8 ।।
प्रकृत्या हिमकोशाढ्यो दूरसूर्यश्च साम्प्रतम्। 
यथार्थनामा सुव्यक्तं हिमवान् हिमवान् गिरिः ।। 3.16.9 ।। 
अत्यन्तसुखसञ्चारा मध्याह्ने स्पर्शतः सुखाः। 
दिवसाः सुभगादित्याश्छायासलिलदुर्भगाः ।। 3.16.10 ।।
मृदुसूर्याः सनीहाराः पटुशीताः समारूताः। 
शून्यारण्या हिमध्वस्ता दिवसा भान्ति साम्प्रतम् ।। 3.16.11 ।।
निवृत्ताकाशशयनाः पुष्यनीता हिमारूणाः।
शीता वृद्धतरायामास्त्रियामा यान्ति साम्प्रतम् ।। 3.16.12 ।।
रविसङ्क्रान्तसौभाग्यस्तुषारारुणमण्डलः।
निःश्वासान्ध इवादर्शश्चन्द्रमा न प्रकाशते ।। 3.16.13 ।।
ज्योत्स्नी तुषारमलिना पौर्णमास्यां न राजते। 
सीतेव चातपश्यामा लक्ष्यते न तु शोभते ।। 3.16.14 ।।
प्रकृत्या शीतलस्पर्शो हिमविद्धश्च साम्प्रतम्। 
प्रवाति पश्चिमो वायुः काले द्विगुणशीतलः ।। 3.16.15 ।। 
बाष्पच्छन्नान्यरण्यानि यवगोधूमवन्ति च। 
शोभन्तेऽभ्युदिते सूर्ये नदद्भिः क्रौञ्चसारसैः ।। 3.16.16 ।।
खर्जूरपुष्पाकृतिभिः शिरोभिः पूर्णतण्डुलैः। 
शोभन्ते किञ्चिदानम्राः शालयः कनकप्रभाः ।। 3.16.17 ।।
मयूखैरुपसर्पद्भिर्हिमनीहारसंवृतैः।
दूरमभ्युदितः सूर्यः शशाङ्क इव लक्ष्यते ।। 3.16.18 ।।
अग्राह्यवीर्यः पूर्वाह्णे मध्यह्ने स्पर्शतः सुखः। 
संरक्तः किञ्चिदापाण्डुरातपः शोभते क्षितौ ।। 3.16.19 ।।
अवश्यायनिपातेन किञ्चित्प्रक्लिन्नशाद्वला।
वनानां शोभते भूमिर्निविष्टतरुणातपा ।। 3.16.20 ।।
स्पृशंस्तु विपुलं शीतमुदकं द्विरदः सुखम्। 
अत्यन्ततृषितो वन्यः प्रतिसंहरते करम् ।। 3.16.21 ।।
एते हि समुपासीना विहगा जलचारिणः। 
न विगाहन्ति सलिलमप्रगल्भा इवाहवम् ।। 3.16.22 ।।
अवश्यायतमोनद्धा नीहारतमसावृताः। 
प्रसुप्ता इव लक्ष्यन्ते विपुष्पा वनराजयः ।। 3.16.23 ।।
बाष्पसञ्छन्नसलिला रुतविज्ञेयसारसाः। 
हिमार्द्रवालुकैस्तीरैः सरितो भान्ति साम्प्रतम् ।। 3.16.24 ।।
तुषारपतनाच्चैव मृदुत्वाद्भास्करस्य च। 
शैत्यादगाग्रस्थमपि प्रायेण रसवज्जलम् ।। 3.16.25 ।।
जराजर्झरितैः पद्मैः शूर्णकेसरकर्णिकैः।
नालशेषैर्हिमध्वस्तैर्न भान्ति कमलाकराः ।। 3.16.26 ।।
अस्मिंस्तु पुरुषव्याघ्रः काले दुःखसमन्वितः। 
तपश्चरति धर्मात्मा त्वद्भक्त्या भरतः पुरे ।। 3.16.27 ।।
त्यक्त्वा राज्यं च मानं च भोगांश्च विविधान् बहून्। 
तपस्वी नियताहारः शेते शीते महीतले ।। 3.16.28 ।।
सोऽपि वेलामिमां नूनमभिषेकार्थमुद्यतः। 
वृतः प्रकृतिभिर्नित्यं प्रयाति सरयूनदीम् ।। 3.16.29 ।।
अत्यन्तसुखसंवृद्धः सुकुमारः सुखोचितः।
कथं न्वपररात्रेषु सरयूमवगाहते ।। 3.16.30 ।।
पद्मपत्त्रेक्षणो वीरः शयामो निरुदरो महान्।
धर्मज्ञः सत्यवादी च ह्रीनिषेधो जितेन्द्रियः ।। 3.16.31 ।।
प्रियाभिभाषी मधुरो दीर्घबाहुररिन्दमः। 
सन्त्यज्य विविधान् भोगानार्यं सर्वात्मना श्रितः ।। 3.16.32 ।।
जितः स्वर्गस्तव भ्रात्रा भरतेन महात्मना।
वनस्थमपि तापस्ये यस्त्वामनुविधीयते ।। 3.16.33 ।। 
न पित्र्यमनुवर्तन्ते मातृकं द्विपदा इति।
ख्यातो लोकप्रवादोऽयं भरतेनान्यथा कृतः ।। 3.16.34 ।।
भर्ता दशरथो यस्याः साधुश्च भरतः सुतः।
कथं नु साम्बा कैकेयी तादृशी क्रूरशीलिनी ।। 3.16.35 ।।
इत्येवं लक्ष्मणे वाक्यं स्नेहाद् ब्रुवति धार्मिके। 
परिवादं जनन्यास्तमसहन् राघवोऽब्रवीत् ।। 3.16.36 ।।
न तेऽम्बा मध्यमा तात गर्हितव्या कथञ्चन। 
तामेवेक्ष्वाकुनाथस्य भरतस्य कथां कुरु ।। 3.16.37 ।।
निश्चितापि हि मे बुद्धिर्वनवासे दृढब्रता। 
भरतस्नेहसन्तप्ता बालिशीक्रियते पुनः ।। 3.16.38 ।।
संस्मराम्यस्य वाक्यानि प्रियाणि मधुराणि च। 
हृद्यान्यमृतकल्पानि मनः प्रह्लादनानि च ।। 3.16.39 ।।
कदान्वहं समेष्यामि भरतेन महात्मना। 
शत्रुघ्नेन च वीरेण त्वाया च रघुनन्दन ।। 3.16.40 ।।
इत्येवं विलपंस्तत्र प्राप्य गोदावरीं नदीम्।
चक्रेऽभिषेकं काकुत्स्थः सानुजः सह सीतया ।। 3.16.41 ।।
तर्पयित्वाथ सलिलैस्ते पितॄन् दैवतानि च। 
स्तुवन्ति स्मोदितं सूर्यं देवताश्च समाहिताः ।। 3.16.42 ।।
कृताभिषेकः स रराज रामः सीताद्वितीयः सह लक्ष्मणेन। 
कृताभिषेको गिरिराजपुत्र्या रुद्रः सनन्दी भगवानिवेशः ।। 3.16.43 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे षोडशः सर्गः ।। 16 ।।
कृताभिषेको रामस्तु सीता सौमित्रिरेव च। 		
तस्माद्गोदावरीतीरात्ततो जग्मुः स्वामाश्रमम् ।। 3.17.1 ।।
आश्रमं तमुपागम्य राघवः सह लक्ष्मणः। 
कृत्वा पौर्वह्णिकं कर्म पर्णशालामुपागमत् ।। 3.17.2 ।।
उवास सुखितस्तत्र पूज्यमानो महर्षिभिः।
लक्ष्मणेन सह भ्रात्रा चकार विविधाः कथाः ।। 3.17.3 ।।
स रामः पर्णशालायामासीनः सह सीतया। 
विरराज महाबाहुश्चित्रया चन्द्रमा इव ।। 3.17.4 ।।
तथासीनस्य रामस्य कथासंसक्तचेतसः। 
तं देशं राक्षसी काचिदाजगाम यदृच्छाया ।। 3.17.5 ।।
सा तु शूर्मणखा नाम दशग्रीवस्य रक्षसः। 
भगिनी राममासाद्य ददर्श त्रिदशोपमम् ।। 3.17.6 ।।
सिंहोरस्कं महाबाहुं पद्मपत्त्रनिभेक्षणम्।
आजानुबाहुं दीप्तास्यमतीव प्रियदर्शनम् ।। 3.17.7 ।।
गजविक्रान्तगमनं जटामण्डलधारिणम्। 
सुकुमारं महासत्त्वं पार्थिवव्यञ्जनान्वितम् ।। 3.17.8 ।।
राममिन्दीवरश्यामं कन्दर्पसदृशप्रभम्। 
बभूवेन्द्रोपमं दृष्टवा राक्षसी काममोहिता ।। 3.17.9 ।।
सुमुखं दुर्मुखी रामं वृत्तमध्यं महोदरी। 
विशालाक्षं विरूपाक्षी सुकेशं ताम्रमूर्धजा ।। 3.17.10 ।।
प्रीतिरूपं विरूपा सा सुस्वरं भैरवस्वरा। 
तरुणं दारुणा वृद्धा दक्षिणं वामभाषिणी ।। 3.17.11 ।।
न्यायवृत्तं सुदुर्वृत्ता प्रियमप्रियदर्शना। 
शरीरजसमाविष्टा राक्षसी वाक्यमब्रवीत् ।। 3.17.12 ।।
जटी तापसरूपेण सभार्यः शरचापधृत्। 
आगतस्त्वमिमं देशं कथं राक्षससेवितम्। 
किमागमनकृत्यं ते तत्त्वमाख्यातुमर्हसि ।। 3.17.13 ।।
एवमुक्तस्तु राक्षस्या शूर्पनख्या परन्तपः। 
ऋजुबुद्धितया सर्वमाख्यातुमुपचक्रमे ।। 3.17.14 ।।
अनृतं नहि रामस्य कदाचिदपि सम्मतम्। 
विशेषेणाश्रमस्थस्य समीपे स्त्रीजनस्य च ।। 3.17.15 ।।
आसीद्दशरथो नाम राजा त्रिदशविक्रमः।
तस्याहमग्रजः पुत्रो रामो नाम जनैःश्रुतः ।। 3.17.16 ।।
भ्राताऽयं लक्ष्मणो नाम यमीयान् मामनुव्रतः ।। 3.17.17 ।।
इयं भार्या च वैदेही मम सीतेति विश्रुता। 
नियोगात्तु नरेन्द्रस्य पितुर्मातुश्च यन्त्रितः ।। 3.17.18 ।।
घर्मार्थं धर्मकाङ्क्षी च वनं वस्तुमिहागतः। 
त्वां तु वेदितुमिच्छामि कथ्यतां काऽसि कस्य वा ।। 3.17.19 ।।
नहि तावन्मनोज्ञाङ्गी राक्षसी प्रतिभासि मे। 
इह वा किन्निमित्तं त्वमागता ब्रूहि तत्त्वतः ।। 3.17.20 ।।
साऽब्रवीद्वचनं श्रुत्वा राक्षसी मदनार्दिता। 
श्रूयतां राम वक्ष्यामि तत्त्वार्थं वचनं मम ।। 3.17.21 ।।
अहं शूर्पणखा नाम राक्षसी कामरूपिणी।
अरण्यं विचरामीदमेका सर्वभयङ्करा ।। 3.17.22 ।।
रावणो नाम मे भ्राता बलीयान् राक्षसेश्वरः। 
वीरो विश्रवसः पुत्रो यदि ते श्रोत्रमागतः ।। 3.17.23 ।।
प्रवृद्धनिद्रश्च सदा कुम्भकर्णो महाबलः। 
विभीषणस्तु धर्मात्मा न तु राक्षसचेष्टितः ।। 3.17.24 ।।
प्रख्यातवीर्यौ च रणे भ्रातरौ खरदूषणौ। 
तानहं समतिक्रान्ता राम त्वापूर्वदर्शनात्। 
समुपेतास्मि भावेन भर्तारं पुरुषोत्तमम् ।। 3.17.25 ।।
अहं प्रभावमम्पन्ना स्वच्छन्दबलगामिनी। 
चिराय भव मे भर्ता सीतया किं करिष्यसि ।। 3.17.26 ।। 
विकृता च विरूपा च न चेयं सदृशी तव। 
अहमेवानुरूपा ते भार्यारूपेण पश्य माम् ।। 3.17.27 ।।
इमां विरूपामसतीं करालां निर्णतोदरीम्। 
अनेन ते सह भ्रात्रा भक्षयिष्यामि मानुषीम् ।। 3.17.28 ।। 
ततः पर्वतशृङ्गाणि वनानि विविधानि च। 
पश्यन् सह मया कान्त दण्डकान् विचरिष्यसि ।। 3.17.29 ।।	
इत्येवमुक्तः काकुत्स्थः प्रहस्य मदिरेक्षणाम्। 
इदं वचनमारेभे वक्तुं वाक्यविशारदः ।। 3.17.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे सप्तदशः सर्गः ।। 17 ।।
ततः शूर्पणखां रामः कामपाशावपाशिताम्। 
स्वच्छया श्लक्ष्णया वाचा स्मितपूर्वमथाब्रवीत् ।। 3.18.1 ।।
कृतदारोऽस्मि भवति भार्येयं दयिता मम। 
त्वद्विधानां तु नारीणां सुदुःखा ससपत्नता ।। 3.18.2 ।।
अनुजस्त्वेष मे भ्राता शीलवान् प्रियदर्शनः। 
श्रीमानाकृतदारश्च लक्ष्मणो नाम वीर्यवान् ।। 3.18.3 ।।
अपूर्वी भार्यया चार्थी तरुणः प्रियदर्शनः। 
अनुरूपश्च तेभर्ता रूपस्यास्य भविष्यति ।। 3.18.4 ।।
एनं भज विशालाक्षि भर्तारं भ्रातरं मम। 
असपत्ना वरारोहे मेरुमर्कप्रभा यथा ।। 3.18.5 ।।
इति रामेण सा प्रोक्ता राक्षसी काममोहिता।
विसृज्य रामं सहसा ततो लक्ष्मणमब्रवीत् ।। 3.18.6 ।।
अस्य रूपस्य ते युक्ता भार्याहं वरवर्णिनी।
मया सह सुखं सर्वान् दण्डकान् विचरिष्यसि ।। 3.18.7 ।।
एवमुक्तस्तु सौमित्री राक्षस्या वाक्यकोविदः।
ततः शूर्पनखीं स्मित्वा लक्ष्मणो युक्तमब्रवीत् ।। 3.18.8 ।।
कथं दासस्य मे दासी भार्या भवितुमिच्छसि। 
सोऽहमार्येण परवान् भ्रात्राकमलवर्णिनि ।। 3.18.9 ।।
समृद्धार्थस्य सिद्धार्थामुदितामलवर्णिनी।
आर्यस्य त्वं विशालाक्षि भार्या भव यवीयसी ।। 3.18.10 ।। 
एनां विरूपामसतीं करालां निर्णतोदरीम्। 
भार्यां वृद्धां परित्यज्य त्वामेवैष भजिष्यति ।। 3.18.11 ।।
को हि रूपमिदं श्रेष्ठं सन्त्यज्य वरवर्णिनि। 
मानुषीषु वरारोहे कुर्याद्भावं विचक्षणः ।। 3.18.12 ।।
इति सा लक्ष्मणेनोक्ता कराला निर्णतोदरी।
मन्यते तद्वचस्तथ्यं परिहासाविचक्षणा ।। 3.18.13 ।।
सा रामं पर्णशालायामुपविष्टं परन्तपम्।
सीतया सह दुर्धर्षमब्रवीत् काममोहिता ।। 3.18.14 ।।
एनां विरूपामसतीं करालां निर्णतोदरीम्। 
वृद्धां भार्यामवष्टभ्य मां न त्वं बहुमन्यसे ।। 3.18.15 ।।
अद्येमां भक्षयिष्यामि पश्यतस्तव मानुषीम्।
त्वया सह चरिष्यामि निस्सपत्ना यथासुखम् ।। 3.18.16 ।।
इत्युक्त्वा मृगशावाक्षीमलातसदृशेक्षणा। 
अभ्यधावत् सुसङ्क्रुद्धा महोल्का रोहिणीमिव ।। 3.18.17 ।।
तां मृत्युपाशप्रतिमामापतन्तीं महाबलः। 
निगृह्य रामः कुपितस्ततो लक्ष्मणमब्रवीत् ।। 3.18.18 ।।
क्रूरैरनार्यैः सौमित्रे परिहासः कथञ्चन। 
न कार्यः पश्य वैदेहीं कथञ्चित् सौम्य जीवतीम् ।। 3.18.19 ।।
इमां विरूपामसतीमतिमत्तां महोदरीम्।
राक्षसीं पुरुषव्याघ्र विरूपयितुमर्हसि ।। 3.18.20 ।।
इत्युक्तो लक्ष्मणस्तस्याः क्रुद्धो रामस्य पार्श्वतः।
उद्धत्य खङ्गं चिच्छेद कर्णनासं महाबलः ।। 3.18.21 ।।
निकृत्तकर्णनासा तु विस्वरं सा विनद्य च। 
यथागतं प्रदुद्राव घोरा शूर्पणखा वनम् ।। 3.18.22 ।।
सा विरूपा महाघोरा राक्षसी शोणितोक्षिता। 
ननाद विविधान्नादान् यथा प्रावृषि तोयदः ।। 3.18.23 ।।
सा विक्षरन्ती रुधिरं बहुधा घोरदर्शना। 
प्रगृह्य बाहू गर्जन्ती प्रविवेश महावनम् ।। 3.18.24 ।।
ततस्तु सा राक्षससङ्घसंवृतं खरं जनस्थानगतं विरूपिता।
उपेत्य तं भ्रातरमुग्रदर्शनं पपात भूमौ गगनाद्यथाऽशनिः ।। 3.18.25 ।।
ततः सभार्यं भयमोहमूर्च्छिता सलक्ष्मणं राघवमागतं वनम्।
विरूपणं चात्मनि शोणितोक्षिता शशंस सर्वं भगिनी खरस्य सा ।। 3.18.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे अष्टादशः सर्गः ।। 18 ।।
तां यथा पतितां दृष्ट्वा विरूपां शोणितोक्षिताम्। 
भगिनीं क्रोधसन्तप्तः खरः पप्रच्छ राक्षसः ।। 3.19.1 ।।
उत्तिष्ठ तावदाख्याहि प्रमोहं जहि सम्भ्रमम्। 
व्यक्तमाख्याहि केन त्वमेवंरूपा विरूपिता ।। 3.19.2 ।।
कः कृष्णसर्पमासीनमाशीविषमनागसम्। 
तुदत्यभिसमापन्नमङ्गुल्यग्रेण लीलया ।। 3.19.3 ।।
कः कालपाशमासज्यं कण्ठे मोहान्न बुद्ध्यते। 
यस्त्वामद्य समासाद्य पीतवान् विषमुत्तमम् ।। 3.19.4 ।।
बलविक्रमसम्पन्ना कामगा काम रूपिणी। 
इमामवस्थां नीता त्वं केनान्तकसमा गता ।। 3.19.5 ।।
देवगन्धर्वभूतानामृषीणां च महात्मनाम्। 
कोऽयमेवं विरूपां त्वां महावीर्यश्चकार ह ।। 3.19.6 ।।
नहि पश्याम्यहं लोके यः कुर्यान्मम विप्रियम्। 
अन्तरेण सहस्राक्षं महेन्द्रं पाकशासनम् ।। 3.19.7 ।।
अद्याहं मार्गणैः प्राणानादास्ये जीवितान्तकैः। 
सलिले क्षीरमासक्तं निष्पिबन्निव सारसः ।। 3.19.8 ।।
निहतस्य मया सङ्ख्ये शरमङ्कृत्तमर्मणः। 
सफेनं रुधिरं रक्तं मेदिनी कस्य पास्यति ।। 3.19.9 ।।
कस्य पत्त्ररथाः कायान्मांसमुत्कृत्य सङ्गताः। 
प्रहृष्टा भक्षयिष्यन्ति निहस्य मया रणे ।। 3.19.10 ।।
तं न देवा न गन्धर्वा न पिशाचा न राक्षसाः। 
मयापकृष्टं कृपणं शक्तास्त्रातुमिहाहवे ।। 3.19.11 ।।
उपलभ्य शनैः सञ्ज्ञां तं मे शंसितुमर्हसि। 
येन त्वं दुर्विनीतेन वने विक्रम्य निर्जिता ।। 3.19.12 ।।
इति भ्रातुर्वचः श्रुत्वा क्रुद्धस्य च विशेषतः।
ततः शूर्पणखा वाक्यं सबाष्पमिदमब्रवीत् ।। 3.19.13 ।।
तरुणौ रुपसम्पन्नौ सुकुमारौ महाबलौ।
पुण्डरीकविशालाक्षौ चीरकृष्णाजिनाम्बरौ ।। 3.19.14 ।।
फलमूलाशनौ दान्तौ तापसौ धर्मचारिणौ।
पुत्रौ दशरथस्यास्तां भ्रातारौ रामलक्ष्मणौ ।। 3.19.15 ।। 
गन्धर्वराजप्रतिमौ पार्थिवव्यञ्जनान्वितौ। 
देवौ वा मानुषौ वा तौ न तर्कयितुमुत्सहे ।। 3.19.16 ।।
तरुणी रूपम्पन्ना सर्वाभरणभृषिता।
दृष्टा तत्र मया नारी तयोर्मध्ये सुमध्यमा ।। 3.19.17 ।।
ताभ्यामुभाभ्यां सम्भूय प्रमदामधिकृत्य ताम्।
इमामवस्थां नीताहं यथानाथासती तथा ।। 3.19.18 ।।
तस्याश्चानृजुवृत्तायास्तयोश्च हतयोरहम्। 
सफेनं पातुमिच्छामि रुधिरं रणमूर्धनि ।। 3.19.19 ।।
एष मे प्रथमः कामः कृतस्तात त्वया भवेत्। 
तस्यास्तयोश्च रुधिरं पिबेयमहमाहवे ।। 3.19.20 ।।
इति तस्यां ब्रुवाणायां चतुर्दश महाबलान्। 
व्यादिदेश खरः क्रुद्धो राक्षसानन्तकोपमान् ।। 3.19.21 ।।
मानुषौ शस्त्रसम्पन्नौ चीरकृष्णाजिनाम्बरौ। 
प्रविष्टौ दण्डकारण्यं घोरं प्रमदया सह ।। 3.19.22 ।।
तौ हत्वा तां च दुर्वृत्तामपावर्तितुमर्हथ। 
इयं च रुधिरं तेषां भगिनी मम पास्यति ।। 3.19.23 ।।
मनोरथोऽयमिष्टोस्या भगिन्या मम राक्षसाः।
शीघ्रं सम्पाद्यतां तौ च प्रमथ्य स्वेन तेजसा ।। 3.19.24 ।।
इति प्रतिसमादिष्टा राक्षसास्ते चतुर्दश। 
तत्र जग्मुस्तया सार्धं घना वातेरिता यथा ।। 3.19.25 ।।
ततस्तु ते तं समुदग्रतेजसं तथापि तीक्ष्णप्रदरा निशाचराः।
न शेकुरेनं सहसा प्रमर्दितुं वनद्विपा दीप्तमिवाग्निमुत्थितम् ।। 3.19.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे एकोनविंशः सर्गः ।। 19 ।।
ततः शूर्पणखा घोरा राघवाश्रममागता। 
रक्षसामाचचक्षे तौ भ्रातरौ सह सीतया ।। 3.20.1 ।।
ते रामं पर्णशालायामुपविष्टं महाबलम्। 
ददृशुः सीतया सार्धं वैदेह्या लक्ष्मणेन च ।। 3.20.2 ।।
तान् दृष्ट्वा राघवः श्रीमानागतां तां च राक्षसीम्।
अब्रवीद् भ्रातरं रामो लक्ष्मणं दीप्ततेजसम् ।। 3.20.3 ।।
मुहुर्तं भव सौमित्रे सीतायाः प्रत्यनन्तरः।
इमानस्या वधिष्यामि पदवीमागतानिह ।। 3.20.4 ।।
वाक्यमेतत्ततः श्रुत्व रामस्य विदितात्मनः। 
तथेति लक्ष्मणो वाक्यं रामस्य प्रत्यपूजयत् ।। 3.20.5 ।।
राघवोऽपि महञ्चापं चामीकरविभूषितम्।
चकार सज्यं धर्मात्मा तानि रक्षांसि चाब्रवीत् ।। 3.20.6 ।।
पुत्रौ दशरथस्यावां भ्रातरौ रामलक्ष्मणौ।
प्रविष्टौ सीतया सार्धं दुश्चरं दण्डकावनम् ।। 3.20.7 ।।
फलमूलाशनौ दान्तौ तापसौ धर्मचारिणौ।
वसन्तौ दण्डकारण्ये किमर्थमुपहिंसथ ।। 3.20.8 ।।
युष्मान् पापात्मकान् हन्तुं विप्रकारान् महाहवे। 
ऋषीणां तु नियोगेन प्राप्तोऽहं सशरायुधः ।। 3.20.9 ।।
तिष्ठतैवात्र सन्तुष्टा नोपावर्तितुमर्हथ।
यदि प्राणैरिहार्थो वा निवर्तध्वं निशाचराः ।। 3.20.10 ।।
तस्य तद्वचनं श्रुत्वा राक्षसास्ते चतुर्दश। 
ऊचुर्वाचं सुसङ्क्रुद्धा ब्रह्मघ्नाः शूलपाणयः ।। 3.20.11 ।।
[संरक्तनयना घोरा रामं संरक्तलोचनम्। 
परुषं मधुराभाषं हृष्टा दृष्टपराक्रमम् ।।]
क्रोधमुत्पाद्य नो भर्तुः खरस्य सुमहात्मनः।
त्वमेव हास्यसे प्राणानद्यास्माभिर्हतो युधि ।। 3.20.12 ।।
का हि ते शक्तिरेकस्य बहूनां रणमूर्धनि।
अस्माकमग्रतः स्थातुं किं पुनर्योद्धुमाहव ।। 3.20.13 ।।
एहि बाहुप्रयुक्तैर्नः परिघैः शूलपट्टिशैः।
प्राणांस्त्यक्षङसि वीर्यं च धनुश्च करपीडितम् ।। 3.20.14 ।।
इत्येवमुक्त्वा सङ्क्रुद्धा राक्षसास्ते चतुर्दश। 
[उद्यतायुधनिस्त्रिंशा राममेवाभिदुद्रुवुः।]
चिक्षिपुस्तानि शूलानि राघवं प्रति दुर्जयम् ।। 3.20.15 ।।
तानि शूलानि काकुत्स्थः समस्तानि चतुर्दश। 
तावद्भिरेव चिच्छेद शरैः काञ्चनभूषणैः ।। 3.20.16 ।।
ततः पश्चान्महातेजा नाराचान् सूर्यसन्निभान्।
जग्राह परमक्रुद्धश्चतुर्दश शिलाशितान् ।। 3.20.17 ।।
गृहीत्वा धनुरायम्य लक्ष्यानुद्दिश्य राक्षसान्। 
मुमोच राघवो बाणान् वज्रानिव शतक्रतुः ।। 3.20.18 ।।
रुक्मपुङ्खाश्च विशिखा दीप्ता हेमविभूषिताः।
ते भित्त्वा रक्षसां वेगाद्वक्षांसि रुधिराप्लुताः। 
विनिष्पेतुस्तदा भूमौ न्यमज्जन्ताशनिस्वनाः ।। 3.20.19 ।।
ते भिन्नहृदया भूमौ छिन्नमूला इव द्रुमाः। 
निपेतुः शोणितार्द्राङ्गा विकृता विगतासवः ।। 3.20.20 ।।
तान् दृष्ट्वा पतितान् भूमौ राक्षसी क्रोधमूर्च्छिता। 
परित्रस्ता पुनस्तत्र व्यसृजद्भैरवस्वनान् ।। 3.20.21 ।।
सा नदन्ती पुनर्नादं जवाच्छूर्पणखा पुनः। 
[जगाम तत्र सम्भ्रान्ता खरो यत्र महाबलः।]
उपगम्य खरं सा तु किञ्चित्संशुष्कशोणिता ।। 3.20.22 ।।
पपात पुनरेवार्ता सनिर्यासेव सल्लकी ।। 3.20.23 ।।
भ्रातुः समीपे शोकार्ता ससर्ज निनदं मुहुः। 
[भूमौ शयाना दुःखार्ता लब्धसञ्ज्ञाचिरात्पुनः।]
सस्वरं मुमुचे बाष्पं विषण्णवदना तदा ।। 3.20.24 ।।
निपातितान् दृश्य रणे तु राक्षसान् प्रधाविता शूर्पणखा पुनस्ततः। 
वधं च तेषां निखिलेन रक्षसां शशंस सर्वं भगीनी खरस्य सा ।। 3.20.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे विंशः सर्गः ।। 20 ।।
स पुनः पतितां दृष्ट्वा क्रोधाच्छूर्पणखां खरः।
उवाच व्यक्तया वाचा तामनर्थार्थमागताम् ।। 3.21.1 ।।
मया त्विदानीं शूरास्ते राक्षसा रुधिराशनाः। 
त्वत्प्रियार्थं विनिर्दिष्टाः किमर्थं रुद्यते पुनः ।। 3.21.2 ।।
भक्ताश्चैवानुरक्ताश्च हिताश्च मम नित्यशः।
घ्नन्तोऽपि न निहन्तव्या न न कुर्युर्वचो मम ।। 3.21.3 ।।
किमेतच्छ्रोतुमिच्छामि कारणं युत्कृते पुनः। 
हा नाथेति विनर्दन्ती सर्पवल्लुठसि क्षितौ ।। 3.21.4 ।।
अनाथवद्विलपसि नाथे तु मयि संस्थिते। 
उत्तिष्ठोत्तिष्ठ मा भैषीर्वैक्लव्यं त्यज्यतामिह ।। 3.21.5 ।।
इत्येवमुक्ता दुर्धर्षा खरेण परिसान्त्विता। 
विमृज्य नयने सास्त्रे खरं भ्रातरमब्रवीत् ।। 3.21.6 ।।
अस्मीदानीमहं प्राप्ता हृतश्रवणनासिका। 
शोणितौघपरिक्लिन्ना त्वया च परिसान्त्विता ।। 3.21.7 ।।
प्रेषिताश्च त्वया वीर राक्षसास्ते चुतुर्धश। 
निहन्तुं राघवं क्रोधान्मत्प्रियार्थं सलक्ष्मणम् ।। 3.21.8 ।।
ते तु रामेण सामर्षाः शूलपट्टिशपाणयः।
समरे निहताः सर्वे सायकैर्मर्मभेदिभिः ।। 3.21.9 ।।
तान् दृष्ट्वा पतितान् भूमौ क्षणेनैव महाबलान्। 
रामस्य च महत् कर्म महांस्त्रासोभवन्मम ।। 3.21.10 ।।
अहमस्मि समुद्विग्ना विषण्णा च निशाचर।
शरणं त्वां पुनः प्राप्ता सर्वतो भयदर्शिनी ।। 3.21.11 ।।
विषादनक्राध्युषिते परित्रासोर्मिमालिनि। 
किं मां न त्रायसे मग्नां विपुले शोकसागरे ।। 3.21.12 ।।
एते च निहता भूमौ रामेण निशितैः शरैः।
येऽपि मे पदवीं प्राप्ता राक्षसाः पिशिताशनाः ।। 3.21.13 ।।
मयि ते यद्यनुक्रोशो यदि रक्षःसु तेषु च। 
रामेण यदि ते शक्तिस्तेजो वास्ति निशाचर। 
दण्डकारण्यनिलयं जहि राक्षसकण्टकम् ।। 3.21.14 ।।
यदि रामं ममामित्रं न त्वमद्य वधिष्यसि। 
तव चैवाग्रतः प्राणांसत्यक्ष्यामि निरपत्रपा ।। 3.21.15 ।।
बुद्ध्याहमनुपश्यामि न त्वं रामस्य संयुगे। 
स्थातुं प्रतिमुखे शक्तः सबलश्च महात्मनः ।। 3.21.16 ।।
शूरमानी न शूरस्त्वं मिथ्यारोपितविक्रमः। 
मानुषौ यौ न शक्नोषि हन्तुं तौ रामलक्ष्मणौ ।। 3.21.17 ।।
रामेण यदि ते शक्तिस्तेजो वास्ति निशाचर। 
दण्डकारण्यनिलयं जहि तं कुलपांसन ।। 3.21.18 ।।
निस्सत्त्वस्याल्पवीर्यस्य वासस्ते कीदृशस्त्विह। 
अपयाहि जनस्थानात्त्वरितः सहबान्धवः ।। 3.21.19 ।।
रामतेजोभिभूतो हि त्वं क्षिप्रं विनशिष्यसि। 
स हि तेजस्समायुक्तो रामो दशरथात्मजः ।। 3.21.20 ।।
भ्राता चास्य महावीर्यो येन चास्मि विरूपिता ।। 3.21.21 ।।
एवं विलप्य बहुशो राक्षसी विततोदरी। 
भ्रातुः समीपे दुःखार्ता नष्टसञ्ज्ञा बभूव ह।
कराभ्यामुदरं हत्वा रुरोद भृशदुःखिता ।। 3.21.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे एकविंशः सर्गः ।। 21 ।।
एवमाधर्षितः शूरः शूर्पणख्या खरस्तदा। 
उवाच रक्षसां मध्ये खरः खरतरं वचः ।। 3.22.1 ।।
तवावमानप्रभवः क्रोधोऽयमतुलो मम। 
न श्क्यते धारयितुं लवणाम्भ इवोत्थितम् ।। 3.22.2 ।।
न रामं गणये वीर्यान्मानुषं क्षीणजीवितम्। 
आत्मदुश्चरितैः प्राणान् हतो योऽद्य विमोक्ष्यति ।। 3.22.3 ।।
बाष्पः संह्रियतामेष सम्भ्रमश्च विमुच्यताम्।
अहं रामं सह भ्रात्रा नयामि यमसादनम् ।। 3.22.4 ।।
परश्वधहतस्याद्य मन्दप्राणस्य संयुगे।
रामस्य रुधिरं रक्तमुष्णं पास्यसि राक्षसि ।। 3.22.5 ।।
सा प्रहृष्टा वचः श्रुत्वा खरस्य वदनच्च्युतम्। 
प्रशशंस पुनर्मौर्ख्याद् भ्रातरं रक्षसां वरम् ।। 3.22.6 ।।
तया परुषितः पूर्वं पुनरेव प्रशंसितः।
अब्रवीद्दूषणं नाम खऱः सेनापतिं तदा ।। 3.22.7 ।।
चतुर्दश सहस्राणि मम चित्तानुवर्तिनाम्।
रक्षसां भीमवेगानां समरेष्वनिवर्तिनाम् ।। 3.22.8 ।।
नीलजीमूतवर्णानां घोराणां क्रूरकर्मणाम्।
लोकहिंसाविहाराणां बलिनामुग्रतेजसाम् ।। 3.22.9 ।।
तेषां शार्दूलदर्पाणां महास्यानां महौजसाम्।
सर्वोद्योगमुदीर्णानां रक्षसां सौम्य कारय ।। 3.22.10 ।।
उपस्थापय मे क्षिप्रं रथं सौम्य धनूंषि च। 
शरांश्चित्रांश्च खङ्गांश्च शक्तीश्च विविधाः शिताः ।। 3.22.11 ।।
अग्रे निर्यातुमिच्छामि पौलस्त्यानां महात्मनाम्। 
वधार्थं दुर्विनीतस्य रामस्य रणकोविदः ।। 3.22.12 ।।
इति तस्य ब्रुवाणस्य सूर्यवर्णं महारथम्।
सदश्वैः शबलैर्युक्तमाचचक्षेऽथ दूषणः ।। 3.22.13 ।।
तं मेरुशिखराकारं तप्तकाञ्चनभूषणम्। 
हेमचक्रमसम्बाधं वैडूर्यमयकूबरम् ।। 3.22.14 ।।
मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः।
मङ्गलैः पक्षिसङ्घैश्च ताराभिरभिसंवृतम्। 3.22.15 ।।
ध्व़जनिस्त्रिंशसम्पन्नं किङ्किणीकविराजितम्।
सदश्वयुक्तं सोमर्षादारुरोह खरो रथम् ।। 3.22.16 ।।
निशाम्य तु रथस्थं तं राक्षसा भीमविक्रमाः। 
तस्थुः सम्परिवार्यैनं दूषणं च महाबलम् ।। 3.22.17 ।।
खरस्तु तान् महेष्वासान् घोरवर्मायुधध्वजान्।
निर्यातेत्यब्रमीद्धृष्टो रथस्थः सर्वराक्षसान् ।। 3.22.18 ।।
ततस्तद्राक्षसं सैन्यं घोरवर्मायुधध्वजम्। 
निर्जगाम जनस्थानान्महानादं महाजवम् ।। 3.22.19 ।।
मुद्गरैः पट्टिशैः शूलैः सुतीक्ष्णैश्च परश्वधैः।
खङ्गैश्चक्रैश्च हस्तस्थैर्भ्राजमानैश्च तोमरैः ।। 3.22.20 ।।
शक्तिभिः परिघैर्घोरैरतिमात्रैश्च कार्मुकैः।
गदासिमुसलैर्वज्रैर्घृहीतैर्भीमदर्शनैः ।। 3.22.21 ।।
राक्षसानां सुघोराणां सहस्राणि चतुर्दश। 
निर्यातानि जनस्थानात् खरचित्तानुवर्त्तिनाम् ।। 3.22.22 ।।
तांस्त्वभिद्रवतो दृष्ट्वा राक्षसान् भीमविक्रमान्। 
खरस्यापि रथः किञ्चिज्जगाम तदनन्तरम् ।। 3.22.23 ।।
ततस्तान् शबलानश्वांस्तप्तकञ्चनबूषितान्। 
खरस्य मतिमाज्ञाय सारथिः समचोदयत् ।। 3.22.24 ।।
स चोदितो रथः शीघ्रं खरस्य रिपुघातिनः।
शब्देनापूरयामास दिशश्च प्रदिशस्तदा ।। 3.22.25 ।।
प्रवृद्धमन्युस्तु खरः खरस्वनो रिपोर्वधार्थं त्वरितो यथान्तकः। 
अचूचुदत्सारथिमुन्नदन् घनं महाबलो मेघ इवाश्म वर्षवान् ।। 3.22.26 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे द्वाविंशः सर्गः ।। 22 ।।
तस्मिन् याते जनस्थानादशिवं शोणितोदकम्। 
अभ्यवर्षन्महामेघस्तुमुलो गर्दभारुणः ।। 3.23.1 ।।
निपेतुस्तुरगास्तस्य रथयुक्ता महाजवाः।
समे पुष्पचिते देशे राजमार्गे यदृच्छया ।। 3.23.2 ।।
श्यामं रुधिरपर्यन्तं बभूव परिवेषणम्। 
अलातचक्रप्रतिमं परिगृह्य दिवाकरम् ।। 3.23.3 ।।
ततो ध्वजमुपागम्य हेमदण्डं समुच्छ्रितम्।
समाक्रम्य महाकायस्तस्थौ गृध्रः सुदारुणः ।। 3.23.4 ।।
जनस्थानसमीपे तु समागम्य खरस्वनाः। 
विस्वरान्विविधांश्चक्रुर्मांसादा मृगपक्षिणः ।। 3.23.5 ।।
व्याजह्रुश्च प्रदीप्तायां दिशि वै भैरवस्वनम्।
अशिवं यातुधानानां शिवा घोरा महास्वनाः ।। 3.23.6 ।।
प्रभिन्नगिरि सङ्काशास्तोयशोणितधारिणः। 
आकाशं तदनाकाशं चक्रुर्मीमा बलाहकाः ।। 3.23.7 ।।
बभूव तिमिरं घोरमुद्धतं रोमहर्षणम्। 
दिशो वा विदिशो वापि न च व्यक्तं चकाशिरे ।। 3.23.8 ।।
क्षतजाद्रसवर्णाभा सन्ध्या कालं विना बभौ।
खरस्याभिमुखा नेदुस्तदा घोरमृगाः खगाः।
कङ्कगोमायुगृध्राश्च चुक्रुशुर्भयशंसिनः ।। 3.23.9 ।।
नित्याशुभकरा युद्धे शिवा घोरनिदर्शनाः। 
नेदुर्बलस्याभिमुखं ज्वालोद्गारिभिराननैः ।। 3.23.10 ।। 
कबन्धः परिघाभासो दृश्यते भास्करान्तिके। 
जग्राह सूर्यं स्वर्भानुरपर्वणि महाग्रहः ।। 3.23.11 ।।
प्रवाति मारुतः शीघ्रं निष्प्रभोऽभूद्दिवाकरः। 
उत्पेतुश्च विना रात्रिं ताराः खद्योतसप्रभाः ।। 3.23.12 ।।
संलीनमीनविहगा नलिन्यः शुष्कपङ्कजाः।
तस्मिन् क्षणे बभूवुश्च विना पुष्पफलैर्द्रुमाः ।। 3.23.13 ।।
उद्धूतश्च विना वातं रेणुर्जलधरारुणः।
वीचीकूचिति वाश्यन्त्यो बभूवुस्तत्र शारिकाः ।। 3.23.14 ।।
उल्काश्चापि सनिर्घाता निपेतुर्घोरदर्शनाः। 
प्रचचाल मही सर्वा सशैलवनकानना ।। 3.23.15 ।।
खरस्य च रथस्थस्य नर्दमानस्य धीमतः। 
प्राकम्पत भुजः सव्यः स्वरश्चास्यावसज्जत ।। 3.23.16 ।।
सास्रा समपद्यते दृष्टिः पश्यमानस्य सर्वतः।
ललाटेः च रुजा जाता न च मोहान्न्यवर्तत ।। 3.23.17 ।।
तान् समीक्ष्य महोत्पातानुत्थितान् रोमहर्षणान्।
अब्रवीद्राक्षसान् सर्वान् प्रहसन् स खरस्तदा ।। 3.23.18 ।।
महोत्पातानिमान् सर्वानुत्थितान् घोरदर्शनान्।
न चिन्तयाम्यहं वीर्याद्बलवान् दुर्बलानिव ।। 3.23.19 ।।
तारा अपि शरैस्थीक्ष्णैः पातयामि नभःस्थलात्। 
मृत्युं मरणधर्मेण सङ्क्रुद्धो योजयाम्यहम् ।। 3.23.20 ।।
राघवं तं बलोत्सिक्तं भ्रातरं चास्य लक्ष्मणम्। 
अहत्वा सायकैस्तीक्ष्णैर्नोपावर्तितुमुत्सहे ।। 3.23.21 ।।
सकामा भगिनी मेऽस्तु पीत्वा तु रुधिरं तयोः। 
यन्निमित्तस्तु रामस्य लक्ष्मणस्य विपर्ययः ।। 3.23.22 ।।
न क्वचित्प्राप्तपूर्वो मे संयुगेषु पराजयः।
युष्माकमेतत्प्रत्यक्षं नानृतं कथयाम्यहम् ।। 3.23.23 ।।
देवराजमपि क्रुद्धो मत्तैरावतयायिनम्।
वज्रहस्तं रणे हन्यां किं पुनस्तौ कुमानुषौ ।। 3.23.24 ।।
सा तस्य गर्जितं श्रुत्वा राक्षसस्य महाचमूः।
प्रहर्षमतुलं लेभे मृत्युपाशावपाशिता ।। 3.23.25 ।।
समीयुश्च महात्मानो युद्धदर्शनकाङ्क्षिणः।
ऋषयो देवगन्धर्वाः सिद्धाश्च सह चारणैः ।। 3.23.26 ।।
समेत्य चोचुः सहितास्तेऽन्योन्यं पुम्यकर्मणः ।। 3.23.27 ।।
स्वस्ति गोब्राह्मणेभ्योऽस्तु लोकानां येऽभिसङ्गताः।
जयतां राघवः सङ्ख्ये पौलस्त्यान् रजनीचरान् ।। 3.23.28 ।।
चक्रहस्तो यथा युद्धे सर्वानसुरपुङ्गवान्। 
एतच्चन्यच्च बहुशो ब्रुवाणाः परमर्षयः ।। 3.23.29 ।।
जातकौतूहलास्तत्र विमानस्थाश्च देवताः।
ददृशुर्वाहिनीं तेषां राक्षसानां गतायुषाम् ।। 3.23.30 ।।
रथेन तु खरो वेगादुग्रसैन्यो विनिस्सृतः।
तं दृष्ट्वा राक्षसं भूयो राक्षसाश्च विनिस्सृताः ।। 3.23.31 ।।
श्येनगामी पृथुग्रीवो यज्ञशत्रुर्विहङ्गमः।
दुर्जयः करवीराक्षः परुषः कालकार्मुकः ।। 3.23.32 ।।
मेघमाली महामाली सर्पास्यो रुधिराशनः।
द्वादशैते महावीर्याः प्रतस्थुरभितः खरम् ।। 3.23.33 ।।
महाकपालः स्थूलाक्षः प्रमाथी त्रिशिरास्तथा।
चत्वार एते सेनान्यो दूषणं पृष्ठतो ययुः ।। 3.23.34 ।।
सा भीमवेगा समराभिकामा महाबला राक्षसवीरसेना।
तौ राजपुत्रौ सहसाभ्युपेता माला ग्रहाणामिव चन्द्रसूर्यौ ।। 3.23.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे त्रयोविंशः सर्गः ।। 23 ।।
आश्रमं प्रतियाते तु खरे खरपराक्रमे।
तानेवोत्पातिकान् रामः सह भ्रात्रा ददर्श ह ।। 3.24.1 ।।
तानुत्पातान् महाघोरानुत्थितान् रोमहर्षणान्। 
प्रजानामहितान् दृष्ट्वा वाक्यं लक्ष्मणमब्रवीत् ।। 3.24.2 ।।
इमान् पश्य महाबाहो सर्वभूतापहारिणः। 
समुत्थितान् महोत्पातान् संहर्तुं सर्वराक्षसान् ।। 3.24.3 ।।
अमी रुधिरधारास्तु विसृजन्तः खरस्वनान्। 
व्योम्निमेघा विवर्तन्ते परुषा गर्दभारुणाः ।। 3.24.4 ।।
सधूमाश्च शराः सर्वे मम युद्धाभिनन्दिनः। 
रुक्मपृष्ठानि चापानि विवेष्टन्ते च लक्ष्मण ।। 3.24.5 ।।
यादृशा इह कूजन्ति पक्षिणो वनचारिणः। 
अग्रतो नो भयं प्राप्तं संशयो जीवितस्य च ।। 3.24.6 ।।
सम्प्रहारस्तु सुमहान् भविष्यति न सशंयः। 
अयमाख्यानि मे बाहुः स्फुरमाणो मुहुर्मुहुः। 
सन्निकर्षे तु नः शूर जयं शत्रोः पराजयम् ।। 3.24.7 ।।
सप्रभं च प्रसन्नं च तव वक्त्रं हि लक्ष्यते। 
उद्यतानां हि युद्धार्थं येषां भवति लक्ष्मण ।। 3.24.8 ।।
निष्प्रभं वदनं तेषां भवत्यायुः परिक्षयः ।। 3.24.9 ।।
रक्षसां नर्दतां घोरः श्रूयते च महाध्वनिः। 
आहतानां च भेरीणां राक्षसैः क्रूरकर्मभिः ।। 3.24.10 ।।
आनागतविधानं तु कर्तव्यं शुभमिच्छता। 
आपदं शङ्कमानेन पुरुषेण विपश्चिता ।। 3.24.11 ।।
तस्माद्गृहीत्वा वैदेहीं शरपाणिर्धनुर्धरः।
गुहामाश्रय शैलस्य दुर्गां पादपसङ्कुलाम् ।। 3.24.12 ।।
प्रतिकूलितुमिच्छामि नहि वाक्यमिदं त्वया।
शापितो मम पादाभ्यां गम्यतां वत्स मा चिरम् ।। 3.24.13 ।।
त्वं हि शूरश्च बलवान् हन्यां ह्येतान्न संशयः।
स्वयं तु हन्तुमिच्छामि सर्वानेव निशाचरान् ।। 3.24.14 ।।
एवमुक्तस्तु रामेण लक्ष्मणः सह सीतया। 
शरानादाय चापं च गुहां दुर्गां समाश्रयत् ।। 3.24.15 ।।
तस्मिन् प्रविष्टे तु गुहां लक्ष्मणे सह सीतया। 
हन्त निर्युक्तमित्युक्त्वा रामः कवचमाविशत् ।। 3.24.16 ।।
स तेनाग्निनिकाशेन कवचेन विभूषितः।
बभूव रामस्तिमिरे विधूमोऽग्निरिवोत्थितः ।। 3.24.17 ।।
स चापमुद्यम्य महच्छरानादाय वीर्यवान्। 
बभूवावस्थितस्तत्रज्यास्वनैः पूरयन् दिशः ।। 3.24.18 ।। 
ततो देवाः सगन्धर्वाः सिद्धाश्च सह चारणैः। 
समेयुश्च महात्मानो युद्धदर्शनकाङ्क्षिणः ।। 3.24.19 ।।
ऋषयश्च महात्मानो लोके ब्रह्मर्षिसत्तमाः।
समेत्य चोचुः सहिता अन्योन्यं पुण्यकर्मणः ।। 3.24.20 ।।
स्वस्ति गोब्राह्मणेभ्योऽस्तु लोकानां येऽभिसङ्गताः।
जयतां राघवो युद्धे पौलस्त्यान् रजनीचरान् ।। 3.24.21 ।।
चक्रहस्तो यथा युद्धे सर्वानसुरपुङ्गवान्। 
एवमुक्त्वा पुनः प्रोचुरालोक्य च परस्परम् ।। 3.24.22 ।।
चतुर्दश सहस्त्राणि रक्षसां भीमकर्मणाम्। 
एकश्च रामो धर्मात्मा कथं युद्धं भविष्यति ।। 3.24.23 ।।
इति राजर्षयः सिद्धाः सगणाश्च द्विजर्षभाः।
जातकौतूहलास्तस्थुर्विमानस्थाश्च देवताः ।। 3.24.24 ।।
आविष्टं तेजसा रामं सङ्ग्रामशिरसि स्थितम्।
दृष्ट्वा सर्वाणि भूतानि भयाद्विव्यथिरे तदा ।। 3.24.25 ।।
रूपमप्रतिमं तस्य रामस्याक्लिष्टकर्मणः। 
बभूव रूपं क्रुद्धस्य रुद्रस्येव पिनाकिनः ।। 3.24.26 ।।
[इति सम्भाष्यमाणे तु देवगन्धर्वचारणैः] 
ततो गम्भीरनिर्ह्रादं घोरवर्मायुधध्वजम्।
अनीकं यातुधानानां समन्तात्प्रत्यदृश्यत ।। 3.24.27 ।।
सिंहनादं विसृजतामन्योन्यमभिगर्जताम्।
चापानि विस्फारयतां जृम्भतां चाप्यभीक्ष्णशः ।। 3.24.28 ।।
विप्रघुष्टस्वनानां च दुन्दुभींश्चापि निघ्नताम्। 
तेषां सुतुमुलः शब्दः पूरयामास तद्वनम् ।। 3.24.29 ।।
तेन शब्देन वित्रस्ताः श्वापदा वनचारिणः। 
दुद्रुवुर्यत्र निःशब्दं पृष्ठतो न व्यलोकयन् ।। 3.24.30 ।।
तत्त्वनीकं महावेगं रामं समुपसर्पत। 
धृतनानाप्रहरणं गम्भीरं सागरोपमम् ।। 3.24.31 ।।
रामोऽपि चारयन् चक्षुः सर्वतो रणपण्डितः। 
ददर्श खरसैन्यं तद्युद्धाभिमुखमुत्थितम् ।। 3.24.32 ।।
वितत्य च धनुर्भीमं तूण्योश्चोद्धृत्य सायकान्। 
क्रोधमाहारयत्तीव्रं वधार्थं सर्वरक्षसाम् ।। 3.24.33 ।।
दुष्प्रेक्षः सोभवत् क्रुद्धो युगान्ताग्निरिव ज्वलन्। 
तं दृष्ट्वा तेजसाविष्टं प्राद्रवन्वनदेवताः ।। 3.24.34 ।।
तस्य क्रुद्धस्य रूपं तु रामस्य ददृशे तदा।
दक्षस्येव क्रतुं हन्तुमुद्यतस्य पिनाकिनः ।। 3.24.35 ।।
आविष्टं तेजसा रामं सङ्ग्रामशिरसि स्थितम्।
दृष्ट्वा सर्वाणि भूतानि भयार्तानि प्रदुद्रुवुः ।। 3.24.36 ।।
तत्कार्मुकैराभरणैर्ध्वजैश्च तैर्वर्मभिश्चाग्निसमानवर्णैः। 
बभूव सैन्यं पिशिताशनानां सूर्योदये नीलमिवाभ्रवृन्दम् ।। 3.24.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे चतुर्विंशः सर्गः ।। 24 ।।
अवष्टब्धधनुं रामं क्रुद्धं च रिपुघातिनम्।
ददर्शाश्रममागम्य खरः सह पुरस्सरैः ।। 3.25.1 ।।
तं दृष्ट्वा सशरं चापमुद्यम्य खरनिस्वनम्। 
रामस्याभिमुखं सूतं चोद्यतामित्यचोदयत् ।। 3.25.2 ।।
स खरस्याज्ञया सूतस्तुरगान् समचोदयत्। 
यत्र रामो महाबाहुरेको धून्वन् स्थितो धनुः ।। 3.25.3 ।।
तं तु निष्पतितं दृष्ट्वा सर्वे ते रजनीचराः।
नर्दमाना महानादं सचिवाः पर्यवारयन् ।। 3.25.4 ।।
स तेषां यातुधानानां मध्ये रथगतः खरः। 
बभूव मध्ये ताराणां लोहिताङ्ग इवोदितः। 3.25.5 ।।
ततः शरसहस्रेण राममप्रतिमौजसम्।
अर्दयित्वा महानादं ननाद समरे खरः ।। 3.25.6 ।।
ततस्तं भीमधन्वानं क्रुद्धा सर्वे निशाचारः। 
रामं नानाविधैः शस्त्रैरभ्यवर्षन्त दुर्जयम् ।। 3.25.7 ।।
मुद्गरैः पट्टिशैः शूलैः प्रासैः खड्गैः परश्वधैः।
राक्षासाः समरे रामं निजघ्नू रोषतत्पराः ।। 3.25.8 ।।
ते बलाहकसङ्काशा महानादा महौजसः। 
अभ्यधावन्त काकुत्स्थं रथैर्वाजिभिरेव च। 
गजैः पर्वतकूटाभै रामं युद्धे जिघासवः ।। 3.25.9 ।।
ते रामे शरवर्षाणि व्यसृजन् रक्षासां गणाः। 
शैलेन्द्रमिव धाराभिर्वर्षमाणा बलाहकाः ।। 3.25.10 ।।
स तैः परिवृतो घोरै राघवो रक्षसां गणैः ।। 3.25.11 ।।
तानि मुक्तानि शस्त्राणि यातुधानैः स राघवः। 
प्रतिजग्राह विशिखैर्नद्योघानिव सागरः ।। 3.25.12 ।।
स तैः प्रहरणैर्घोरैर्भिन्नगात्रो न विव्यथे। 
रामः प्रादीप्तैर्बहुभिर्वज्रैरिव महाचलः ।। 3.25.13 ।।
स विद्धः क्षतजादिग्धः सर्वगात्रेषु राघवः।
बभूव रामः सन्ध्याभ्रैर्दिवाकर इवावृतः ।। 3.25.14 ।।
विषेदुर्देगन्धर्वाः सिद्धाश्च परमर्षयः।
एकं सहस्रैर्बहुभिस्तदा दृष्ट्वा समावृतम् ।। 3.25.15 ।।
ततो रामः सुसङ्क्रुद्धो मण्डलीकृतकार्मुकः। 
ससर्ज विशिखान् बाणान् शतशोथ सहस्रशः ।। 3.25.16 ।।
दुरावारान् दुर्विषहान् कालदण्डोपमान् रणे।
मुमोच लीलया रामः कङ्कपत्त्रानजिह्मगान् ।। 3.25.17 ।।
ते शराः शत्रुसैन्येषु मुक्ता रामेण लीलया।
आददू रक्षसां प्राणान् पाशाः कालकृता इव ।। 3.25.18 ।।
भित्त्वा राक्षसदेहांस्तांस्ते शरा रुधिराप्लुताः। 
अन्तरिक्षगता रेजुर्दीप्ताग्निसमतेजसः ।। 3.25.19 ।।
असङ्ख्येयास्तु रामस्य सायकाश्चापमण्डलात्। 
विनिष्पेतुरतीवोग्रा रक्षःप्राणापहारिणः ।। 3.25.20 ।।
तैर्धनूंषि ध्वजाग्राणि वर्माणि च शिरांसि च। 
बीहून् सहस्ताभरणानूरून् करिकरोपमामान्। 
चिच्छेद रामः समरे शतशोथ सहस्रशः ।। 3.25.21 ।।
हयान् काञ्चनसन्नाहान् रथयुक्तान् ससारथीन्। 
गजांश्च सगजारोहान् सहयान् सादिनस्तथा ।। 3.25.22 ।।
पदातीन् समरे हत्वा ह्यनयद्यमसादनम् ।। 3.25.23 ।।
ततो नालीकनाराचैस्तीक्ष्णाग्रैश्च विकर्णिभिः। 
भीममार्तस्वरं चक्रुर्भिद्यमाना निशाचराः ।। 3.25.24 ।।
तत्सैन्यं निशितैर्बाणैरर्दितं मर्मभेदिभिः।
रामेण न सुखं लेभे शुष्कं वनमिवाग्निना ।। 3.25.25 ।।
केचिद्भीमबलाः शूराः शूलान् खङ्गान् परश्वधान्। 
रामस्याभिमुखं गत्वा चिक्षिपुः परमायुधान् ।। 3.25.26 ।।
तानि बाणैर्महाबाहुः शस्त्राण्यावार्य राघवः।
जहार समरे प्राणांश्चिच्छेद च शिरोधरान् ।। 3.25.27 ।।
ते छिन्नशिरसः पेतुश्छिन्नवर्मशरासनाः। 
सुपर्णवातविक्षिप्ता जगत्यां पादपा यथा ।। 3.25.28 ।।
अवशिष्टाश्च ये तत्र विषण्णाश्च निशाचराः। 
खरमेवाभ्यधावन्त शरणार्थं शरार्दिताः ।। 3.25.29 ।।
तान् सर्वान् पुनरादाय समाश्वास्य च दूषणः।
अभ्यधावत काकुत्स्थं क्रुद्धो रुद्रमिवान्तकः ।। 3.25.30 ।।
निवृत्तास्तु पुनः सर्वे दूषणाश्रयनिर्भयाः।
राममेवाभ्यधावन्त सालतालशिलायुधाः ।। 3.25.31 ।।
शूलमुद्गरहस्ताश्च चापहस्ता महाबलाः। 
सृजन्तः शरवर्षाणि शस्त्रवर्षाणि संयुगे। 
द्रुमवर्षाणि मुञ्चन्तः शिलावर्षाणि राक्षसाः ।। 3.25.32 ।।
तद्बभूवाद्भुतं युद्धं तुमुलं रोमहर्षणम्। 
रामस्य च महाघोरं पुनस्तेषां च रक्षसाम् ।। 3.25.33 ।।
ते समन्तादभिक्रुद्धा राघवं पुनरभ्ययुः ।। 3.25.34 ।।
तैश्च सर्वा दिशो दृष्ट्वा प्रदिशश्च समावृताः।
राक्षसैरुद्यतप्रासैः शरवर्षाभिवर्षिभिः ।। 3.25.35 ।।
स कृत्वा भैरवं नादमस्रं परमभास्वरम्।
संयोजयत गान्धर्वं राक्षसेषु महाबलः ।। 3.25.36 ।।
ततः शरसहस्राणि निर्ययुश्चापमण्डलात्। 
सर्वा दश दिशो बाणैरावार्यन्त समागतैः ।। 3.25.37 ।।
नाददानं शरान् घोरान्न मुञ्चन्तं शिलीमुखान्। 
विकर्षमाणं पश्यन्ति राक्षसास्ते शरार्दिताः ।। 3.25.38 ।।
शरान्धकारमाकाशमावृणोत्सदिवाकरम्।
बबूवावस्थितो रामः प्रवमन्निव तान् शरान् ।। 3.25.39 ।।
युगपत्पतमानैश्च युगपच्च हतैर्भृशम्। 
युगपत्पतितैश्चैव विकीर्णा वसुधाऽभवत् ।। 3.25.40 ।।
निहताः पतिताः क्षीणाश्छिन्ना भिन्ना विदारिताः। 
तत्र तत्र स्म दृश्यन्ते राक्षसास्ते सहस्रशः ।। 3.25.41 ।।
सोष्णीषैरुत्तमाङ्गैश्च साङ्गदैर्बाहुभिस्तथा। 
ऊरुभिर्जानुभिश्छिन्नैर्नानारूपविभूषणैः ।। 3.25.42 ।।
हयैश्च द्विपमुख्यैश्च रथैर्भिन्नैरनेकशः।
चामरैर्व्यजनैश्छत्त्रैर्ध्वजैर्नानाविधैरपि ।। 3.25.43 ।।
रामस्य बाणाभिहतैर्विचित्रैः शूलपट्टिशैः।
खङ्गैः खण्डीकृतैः प्रासैर्विकीर्णैश्च परश्वधैः ।। 3.25.44 ।।
चूर्णिताभिः शिलाभिश्च शरैश्चित्रैरनेकशः। 
विच्छिन्नैः समरे भूमिः विकीर्णाऽभूद्भयङ्करा ।। 3.25.45 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे पञ्चविंशः सर्गः ।। 25।।
दूषणस्तु स्वकं सैन्यं हन्यमानं निरीक्ष्य सः।
सन्दिदेश महाबाहुर्भीमवेगान् दुरासदान्। 
राक्षसान् पञ्च साहस्रान् समरेष्वनिवर्तिनः ।। 3.26.1 ।।
ते शूलैः पट्टिशै खङ्गैः शिलावर्षेर्द्रुमैरपि।
शरवर्षैरविच्छिन्नं ववृषुस्तं समन्ततः ।। 3.26.2 ।।
स द्रुमाणां शिलानां च वर्षं प्राणहरं महत्।
प्रतिजग्राह धर्मात्मा राघवस्तीक्ष्णसायकैः ।। 3.26.3 ।।
प्रतिगृह्य च तद्वर्षं निमीलित इवर्षभः। 
रामः क्रोधं परं भेजे वधार्थं सर्वरक्षसाम् ।। 3.26.4 ।।
ततः क्रोधसमाविष्टः प्रदीप्त इव तेजसा। 
शरैरवाकिरत्सैन्यं सर्वतः सहदूषणम् ।। 3.26.5 ।।
ततः सेनापतिः क्रुद्धो दूषणः शत्रुदूषणः। 
शरैरशनिकल्पैस्तं राघवं समवाकिरत् ।। 3.26.6 ।। 
ततो रामः सुसङ्क्रुद्धः क्षुरेणास्य महद्धनुः। 
चिच्छेद समरे वीरश्चतुर्भिश्चतुरो हयान् ।। 3.26.7 ।।
हत्वा चाश्वन् शरैस्तीक्ष्णैरर्धचन्द्रेण सारथेः। 
शिरो जहार तद्रक्षस्रिभिर्विव्याध वक्षसि ।। 3.26.8 ।।
स च्छिन्नधन्वा विरथो हताश्वो हतसारथिः।
जग्राह गिरिशृङ्गाभं परिघं रोमहर्षणम् ।। 3.26.9 ।।
वेष्टितं काञ्चनैः पट्टैर्देवसैन्यप्रमर्दनम्। 
आयसैः शङ्कुभिस्तीक्ष्णैः कीर्णं परवसोक्षितम् ।। 3.26.10 ।।
वज्राशनिसमस्पर्शं परगोपुरदारणम् ।। 3.26.11 ।।
तं महोरगसङ्काशं प्रगृह्य परिघं रणे। 
दूषणोभ्यद्रवद्रांमं क्रूरकर्मा निशाचरः ।। 3.26.12 ।।
तस्याभिपतमानस्य दूषणस्य स राघवः।
द्वाभ्यां शराभ्यां चिच्छेद सहस्ताभरणौ भुजौ ।। 3.26.13 ।।
भ्रष्टस्तस्य महाकायः पपात रणमूर्द्धिनि।
परिघश्छिन्नहस्तस्य शक्रध्वज इवाग्रतः ।। 3.26.14 ।।
स कराभ्यां विकीर्णाभ्यां पपात भुवि दूषणः।
विषाणाभ्यां विशीर्णाभ्यां मनस्वीव महागजः ।। 3.26.15 ।।
तं दृष्ट्वा पतितं भूमौ दूषणं निहतं रणे।
साधुसाध्विति काकुत्स्थं सर्वभूतान्यपूजयन् ।। 3.26.16 ।।
एतस्मिन्नन्तरे क्रुद्धास्त्रयः सेनाग्रयायिनः।
संहत्याभ्यद्रवन् रामं मृत्युपाशावपाशिताः ।। 3.26.17 ।।
महाकपालः स्थूलाक्षः प्रमाक्षी च महाबलः।
महाकपालो विपुलं शूलमुद्यम्य राक्षसः।
स्थूलाक्षः पट्टिशं गृह्य प्रमाथी च परश्वधम् ।। 3.26.18 ।।
दृष्ट्वैवापततस्तूर्णं राघवः सायकैः शितैः।
तीक्ष्णाग्रैः प्रतिजग्राह सम्प्राप्तानतिथीनिव ।। 3.26.19 ।।
महाकपालस्य शिरश्चिच्छेद परमेषुभिः। 
असङ्ख्येयैस्तु बाणौघैः प्रममाथ प्रमाथिनम् ।। 3.26.20 ।।
स पपात हतो भूमौ विटपीव महाद्रुमः। 
स्थूलाक्षस्याक्षिणी तीक्ष्णैः पूरयामास सायकैः ।। 3.26.21 ।।
दूषणस्यानुगान् पञ्चसाहस्रान् कुपितः क्षणात्। 
बाणौघैः पञ्चसाहस्रैरनयद्यमसादनम् ।। 3.26.22 ।।
दूषणं निहतं दृष्ट्वा तस्य चैव पदानुगान्। 
व्यदिदेश खरः क्रुद्धः सेनाध्यक्षान् महाबलान् ।। 3.26.23 ।।
अयं विनिहतः सङ्ख्ये दूषणः सपदानुगः।
महत्या सेनया सार्धं युध्वा रामं कुमानुषम् ।। 3.26.24 ।।
शस्त्रैर्नानाविधाकारैर्हनध्वं सर्वराक्षसाः।
एवमुक्त्वा खरः क्रुद्धो राममेवाभिदुद्रुवे ।। 3.26.25 ।।
श्येनगामी पृथुग्रीवो यज्ञशत्रुर्विहङ्गमः।
दुर्जयः करवीराक्षः परुषः कालकार्मुकः ।। 3.26.26 ।।
मेघमाली महामाली सर्पास्यो रुधिराशनः।
द्वादशैते महावीर्या बलाध्यक्षाः ससैनिकाः ।। 3.26.27 ।।
राममेवाभ्यवर्तन्त विसृजन्तः शरोत्तमान् ।। 3.26.28 ।।
ततः पावक सङ्काशैर्हेमवज्रविभूषितैः।
जघान शेषं तेजस्वी तस्य सैन्यस्य सायकैः ।। 3.26.29 ।।
ते रुक्मपुङ्खा विशिखाः सधूमा इव पावकाः।
निजध्नुस्तानि रक्षांसि वज्रा इव महाद्रुमान् ।। 3.26.30 ।।
रक्षसां तु शतं रामः शतेनैकेन कर्णिना।
सहस्रं च सहस्रेण जघान रणमूर्धनि ।। 3.26.31 ।।
तैर्भिन्नवर्माभरणाश्छिन्नभिन्नशरासनाः।
निपेतुः शोणितादिग्धा धरण्यां रजनीचराः ।। 3.26.32 ।।
तैर्मुक्तकेशैः समरे पतितैः शोणितोक्षितैः।
आस्तीर्णा वसुधा कृत्स्ना महावेदिः कुशैरिव ।। 3.26.33 ।।
क्षणेन तु महाघोरं वनं निहतराक्षसम्।
बभूव निरयप्रख्यं मांसशोणितकर्दमम् ।। 3.26.34 ।।  
चतुर्दशसहस्राणि रक्षसां भीमकर्मणाम्।
हतान्येकेन रामेण मानुषेण पदातिना ।। 3.26.35 ।।
तस्य सैन्यस्य सर्वस्य खरः शेषो महारथः।
राक्षसस्त्रिशिराश्चैव रामश्च रिपुसूदनः ।। 3.26.36 ।।
शेषा हता महासत्त्वा राक्षसा रणमूर्धनि।
घोरा दुर्विषहाः सर्वे लक्ष्मणस्याग्रजेन ते ।। 3.26.37 ।।
ततस्तु तद्भीमबलं महाहवे समीक्ष्य रामेण हतं बलीयसा।
रथेन रामं महता खरस्तदा समाससादेन्द्र इवोद्यताशनिः ।। 3.26.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे षड्विंशः सर्गः ।। 26 ।।
खरं तु रामाभिमुखं प्रयान्तं वाहिनीपतिः।
राक्षसस्त्रिशिरा नाम सन्निपत्येदमब्रवीत् ।। 3.27.1 ।।
मां नियोजय विक्रान्त सन्निवर्तस्व साहसात्। 
पश्य रामं महाबाहुं संयुगे विनिपातितम् ।। 3.27.2 ।।
प्रतिजानामि ते सत्यमायुधं चाहमालभे।
यथा रामं वधिष्यामि वधार्हं सर्वरक्षसाम् ।। 3.27.3 ।।
अहं वास्य रणे मृत्युरेष वा समरे मम। 
विनिवृत्य रणोत्साहान्मुहूर्तं प्राश्निको भव ।। 3.27.4 ।।
प्रहृष्टे वा हते रामे जनस्थानं प्रयास्यसि।
मयि वा निहते रामं संयुगायोपयास्यसि ।। 3.27.5 ।।
खरस्त्रिशिरसा तेन मृत्युलोभात्प्रसादितः।
गच्छ युद्ध्येत्यनुज्ञातो राघवाभिमुखो ययौ ।। 3.27.6 ।।
त्रिशिराश्च रथेनैव वाजियुक्तेन भास्वता। 
अभ्यद्रवद्रणे रामं त्रिशृङ्ग इव पवर्तः ।। 3.27.7 ।।
शरधारासमूहान् स महामेघ इवोत्सृजन्।
व्यसृजत्सदृशं नादं जलार्द्रस्य तु दुन्दुभेः ।। 3.27.8 ।।
आगच्छन्तं त्रिशिरसं राक्षसं प्रेक्ष्य राघवः।
धनुषा प्रतिजग्राह विधून्वन् सायकान् शितान् ।। 3.27.9 ।।
स सम्प्रहारस्तुमुलो रामत्रिशिरसोर्महान्। 
बभूवातीव बलिनोः सिंहकुञ्जरयोरिव ।। 3.27.10 ।।
ततस्त्रिशिरसा बाणैर्ललाटे ताडितस्त्रिभिः।
अमर्षी कुपुतो रामः संरब्धमिदमब्रवीत् ।। 3.27.11 ।।
अहो विक्रमशूरस्य राक्षसस्येदृशं बलम्।
पुष्पैरिव शरैर्यस्य ललाटेऽस्मि परिक्षतः ।। 3.27.12 ।।
ममापि प्रतिगृह्णीष्व शरांश्चापगुणच्युतान्। 
एवमुक्त्वा तु संरब्धः शरानाशीविषोपमान्। 
त्रिशिरोवक्षसि क्रुद्धो निजघान चतुर्दश ।। 3.27.13 ।।
चतुर्भिस्तुरगानस्य शरैः सन्नतपर्वभिः। 
न्यपातयत तेजस्वी चतुरस्तस्य वाजिनः ।। 3.27.14 ।।
अष्टभिः सायकैः सूतं रथोपस्थे न्यपातयत्। 
रामश्चिच्छेद बाणेन ध्वजं चास्य समुच्छ्रितम् ।। 3.27.15 ।।
ततो हतरथात्तस्मादुत्पतन्तं निशाचरम्।
बिभेद रामस्तं बाणैर्हृदये सोऽभवज्जडः ।। 3.27.16 ।।
सायकैश्चाप्रमेयात्मा सामर्षस्तस्य रक्षसः।
शिरांस्यपातयद्रामो वेगवद्भिस्त्रिभिः शितैः ।। 3.27.17 ।।
स भूमौ रुधिरोद्गारी रामबाणाभिपीडितः। 
न्यपतत् पतितैः पूर्वं स्वशिरोभिर्निशाचरः ।। 3.27.18 ।।
हतशेषास्ततो भग्ना राक्षसाः खरसंश्रयाः। 
द्रवन्ति स्म न तिष्ठन्ति व्याघ्रत्रस्ता मृगा इव ।। 3.27.19 ।।
तान् खरो द्रवतो दृष्ट्वा निवर्त्य रुषितः स्वयम्।
राममेवाभिदुद्राव राहुश्चन्द्रमसं यथा ।। 3.27.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे सप्तविंशः सर्गः ।। 27 ।।
निहतं दूषणं दृष्ट्वा रणे त्रिशिरसा सह। 
खरस्याप्यभवत् त्रासो दृष्ट्वा रामस्य विक्रमम् ।। 3.28.1 ।। 
स दृष्ट्वा राक्षसं सैन्यमविषह्यं महाबलः।
हतमेकेन रामेण त्रिशिरोदूषणावपि ।। 3.28.2 ।।
तद्बलं हतभूयिष्ठं विमनाः प्रेक्ष्य राक्षसः।
आससाद खरो रामं नमुचिर्वासवं यथा ।। 3.28.3 ।।
विकृष्य बलवच्चापं नाराचान् रक्तभोजनान्।
खरश्चिक्षेप रामाय क्रुद्धानाशीविषानिव ।। 3.28.4 ।।
ज्यां विधून्वन् सुबहुशः शिक्षयास्त्राणि दर्शयन्। 
चकार समरे मार्गान् शरै रथगतः खरः ।। 3.28.5 ।।
स सर्वाश्च दिशो बाणैः प्रदिशश्च महारथः।
पूरयामास तं दृष्ट्वा रामोऽपि सुमहद्धनुः ।। 3.28.6 ।।
स सायकैर्दुर्विषहैः सस्फुलिङ्गैरिवाग्निभिः।
नभश्चकाराविवरं पर्जन्य इव वृष्टिभिः ।। 3.28.7 ।।
तद्बभूव शितैर्बाणैः खररामविसर्जितैः। 
पर्याकाशमनाकाशं सर्वतः शरसङ्कुलम् ।। 3.28.8 ।।
शरजालावृतः सूर्यो न तदा स्म प्रकाशते।
अन्योन्यवधसंरम्भादुभयोः सम्प्रयुद्ध्यतोः ।। 3.28.9 ।।
ततो नालीकनाराचैस्तीक्ष्णाग्रैश्च विकर्णिभिः।
आजघान खरो रामं तौत्रैरिव महाद्विपम् ।। 3.28.10 ।।
तं रथस्थं धनुष्पाणिं राक्षसं पर्यवस्थितम्।
ददृशुः सर्वभूतानि पाशहस्तमिवान्तकम् ।। 3.28.11 ।।
हन्तारं सर्वसैन्यस्य पौरुषे पर्यवस्थितम्।
परिश्रान्तं महासत्त्वं मेने रामं खरस्तदा ।। 3.28.12 ।।
तं सिंहमिव विक्रान्तं सिंहविक्रान्तगामिनम्। 
दृष्टवा नोद्विजते रामः सिंहः क्षुद्रमृगं यथा ।। 3.28.13 ।।
ततः सूर्यनिकाशेन रथेन महता खरः।
आससाद रणे रामं पतङ्ग इव पावकम् ।। 3.28.14 ।।
ततोऽस्य सशरं चापं मुष्टिदेशे महात्मनः।
खरश्चिच्छेद रामस्य दर्शयन् पाणिलाघवम् ।। 3.28.15 ।।
स पुनस्त्वपरान् सप्त शरानादाय वर्मणि। 
निजघान खरः क्रुद्धः शक्राशनिसमप्रभान् ।। 3.28.16 ।।
ततस्तत्प्रहतं बाणैः खरमुक्तैः सुपर्वभिः। 
पपात कवचं भूमौ रामस्यादित्यवर्चसः ।। 3.28.17 ।।
ततः शरसहस्रेण राममप्रितमौजसम्।
अर्दयित्वा महानादं ननाद समरे खरः ।। 3.28.18 ।।
स शरैरर्पितः क्रुद्धः सर्वगात्रेषु राघवः। 
रराज समरे रामो विधूमोऽग्निरिव ज्वलन् ।। 3.28.19 ।।
ततो गम्भीरनिर्ह्रादं रामः शत्रुनिबर्हणः।
चकारान्ताय स रिपोः सज्यमन्यन्महद्धनुः ।। 3.28.20 ।।
सुमहद्वैष्णवं यत्तदतिसृष्टं महर्षिणा।
वरं तद्धनुरुद्यम्य खरं समभिधावत ।। 3.28.21 ।।
ततः कनकपुङ्खैस्तु शरैः सन्नतपर्वभिः।
बिभेद रामः सङ्क्रुद्धः खरस्य समरे ध्वजम् ।। 3.28.22 ।।
स दर्शनीयो बहुधा विकीर्णः काञ्चनध्वजः। 
जगाम धरणीं सूर्यो देवतानामिवाज्ञया ।। 3.28.23 ।।
तं चतुर्भिः खरः क्रद्धो रामं गात्रेषु मार्गणैः।
विव्याध युधि मर्मज्ञो मातङ्गमिव तोमरैः ।। 3.28.24 ।।
स रामो बहुभिर्बाणैः खरकार्मुकनिस्सृतैः। 
विद्धो रुधिरसिक्ताङ्गो बभूव रुषितो भृशम् ।। 3.28.25 ।।
स धनुर्धन्विनां श्रेष्ठः प्रगृह्य परमाहवे। 
मुमोच परमेष्वासः षट् शरानभिलक्षितान् ।। 3.28.26 ।।
शिरस्येकेन बाणेन द्वाभ्यां बाह्वोरथार्दयत्।
त्रिभिश्चन्द्रार्धवक्त्रैश्च वक्ष्यस्यभिजघान ह ।। 3.28.27 ।।
ततः पश्चान्महातेजा नाराचान् भास्करोपमान्। 
जिघांसू राक्षसं क्रुद्धस्त्रयोदश समाददे ।। 3.28.28 ।।
ततोऽस्य युगमेकेन चतुर्भिश्चतुरो हयान्।
षष्ठेन तु शिरः सङ्ख्ये खरस्य रथसारथेः ।। 3.28.29 ।।
त्रिभिस्त्रिवेणुं बलवान् द्वाभ्यामक्षं महाबलः।
द्वादशेन तु बाणेन खरस्य सशरं धनुः ।। 3.28.30 ।।
छित्त्वा वज्रनिकाशेन राघवः प्रहसन्निव।
त्रयोदशेनेन्द्रसमो बिभेद समरे खरम् ।। 3.28.31 ।।
प्रभग्नधन्वा विरथो हताश्वो हतसारथिः। 
गदापाणिरवप्लुत्य तस्थौ भूमौ खरस्तदा ।। 3.28.32 ।।
तत्कर्म रामस्य महारथस्य समेत्य देवाश्च महर्षयश्च। 
अपूजयन् प्राञ्जलयः प्रहृष्टास्तदा विमानाग्रगताः समेताः ।। 3.28.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे अष्टाविंशः सर्गः ।। 28 ।।
खरं तु विरथं रामो गदापाणिमवस्थितम्। 
मृदुपूर्वं महातेजाः परुषं वाक्यमब्रवीत् ।। 3.29.1 ।।
गजाश्वरथसम्बाधे बले महति तिष्ठता। 
कृतं सुदारुणं कर्म सर्वलोकजुगुप्सितम् ।। 3.29.2 ।।
उद्वेजनीयो भूतानां नृशंसः पापकर्मकृत्। 
त्रयाणामपि लोकानामीश्वरोऽपि न तिष्ठति ।। 3.29.3 ।।
कर्म लोकविरुद्धं तु कुर्वाणं क्षणदाचर।
तीक्ष्णं सर्वजनो हन्ति सर्पं दुष्टमिवागतम् ।। 3.29.4 ।।
लोभात् पापानि कुर्वाणः कामाद्वा यो न बुध्यते। 
भ्रष्टः पश्यति तस्यान्तं ब्राह्मणी करकादिव ।। 3.29.5 ।।
वसतो दण्डकारण्ये तापसान् धर्मचारिणः। 
किन्नु हत्वा महाभागान् फलं प्राप्स्यसि राक्षस ।। 3.29.6 ।।
न चिरं पापकर्माणः क्रूरा लोकजुगुप्सिताः।
ऐश्वर्यं प्राप्य तिष्ठन्ति शीर्णमूला इव द्रुमाः ।। 3.29.7 ।।
अवश्यं लभते जन्तुः फलं पापस्य कर्मणः। 
घोरं पर्यागते काले द्रुमाः पुष्पमिवार्तवम् ।। 3.29.8 ।।
नचिरात् प्राप्यते लोके पापानां कर्मणां फलम्। 
सविषाणामिवान्नानां भुक्तानां क्षणदाचर ।। 3.29.9 ।।
पापमाचरतां घोरं लोकस्याप्रियमिच्छताम्।
अहमासादितो राज्ञा प्राणान् हन्तु निशाचर ।। 3.29.10 ।।
अद्य हि त्वां मया मुक्ताः शराः काञ्चनभूषणाः।
विदार्य निपतिष्यन्ति वल्मीकमिव पन्नगाः ।। 3.29.11 ।।
ये त्वया दण्डकारण्ये भक्षिता धर्मचारिणः।
तानद्य निहतः सङ्ख्ये ससैन्योऽनुगमिष्यसि ।। 3.29.12 ।।
अद्य त्वां पतितं बाणैः पश्यन्तु परमर्षयः।
निरयस्थं विमानस्था ये त्वया हिंसिताः पुरा ।। 3.29.13 ।।
प्रहर त्वं यथाकामं कुरु यत्नं कुलाधम। 
अद्य ते पातयिष्यामि शिरस्तालफलं यथा ।। 3.29.14 ।।
एवमुक्तस्तु रामेण क्रुद्धः संरक्तलोचनः।
प्रत्युवाच खरो रामं प्रहसन् क्रोधमूर्च्छितः ।। 3.29.15 ।।
प्राकृतान् राक्षसान् हत्वा युद्धे दशरथात्मज। 
आत्मना कथमात्मानमप्रशस्यं प्रशंससि ।। 3.29.16 ।।
विक्रान्ता बलवन्तो वा ये भवन्ति नरर्षभाः।
कथयन्ति न ते किञ्चित्तेजसा स्वेन गर्विताः ।। 3.29.17 ।।
प्राकृतास्त्वकृतात्मानो लोके क्षत्ित्रयपांसनाः।
निरर्थकं विकत्थन्ते यथा राम विकत्थसे ।। 3.29.18 ।।
कुलं व्यपदिशन् वीरः समरे कोऽभिधास्यति।
मृत्युकाले हि सम्प्राप्ते स्वयमप्रस्तवे स्तवम् ।। 3.29.19 ।।
सर्वथैव लघुत्वं ते कत्थनेन विदर्शितम्।
सुवर्णप्रतिरूपेण तप्तेनेव कुशाग्निना ।। 3.29.20 ।।
न तु मामिह तिष्ठन्तं पश्यसि त्वं गदाधरम्।
धराधरमिवाकम्प्यं पर्वतं धातुभिश्चितम् ।। 3.29.21 ।।
पर्याप्तोऽहं गदापाणिर्हन्तुं प्राणान् रणे तव।
त्रयाणामपि लोकानां पाशहस्त इवान्तकः ।। 3.29.22 ।।
कामं बह्वपि वक्तव्यं त्वयि वक्ष्यामि न त्वहम्।
अस्तं गच्छेद्धि सविता युद्धविघ्नस्ततो भवेत् ।। 3.29.23 ।।
चतुर्दश सहस्त्राणि राक्षसानां हतानि ते। 
त्वद्विनाशात् करोम्येष तेषामश्रुप्रमार्जनम् ।। 3.29.24 ।।
[ततो रुधिरधाराभिस्त्वच्छरीरविमर्दनात्। 
करिष्यामि बलिं भूमौ त्वां हत्वा सर्वरक्षसाम् ।। ] 
इत्युक्त्वा परमक्रुद्धस्तां गदां परमाङ्गदः।
खरश्चिक्षेप रामाय प्रदीप्तामशनिं यथा ।। 3.29.25 ।।
खरबाहुप्रमुक्ता सा प्रदीप्ता महती गदा।
भस्म वृक्षांश्च गुल्मांश्च कृत्वागात्तत्समीपतः ।। 3.29.26 ।।
तामापतन्तीं ज्वलितां मृत्युपाशोपमां गदाम्। 
अन्तरिक्षगतां रामश्चिच्छेद बहुधा शरैः ।। 3.29.27 ।।
सा विकीर्णा शरैर्भग्ना पपात धरणीतले।
गदा मन्त्रौषधबलैर्व्यालीव विनिपातिता ।। 3.29.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे एकोनत्रिंशः सर्गः ।। 29 ।।
भित्त्वा तु तां गदां बाणै राघवो धर्मवत्सलः।
स्मयमानः खरं वाक्यं संरब्धमिदमब्रवीत् ।। 3.30.1 ।।
एतत्ते बलसर्वस्वं दर्शितं राक्षसाधम। 
शक्तिहीनतरो मत्तो वृथा त्वमवगर्जसि ।। 3.30.2 ।।
एषा बाणविनिर्भिन्ना गदा भूमितलं गता।
अभिधानप्रगल्भस्य तव प्रत्यरिघातिनी ।। 3.30.3 ।।
यत्त्वयोक्तं विनष्टानामहमश्रुप्रमार्जनम्।
राक्षसानां करोमीति मिथ्या तदपि ते वचः ।। 3.30.4 ।।
नीचस्य क्षुद्रशीलस्य मिथ्यावृत्तस्य रक्षसः।
प्राणानपहरिष्यामि गरुत्मानमृतं यथा ।। 3.30.5 ।।
अद्य ते छिन्नकण्ठस्य फेनबुद्बुदभूषितम्।
विदारितस्य मद्बाणैर्मही पास्यति शोणितम् ।। 3.30.6 ।।
पांसुरूषितसर्वाङ्गः स्रस्तन्यस्तभुजद्वयः।
स्वप्स्यसे गां समालिङ्ग्य दुर्लभां प्रमदामिव ।। 3.30.7 ।।
प्रवृद्धनिद्रे शयिते त्वयि राशक्षसपांसने।
भविष्यन्त्यशरण्यानां शरण्या दण्डका इमे ।। 3.30.8 ।।
जनस्थाने हतस्थाने तव राक्षस मच्छरैः।
निर्भया विचरिष्यन्ति सर्वतो मुनयो वने ।। 3.30.9 ।।
अद्य विप्रसरिष्यन्ति राक्षस्यो हतबान्धवाः।
बाष्पार्द्रवदना दीना भयादन्यभयावहाः ।। 3.30.10 ।।
अद्य शोकरसज्ञास्ता भविष्यन्ति निरर्थकाः।
अनुरूपकुलाः पत्न्यो यासां त्वं पतिरीदृशः ।। 3.30.11 ।।
नृशंस नीच क्षुद्रात्मन्नित्यं ब्राह्मणकण्टक। 
यत्कृते शङ्कितैरर्ग्नौ मुनिभिः पात्यते हविः ।। 3.30.12 ।।
तमेवमभिसंरब्धं ब्रुवाणं राघवं रणे। 
खरो निर्भर्त्सयामास रोषात्खरतरस्वनः ।। 3.30.13 ।।
दृढं खल्ववलिप्तोऽसि भयेष्वपि च निर्भयः।
वाच्यावाच्यं ततो हि त्वं मृत्युवश्यो न बुद्ध्यसे ।। 3.30.14 ।।
कालपाशपरिक्षिप्ता भवन्ति पुरुषा हि ये।
कार्याकार्यं न जानन्ति ते निरस्तषडिन्द्रियाः ।। 3.30.15 ।।
एवमुक्त्वा ततो रामं संरुध्य भ्रुकुटीं ततः। 
स ददर्श महासालमविदूरे निशाचरः।
रणे प्रहरणस्यार्थे सर्वतो ह्यवलोकयन् ।। 3.30.16 ।।
स तमुत्पाटयामास सन्दश्य दशनच्छदम्। 
तं समुत्क्षिप्य बाहुभ्यां विनद्य च महाबलः ।। 3.30.17 ।।
राममुद्दिश्य चिक्षेप हतस्त्वमिति चाब्रवीत् ।। 3.30.18 ।।
तमापतन्तं बाणौघैश्छित्त्वा रामः प्रतापवान्।
रोषमाहारयत्तीव्रं निहन्तुं समरे खरम् ।। 3.30.19 ।।
जातस्वेदस्ततो रामो रोषाद्रक्तान्तलोचनः।
निर्बिभेद सहस्रेण बाणानां समरे खरम् ।। 3.30.20 ।।
तस्य बाणान्तराद्रक्तं बहु सुस्राव फेनिलम्।
गिरेः प्रस्रवणस्येव तोयधारावरिस्रवः ।। 3.30.21 ।।
विह्वलः स कृतो बाणैः खरो रामेण संयुगे।
मत्तो रुधिरगन्धेन तमेवाभ्यद्रवद्द्रुतम् ।। 3.30.22 ।।
तमापतन्तं संरब्धं कृतास्त्रो रुधिराप्लुतम्।
अपासर्पत् प्रतिपदं किञ्चित्त्वरितविक्रमः ।। 3.30.23 ।।
ततः पावकसङ्काशं वधाय समरे शरम्। 
खरस्य रामो जग्राह ब्रह्मदण्डमिवापरम् ।। 3.30.24 ।।
स तं दत्तं मघवता सुरराजेन धीमता। 
सन्दधे चापि धर्मात्मा मुमोच च खरं प्रति ।। 3.30.25 ।।
स विमुक्तो महाबाणो निर्घातसमनिस्वनः।
रामेण धनुरायम्य खरस्योरसि चापतत् ।। 3.30.26 ।।
स पपात खऱो भूमौ दह्यमानः शराग्निना।
रुद्रेणेव विनिर्दग्धः श्वेतारण्ये यथान्तकः ।। 3.30.27 ।।
स वृत्र इव वज्रेण फेनेन नमुचिर्यथा।
बलो वेन्द्राशनिहतो निपपात हतः खरः ।। 3.30.28 ।।
ततो राजर्षयः सर्वे सङ्गताः परमर्षयः। 
सभाज्य मुदिता राममिदं वचनमब्रुवन् ।। 3.30.29 ।।
एतदर्थं महातेजा महेन्द्रः पाकशासनः।
शरभङ्गाश्रमं पुण्यमाजगाम पुरन्दरः ।। 3.30.30 ।।
आनीतस्त्वमिमं देशमुपायेन महर्षिभिः। 
एषां वधार्थं क्रूराणां रक्षसां पापकर्मणाम् ।। 3.30.31 ।।
तदिदं नः कृतं कार्यं त्वया दशरथात्मज। 
सुखं धर्मं चरिष्यन्ति दण्डकेषु महर्षयः ।। 3.30.32 ।।
एतस्मिन्नन्तरे देवाश्चारणैः सह सङ्गताः। 
दुन्दुभींश्चाभिनिघ्नन्तः पुष्पवर्षं समन्ततः।
रामस्योपरि संहृष्टा ववृषुर्विस्मितास्तदा ।। 3.30.33 ।।
अर्धाधिकमुहूर्तेन रामेण निशितैः शरैः।
चतुर्दशसहस्राणिरक्षसां भीमकर्मणाम् ।। 3.30.34 ।।
खरदूषणमुख्यानां निहतानि महाहवे। 
अहो बत महत् कर्म रामस्य विदितात्मनः ।। 3.30.35 ।।
अहो वीर्यमहो दाक्ष्यं विष्णोरिव हि दृश्यते। 
इत्येवमुक्त्वा ते सर्वे ययुर्देवा यथागतम् ।। 3.30.36 ।।
एतस्मिन्नन्तरे वीरो लक्ष्मणः सह सीतया।
गिरिदुर्गाद्विनिष्क्रम्य संविवेशाश्रमं सुखी ।। 3.30.37 ।।
ततो रामस्तु विजयीपूज्यमानो महर्षिभिः।
प्रविवेशाश्रमं वीरो लक्ष्मणेनाभिपूजितः ।। 3.30.38 ।।
तं दृष्ट्वा शत्रुहन्तारं महर्षीणां सुखावहम्।
बभूव हृष्टा वैदेही भर्तारं परिषस्वजे ।। 3.30.39 ।। 
मुदा परमया युक्ता दृष्ट्वा रक्षोगणान् हतान्। 
रामं चैवाव्यथं दृष्ट्वा तुतोष जनकात्मजा ।। 3.30.40 ।।
ततस्तु तं राक्षससङ्घमर्दनं सभाज्यमानं मुदितैर्महर्षिभिः। 
पुनः परिष्वज्य शशिप्रभानना बभूव हृष्टा जनकात्मजा तदा ।। 3.30.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे त्रिंशः सर्गः ।। 30 ।।
त्वरमाणस्ततो गत्वा जनस्थानादकम्पनः। 
प्रविश्य लङ्कां वेगेने रावणं वाक्यमब्रवीत् ।। 3.31.1 ।।
जनस्थानस्थिता राजन् राक्षसा बहवो हताः।
खरश्च निहतः सङ्ख्ये कथञ्चिदहमागतः ।। 3.31.2 ।।
एवमुक्तो दशग्रीवः क्रुद्धः संरक्तलोचनः।
अकम्पनमुवाचेदं निर्दहन्निव चक्षुषा ।। 3.31.3 ।।
केन रम्यं जनस्थानं हतं मम परासुना। 
को हि सर्वेषु लोकेषु गतिं चाधिगमिष्यति ।। 3.31.4 ।।
न हि मे विप्रियं कृत्वा शक्यं मघवता सुखम्।
प्राप्तुं वैश्रवणेनाऽपि न यमेन न विष्णुना ।। 3.31.5 ।।
कालस्य चाप्यहं कालो दहेयमपि पावकम्। 
मृत्युं मरणधर्मेण संयोजयितुमुत्सहे ।। 3.31.6 ।।
दहेयमपि सङ्क्रुद्धस्तेजसादित्यपावकौ।
वातस्य तरसा वेगं निहन्तुमहमुत्सहे ।। 3.31.7 ।।
तथा क्रुद्धं दशग्रीवं कृताञ्जलिरकम्पनः।
भयात् सन्दिग्धया वाचा रावणं याचतेऽभयम् ।। 3.31.8 ।।
दशग्रीवोऽभयं तस्मै प्रददौ रक्षसां वरः।
स विश्रब्धोऽब्रवीद्वाक्यमसन्दिग्धमकम्पनः ।। 3.31.9 ।।
पुत्रो दशरथस्याऽस्ति सिंहसंहननो युवा। 
रामो नाम वृषस्कन्धो वृत्तायतमहाभुजः ।। 3.31.10 ।।
वीरः पृथुयशाः श्रीमानतुल्यबलविक्रमः। 
हतं तेन जनस्थानं खरश्च सहदूषणः ।। 3.31.11 ।।
अकम्पनवचः श्रुत्वा रावणो राक्षसाधिपः। 
नागेन्द्र इव निःश्वस्य वचनं चेदमब्रवीत् ।। 3.31.12 ।।
स सुरेन्द्रेण सुंयुक्तो रामः सर्वामरैः सह। 
उपयातो जनस्थानं ब्रूहि कच्चिदकम्पन ।। 3.31.13 ।।
रावणस्य पुनर्वाक्यं निशम्य तदकम्पनः।
आचचक्षे बलं तस्य विक्रमं च महात्मनः ।। 3.31.14 ।।
रामो नाम महातेजाः श्रेष्ठः सर्वधनुष्मताम्। 
दिव्यास्त्रगुणसम्पन्नः पुरन्दरसमो युधि ।। 3.31.15 ।।
तस्यानुरूपो बलवान् रक्ताक्षो दुन्दुभिस्वनः। 
कनीयान् लक्ष्मणो नाम भ्राता शशिनिभाननः ।। 3.31.16 ।।
स तेन सह संयुक्तः पावकेनानिलो यथा।
श्रीमान् राजवरस्तेन जनस्थानं निपातितम् ।। 3.31.17 ।।
नैव देवा महात्मानो नात्र कार्या विचारणा ।। 3.31.18 ।।
शरा रामेण तूत्सृष्टा रुक्मपुङ्खाः पतत्ित्रणः। 
सर्पाः पञ्चानना भूत्वा भक्षयन्ति स्म राक्षसान् ।। 3.31.19 ।।
येन येन च गच्छन्ति राक्षसा भयकर्शिताः।
तेन तेन स्म पश्यन्ति राममेवाग्रतः स्थितम्।
इत्थं विनाशितं तेन जनस्थानं तवानघ ।। 3.31.20 ।।
अकम्पनवचः श्रुत्वा रावणो वाक्यमब्रवीत्। 
जनस्थानं गमिष्यामि हन्तुं रामं सलक्ष्मणम् ।। 3.31.21 ।।
अथैवमुक्ते वचने प्रोवाचेदमकम्पनः।
शृणु राजन् यथावृत्तं रामस्य बलपौरुषम् ।। 3.31.22 ।।
असाध्यः कुपितो रामो विक्रमेण महायशाः।
आपगायाः सुपूर्णाया वेगं परिहरेच्छरैः ।। 3.31.23 ।।
सताराग्रहनक्षत्रं नभश्चाप्यवसादयेत्।
असौ रामस्तु मज्जन्तीं श्रीमानभ्युद्धरेन्महीम् ।। 3.31.24 ।।
भित्त्वा वेलां समुद्रस्य लोकानाप्लावयेद्विभुः। 
वेगं वापि समुद्रस्य वायुं वा विधमेच्छरैः ।। 3.31.25 ।।
संहृत्य वा पुनर्लोकान् विक्रमेण महायशाः।
शक्तः स पुरुषव्याघ्रः स्रष्टुं पुनरपि प्रजाः ।। 3.31.26 ।।
न हि रामो दशग्रीव शक्यो चेतुं त्वया युधि। 
रक्षसां वापि लोकेन स्वर्गः पापजनैरिव ।। 3.31.27 ।।
न तं वध्यमहं मन्ये सर्वैर्देवासुरैरपि। 
अयं तस्य वधोपायस्तं ममैकमनाः शृणु ।। 3.31.28 ।।
भार्या तस्योत्तमा लोके सीता नाम सुमध्यमा। 
श्यामा समविभक्ताङ्गी स्त्रीरत्नं रत्नभूषिता ।। 3.31.29 ।। 
नैव देवी न गन्धर्वी नाप्सरा नापि दानवी। 
तुल्या सीमन्तिनी तस्या मानुषीषु कुतो भवेत् ।। 3.31.30 ।।
तस्यापहर भार्यां त्वं प्रमथ्य तु महावने।
सीतया रहितः कामी रामो हास्यति जीवितम् ।। 3.31.31 ।।
अरोचयत तद्वाक्यं रावणो राक्षसाधिपः।
चिन्तयित्वा महाबाहुरकम्पनमुवाच ह ।। 3.31.32 ।।
बाढं काल्यं गमिष्यामि ह्येकः सारथिना सह। 
आनयिष्यामि वैदेहीमिमां हृष्टो महापुरीम् ।। 3.31.33 ।।
अथैवमुक्त्वा प्रययौ खरयुक्तेन रावणः। 
रथेनादित्यवर्णेन दिशः सर्वाः प्रकाशयन् ।। 3.31.34 ।।
स रथो राक्षसेन्द्रस्य नक्षत्रपथगो महान्। 
सञ्चार्यमाणः शुशुभे जलदे चन्द्रमा इव ।। 3.31.35 ।।
स मारीचाश्रमं प्राप्य ताटकेयमुपागमत्।
मारीचेनार्चितो राजा भक्ष्यभोज्यैरमानुषैः ।। 3.31.36 ।।
तं स्वयं पूजयित्वा तु आसनेनोदकेन च।
अर्थोपहितया वाचा मारीचो वाक्यमब्रवीत् ।। 3.31.37 ।।
कच्चित् सुकुशलं राजन् लोकानां राक्षसेश्वर।
आशङ्के नाथ जाने त्वं यतस्तूर्णमिहागतः ।। 3.31.38 ।।
एवमुक्तो महातेजा मारीचेन स रावणः।
ततः पश्चादिदं वाक्यमब्रवीद्वाक्यकोविदः ।। 3.31.39 ।।
आरक्षो मे हतस्तात रामेणाक्लिष्टकर्मणा। 
जनस्थानमवध्यं तत् सर्वं युधि निपातितम्।
तस्य मे कुरु साचिव्यं तस्य भार्यापहारणे ।। 3.31.40 ।।
राक्षसेन्द्रवचः श्रुत्वा मारीचो वाक्यमब्रवीत् ।। 3.31.41 ।।
आख्याता केन सीता सा मित्ररूपेण शत्रुणा।
त्वया राक्षसशार्दूल को न नन्दति निन्दितः।
सीतामिहानयस्वेति को ब्रवीति ब्रवीहि मे ।। 3.31.42 ।।
रक्षोलोकस्य सर्वस्य कः शृङ्गं छेत्तुमिच्छति। 
प्रोत्साहयति कश्चित्त्वां स हि शत्रुरसंशयः ।। 3.31.43 ।।
आशीविषमुखाद्दंष्ट्रामुद्धुर्तुं चेच्छति त्वया। 
कर्मणा तेन केनाऽसि कापथं प्रतिपादितः ।। 3.31.44 ।।
सुखसुप्तस्य ते राजन् प्रहृतं केन मूर्धनि ।। 3.31.45 ।।
विशुद्धवंशाभिजनाग्रहस्तस्तेजोमदः संस्थितदोर्विषाणः। 
उदीक्षितुं रावण नेह युक्तः स संयुगे राघवगन्धहस्ती ।। 3.31.46 ।। 
असौ रणान्तस्थितिसन्धिवालो विदग्धरक्षोमृगहा नृसिंहः।
सुप्तस्त्वया बोधयितुं न युक्तः शराङ्गपूर्णो निशितासिदंष्ट्रः ।। 3.31.47 ।। 
चापावहारे भुजवेगपङ्के शरोर्मिमाले सुमहाहवौघे।
न रामपातालमुखेऽतिघोरे प्रस्कन्दितुं राक्षसराज युक्तम् ।। 3.31.48 ।।
प्रसीद लङ्केश्वर राक्षसेन्द्र लङ्कां प्रसन्नो भव साधु गच्छ।
त्वं स्वेषु दारेषु रमस्व नित्यं रामः सभार्यो रमतां वनेषु ।। 3.31.49 ।।
एवमुक्तो दशग्रीवो मारीचेन स रावणः। 
न्यवर्तत पुरीं लङ्कां विवेश च गृहोत्तमम् ।। 3.31.50 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे एकत्रिंशः सर्गः ।। 31 ।।
ततः शूर्पणखी दृष्ट्वा सहस्राणि चतुर्दश। 
हतान्येकेन रामेण रक्षसां भीमकर्मणाम् ।। 3.32.1 ।।
दूषणं च खरं चैव हतं त्रिशिरसा सह। 
दृष्ट्वा पुनर्महानादं ननाद जलदो यथा ।। 3.32.2 ।।
सा दृष्ट्वा कर्म रामस्य कृतमन्यै सुदुष्करम्। 
जगाम परमोद्विग्ना लङ्कां रावणपालिताम् ।। 3.32.3 ।।
सा ददर्श विमानाग्रे रावणं दीप्ततेजसम्। 
उपोपविष्टं सचिवैर्मरुद्भिरिव वासवम् ।। 3.32.4 ।।
आसीनं सूर्यसङ्काशे काञ्चने परमासने। 
रूक्मवेदिगतं प्राज्यं ज्वलन्तमिव पावकम् ।। 3.32.5 ।।
देवगन्धर्वभूतानामृषीणां च महात्मनाम्।
अजेयं समरे शूरं व्यात्ताननमिवान्तकम् ।। 3.32.6 ।।
देवासुरविमर्देषु वज्राशनिकृतव्रणम्।
ऐरावतविषाणाग्रैरुद्घृष्टकिणवक्षसम् ।। 3.32.7 ।।
विंशद्भुजं दशग्रीवं दर्शनीयपरिच्छदम्। 
विशालवक्षसं वीरं राजलक्षणशोभितम् ।। 3.32.8 ।।
स्निग्धवैडूर्यसङ्काशं तप्तकाञ्जनकुण्डलम्।
सुभुजं शुक्लदशनं महास्यं पर्वातोपमम् ।। 3.32.9 ।।
विष्णुचक्रनिपातैश्च शतशो देवसंयुगे।
अन्यैः शस्त्रप्रहारैश्च महायुद्धेषु ताडितम् ।। 3.32.10 ।।
आहताङ्गं समस्तैश्च देवप्रहरणैस्तथा। 
अक्षोभ्याणां समुद्राणां क्षोभणं क्षिप्रकारिणम् ।। 3.32.11 ।।
क्षेप्तारं पर्वतेन्द्राणां सुराणां च प्रमर्दनम्। 
उच्छेत्तारं च धर्माणां परदाराभिमर्शनम् ।। 3.32.12 ।।
सर्वदिव्यास्त्रयोक्तारं यज्ञविघ्नकरं सदा।
पुरीं भोगवतीं प्राप्य पराजित्य च वासुकिम् ।। 3.32.13 ।।
तक्षकस्य प्रित्यां भार्यां पराजित्य जहार यः। 
कैलासपर्वतं गत्वा विजित्य नरवाहनम् ।। 3.32.14 ।।
विमानं पुष्पकं तस्य कामगं वै जहार यः। 
वनं चैत्ररथं दिव्यं नलिनीं नन्दनं वनम् ।। 3.32.15 ।।
विनाशयति यः क्रोधाद्देवोद्यानानि वीर्यावान्। 
चन्द्रसूर्यौ महाभागावुत्तिष्ठन्तौ परन्तपौ ।। 3.32.16 ।।
निवारयति बाहुभ्यां यः शैलशिखरोपमः। 
दशवर्षसहस्राणि तपस्तप्त्वा महावने ।। 3.32.17 ।।
पुरा स्वयम्भुवे धीरः शिरांस्युपजहार यः।
देवदानवगन्धर्वपिशाचपतगोरगैः ।। 3.32.18 ।।
अभयं यस्य सङ्ग्रमे मृत्युतो मानुषादृते।
मन्त्रैरभिष्टुतं पुण्यमध्वरेषु द्विजातिभिः ।। 3.32.19 ।। 
हविर्धानेषु यः सोममुपहन्ति महाबलः।
आप्तयज्ञहरं क्रूरं ब्रह्मघ्नं दुष्टचारिणम् ।। 3.32.20 ।।
कर्कशं निरनुक्रोशं प्रजानामहिते रतम्।
रावणं सर्वभूतानां सर्वलोकभयावहम्। 
राक्षसी भ्रातरं शूरं सा ददर्श महाबलम् ।। 3.32.21 ।।
तं दिव्यवस्त्राभरणं दिव्यमाल्योपशोभितम्।
आसने सूपविष्टं च कालकालमिवोद्यतम् ।। 3.32.22 ।।
राक्षसेन्द्रं महाभागं पौलस्त्यकुलनन्दनम्।
रावणं शत्रुहन्तारं मन्त्रिभिः परिवारितम् ।। 3.32.23 ।।
अभिगम्याब्रवीद्वाक्यं राक्षसी भयविह्वला ।। 3.32.24 ।।
तमब्रवीद्दीप्तविशाललोचनं प्रदर्शयित्वा भयमोहमूर्च्छिता। 
सुदारुणं वाक्यमभीतचारिणी महात्मना शूर्पणखा विरूपिता ।। 3.32.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे द्वात्रिशं सर्गः ।। 32 ।।
ततः शूर्पणखा दीना रावणं लोकरावणम्।
आमात्यमध्ये सङ्क्रुद्धा परुषं वाक्यमब्रवीत् ।। 3.33.1 ।।
प्रमत्तः कामभोगेषु स्वैरवृतो निरङ्कुशः।
समुत्पन्नं भयं घोरं बोद्धव्यं नावबुद्ध्यसे ।। 3.33.2 ।।
सक्तं ग्राम्येषु भोगेषु कामवृत्तं महीपतिम्।
लुब्धं न बहुमन्यन्ते श्मशानाग्निमिव प्रजाः ।। 3.33.3 ।।
स्वयं कार्याणि यः काले नानुतिष्ठति पार्थिवः।
स तु वै सह राज्येन तैश्च कार्यैर्विनश्यति ।। 3.33.4 ।।
अयुक्तचारं दुर्दर्शमस्वाधीनं नराधिपम्।
वर्जयन्ति नरा दूरान्नदीपङ्कमिव द्विपाः ।। 3.33.5 ।।
ये न रक्षन्ति विषयमस्वाधीना नराधिपाः। 
ते न वृद्ध्या प्रकाशन्ते गिरयः सागरे यथा ।। 3.33.6 ।।
आत्मवद्भिर्विगृह्य त्वं देवगन्धर्वदानवैः।
अयुक्तचारश्चपलः कथं राजा भविष्यसि ।। 3.33.7 ।।
त्वं तु बालस्वभावश्च बुद्धिहीनश्च राक्षस।
ज्ञातव्यं तु न जानीषे कथं रजा भविष्यसि ।। 3.33.8 ।।
येषां चारश्च कोशश्च नयश्च जयतां वर। 
अस्वाधीना नरेन्द्राणां प्राकृतैस्ते जनैः समाः ।। 3.33.9 ।।
यस्मात् पश्यन्ति दूरस्थान् सर्वानर्थान्नराधिपाः। 
चारेण तस्मादुच्यन्ते राजानो दीर्घचक्षुषः ।। 3.33.10 ।।
अयुक्तचारं मन्ये त्वां प्राकृतैः सचिवैर्वृतम्।
स्वजनं तु जनस्थानं हतं यो नावबिद्ध्यसे ।। 3.33.11 ।।
चतुर्दश सहस्राणि रक्षसां क्रूरकर्मणाम्।
हतान्येकेन रामेण खरश्च सहदूषणः ।। 3.33.12 ।।
ऋषीणामभयं दत्तं कृतक्षेमाश्च दण्डकाः।
धर्षितं च जनस्थानं रामेणाक्लिष्टकर्मणा ।। 3.33.13 ।।
त्वं तु लुब्धः प्रमत्तश्च पराधीनश्च रावण। 
विषये स्वे समुत्पन्नं भयं यो नावबुद्ध्यसे ।। 3.33.14 ।।
तीक्ष्णमल्पप्रदातारं प्रमत्तं गर्वितं शठम्।
व्यसने सर्वभूतानि नाभिधावन्ति पार्थिवम् ।। 3.33.15 ।।
अतिमानिनमग्राह्यमात्मसम्भावितं नरम्।
क्रोधिनं व्यसने हन्ति स्वजनोऽपि महीपतिम् ।। 3.33.16 ।।
नानुतिष्ठति कार्याणि भयेषु न बिभेति च।
क्षिप्रं राज्याच्च्युतो दीनस्तृणैस्तुल्यो भविष्यति ।। 3.33.17 ।।
शुष्कैः काष्ठैर्भवेत् कार्यं लोष्ठैरपि च पांसुभिः।
न तु स्थानात् परिभ्रष्टैः कार्यं स्याद्वसुधाधिपैः ।। 3.33.18 ।।
उपभुक्तं यथा वासस्स्रजो वा मृदिता यथा।
एवं राज्यात् परिभ्रष्टः समर्थोऽपि निरर्थकः ।। 3.33.19 ।।
अप्रमत्तश्च यो राजा सर्वज्ञो विजितेन्द्रियः।
कृतज्ञो धर्मशीलश्च स राजा तिष्ठते चिरम् ।। 3.33.20 ।।
नयनाभ्यां प्रसुप्तोपि जागर्ति नयचक्षुषा।
व्यक्तक्रोधप्रसादश्च स राजा पूज्यते जनैः ।। 3.33.21 ।।
त्वं तु रावण दुर्बुद्धिर्गुणैरेतैर्विवर्जितः।
यस्य तेऽविदितश्चारै रक्षसां समुहान् वधः ।। 3.33.22 ।।
परावमन्ता विषयेषु सङ्गतो नदेशकालप्रविभागतत्त्ववित्। 
अयुक्तबुद्धिर्गुणदोषनिश्चये विपन्नराज्यो न चिराद्विपत्स्यसे ।। 3.33.23 ।।
इति स्वदोषान् परिकीर्तितांस्तया समीक्ष्य बुद्ध्या क्षणदाचरेश्वरः। 
धनेन दर्पेण बलेन चान्वितो विचिन्तयामास चिरं स रावणः ।। 3.33.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे त्रयस्त्रिंशः सर्गः ।। 33 ।।
ततः शूर्पणखां क्रुद्धां ब्रुवन्तीं परुषं वचः।
अमात्यमध्ये सङ्क्रुद्धः परिपप्रच्छ रावणः ।। 3.34.1 ।।
कश्च रामः कथंवीर्यः किंरूपः किम्पराक्रमः।
किमर्थं दण्डकारण्यं प्रविष्टः स दुरासदम् ।। 3.34.2 ।।
आयुधं किञ्च रामस्य निहता येन राक्षसाः।
खरश्च निहतः सङ्ख््ये दूषणस्त्रिशिरास्तथा ।। 3.34.3 ।।
इत्युक्ता राक्षसेन्द्रेण राक्षसी क्रोधमूर्च्छिता। 
ततो रामं यथातत्त्वमाख्यातुमुपचक्रमे ।। 3.34.4 ।।
दीर्घबाहुर्विशालाक्षश्चीरकृष्णाजिनाम्बरः।
कन्दर्पसमरूपश्च रामो दशरथात्मजः ।। 3.34.5 ।।
शक्रचापनिभं चापं विकृष्य कनकाङ्गदम्। 
दीप्तान् क्षिपति नाराचान् सर्पानिव महाविषान् ।। 3.34.6 ।।
नाददानं शरान् घोरान्न मुञ्चन्तं शिलीमुखान्। 
न कार्मुकं विकर्षन्तं रामं पश्यामि संयुगे ।। 3.34.7 ।।
हन्यमानं तु तत्सैन्यं पश्यामि शरवृष्टिभिः।
इन्द्रेणोवोत्तमं सस्यमाहतं त्वश्मवृष्टिभिः ।। 3.34.8 ।।
रक्षसां भीमरूपाणां सहस्राणि चतुर्दश।
निहतानि शरैस्तीक्ष्णैस्तेनैकेन पदातिना ।। 3.34.9 ।।
अर्धाधिकमुहूर्तेन खरश्च सहदूषणः।
ऋषीणामभयं दत्तं कृतक्षेमाश्च दण्डकाः ।। 3.34.10 ।।
एका कथञ्चिन्मुक्ताहं परिभूय महात्मना।
स्त्रीवधं शङ्कमानेन रामेण विदितात्मना ।। 3.34.11 ।।
भ्राता चास्य महातेजा गुणतस्तुल्यविक्रमः। 
अनुरक्तश्च भक्तश्च लक्ष्मणो नाम वीर्यवान् ।। 3.34.12 ।।
अमर्षी दुर्जयो जेता विक्रान्तो बुद्धिमान् बली।
रामस्य दक्षिणो बाहुर्नित्यं प्राणो बहिश्चरः ।। 3.34.13 ।।
राम्सय तु विशालाक्षी पूर्णेन्दुसदृशानना।
धर्मपत्नी प्रिया भर्तुर्नित्यं प्रियहिते रता ।। 3.34.14 ।।
सा सुकेशी सुनासोरुः सुरूपा च यशस्विनी। 
देवतेव वनस्यास्य राजते श्रीरिवापरा ।। 3.34.15 ।।
तप्तकाञ्चनवर्णाभा रक्ततुङ्गनखी शुभा।
सीता नाम वरारोहा वैदेही तनुमध्यमा ।। 3.34.16 ।।
नैव दैवी न गन्धर्वी न यक्षी न च किन्नरी।
नैवंरूपा मया नारी दृष्टपूर्वा महीतले ।। 3.34.17 ।।
यस्य सीता भवेद्भार्या यं च हृष्टा परिष्वजेत्।
अतिजीवेत् स सर्वेषु लोकेष्वपि पुरन्दरात् ।। 3.34.18 ।।
सा सुशीला वपुःश्लाध्या रूपेणाप्रतिमा भुवि।
तवानुरूपा भार्या स्यात्त्वं च तस्यास्तथा पतिः ।। 3.34.19 ।।
तां तु विस्तीर्णजघनां पीनश्रोणीपयोधराम्।
भार्यार्थे च तवानेतुमुद्यताहं वराननाम्। 
विरूपिताऽस्मि क्रूरेण लक्ष्मणेन महाभुज ।। 3.34.20 ।।
तां तु दृष्ट्वाद्य वैदेहीं पूर्णचन्द्रनिभाननाम्।
मन्मथस्य शराणां वै त्वं विधेयो भविष्यसि ।। 3.34.21 ।।
यदि तस्यामभिप्रायो भार्यार्थे तव जायते। 
शीघ्रमुद्ध्रियतां पादो जयार्थमिह दक्षिणः ।। 3.34.22 ।।
कुरु प्रियं तथा तेषां रक्षसां राक्षसेश्वर। 
वधात्तस्य नृशंसस्य रामस्याश्रमवासिनः ।। 3.34.23 ।।
तं शरैर्निशितैर्हत्वा लक्ष्मणं च महारथम्।
हतनाथां सुखं सीतां यथावदुपभोक्ष्यसि ।। 3.34.24 ।।
रोचते यदि ते वाक्यं ममैतद्राक्षसेश्वर। 
क्रियतां निर्विशङ्केन वचनं मम रावण ।। 3.34.25 ।।
विज्ञायेहात्मशक्तिं च ह्रियतामबला बलात्।
सीता सर्वानवद्याङ्गी भार्यार्थे राक्षसेश्वर ।। 3.34.26 ।।
निशम्य रामेण शरैरजिह्मगैर्हतान् जनस्थानगतान्निशाचरान्। 
खरं च बुध्वा निहतं च दूषणं त्वमत्र कृत्यं प्रतिपत्तुमर्हसि ।। 3.34.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे चतुस्त्रिंशः सर्गः ।। 34 ।।
ततः शूर्पणखावाक्यं तच्छ्रुत्वा रोमहर्षणम्।
सचिवानभ्यनुज्ञाय कार्यं बुध्वा जगाम सः ।। 3.35.1 ।।
तत्कार्यमनुगम्याथ यथावदुपलभ्य च।
दोषाणां च गुणानां च सम्प्रधार्य बलाबलम् ।। 3.35.2 ।।
इतिकर्तव्यमित्येव कृत्वा निश्चयमात्मनः।
स्थिरबुद्धिस्ततो रम्यां यानशालां जगाम ह ।। 3.35.3 ।।
यानशालां ततो गत्वा प्रच्छन्नो राक्षसाधिपः। 
सूतं सञ्चोदयामास रथः संयोज्यतामिति ।। 3.35.4 ।।
एवमुक्तः क्षणेनैव सारथिर्लघुविक्रमः।
रथं संयोजयामास तस्याभिमतमुत्तमम् ।। 3.35.5 ।।
काञ्चनं रथमास्थाय कामगं रत्नभूषितम्।
पिशाचवदनैर्युक्तं खरैः काञ्चनभूषणैः ।। 3.35.6 ।।
मेघप्रतिमनादेन स तेन धनदामुजः। 
राक्षसाधिपतिः श्रीमान् ययौ नदनदीपतिम् ।। 3.35.7 ।।
स श्वेतवालव्यजनः श्वेतच्छत्त्रो दशाननः।
स्निग्धवैडूर्यसङ्काशस्तप्तकाञ्चनकुण्डलः ।। 3.35.8 ।।
विंशद्भुजो दशग्रीवो दर्शनीयपरिच्छदः।
त्रिदशारिर्मुनीन्द्रघ्नो दशशीर्ष इवाद्रिराट् ।। 3.35.9 ।।
कामगं रथमास्थाय शुशुभे राक्षसेश्वरः।
विद्युन्मण्डलवान् मेघः सबलाक इवाम्बरे ।। 3.35.10 ।।
सशैलं सागरानूपं वीर्यवानवलोकयन्।
नानापुष्पफलैर्वृक्षैरनुकीर्णं सहस्रशः ।। 3.35.11 ।।
शीतमङ्गलतोयाभिः पद्मिनीभिः समन्ततः। 
विशालैराश्रमपदैर्वेदिमद्भिः समावृतम् ।। 3.35.12 ।।
कदल्याढकिसम्बाधं नालिकेरोपशोभितम्।
सालैस्तालैस्तमालैश्च पुष्पितैस्तरुभिर्वृतम् ।। 3.35.13 ।।
नागैः सुपर्णैर्गन्धर्वैः किन्नरैश्च सहस्रशः।
अजैर्वैखानसैर्माषैर्वालखिल्यैर्मरीचिपैः ।। 3.35.14 ।।
अत्यन्तनियताहारैः शोभितं परमर्षिभिः। 
जितकामैश्च सिद्धैश्च चारणैरुपशोभितम् ।। 3.35.15 ।।
दिव्याभरणमाल्याभिर्दिव्यरूपाभिरावृतम्।
क्रीडारतिविधिज्ञाभिरप्सरोभिः सहस्रशः ।। 3.35.16 ।।
सेवितं देवपत्नीभिः श्रीमतीभिः श्रिया वृतम्।
देवदानवसङ्घैश्च चरितं त्वमृताशिभिः ।। 3.35.17 ।।
हंसक्रौञ्चप्लवाकीर्णं सारसैः सम्प्रणादितम्। 
वैडूर्यप्रस्तरं रम्यं स्निग्धं सागरतेजसा ।। 3.35.18 ।।
पाण्डराणि विशालानि दिव्यमाल्ययुतानि च।
तूर्यगीताभिजुष्टानि विमानानि समन्ततः ।। 3.35.19 ।।
तपसा जितलोकानां कामगान्यभिसम्पतन्।
गन्धर्वाप्सरसश्चैव ददर्श धनदानुजः ।। 3.35.20 ।।
निर्यासरसमूलानां चन्दनानां सहस्रशः।
वनानि पश्यन् सौम्यानि घ्राणतृप्तिकराणि च ।। 3.35.21 ।।
अगरूणां च मुख्यानां वनान्युपवनानि च।
तक्कोलानां च जात्यनां फलानां च सुगन्धिनाम् ।। 3.35.22 ।।
पुष्पणि च तमालस्य गुल्मानि मरिचस्य च। 
मुक्तानां च समूहानि शुष्यमाणानि तीरतः ।। 3.35.23 ।।
शङ्खानां प्रस्तरं चैव प्रवालनिचयं तथा। 
काञ्चनानि च शैलानि राजतानि च सर्वशः ।। 3.35.24 ।।
प्रस्रवाणि मनोज्ञानि प्रसन्नानि ह्रदानि च।
धनधान्योपपन्नानि स्त्रीरत्नैः शोभितानि च ।। 3.35.25 ।।
हस्त्यश्वरथगाढानि नगराण्यवलोकयन्। 
तं समं सर्वतः स्निग्धं मृदुसंस्पर्शमारुतम्। 
अनूपं सिन्धुराजस्य ददर्श त्रिदिवोपमम् ।। 3.35.26 ।।
तत्रापश्यत्स मेघाभं न्यग्रोधमृषिभिर्वृतम्। 
समन्ताद्यस्य ताः शाखाः शतयोजनमायताः ।। 3.35.27 ।।
यस्य हस्तिनमादाय महाकायं च कच्छपम्। 
भक्षार्थं गरुडः शाखामाजगाम महाबलः ।। 3.35.28 ।।
तस्य तां सहसा शाखां भारेण पतगोत्तमः। 
सुपर्णः पर्णबहुलां बभञ्ज च महाबलः ।। 3.35.29 ।।
तत्र वैखानसा माषा वालखिल्या मरीचिपाः।
अजा बभूवुर्धूम्राश्च सङ्गताः परमर्षयः ।। 3.35.30 ।।
तेषां दयार्थं गरुडस्तां शाखां शतयोजनाम्।
जगामादाय वेगेन तौ चौभौ गजकच्छपौ ।। 3.35.31 ।।
एकपादेन धर्मात्मा भक्षयित्वा तदामिषम्। 
निषादविषयं हत्वा शाखया पतगोत्तमः ।। 3.35.32 ।।
प्रहर्षमतुलं लेभे मोक्षयित्वा महामुनीन् ।। 3.35.33 ।।
[शाखानिपातभीतांश्च शाखां चोत्सृज्य सर्ववित् ।।] 
स  तेनैव प्रहर्षेण द्विगुणीकृतविक्रमः। 
अमृतानयनार्थं वै चकार मतिमान् मतिम् ।। 3.35.34 ।।
अयोजालानि निर्मथ्य भित्त्वा रत्नमयं गृहम्।
महेन्द्रभवनाद्गुप्तमाजहारामृतं ततः ।। 3.35.35 ।।
तं महर्षिगणैर्जुष्टं सुपर्णकृतलक्षणम्।
नाम्ना सुभद्रं न्यग्रोधं ददर्श धनदानुजः ।। 3.35.36 ।।
तं तु गत्वा परं पारं समुद्रस्य नदीपतेः।
ददर्शाश्रममेकान्ते रम्ये पुण्ये वनान्तरे ।। 3.35.37 ।।
तत्र कृष्णाजिनधरं जटावल्कलधारिणम्।
ददर्श नियताहारं मारीचं नाम राक्षसम् ।। 3.35.38 ।।
स रावणः समागम्य विधिवत्तेन रक्षसा।
मारीचेनार्चितो राजा सर्वकामैरमानुषैः ।। 3.35.39 ।।
तं स्वयं पूजयित्वा तु भोजनेनोदकेन च।
अर्थोपहितया वाचा मारीचो वाक्यमब्रवीत् ।। 3.35.40 ।।
कच्चित् सुकुशलं राजन् लङ्कायां राक्षसेश्वर। 
केनार्थेन पुनस्त्वं वै तूर्णमेवमिहागतः ।। 3.35.41 ।।
एवमुक्तो महातेजा मारीचेन स रावणः। 
तं तु पश्चादिदं वाक्यमब्रवीद्वाक्यकोविदः ।। 3.35.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे पञ्चत्रिंशः सर्गः ।। 35 ।।
मारीच श्रूयतां तात वचनं मम भाषतः।
आर्तोऽस्मि मम चार्तस्य भावन् हि परमा गतिः ।। 3.36.1 ।।
जानीषे त्वं जनस्थाने यथा भ्राता खरो मम।
दूषणश्च महाबाहुः स्वसा शूर्पणखा च मे ।। 3.36.2 ।।
त्रिशिराश्च महातेजा राक्षसः पिशिताशनः।
अन्ये च बहवः शूरा लब्धलक्षा निशाचराः ।। 3.36.3 ।।
वसन्ति मन्नियोगेन नित्यवासं च राक्षसाः।
बाधमाना माहरण्ये मुनीन् वै धर्मचारिणः ।। 3.36.4 ।।
चतुर्दश सहस्राणि रक्षसां भीमकर्मणाम्।
शूराणां लब्धलक्षाणां खरचित्तानुवर्तिनाम् ।। 3.36.5 ।।
ते त्विदानीं जनस्थाने वसमाना महाबलाः।
सङ्गताः परमायत्ता रामेण सह संयुगे।
नानाप्रहरणोपेताः खरप्रमुखराक्षसाः ।। 3.36.6 ।।
तेन सञ्जातरोषेण रामेण रणमूर्द्धनि।
अनुक्त्वा परुषं किञ्चिच्छरैर्व्यापारितं धनुः ।। 3.36.7 ।।
चतुर्दश सहस्राणि रक्षसामुग्रतेजसाम्। 
निहतानि शरैस्तीक्ष्णैर्मानुषेण पदातिना ।। 3.36.8 ।।
खरश्च निहतः सङ्ख्ये दूषणश्च निपातितः।
हतश्च त्रिशिराश्चापि निर्भया दण्डकाः कृताः ।। 3.36.9 ।।
पित्रा निरस्तः क्रुद्धेन सभार्यः क्षीणजीवितः। 
स हन्ता तस्य सैन्यस्य रामः क्षत्ित्रयपांसनः ।। 3.36.10 ।।
दुःशीलः कर्कशस्तीक्ष्णो मूर्खो लुब्धोऽजितेन्द्रियः।
त्यक्तधर्मो ह्यधर्मात्मा भूतानामहिते रतः ।। 3.36.11 ।।
येन वैरं विनारण्ये सत्त्वमाश्रित्य केवलम्।
कर्णनासापहरणाद्भगिनी मे विरुरिता ।। 3.36.12 ।।
तस्य भार्यां जनस्थानात् सीतां सुरसुतोपमाम्।
आनयिष्यामि विक्रम्य सहायस्तत्र मे भव ।। 3.36.13 ।।
त्वया ह्यहं सहायेन पार्श्वस्थेन महाबल।
भ्रातृभिश्च सुरान् युद्धे समग्रान्नाभिचिन्तये ।। 3.36.14 ।।
तत्सहायो भव त्वं मे समर्थो ह्यसि राक्षम।
वीर्ये युद्धे च दर्पे च न ह्यस्ति सदृशस्तव ।। 3.36.15 ।।
उपायज्ञो महान् शूरः सर्वमायाविशारदः। 
एतदर्थमहं प्राप्तस्त्वत्समीपं निशाचर ।। 3.36.16 ।।
शृणु तत् कर्म साहाय्ये यत्कार्यं वचनान्मम ।। 3.36.17 ।।
सौवर्णस्त्वं मृगो भूत्वा चित्रो रजतबिन्दुभिः। 
आश्रमे तस्य रामस्य सीतायाः प्रमुखे चर ।। 3.36.18 ।।
त्वां तु निस्संशयं सीता दृष्ट्वा तु मृगरूपिणम्।
गृह्यतामिति भर्तारं लक्ष्मणं चाभिधास्यति ।। 3.36.19 ।।
ततस्तयोरपाये तु शून्ये सीतां यथासुखम्।
निराबाधो हरिष्यामि राहुश्चन्द्रप्रभामिव ।। 3.36.20 ।।
ततः पश्चात्सुखं रामे भार्याहरणकर्शिते।
विश्रब्धः प्रहरिष्यामि कृतार्थेनान्तरात्मना ।। 3.36.21 ।।
तस्य रामकथां श्रुत्वा मारीचस्य महात्मनः। 
शष्कं समभवद्वक्त्रं परित्रस्तो बभूव सः ।। 3.36.22 ।।
ओष्ठौ परिलिहन् शुष्कौ नेत्रैरनिमिषैरिव। 
मृतभूत इवार्तस्तु रावणं समुदैक्षत ।। 3.36.23 ।।
स रावणं त्रस्तविषण्णचेता महावने रामपराक्रमज्ञः।
कृताञ्जलिस्तत्त्वमुवाच वाक्यं हितं च तस्मै हितमात्मनश्च ।। 3.36.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे षट््त्रिंषः सर्गः ।। 36 ।।
तच्छ्रुत्वा राक्षसेन्द्रस्य वाक्यं वाक्यविशारदः।
प्रत्युवाच महाप्राज्ञो मारीचो राक्षसेश्वरम् ।। 3.37.1 ।।
सुलभाः पुरुषा राजन् सततं प्रियवादिनः।
अप्रियस्य तु पथ्यस्य वक्ता श्रोता च दुर्लभः ।। 3.37.2 ।।
न नूनं बुद्ध्यसे रामं महावीर्यं गुणोन्नतम्।
अयुक्तचारश्चपलो महेन्द्रवरुणोपमम् ।। 3.37.3 ।।
अपि स्वस्ति भवेत्तात सर्वेषां भुवि रक्षसाम्।
अपि रामो न सङ्क्रुद्धः कुर्याल्लोकमराक्षसम् ।। 3.37.4 ।।
अपि ते जीवितान्ताय नोत्पन्ना जनकात्मजा। 
अपि सीतानिमित्तं च न भवेद्व्यसनं मम ।। 3.37.5 ।।
अपि त्वामीश्वरं प्राप्य कामवृत्तं निरङ्कुशम्।
न विनश्येत् पुरी लङ्का त्वया सह सराक्षसा ।। 3.37.6 ।।
त्वद्विधः कामवृत्तो हि दुःशीलः पापमन्त्रितः। 
आत्मानं स्वजनं राष्ट्रं स राजा हन्ति दुर्मतिः ।। 3.37.7 ।।
न च पित्रा परित्यक्तो नामर्यादः कथञ्चन।
न लुब्धो न च दुःशीलो न च क्षत्ित्रपांसनः ।। 3.37.8 ।।
न च धर्मगुणैर्हीनः कौसल्यानन्दिवर्धनः।
न तीक्ष्णो न च भूतानां सर्वेषामहिते रतः ।। 3.37.9 ।।
वञ्चितं पितरं दृष्ट््वा कैकेय्या सत्यवादिनम्।
करिष्यामीति धर्मात्मा तात प्रव्रजितो वनम् ।। 3.37.10 ।।
कैकेय्याः प्रियकामार्थं पितुर्दशरथस्य च।
हित्वा राज्यं च भोगांश्च प्रविष्टो दण्डकावनम् ।। 3.37.11 ।।
न रामः कर्कशस्तात नाविद्वान्नाजितेन्द्रियः।
अनृतं दुःश्रुतं चैव नैव त्वं वक्तुमर्हसि ।। 3.37.12 ।।
रामो विग्रहवान् धर्मः साधुः सत्यपराक्रमः। 
राजा सर्वस्य लोकस्य देवानां मघवानिव ।। 3.37.13 ।।
कथं त्वं तस्य वैदेहीं रक्षितां स्वेन तेजसा।
इच्छसि प्रसभं हर्तुं प्रभामिव विवस्वतः ।। 3.37.14 ।।
शरार्चिषमनाधृष्यं चापखड्गेन्धनं रणे।
रामाग्निं सहसा दीप्तं न प्रवेष्टुं त्वमर्हसि ।। 3.37.15 ।।
धनुर्व्यादितदीप्तास्यं शरार्चिषममर्षणम्।
चापपाशधरं वीरं शत्रुसैन्यप्रहारिणम् ।। 3.37.16 ।।
राज्यं सुखं च सन्त्यज्य जीवितं चेष्टमात्मनः।
नात्यासादयितुं तात रामान्तकमिहार्हसि ।। 3.37.17 ।।
अप्रमेयं हि तत्तेजो यस्य सा जनकात्मजा। 
न त्वं समर्थस्तां हर्तुं रामचापाश्रयां वने ।। 3.37.18 ।।
तस्य सा नरसिंहस्य सिंहोरस्कस्य भामिनी। 
प्राणेभ्योऽपि प्रियतरा भार्या नित्यमनुव्रता ।। 3.37.19 ।।
न सा धर्षयितुं शक्या मैथिल्योजस्विनः प्रिया।
दीप्तस्येव हुताशस्य शिखा सीता सुमध्यमा ।। 3.37.20 ।।
किमुद्यममिमं व्यर्थं कृत्वा ते राक्षसाधिप।
दृष्टश्चेत्त्वं रणे तेन तदन्तं तव जीवितम् ।। 3.37.21 ।।
जीवितं च सुखं चैव राज्यं चैव सुदुर्लभम्। 
यदीच्छसि चिरं भोक्तुं मा कृथा रामविप्रियम् ।। 3.37.22 ।।
स सर्वैः सचिवैः सार्द्धं विभीषणपुरोगमैः।
मन्त्रयित्वा तु धर्मिष्ठैः कृत्वा निश्चयमात्मनः ।। 3.37.23 ।।
दोषाणां च गुणानां च सम्प्रधार्य बलाबलम्।
आत्मनश्च बलं ज्ञात्वा राघवस्य च तत्त्वतः। 
हिताहितं विनिश्चित्य क्षमं त्वं कर्तुमर्हसि ।। 3.37.24 ।।
अहं तु मन्ये तव न क्षमं रणे समागमं कोसलराजसूनुना। 
इदं हि भूयः शृणु वाक्यमुत्तमं क्षमं च युक्तं च निशाचरेश्वर ।। 3.37.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे सप्तत्रिंशः सर्गः ।। 37 
।।
कदाचिदप्यहं वीर्यात् पर्यटन् पृथिवीमिमाम्।
बलं नागसहस्रस्य धारयन् पर्वतोपमः ।। 3.38.1 ।।
नीलजीमूतसङ्काशस्तप्तकाञ्चनकुण्डलः।
भयं लोकस्य जनयन् किरीटी परिघायुधः।
व्यचरं दण्डकारण्ये ऋषिमांसानि भक्षयन् ।। 3.38.2 ।।
विश्वामित्रोऽथ धर्मात्मा मद्वित्रस्तो महामुनिः। 
स्वयं गत्वा दशरथं नरेन्द्रमिदमब्रवीत् ।। 3.38.3 ।।
अद्य रक्षतु मां रामः पर्वकाले समाहितः। 
मारीचान्मे भयं घोरं समुत्पन्नं नरेश्वर ।। 3.38.4 ।।
इत्येवमुक्तो धर्मात्मा राजा दशरथस्तदा।
प्रत्युवाच महाभागं विश्वामित्रं महामुनिम् ।। 3.38.5 ।।
बालो द्वादशवर्षोऽयमकृतास्त्रश्च राघवः। 
कामं तु मम यत्सैन्यं मया सह गमिष्यति ।। 3.38.6 ।।
बलेन चतुरङ्गेण स्वयमेत्य निशाचरान्। 
वधिष्यामि मुनिश्रेष्ठ शत्रूंस्ते मनसेप्सितान् ।। 3.38.7 ।।
इत्येवमुक्तः स मुनी राजानमिदमब्रवीत्। 
रामान्नान्यद्बलं लोके पर्याप्तं तस्य रक्षसः ।। 3.38.8 ।।
देवातानामपि भवान् समरेष्वभिपालकः।
आसीत्तव कृतं कर्म त्रिलोके विदितं नृप ।। 3.38.9 ।।
काममस्तु महत्सैन्यं तिष्ठत्विह परन्तप।
बालोऽप्येष महातेजाः समर्थस्तस्य निग्रहे ।। 3.38.10 ।।
गमिष्ये राममादाय स्वस्ति तेऽस्तु परन्तप ।। 3.38.11 ।।
एवमुक्त्वा तु स मुनिस्तमादाय नृपात्मजम्।
जगाम परमप्रीतो विश्वामित्रः स्वमाश्रमम् ।। 3.38.12 ।।
तं तदा दण्डकारण्ये यज्ञमुद्दिश्य दीक्षितम्।
बभूवोपस्थितो रामश्चित्रं विस्फारयन् धनुः ।। 3.38.13 ।।
अजातव्यञ्जनः श्रीमान् पद्मपत्रनिभेक्षणः।
एकवस्त्रधरो धन्वी शिखी कनकमालया ।। 3.38.14 ।।
शोभयन् दण्डकारण्यं दीप्तेन स्वेन तेजसा।
अदृश्यत ततो रामो बालचन्द्र इवोदितः ।। 3.38.15 ।।
ततोहं मेघसङ्काशस्तप्तकाञ्चनकुण्डलः।
बली दत्तवरो दर्पादाजगाम तदाश्रमम् ।। 3.38.16 ।।
तेन दृष्टः प्रविष्टोऽहं सहसैवोद्यतायुधः।
मां तु दृष्ट्वा धनुः सज्यमसम्भ्रान्तश्चकार सः ।। 3.38.17 ।।
अवजानन्नहं मोहाद्बालोयमिति राघवम्।
विश्वामित्रस्य तां वेदिमभ्यधावं कृतत्वरः ।। 3.38.18 ।।
तेनमुक्तस्ततो बाणः शितः शत्रुनिबर्हणः।
तेनाहं त्वाहतः क्षिप्तः समुद्रे शतयोजने ।। 3.38.19 ।।
नेच्छता तात मां हन्तुं तदा वीरेण रक्षितः। 
रामस्य शरवेगेन निरस्तोऽहमचेतनः ।। 3.38.20 ।।
पातितोऽहं तदा तेन गम्भीरे सागराम्भसि। 
प्राप्य सञ्ज्ञां चिरात्तात लङ्कां प्रति गतः पुरीम् ।। 3.38.21 ।।
एवमस्मि तदा मुक्तः सहायास्तु निपातिताः।
अकृतास्त्रेण बालेन रामेणाक्लिष्टर्मणा ।। 3.38.22 ।।
तन्मया वार्यमाणस्त्वं यदि रामेण विग्रहम्।
करिष्यस्यापदं घोरां क्षिप्रं प्राप्स्यसि रावण ।। 3.38.23 ।।
क्रीडारतिविधिज्ञानां समाजोत्सवशालिनाम्।
रक्षसां चैव सन्तापमनर्थं चाहरिष्यसि ।। 3.38.24 ।।
हर्म्यप्रासादसम्बाधां नानारत्नविभूषिताम्। 
द्रक्ष्यसि त्वं पुरीं लङ्कां विनष्टां मैथिलीकृते ।। 3.38.25 ।।
अकुर्वन्तोऽपि पापानि शुचयः पापसंश्रयात्। 
परपापैर्विनश्यन्ति मत्स्या नागह्रदे यथा ।। 3.38.26 ।।
दिव्यचन्द्रनदिग्धाङ्गान् दिव्याभरणभूषितान्। 
द्रक्ष्यस्यभिहतान् भूमौ तव दोषात्तु राक्षसान् ।। 3.38.27 ।।
हृतदारान् सदारांश्च दश विद्रवतो दिशः। 
हतशेषानशरणान् द्रक्ष्यसि त्वं निशाचरान् ।। 3.38.28 ।।
शरजालपरिक्षिप्तामग्निज्वालासमावृताम्।
प्रदग्धभवनां लङ्कां द्रक्ष्यसि त्वं न संशयः ।। 3.38.29 ।।
परदाराभिमर्शात्तु नान्यत् पापतरं महत्।
प्रमदानां सहस्राणि तव राजन् परिग्रहः ।। 3.38.30 ।।
भव स्वदारनिरतः स्वकुलं रक्ष राक्षस। 
मानमृद्धिं च राज्यं च जीवितं चेष्टमात्मनः ।। 3.38.31 ।।
कलत्राणि च सौम्यानि मित्रवर्गं तथैव च। 
यदीच्छसि चिरं भोक्तुं मा कृथा राम विप्रियम् ।। 3.38.32 ।।
निवार्यमाणः सुहृदा मया भृशं प्रसह्य सीतां यदि धर्षयिष्यसि। 
गमिष्यसि क्षीणबलः सबान्धवो यमक्षयं रामशरात्तजीवितः ।। 3.38.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे अष्टात्रिंशः सर्गः ।। 38 ।।
एवमस्मि तदा मुक्तः कथञ्चित्तेन संयुगे।
इदानीमपि यद्वृतं तच्छृणुष्व निरुत्तरम् ।। 3.39.1 ।।
राक्षसाभ्यामहं द्वाभ्यामनिर्विण्णस्तथा कृतः। 
सहितो मृगरूपाभ्यां प्रविष्टो दण्डकावनम् ।। 3.39.2 ।। 
दीप्तजिह्वो महाकायस्तीक्ष्णदंष्ट्रो महाबलः।
व्यचरं दण्डकारण्यं मांसभक्षो महामृगः ।। 3.39.3 ।।
अग्निहोत्रेषु तीर्थेषु चैत्यवृक्षेषु रावण।
अत्यन्तघोरो व्यचरं तापसान् सम्प्रधर्षयन् ।। 3.39.4 ।। 
निहत्य दण्डकारण्ये तापसान् धर्मचारिणः।
रुधिराणि पिबंस्तेषां तथा मांसानि भक्षयन् ।। 3.39.5 ।।
ऋषिमांसाशनः क्रूरस्त्रासयन् वनगोचरान्।
तथा रुधिरमत्तोहं विचरन् धर्मदूषकः ।। 3.39.6 ।।
आसादयं तदा रामं तापसं धर्मचारिणम्।
वैदेहीं च महाभागां लक्ष्मणं च महारथम् ।। 3.39.7 ।।
तापसं नियताहारं सर्वभूतहिते रतम्।
सोऽहं वनगतं रामं परिभूय महाबलम् ।। 3.39.8 ।।
तापसोऽयमिति ज्ञात्वा पूर्ववैरमनुस्मरन्।
अभ्यधावं हि सङ्क्रुद्धस्तीक्ष्णशृङ्गो मृगाकृतिः ।। 3.39.9 ।।
जिघांसुरकृतप्रज्ञस्तं प्रहारमनुस्मरन्।
तेन मुक्तास्त्रयो बाणाः शिताः शत्रुनिबर्हणाः।
विकृष्य बलवच्चापं सुपर्णानिलनिस्वनाः ।। 3.39.10 ।।
ते बाणा वज्रसङ्काशाः सुमुक्ता रक्तभोजनाः।
आजुग्मुः सहिताः सर्वे त्रयः सन्नतपर्वणः ।। 3.39.11 ।।
पराक्रमज्ञो रामस्य शरो दृष्टभयः पुरा।
समुद्भ्रान्तस्ततो मुक्तस्तावुभौ राक्षसौ हतौ ।। 3.39.12 ।।
शरेण मुक्तो रामस्य कथञ्चित्प्राप्य जीवितम्।
इह प्रव्राजितो युक्तस्तापसोऽहं समाहितः ।। 3.39.13 ।।
वृक्षे वृक्षे च पश्यामि चीरकृष्णाजिनाम्बरम्।
गृहीतधनुषं रामं पाशहस्तमिवान्तकम् ।। 3.39.14 ।।
अपि रामसहस्राणि भूतः पश्यामि रावण।
रामभूतमिदं सर्वमरण्यं प्रतिभाति मे ।। 3.39.15 ।।
राममेव हि पश्यामि रहिते राक्षसाधिप। 
दृष्ट्वा स्वप्नगतं राममुद्भ्रमामि विचेतनः ।। 3.39.16 ।।
रकारादीनि नामानि रामत्रस्तस्य रावण।  
रत्नानि च रथाश्चैव त्रासं सञ्जनयन्ति मे ।। 3.39.17 ।।
अहं तस्य प्रभावज्ञो न युद्धं तेन ते क्षमम्। 
बलिं वा नमुचिं वापि हन्याद्धि रघुनन्दनः ।। 3.39.18 ।।
रणे रामेण युद्ध्यस्व क्षमां वा कुरु राक्षस।
न ते रामकथा कार्या यदि मां द्रष्टुमिच्छसि ।। 3.39.19 ।।
बहवः साधवो लोके युक्ता धर्ममनुष्ठिताः।
परेषामपराधेन विनष्टाः सपरिच्छदाः ।। 3.39.20 ।।
सोऽहं तवापराधेन विनश्येयं निशाचर।
कुरु यत्ते क्षमं तत्त्वमहं त्वा नानुयामि ह ।। 3.39.21 ।।
रामश्च हि महातेजा महासत्त्वो महाबलः। 
अपि राक्षसलोकस्य न भवेदन्तकोऽपि सः ।। 3.39.22 ।।
यदि शूर्पणखाहेतोर्जनस्थानगतः खरः।
अतिवृत्तो हतः पूर्वं रामेणाक्लिष्टकर्मणा ।। 3.39.23 ।।
अत्र ब्रूबि यथातत्त्वं को रामस्य व्यतिक्रमः ।। 3.39.24 ।।
इदं वचो बन्धुहितार्थिना मया यथोच्यमानं यदि नाभिपत्स्यसे। 
सबान्धवस्त्यक्ष्यसि जीवितं रणे हतोऽद्य रामेण शरैरजिह्मगैः ।। 3.39.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे एकोनचत्वारिंशः सर्गः ।। 39 ।।
मारीचेन तु तद्वाक्यं क्षमं युक्तं निशाचरः।
उक्तो न प्रतिजग्राह मर्तुकाम इवौषधम् ।। 3.40.1 ।।
तं पथ्यहितवक्तारं मारीचं राक्षसाधिपः।
अब्रवीत्परुषं वाक्यमयुक्तं कालचोदितः ।। 3.40.2 ।।
यत्किलैतदयुक्तार्थं मारीच मयि कथ्यते।
वाक्यं निष्फलमत्यर्थमुप्तं बीजमिवोषरे ।। 3.40.3 ।।
त्वद्वाक्यैर्न तु मां शक्यं भेत्तुं रामस्य संयुगे।
पापशीलस्य मूर्खस्य मानुषस्य विशेषतः ।। 3.40.4 ।।
यस्त्यक्त्वा सुहृदो राज्यं मातरं पितरं तथा।
स्त्रीवाक्यं प्राकृतं श्रुत्वा वनमेकपदे गतः ।। 3.40.5 ।।
अवश्यं तु मया तस्य संयुगे खरघातिनः।
प्राणैः प्रियतरा सीता हर्तव्या तव सन्निधौ ।। 3.40.6 ।।
एवं मे निश्चिता बुद्धिर्हृदि मारीच वर्तते। 
न व्यावर्तयितुं शक्या सेन्द्रैरपि सुरासुरैः ।। 3.40.7 ।।
दोषं गुणं वा सम्पृष्टस्त्वमेवं वक्तुमर्हसि। 
अपायं वाप्युपायं वा कार्यस्यास्य विनिश्चये ।। 3.40.8 ।।
सम्पृष्टेन तु वक्तव्यं सचिवेन विपश्चिता।
उद्यताञ्जलिना राज्ञे य इच्छेद्भूतिमात्मनः ।। 3.40.9 ।।
वाक्यमप्रतिकूलं तु मृदुपूर्वं हितं शुभम्। 
उपचारेण युक्तं च वक्तव्यो वसुधाधिपः ।। 3.40.10 ।।
सावमर्दं तु यद्वाक्यं मारीच हितमुच्यते। 
नाभिनन्दति तद्राजा मानार्हो मानवर्जितम् ।। 3.40.11 ।।
पञ्च रूपाणि राजानो धारयन्त्यमितौजसः। 
अग्नेरिन्द्रस्य सोमस्य वरुणस्य यमस्य च ।। 3.40.12 ।।
औष्ण्यं तथा विक्रमं च सौम्यं दण्डं प्रसन्नताम्।
धारयन्ति महात्मानो राजानः क्षणदाचर।
तस्मात्सर्वास्ववस्थासु मान्याः पूज्याश्च पार्थिवाः ।। 3.40.13 ।।
त्वं तु धर्ममविज्ञाय केवलं मोहमास्थितः।
अभ्यागतं मां दौरात्म्यात् परुषं वक्तुमिच्छसि ।। 3.40.14 ।।
गुणदोषौ न पृच्छामि क्षमं चात्मनि राक्षस।
मयोक्तं तव चैतावत्सम्प्रत्यमितविक्रम ।। 3.40.15 ।।
अस्मिंस्तु त्वं महाकृत्ये साहाय्यं कर्तुमर्हसि। 
शृणु तत्कर्म साहाय्ये यत्कार्यं वचनान्मम ।। 3.40.16 ।।
सौवर्णस्त्वं मृगो भूत्वा चित्रो रजतबिन्दुभिः। 
आश्रमे तस्य रामस्य सीतायाः प्रमुखे चर ।। 3.40.17 ।।
प्रलोभयित्वा वैदेहीं यथेष्टं गन्तुमर्हसि ।। 3.40.18 ।।
त्वां तु माया मृगं दृष्ट््वा काञ्चनं जातविस्मया। 
आनयैनमिति क्षिप्रं रामं वक्ष्यति मैथिली ।। 3.40.19 ।।
अपक्रान्ते तु काकुत्स्थे दूरं यात्वा व्युदाहर। 
हा सीते लक्ष्मणेत्येवं रामवाक्यानुरूपकम् ।। 3.40.20 ।। 
तच्छ्रुत्वा रामपदवीं सीतया च प्रचोदितः।
अनुगच्छति सम्भ्रान्तः सौमित्रिरपि सौहृदात् ।। 3.40.21 ।।
अपक्रान्ते च काकुत्स्थे लक्ष्मणे च यथासुखम्। 
आनयिष्यामि वैदेहीं सहस्राक्षः शचीमिव ।। 3.40.22 ।।
एवं कृत्वा त्विदं कार्यं यथेष्टं गच्छ राक्षस।
राज्यस्यार्धं प्रयच्छामि मारीच तव सुव्रत ।। 3.40.23 ।।
गच्छ सौम्य शिवं मार्गं कार्यस्यास्य विवृद्धये। 
अहं त्वाऽनुगमिष्यामि सरथो दण्डकावनम् ।। 3.40.24 ।।
प्राप्य सीतामयुद्धेन वञ्चयित्वा तु राघवम्। 
लङ्कां प्रति गमिष्यामि कृतकार्यः सह त्वया ।। 3.40.25 ।।
न चेत् करोषि मारीच हन्मि त्वामहमद्य वै।
एतत्कार्यमवश्यं मे बलादपि करिष्यसि।
राज्ञो हि प्रतिकूलस्थो न जातु सुखमेधते ।। 3.40.26 ।।
आसाद्य तं जीवितसंशयस्ते मृत्युर्ध्रुवो ह्यद्य मया विरुद्ध्य। 
एतद्यथावत्प्रतिगृह्य बुद्ध्या यदत्र पथ्यं कुरु तत्तथा त्वम् ।। 3.40.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदारण्यकाण्डे चत्वारिंशः सर्गः ।। 40 ।।
