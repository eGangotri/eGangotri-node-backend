9.0
।। श्री ।।
श्री भोजदेवविरचिते शृङ्गारप्रकाशे
नवम: दोषहानगुणोपादानप्रकाश:
ङ् ङ् ङ्
9.1
 तत्र चाभिधाविवक्षादिभिर्निरूपिते शब्दार्थयो: साहित्ये वाक्यस्य प्रयोगयोग्यता प्रयोगानर्हता च निश्चीयते। यदाह--'एक: शब्द: सम्यक्प्रयुक्त: स्वर्गे लोके कामधुग्भवति, दुष्प्रयुक्त: पुनरधर्माय सम्पद्यते।' सम्यक्प्रयोगश्चास्य तदोपपद्यते यदा दोषहानं गुणोपादानमलङ्कारयोगो रसावियोगश्च भवति। तेषां च प्रथमं दोषहानमेव विधेयम्। यत: कमनीयरूपादिसम्पदुपेतमपि वपु: कुष्ठबिन्दुनैकेनापि दौर्भाग्यमनुभवति। उक्तं च--
	तदल्पमपि नोपेक्ष्यं काव्ये दुष्टं कथं चन। स्याद्वपु: सुन्दरमपि श्वित्रेणैकेन दुर्भगम्।।

	किञ्च---
	नाकवित्वमधर्माय मृतये दण्डनाय वा। कुकवित्वं पुनस्साक्षान्मृतिमाहुर्मनीषिण:।।
9.2 
दोषस्त्रिधा, पददोषा, वाक्यदोषा वाक्यार्थदोषाश्च। तत्र च वाक्यस्य प्रयोगयोग्यताया: प्रयोगानर्हतायाश्च निश्चयार्थ विमर्शे पदगतदोषानिरूपणमनिरूपणोपज्ञमिव विज्ञायते। नहि वाक्यावस्थायां पदानि पदार्था वा विद्यन्ते। यथा हि चित्रे नीलपीतरक्तादय:, पानके गुडामलकमरीचादय:, ग्रामरागे षड्जर्षभगान्धारादय:, चित्रादिभ्य: पृथक्त्वेन नावभासन्ते। तथा वाक्येऽपि क्रियाकारकविशेषणादिपदानि तदर्था वा न वाक्यवाक्यार्थाभ्यां भेदेनैव प्रतीयन्ते।
9.3
 वाक्यार्थो हि पदपर्यायैरखण्ड एवाभिधीयमानो दृश्यते। तद्यथा--मुण्डं करोति मुण्डयति, श्लोकैरुपस्तैति उपश्लोकयति, श्रुत्वा च्छन्दोऽधीते श्रोत्रिय:, परस्य क्षेत्रेऽतिचरन् चिकित्स्यते क्षेत्रिय:, स्रुघ्नमभिनिष्क्रामति द्वारं स्रौघ्नम्, कलापिषूद्भिद्यमानकलापेषु विगतकलापेषु वा देयमृणं कालापकम्, केशेषु केशेषु च गृहीत्वा प्रवृत्तं युद्धं केशाकेशि, गौरवाय ह्वायकमिच्छति जिह्वायकीयिषति, अश्नीत पिबत इति सातत्येन यस्यां क्रियायां तामात्मन: इच्छत्यश्नीतपिबतीयति, दक्षिणे पार्श्वे लुब्धेन विषदिग्धेन शरेण निर्मितं व्रणं यस्य मृगस्य स दक्षिणेर्मा, दक्षिणात्समुद्रादश्विराजं हिमवन्तं यावद्योजनानां दशशतीं विजयमान: समस्तरत्नानां य आयतनं स चक्रवर्ती। यो राजसूययाजी य ईश्वरो मण्डलस्य सकलस्य यश्चाज्ञयैव राज्ञ: प्रशास्ति संराट् स विज्ञेय इति। अपि च ललाटं पश्यति लालाटिक:, कुक्कुटीं चरतीति कौक्कुटिक:। तत्र ललाटदर्शनेन दूरे अवस्थानं लक्ष्यते। तेनानुपश्लेषं कार्येषु चानुपस्थानं ; य: सेवक: स्वामिन: कार्येषु नोपयुज्यते, ललाटमेव वा य: कोपप्रसादसंरक्षणाय पश्यति स लालाटिक इत्युच्यते। तथा कुक्कुटीशब्देन कुक्कुटीपातो लक्ष्यते। तेन देशस्याल्पता। यो हि भिक्षुरविक्षिप्तदृष्टि: पादविक्षेपदेशे चक्षु: संयम्य गच्छंस्तावत्येव देशे चरति यो वा तथाविधमात्मानमतथाविधोऽपि संदर्शयति कुक्कुटीपादारत्नीकाणां चेष्टां वा चरति यस्स: कौक्कुटिक उच्यते। एवं लोके लज्जाकरत्वादप्रकाश्यत्वेन कूपे प्रक्षेपणमिवार्हति यदकार्यं तत्कौपीनम्। तदिव यद्गूहनीयमङ्गं तदपि कौपीनम्। तस्य यदाच्छादकं वस्त्रखण्डं वल्कलादि तदपि कौपीनमेवोच्यते।
9.4
 किञ्च सिद्धस्यान्नस्य वर्धनायानाहूतापि योपतिष्ठते सा वर्धिका। तद्वदप्रार्थितोऽपि य: परकर्मणि व्याप्रियते सोऽपि नित्यत्वेन वर्धिके वर्धिका प्रशस्योऽपि विरुद्धलक्षणया हतभग्नादिवद्यस्तव्द्यपदेशभाग्भवति सोऽपि वर्धिका। दर्शनीयो मनुष्य इति वर्धिकेत्येवोच्यते। तथार्धे जरत्या: कश्चित्कामयतेऽर्धं परिहरत्येवं कश्चित् कार्यस्यार्धमाद्रियते अर्धमवजहाति तत्रार्धमिव जरत्वा यदर्धं कार्यस्य तस्य कामिन इव यदनुष्ठानं तदर्धजरतीयमित्युच्यते। यथा चाविजानतोऽपि घुणकीटस्य चदृच्छया काष्ठमुत्किरत: कदाचिदक्षरमुत्तिष्ठति, तद्वदशास्त्रज्ञस्य यादृच्छिकं यदनवद्यकर्मनिर्माणं तद्घुणाक्षरीयमित्युच्यते। एवं च यथा पदपर्यायवाक्यानां अखण्ड एवाविभिक्तोद्देशविभाग एकोऽर्थोऽभिधेयस्तथा देवदत्त गामभ्याज शुक्लां दण्डेनेत्येवमादीनां पदपर्यायाणामपि वाक्यानां सन्निविष्टेऽनेकशक्तिरूप: सर्वोपधिविशिष्टक्रियात्मा नष्टोद्देशविभाग (एक) एव अभिधेया भवति। पदानां तु प्रकृतिप्रत्ययादिवदविद्वत्प्रतिपत्त्यर्थमेव अन्वयव्यतिरेकभ्यां व्यावहारिकोऽर्थापोद्धार: शब्दापोद्धारश्च क्रियते। अपोद्धृतानां च विंनिविष्टभेदानामिव पुनर्योगो विधीयते। न चैतावता 
तद्गतदोषगुणनिरूपणमपि विधेयं भवति। न च दर्शनीयं चित्रं स्वादु पानकं श्राव्यो ग्रामराग इति वक्तव्ये कश्चिदभिधत्ते शोभना नीलादयो गुडादयष्षड्जादयो वेति। उच्यते, अप्यायुष्मान् पदपदार्थानामिव वाक्यावस्थायां वाक्यवाक्यार्थानांमप्यवान्तरवाक्यावस्थायामसत्यत्वं मन्यते। न वयं, यथा दुह्यतां गौरुपाध्यायस्तत्पयसा भुक्त्वा मामध्यापयतु येन मामधीयानं दृष्ट्वा पिता तुष्यति। तुष्टश्च मोद्कान्मे ददातीति।
9.5
किञ्चात: यदि मन्यते पदै: किमपराद्धं, येन तद्गतदोषगुणनिरूपणं न मृध्यते ? अथ न मन्यते तथापि पदै: किमपराद्धम् ; येन तुल्येऽप्यारम्भकत्वे पदानामेवासत्यत्वमभ्युपगम्यते न वाक्यानाम्। अथवा वाक्यान्यप्यवान्तरवाक्यावस्थायामसत्यानि तर्हि अवान्तरवाक्यानामपि महावाक्यावस्थायां महावाक्यानामपि विद्यास्थानावस्थायां विद्यास्थानानामपि शब्दब्रह्मावस्थायां शब्दब्रह्मणोऽपि सत्यत्वमिति न कस्यचित् किञ्चिदपि विचार्यं भवति। अथाभेदवादिनापि व्यवहारार्थमवश्यमेव भेदोऽभ्युपगन्तव्यस्तद्गतदोषगुणविचारणानुष्ठेया। तर्ह्यसौ पदात्प्रभृत्येवारभ्यमाणा श्रेयसीति तस्तर्क:। पदेषु हि निर्दोषेषु गुणवत्सु च वाक्यमपि तदारब्धं तदारब्धमेव भवति। यदाह--यादृशाद्वै जायते तादृश्येव भवति। न च पदस्यात्यन्तमसत्यत्वं भवानपि मन्यते, यो विद्यमानामप्यविद्वत्प्रतिपत्त्यर्थमन्वयव्यतिरेकाभ्यामपोद्धृत्य पदपदार्थौ भिन्नाविव पुनर्योजयति। यदि च सर्वथैवासत्यत्वमवाचकत्वं च पदानामभ्युपेयते। तत्तदारब्धवाक्यानामपि तथात्वे सर्वव्यवहारोच्छेद: प्राप्नोति। अपि चाखण्डवाक्यार्थपक्षे य एते पदपदार्थोपनिबन्धनावाक्यार्थविशेष्टप्रतिपत्तिहेतवो वाक्येषु धर्मास्संदृश्यन्ते। तेऽपि पदानामानर्थक्यात् न प्राप्नुवन्ति। के पुनस्ते ? प्रधानं शेष: प्रयोजकप्रयोजकं नान्तरीयकं मुख्यं गौणं व्यापकं लघु गुरु: अर्थवाद: अनुवाद: भेदविवक्षा अभेदविवक्षा व्यवहितकल्पना उपचारकल्पना तद्भावापत्ति: योग्यतापत्ति: सम्बनधाबाधनं विकल्प: समुच्चय: नियम: निषेध: प्रतिनिधि: (c)ह: बाध: तन्त्रं प्रसुङ्गु: आवृत्ति: भेद: सामान्यातिदेश: विशेषातिदेश: अधिकार: अध्याहार: विपरिणाम: वाक्यशेष: अवधि: अपोद्धार: अनिर्ज्ञातप्रश्न: क्रियान्तरव्युदास: लिङ्गादिभेद: लिङ्गाद्विभेद: शब्दान्तरादिभेद: शक्त्यादिभेद: श्रुत्यादिविनियोग: श्रुत्यादिबलाबलं श्रुत्यादिक्रम: क्रमसंभेद इति। तत्र साध्यमपरार्थं प्रधानं सिद्धं, पुन: परार्थं शेष:। सचायं प्रधानशेषभाव: शब्दशक्तेमर्हिम्ना वर्तमानो वस्तुनस्तथात्वमनवेक्ष्यैव प्रकाशते। तथा हि---
	गुरु: प्रधानं परिचर्यमाण: शिष्यानुशिष्टौ सगुणत्वमेति।
	तद्वद्गुडो भक्षयते: प्रधानं प्रीतौ पुन: स्यात्पुरुषस्य सोऽङ्गम् ।।
इह तु सर्वमेव वाक्यजातमुदाहरणम्। न हि प्रधानगुणभावमन्तरेण वाक्ये पदानां समन्वयो भवति। तत्र साध्यत्वात् प्रधानं क्रिया, सिद्धत्वादप्रधानं कारकाणि। क्वचित्तु क्रियाया अपि शेषत्वं भवति।
	स्तिमितविकसितानामुल्लसद्भ्रुलतानां मसृणमुकुलितानां प्रान्तविस्तारभाजाम्।
	प्रतिनयननिपाते किञ्चिदाकुञ्चितानां विविधमहमभूवं पात्रमालोकितानाम् ।।
	यथा वा---
	प्रियोऽसि प्राज्ञोऽसि प्रभुरसि कुलीनोऽप्यसि युवा
	युवत्यस्त्वामेवं कति न पतिमुर्वीश वृणते।
	अतश्चैतां कीर्तिं रघुनहुषमान्धातृमहिर्षी
	परीमार्ष्टुं वद्धामधिगतनयो नार्हति भवान् ।।
9.6
येन प्रयुक्त: प्रवर्तते तत्प्रयोजकम्। यथा---स्वर्गो यागस्य, गार्हस्थ्यमर्थार्जनस्य, अतिथय: पाकस्य, राजा छत्रच्छायाया इति। तच्चेन्न केवलं श्रेयस्येव प्रवर्तयत्यपि त्वश्रेयस्यपि।
	यथा---
	त्वत्पादपङ्कजपरिग्रहपुण्यजन्मा भूयासमित्यभिनिवेश कदर्थ्यमान:।
	भ्राम्यन्नृमांसपणनाय परेतभूमावाकर्ण्य भीरु रुदितानि तवागतोऽस्मि ।।
	यथा वा---
	अस्या: स्नेहभतेन वानरपतिस्सेतौ मया क्लेशितो
	भ्राता मद्वदनैकवीक्षणपर: प्राणानयं त्याजित:।
	दायादेन सह प्रवृत्तकलहे जात्यैव मुक्तायुधे
	निर्वैरे च निरागसि द्विषि यथा मुक्त: शरो वालिनि ।।	

9.7
 निर्वैरे च निरागसि द्विषि यथा मुक्त: शरो वालिनि स्वयं प्रयोक्तुमसमर्थोऽन्यप्रयुक्ते न कर्मणा य: संबध्यते सोऽप्रयोजक:। तद्यथा, मांसप्रवृत्ते पाके धृतादिभिरस्थीन्यप्रयोजकानि संबध्यन्ते। स्नातृप्रयुक्तेन स्नानीयेनाप्रयोजिका स्नानशाटी युज्यते। राजप्रयुक्तया छत्रच्छाययाप्रयोजकोऽपि हस्ती सङ्गच्छत इति। इदं चाप्रयोजकत्वमवास्तवमपि क्वचिदुक्तिमात्रेण दृश्यते। यथा---
	णोक्खी भल्लीसवम्रहेण णिम्मिअतइ लोके।
	विजेहि विमुकी ते विमुअ . . जहणळग्गीतेवि ।।	
	यथा वा---
	मुक्ता: कन्धरया धृता स्तनतटेनोत्तुङ्गता कुम्भयो-
	रूरुभ्यां परिणाहिता क्रमवती हस्तस्य पद्भ्यां गति:।
	तत्तद्वां करिधातिनस्तु कठिनं चर्मैव कोऽयं हठ-
	श्चण्डीति त्रिपुरारिकेलिवचनैरार्यास्मितं पातु व: ।।
9.8
 यत्सम्बन्धमन्तरेण क्रिया प्रधानेन सम्बध्यते तन्नान्तरीयकम्। तद्यथा--तप्ते पयसि दध्यानयति, सा वैश्वदेव्यामिक्षा वाजिभ्यो वाजिनम्। पुनरनुनिष्पादितत्वान्नान्तरीयकेण वाजिनेन संबध्यते। ओदनार्थेन पाके नान्तरीयकेण धूमेन होतुरक्षिणी अपहन्येते। तदेतत्क्वचित् कविप्रयोगेषु वास्तवमवास्तवं च दृश्यते। वास्तवं यथा---
	शमीसमित्पल्लवलाजगन्धि: पुण्य: कृशानोरुदियाय धूम:।
	कर्णान्तसंसर्पिशिखस्स तस्या मुहूर्तकर्णोत्पलतां प्रपेदे ।।
	अवास्तवं यथा---
	सच्चं भणामि बाळअ णिअअंचिअवळळहंतीअं।
	तंतुइविणाण होइत्ति तेण कुळ्अं पसाएमि ।।
	रूढ्यायत्रासदर्थोऽपि लोके शब्दो निवेशित:।
	स मुख्यस्तत्र तत्साम्याद्गौणोऽन्यत्र स्खलद्गति: ।।
9.9
तत्र मुख्यं यथा--गौरनुबन्ध्य इति। अत्र गोशब्दो मुख्यवृत्त्या सास्त्रादिमत्पदार्थे वर्तते। गौणं यथा---गौर्वाहीक इति। अत्र गोशब्द एव तिष्ठन्मूत्रादिगुणसम्पदा वाद्दिके वर्तमानो गौणीं वृत्तिमनुभवति। तत्र कविप्रयोगे मुख्यं यथा---
	जयति भुजगरज्जुग्रन्थिनिष्पीडितेन्दुस्रवदमृतनिवृत्तप्रेतभावै: कपालै:।
	विरचितनुतिबन्धो मूर्ध्नि सद्य: पुरारे: परिणतबहुकल्पब्रह्मणां ब्रह्मघोष: ।।
	गौणं यथा---
	     इयं गेहे लक्ष्मीरियममृतवर्तिर्नयनयोरसावस्या: स्पर्शो वपुषि बहुलश्चन्दनरस:।
	     अयं बाहु: कण्ठे शिशिरमसृणो मौलिकसर:ङ् किमस्या न प्रेयो यदि परमसह्यस्तु विरह: ।।
9.10
अनेकविषयं व्यापकम्। तद्यथा---आतुरानातुरयोर्भोजनप्रक्लृप्तावातुरभोजनमनातुरोऽपि प्रतिपद्यते। यथा---
	अद्धच्छिपेच्छिअं माकरज्ज साहाइअं पुळोएसु।
	सोअसुदिठ्ठो होहिइ तुमं पि मुद्धा किळिज्जिहिसि ।।
	एतेन बहुविषयमपि व्याख्यातम्। तद्द्विविधं क्रियाविषयं कारकविषयं च। तयोराद्यं यथा--
	द्यूते पण: प्रणयकेलिषु कण्ठपाश: क्रीडापरिश्रमहरं व्यजनं रतान्ते।
	शय्यानिशीथकलहे हरिणेक्षणाया लब्धं मया विधिवशादिदमुत्तरीयम् ।।
	द्वितीयं यथा--- 
	सीसे हरुणखणपिणिम्म पिदुखणु कंठे पांलबुकिदुरइ।
	एरइंदुनखणुमंडमालिअजंपणएण तं णमह कुसुमदामको अंडुकामहो ।।
9.11
संक्षिप्ताभिधानं लघु, वीप्सा एकशेष:, संज्ञा कर्मधारया (मत्वर्थीया) द्बहुव्रीहिरित्यादि। तद्विपरीतं गुरु, अवीप्सा अनेकशेष: असंज्ञा कर्मधारयान्मत्वर्थीय इति। तेषु वीप्साया लघुर्यथा---
	   जं जं पुळोएमदिसं पुरओ ळिहिओधदीससे तत्तो।
	   तुहपडिमापरिपाडिं ववहइसअळं दिसावळअं ।।
	अवीप्साया गुरुर्यथा---
	पश्यामि तामत इतश्च पुरश्च पश्चा दन्तर्बहि:पुरत एव च वर्तमानाम्।
	उद्बुद्धमुग्धकनकाब्जनिभं वहन्तीं व्यासङ्गतिर्यगपवर्तितदृष्टि वक्त्रम् ।।
	एकशेषेण लघु, अनेकशेषेण गुरु। तदुभयमेकश्लोके पर्यायपरिक्षेपाभ्यां यथा---
	अद्यैवावां रणमुपगतौ तातमम्बां च दृष्ट्वा
	स्पृष्टस्ताभ्यां शिरसि विनतोऽहं च दुश्शासनश्च।
	तस्मिन्बाले प्रसभमरिणा प्रापिते तामवस्थां
	पार्श्वं पित्रोरपगतघृण: किं नु वक्ष्यामि गत्वा ।।
	संज्ञया लघु यथा---
	स्वात्मेन्दुवह्निमरुदर्कमहीपयोभि रष्टाभिरेव तनुभिर्भवता समस्ते।
	ग्रस्ते जगत्यपरमिच्छति योऽत्र वस्तु कोऽन्यो हतत्रपतया सदृशोऽस्ति तेन ।।
	असंज्ञया गुरु यथा---
	या स्रष्टु: सृष्टिराद्याङ् वहति विधिहुतं या हविर्या च होत्री
	ये द्वे कालं विधत्त: श्रुतिविषयगुणा या स्थिता व्याप्य विश्वम्।
	यामाहु: सर्वभूतकृतिरिति यया प्राणिन: प्राणवन्त:
	प्रत्यक्षाभि: प्रपन्नस्तनुभिनवतु वस्ताभिरष्टाभिरीश: ।।
	आभ्यामुभययोगे गुरुलघुमेदो विख्यातो यथा---
	पथ्याहारौ हरजलमुचां यौ चयौ पङ्कजानां मित्रामित्रौ वरदहविषां दायकग्राहकौ च।
	यौगन्धस्य व्रजनवहनौ तानहं तुष्टिहेतोरष्टौ वन्दे त्रिभुवनतनोर्मूर्तिभेदांस्स्नुवै तान् ।।
	कर्मधारयबहुव्रीहिणो लघुर्यथा---
	यक्षश्चक्रे जनकतनयास्नानपुण्योदकेषु स्निग्धच्छायातरुषु वसतिं रामगिर्याश्रमेषु ।।
	कर्मधारयमत्वर्थीयेन गुरुर्यथा---
	आकैलासाद्बिसकिसलयच्छेदपाथेयवन्तस्संपत्स्यन्ते नभसि भवतो राजहंसास्सहाया: ।।
9.12
आदिग्रहणात् समासवाक्यादिषु गुरुत्वलाघवाभ्यां ग्रन्थलाघवगौरवे प्रतिपत्तिगौरवलाघवे द्रष्टव्ये। तत्र समासगुरुत्वे ग्रन्थलाघवं प्रतिपत्तिगौरवं च यथा---
	विकासमसृणोल्लसन्मुसललोलदो:कन्दलीपरस्परपरिस्खलद्वलयनिखनोद्दन्तुरा:।
	हरन्ति कलहुंकृतिप्रसभकम्पितोरुस्तनत्रुटद्गमकसंकुला: कलमखण्डनीगीतय: ।।
	समासलघुत्वे ग्रन्थगौरवं प्रतिपत्तिलाघवं च यथा---
	सिकतिलतलास्सान्द्रच्छायास्तटान्तविलम्बिन:
	शिशिरमरुतां लीलावासा: क्वणज्जलरङ्कव:।
	अविनयवतीर्निर्विच्छेदस्मरव्ययदायिन:
	कथय मुरले केनामी ते कृता निचुलद्रुमा ।।
	वाक्यलाघवे प्रतिपत्तिगौरवं यथा---
	प्रतिश्वशुरता ज्येष्ठे पतिदेवरतानुजे। मध्यमेषु च पाञ्चाल्यास्त्रितयं त्रितयं त्रिषु।।
	वाक्यगौरवे प्रतिपत्तिलाघवं यथा---
	आच्छिद्य प्रियत: कदम्बकुसुमं यस्यारिदारैर्नवं
	यात्राभङ्गविधायिनो जलमुचां कालस्य चिह्नं महत्।
	हृष्यद्भि: परिचुम्बितं नयनयोर्न्यस्तं हृदि स्थापितं
	सीमन्ते निहितं कथंचन तत: कर्णावतंसीकृतम् ।।
	एतेन क्वचिद्वाक्यलाघवेऽपि प्रतिपत्तिलाघवं व्याख्यातम्। यथा---
	तं दइआहिण्णाणं जम्मिपिअंगमिराहवेण णणिमिअं।
	सीआपरिठ्ठेणावळढोतेणवि णिरंतरं रोमंचो ।।
9.13
 स्तुतिनिन्दार्थमतिशयोक्तिरर्थवाद:। तद्यथा---मनोजवोऽश्व:, विश्वव्यापिनी तृष्णा, इति। यथा च स्तुतौ---
	कवीनां मानसं नौमि तरन्ति प्रतिभाम्भसि। यत्र हंसवयांसीव भुवनानि चतुर्दश ।।
	यथा वा निन्दायाम्---
	येषां प्राणिवध: क्रीडा नर्ममर्मच्छिदो गिर:। परापवाद: कर्तव्यस्ते मृत्योरपि मृत्यव: ।।
9.14
सिद्धस्य विधिनिषेधार्थमुच्चारणमनुवाद:। तद्यथा कथमीदृशमनीदृशोऽभिदधीत। कथमेवंविधायास्तवायमेवंविध: पतिरिति। यथा च विधौ---
	तदवितथमवादीर्यन्मम त्वं प्रियेति प्रियजनपरिमुक्तं यद्दुकूलं दधान:।
	मदधिवसतिमागा: कामिनां मण्डनश्री र्व्रजति हि सफलत्वं वल्लभालोकनेन ।।
	यथा वा निषेधे---
	यदात्थ कामं भवता स याच्यतामिति क्षमं नैतदनल्पयेतसाम्।
	कथं प्रसह्याहरणैषिणां प्रिया: परावनत्या मलिनीकृता: श्रिय: ।।	
9.15
यत्राङ्गाङ्गिभावादिना भेदो विवक्ष्यते सा भेदविवक्षा। यथा, अधि ब्रह्मदत्ते पञ्चाला:, अधिपञ्चालेषु ब्रह्मदत्त इति। यथा च, 
	आत्मानमात्मना वेत्सि सृजस्यात्मानमात्मना।
	आत्मना कृतिना च त्वमात्मन्येव प्रलीयसे ।।
9.16
तद्विपर्यये अभेदविवक्षा यथा, तानेव शालीन् भुञ्ज्महे ये मगधेषु, तानेव शाटकानाच्छादयाम: ये पाठलीपुत्रे, तदेवेदं कार्षापणं यन्मधुरायां दृष्टमिति। यथा---
	रूपं तदोजस्वि तदेव वीर्यं तदेव नैसर्गिकमुन्नतत्वम्।
	न कारणात्स्वाद्बिभिदे कुमार: प्रवर्तितो दीप इव प्रदीपात् ।।
9.17
यत्र सन्निहितस्यायोग्यतायां-व्यवहितमाश्रीयते सा व्यवहितकल्पना यथा, प्रविश पिण्डीमिति प्रवेशनक्रिया सन्निहितायामप्ययोग्यायां पिण्ड्यामसम्भवन्ती व्यवहितमपि योग्यं गृहादिकमपेक्षते। एवं पिण्डीमित्येतदपि कर्मपदं सन्निहितायामपि प्रवेशनक्रियायामयोग्यायामसंभवव्द्यवहितामपि योग्यां भक्षयेत्यादिकां क्रियामपेक्षते। यथा च मेघदूताद्यश्लोके, कश्चिद्यक्ष: शापेनास्तंगमितमहिमा रामगिर्याश्रमेषु वसतिं चक्र इति। यत्रान्यधर्मा: सति निमित्तेऽन्यत्रोपचर्यन्ते सा उपचारकल्पना। यथा---कालोऽतिक्रामति, मञ्चा: क्रोशन्ति। यथा वा---
	कल्याणी बत गोथेयं लौकिकी प्रतिभाति मा(म्)। एति जीवन्तमानन्दो नरं वर्षशतादपि ।।
9.18
विपर्ययादेरतस्मिंस्तदिति व्यपदेशस्तद्भावापत्ति:। यथा शुक्तिकायां रजतमिति, मृगतृष्णिकायां जलमिति, रज्जावहिरिति। यथा च---
	चंद्रहिवपिवाविहिकूपि सरिपल्लति तल्लितलाइ। चदहकंचकोडिआकेण हआ सेमाए ।।


9.19
अधिकारित्वापादनं योग्यतापत्ति:। यथा---दर्भाणां स्थाने शरै: प्रस्तरितव्यम, लोहितोष्णीषा ऋत्विज: प्रचरन्ति, इति। यथा च---
	शब्दायन्ते मधुरमनिलै: कीचका: पूर्यमाणा:
	संरक्ताभिस्त्रिपुरविजयो गीयते किन्नरीभि:।
	निर्ह्रादी ते मुरज इति चेत्कन्दरेषु ध्वनि: स्यात्
	सङ्गीतार्थो ननु पशुपतेस्तत्र भावी समस्त: ।।
9.20
विशेषश्रुत्यापि सामान्यश्रुतेरबाध: सम्बन्धाबाधनम्। यथा--ब्राह्मणा भुञ्जतां माठरकौण्डिन्यौ परिवेविष्टामिति। यथा च---
	यं सर्वशैला: परिकल्प्य वत्सं मरौ स्थिते दोग्धरि दोहदक्षे।
	भास्वन्ति रत्नानि महौषधीश्च पृथूपदिष्टां दुदुहुर्धरित्रीम् ।।
9.21
द्वयोस्तुल्यबलयो: पर्यायेण प्राप्तिर्विचारणा वा विकल्प:। यथा व्रीहिभिर्वा यवैर्वा जुहुयात्, हन्ताहं पृथिवीमिमां निदधानीह वेहवेति। यथा च पर्यायप्राप्तौ---
	गुप्त्या साक्षान्महानल्प: स्वयमन्येन वा कृत:। रतिं करोति महतीमपकारोपकारिषु ।।
	यथा वा विचारणायाम्---
	विभूषणोद्भासि पिनद्धभोगि वा गजाजिनालम्बि दुकूलधारि वा।
	कपालि वा स्यादथवेन्दुशेखरं न विश्वमूर्तेरवधार्यते वपु: ।।
9.22
तुल्यविधानमविरोधिनां भिन्नप्रयोजनानामेकार्थपरतयोपादानं समुच्चय:। यथा--देवदत्तं भोजय, लवणेन सर्पिषा शाकेनेति। गुणादिसमुच्चय: पुनरभेदेन भेदेन च दृश्यते। अभेदेन यथा---
	श्लाघ्यान्वयेति नयनोत्सवकारिणीति निर्व्यूढसौहृदभरेति गुणोज्वलेति।
	एकैकमत्र हि वशीकरणं गरीयो युष्माकमेवमियमित्यथ किं ब्रवीमि ।।
	भेदेन यथा---
	कुलममलिनं भद्रा मूर्तिर्मति: श्रुतिशालिनी भुजबलमलं स्फीता लक्ष्मी: प्रभुत्वमखण्डितम्।
	प्रकृतिसुभगा ह्येते भावा: मदस्य च हेतवो व्रजति पुरुषो यैरुन्मादं त एव तवांकुशा: ।।
9.23
अनेकप्राप्तावयोगान्ययोगव्यवच्छेदेनावधारणं नियम:। यथा--शङ्ख पाण्डर एव, पार्थ एव धनुर्धर:, इति। स च क्वचित्सार्वकालिक: क्वचिन्नियतकाल:। यथा---
	अस्मिन् सुराणां विजयाभ्युपाये तवैव तामास्त्रगति: कृती त्वम्।
	अप्यप्रसिद्धं यशसे हि पुंसा मनन्यसाधारणमेव कर्म ।।
	यथा च---
	त्वमेव तावत्परिचिन्तयस्व कदाचिदेते यदि योगमर्हत:।
	वधूदुकूलं कलहंसलक्षणं गजाजिनं शोणितबिन्दुवर्षि च ।।
9.24
प्रसज्यप्रतिषेध: पर्युदासो वा निषेध:। तयोर्यत्रासामर्थ्यं वाक्यभेदश्च स प्रसज्यप्रतिष्ोध:। यथा--असूर्यंपश्या राजदारा:। अब्राह्मणको देश:। सुडनपुंसकस्येति। यत्र सामर्थ्यमेकवाक्यता च स पर्युदास:। यथा--अब्राह्मण:, अनेक: अपचसि त्वं वृषलेति। सचोभयरूपोऽपि प्रागभावादिभेदाद्भिद्यते। यथा---
	पर्यन्तसञ्चारितचामरस्य कपोललोलोभयकाकपक्षात्।
	तस्याननादुच्चरितोऽपि वादश्चस्खाल वेलास्वपि नार्णवानाम् ।।
	यथा च---
	अनश्नुवानेन युगोपमानमलब्धमौर्वीकिणलाञ्छनेन।
	अस्पृष्टखड्गत्सरुणापि चासीद्रक्षावती तस्य भुजेन भूमि: ।।
9.25
मुख्याभावे तदर्थकारिण: सादृश्यस्य प्रतिनिधानं प्रतिनिधि:। यथा--व्रीह्यभावे नीवारा:, कुशाभावे काशा: प्रति निधीयन्त इति।
9.26
ननु च क्रियासु सामर्थ्यमात्रेण प्राप्ता व्रीह्यादय: पुन: श्रुत्यादिभिर्नियम्यमाना नीवारादीनां निवर्तका विज्ञायन्ते। तत्र यथैवान्यानि द्रव्याणि अयज्ञीयानि पलाण्ड्वादीनि सत्यप्यर्थित्वेदृष्टेऽपि सामर्थ्ये 
शास्त्रेणापर्युदासस्तस्याधिकारो युक्त इति न्यायाद्वचनान्तराभावाच्च न प्रतिनिधीयन्ते तथा नीवारादीनामपि व्रीह्यादिभिर्नियमैर्निषिद्धत्वाद्वचनान्तराभावाच्च नास्त्येव प्रतिनिधिरिति किमिदं दूषणम् ? प्रतिनिधिर्न प्राप्नोतीत्युच्यते। यजेतेति त्यागे द्रव्यत्वमेव यजतिक्रियारूपैकदेशभावादङ्गत्वेन प्राप्तसन्निधानं व्रीहित्वादयस्तु सामान्यीवशेषा: सामर्थ्यप्राप्तसन्निधाना अपि क्रियारूपेणानुपादानाद्द्रव्यत्ववदङ्गभावेन प्रतीयन्ते। तत्र व्रीहिशब्दोह्यभ्यधिकार्थाध्यावापायोपादीयमानो द्रव्यत्वसहचारिणे नीवारादीन्न बाधते। न हि तन्निवृत्तौ तस्य व्यापारोऽस्ति, नाप्यभ्यनुज्ञायाम्। अत: शिष्टाचरितो लोकप्रसिद्धश्च प्रतिनिधिरस्त्येवेति। यदि, व्रीहिश्रुतिर्न नियमार्था, तर्हि नीवारादीनां विकल्प: प्राप्नोति। नैवम्, असम्भवो नाम यन्नि यमसदृशफलोऽन्य एव बाधविशेष:, यमसंभवनियम इत्यामनन्ति। तत्र व्रीहित्वमधिकं शब्देनाङ्गभावमापद्यते अतोऽप्रतिषिद्धान्यपि श्रुत्या नीवारादीनि व्रीहित्वेन विरुद्धैकार्थसमवायान्न संभवन्ति। संभवेऽपि काममविरोधात् सामर्थ्यप्राप्तसन्निधानानि विना शब्दव्यापारेण समुच्चीयेरन्, नतु विकल्प्येरन्। तत्रैतत्स्यात्। यथा द्रव्यत्ववन्नियतसन्निधानं क्रियापदार्थैकदेशभूतमेव क्रियाशब्देन लक्ष्यते तथा सर्वेऽपि व्रीहित्वादयो द्रव्यत्वसहचारिणो विशेषा: क्रियापदार्थैकदेशभूता एव क्रियाशब्देन कस्मान्न लक्ष्यन्ते ? नैवम्, नहि सर्वेषां वस्तुत्वेन सतामर्थानां शब्दोऽभिधायको भवति। विवक्षानिबन्धनं हि वस्तुसतामप्यर्थानामभिधानं, विवक्षा च शब्दसामर्थ्यनिबन्धना, तत्र यथैव द्रव्यत्वसहचारिणो नियतसन्निधाना अपि शुक्लादयो गुणा: सत्यपि द्रव्यवदुपयोगे शब्दशक्त्यनुरोधात् क्रियाशब्देनाङ्गत्वेन प्रत्याययितुमश्ाक्यत्वादविवक्षिता:, तथैव शब्दशक्त्यनुरोधाद्व्रीहित्वादीनां द्रव्यत्वसहचारिणामुपयोगवतां भेदानां महत्वेनाविवक्षाया नियमाभावाच्छास्त्रेण पर्युदस्ते विशेषान्तरसहचारिणि द्रव्यत्वे नित्यस्य कर्मणोऽङ्गमात्रासन्निधाने माभूदप्रवृत्ति: काम्यस्य वा सन्निहितेष्वङ्गेषु प्रवृत्तस्य माभूदङ्गभ्रेषे विच्छेद इति शास्त्रेणापर्युदस्त: प्रतिनिधि: प्रथमकल्पाभाव उपादीयते। सतु पदार्थसद्भाव एव युज्यते। यस्य तु पुत्रीयतीतिवत् क्रियाविशेष एव शक्तिद्रव्यसंसर्गभिन्न एको वाक्यार्थ: तस्या: विभक्तशब्दार्थत्वादभ्रेषेऽपि तस्मिन्नर्थात्मन्यविकले निवृत्तेरङ्गान्तरप्रतिनिधानेऽपि पठीयतीतिवदविद्यमानोद्देशविभागं क्रियान्तरं प्रतिनिहितं स्यात्। अप्रतिनिधेया च क्रियेति। ननु व्रीहित्वादयोऽप्यप्रतिनिधेया एव। यदाह---
	जातीनां च गुणानां च तुल्येऽङ्गत्वे क्रियां प्रति।
	गुणा: प्रतिनिधीयन्ते भागादीनां न जातय: ।।
	मैवं वोच:। कर्तापि नाम नाप्रतिनिधेय:। किं पुनरन्ये। तद्यथा---
	श्लाघ्यस्त्यागोऽपि वैदेह्या: पत्यु: प्राग्वंशवासिन:।
	अनन्यजानेरासीद्यत्सैव जाया हिरण्मयी ।।
	यथा वा---

	अयं च यजमानेन यक्ष्यमाणस्य मे गृहात्। प्रहितस्तेन वात्सल्यादनुजन्मा कुशध्वज: ।।
9.27
क्रियायास्तु प्रतिनिधिर्नास्त्येव, यदि च स्याद्वाक्यान्तरमेव तत्स्यादिति प्रकृतौ समर्थानां मन्त्रवाक्यानां विकारेषु सामर्थ्याभावात्सर्वलोप एकदेशनिवृत्तावपि क्रियायां मुख्यवृत्तिव्यतिक्रमेण पदार्थान्तरोपादाने प्रसक्ते शब्दान्तरस्यार्थान्तरवृत्ते: समर्थस्योपादाने प्रकृतिरूपलिंगविभक्तिवचनान्तराणां विमृश्योपादानमूह:। तद्यथा--आग्नेयमष्टाकपालं पुरोडाशं निर्वपेदिति प्रकृतियागे अग्नये त्वा जुष्टं निर्वपामीत्यत्राग्निशब्द: समर्थो दृष्ट:। स सौर्यं चरुं निर्वपेत् ब्रह्मवर्चसकाम, इति विकृतियागे समर्थस्तत्र यदि तूष्णीमेवोपादानं क्रियेत, शब्दवती प्रकृतिरशब्दो विकार: स्यात्। अथ देवता नैवोपादीयेत, प्रकृतौ देवताया: श्रवणाद्वैगुण्यं प्रसज्येत। तत्र द्रव्यदेवतात्यागो यागस्यात्। अथाग्निशब्द एवोपादीयेत मुख्यार्थे वृत्त: सूर्यार्थं न प्रत्याययेत्। अथास्य गुणादर्थान्तरे सूर्ये मुख्यवृत्तिव्यतिक्रमेण प्रयोग आश्रीयेत। प्रकृतिविपरीता शब्दप्रवृत्तिराश्रिता स्यात्। स्याच्च विकृति: कर्तव्या, तस्मादत्र शब्दान्तरमेव तद्विभक्तिकमुपादीयते। सूर्याय त्वा जुष्टं निर्वपामीत्याश्रयभेदाच्च लिङ्गवचनानामूह:। तद्यथा--देवीराप: शद्धा यूयं देव आज्यशुद्धं त्वं विभक्त्यन्तराणामपि आयुराशास्ते (c)ह आयुराशासाते आयुराशासत इति। येषां तु प्रकृतावेव सामर्थ्यं नास्ति तद्यथा--वायव:स्थेति। प्रकृतावेव बहुवचनेनैको वत्सोऽभिधीयते, तेषामसामर्थ्याद्विकृतावूहो न भवति। तथैकस्मिन्नेव प्रकृतिपाशे पाशानिति 
बहुवचनान्तं श्रूयते। अदिति: पाशान् प्रमुमोक्त्विति वाजसनोयिनां त्वेकेषां एकवचनान्त: पठ्यते। अदिति: पाशमिति तेषामूह:  प्राप्नोति। यद्येतन्नास्ति अदितिरशनापाश्ोषु नोह इति, क्वचित्पुनरूह: प्राप्तोपि निषिध्यते।
	अङ्गानि ज्ञातिनामानि उपमा इन्द्रियाणि च। एतान्यूहं न गच्छन्ति अध्रिगौर्विषमं हि तत् ।।
9.28
तत्राध्रिगौरित्यत्राङ्गानामूहो यथा--'यत्पशुर्मायुमकृतोरोवा पद्भिराहते, अग्निर्मा तस्मादेनसो विश्वान्मुञ्च त्वं हस:' इत्यूहे यत्पशू मायुमकृषातामुरो वा पद्भिराहसातां, यत्पश्ावो मायुमकृषतोरोवा पद्भिराहसत इति। ज्ञातिनाम्नामनूहो यथा---अनुत्वा माता मन्यतामनुपितानुभ्रातानुसखा सयूथ्य इत्यूहे अनुवां मातामन्यतामनुवो मातामन्यतामिति। उपमानामनूहो यथा 'कश्यपेवांसा, अच्छिद्रे श्रेणी श्येनमस्य वक्ष: कृणुतात्' इत्यूहे श्येनमनयो: वक्ष: कृणुतात् श्येनमेषां वक्ष: कृणुतादिति। इन्द्रियाणामनूहो यथा---सूर्यं चक्षुर्गमयतात्, वातं प्राणमन्ववसृजतात्, अन्तरिक्षमसुं दिश: श्रोत्रं पृथिवीं शरीरं, एकधास्य त्वच माच्छ्यतात्, पुरानाभ्या अभिशसो वपामुत्खिदतात्, अन्तरेवोष्माणं वारयतादित्यूहे एकधानयोस्त्वचमाच्छ्यतात् एकधैषा त्वचमाच्छ्यतादिति। तदिदमुक्तम्---
	नाञ्जसा निगदितं विभक्तिभि र्व्यक्तिभिश्च निखिलाभिरागमे।
	तत्र कर्मणि विपर्यणीनमन्मन्त्रमूहकुशला: प्रयोगिण: ।।
	(c)हश्च मन्त्रादन्यत्रापि भाषायां भवति। तद्यथा---
	चूडाचुम्बितकङ्कपत्रमभितस्तूणीद्वयं पृष्ठतो
	भस्मस्तोकपवित्रलाञ्छनमुरो धत्ते त्वचं रौरवीम्।
	मौर्व्या मेखलया नियन्त्रितमधोवासश्च माञ्जिष्ठकं
	पाणौ कार्मुकमक्षसूत्रवलयं दण्डोऽपर: पैप्पल: ।।
9.29
इत्युत्तररामचरिते लवमेकमुद्दिश्य भवभूर्तिर्जनकमेतच्छलोकं पाठितवान्। तमेव पश्चाद्वीरचरिते धत्तस्त्वचं रौरवीमित्यूहयित्वा रामलक्ष्मणौ द्वावुद्दिश्य कुशद्वजमपीपठत्। अत्राप्युर:पाणिवास:कार्मुकादीनामूहो न भवति। संबन्धिभेदेनैव भेदसिद्धे:। भेदेन हि प्रतिपत्तव्योऽर्थो यावानभेदेऽपि भवति तावान्न भिद्यते। अर्थित्वात्सामान्योपदेशाद्वा सति प्रवृत्तिसंभवे वचनाद संभवाच्चरितार्थत्वात् फलाभावाद्विशेषे प्रत्यक्षश्रुते परिसङ्ख्यादिभ्यश्च दृष्टादृष्टार्थेषु कर्मसु तुल्यबलानां विरोधिनामविरोधिनां वार्थानामप्राप्त्यनुमानं बाध:। तद्यथा--अर्थित्वात् सामान्येन प्रवृत्तस्य मांसभक्षणस्य वचनाद्बाध: ; अभक्ष्यो ग्राम्यकुक्कुट इति। तथा गुरुवद्गुरुपुत्रे वर्तितव्यमिति सामान्योपदेशात्प्रवृत्तस्येच्छिष्टभोजनस्यान्यत्रोच्छिष्टभोजनादिति। एवमष्टाश्रिर्यूपो भवतीति सामान्योपदेशात् प्रवृत्तमष्टाश्रित्वं चतुरश्रो वाजपेययूप इति द्वयोरसंभवात्तद्विरोधी बाध्यते। व्रीहीनवहन्तीति सामान्योपदेशादर्थित्वाच्च प्रवृत्तं प्राकृतमवहननं नखनिर्भिन्नानां नखावपूतानां चरुर्भवतीति विकृतौ नखैरेव अवघातप्रयोजनस्य कृतत्वाच्चरितार्थत्वेन वा विरुध्यते। एवं शतकृष्णलश्चरुर्भवतीति कृष्णलेषु फलाभावेन नावघात: क्रियते। ब्राह्मणेभ्यो दधि दीयतामिति सामान्योपदेशात्कौण्डिन्येऽपि प्रसक्तं दधिदानमनिषिद्धं संभाव्य चरितार्थं फलवदविरुद्धं च तक्रं कौण्डिन्यायेति विशेषे प्रत्यक्षश्रुतेस्तक्रदानेन बाध्यते। अर्थित्वात्पञ्चनखानामपञ्चनखानां च प्रसक्तं भक्षणमविरुद्धमपि पञ्चपञ्चनखा भक्ष्या इति परिसङ्ख्यया बाध्यते। आदिग्रहणाद्वामेनाक्ष्णैष पश्यति, काठिन्यमस्या: कुचयो: किमसद्यन्न रोचते, इत्यादिविशेषस्य वाचकमवगन्तव्यम्। भूयांश्च बाधस्य कविवाक्येष्वपि प्रयोग: सोऽर्थित्वात्प्रवृत्तौ वचनतो यथा---
	मृत्यु: किं कर्तुमिच्छुर्भगवति भवती न क्षमा नात्र शक्र:
	चक्री वायो न पूषन्न सदृशकलहो नन्वयं कालकृट:।
	इत्यादावेव देवान्दमयितुमनस: पान्तु वश्चन्द्रमौले
	स्त्रैलोक्याकाण्डचण्डप्रलयकरगरग्रासगृध्नोर्वचांसि ।।
	सामान्यश्रुते: प्रतीतौ यथा---
	पद्भ्यामूरुयुगं विभज्य भुजयोर्मध्यं निपीड्योरसा
	पार्श्वेषु प्रसभं प्रहृत्य नखरैर्दन्तैर्विलूयाधरम्।
	सुप्तानप्यवबोध्य युष्मदहितान्भूयोऽपि युक्ते वने
	किं कान्ता सुरतैषिणी नहि नहि व्याघ्री करालानना ।।
9.30
यत्रार्थिन: सर्वे प्रयोजकाभेदेनावृत्त्या व वृत्तिवक्तव्यमर्थं विभवाल्लाघवाच्चैकमेव प्रयोजयन्ति, तत्तन्त्रम्। तद्यथा कठाध्ययनं शतपथिकायां शालायामेकं प्रदीपं व्याकरणाध्यायिन: समाजेष्वनेकचेतनं---वाद्याकर्मतूर्योपजीविन: अभेदैकत्वसङ्ख्यां च सङ्ख्यान्तरेषु तन्त्रिणीं मन्यन्ते। यथा, आस्यते भवद्भ्यां, आस्यते अवद्भि:। प्रश्ने तु बहुत्वसङ्ख्यापूर्वसङ्ख्यासु यथा--कति भवत: पुत्रा:। नुपंसकं स्त्रीनपुंसकयो: यथा--किं जातमस्य। सामान्यविशेषद्वय संबन्धयोर्विभक्तिर्यथा---गोस्वामी व्रजतीति द्वितीया कर्मारण्यं सम्बन्धिविशेषमभिदधाना विशिष्टसंबन्धिपदप्रयोगे तन्त्रेण नीयते संबन्धिनि प्रकृते वर्तमानं शेषसंबन्धमुपसंगृह्णाति। यदि तु गवां स्वामी व्रजतीति षष्ट्या संबन्धमात्रमुच्येत निर्ज्ञाते स्वस्वामिभावे व्रजक्रियाकर्मानियतमेव प्रतीयते, तथा इष्यते ग्रामो गन्तुम्, पक्त्वा अत्रौदनो भुज्यत इति प्रधानक्रियाविषयाद्धातोरुत्पद्यमान: प्रत्ययस्तन्त्रेण गुणक्रियाविषयामपि शक्तिमभ्यन्तरीकरोति। अनभिहिता वा गुणविषया शक्ति: प्रधानानुरोधादभिहितवत् प्रकाशत इति। यच्चैकमेव पदं वाक्यं प्रकरणं प्रबन्धो वा द्वयोरर्थयो: प्रयुज्यते तदपि तन्त्रम्। तत्र पदं यथा---
	असाबुदयमारूढ: कान्तिमान्रक्तमण्डल:। राजा हरति लोकस्य हृदयं मृदुभि: करै: ।। 
	वाक्यं यथा---
	द्वारं खड्गिभिरावृतं बहिरपि प्रक्लिन्नगण्डैर्गजै:
	अन्त: कंचुकिभि: स्फुरन्मणिधरैरध्यासिता भूमय:।
	आक्रान्तं महिषीभिरेव शयनं त्वद्विद्विषां मन्दिरे
	राजन् सैव चिरन्तनप्रणयिनी शून्येऽपि राज्यस्थिति: ।।
9.31
क: पुनरस्य पूर्वस्माद्विशेष: ? उच्यते, पूर्वत्र राजेति पदमुभयार्थमुपात्तविषयावच्छिन्नमर्थद्वयेन संबध्यते। इह तु त्वद्विद्विषां मन्दिरे राजन् सैव चिरन्तनप्रणयिनी शून्येऽपि राज्यस्थितिरित्येकार्थमेव वाक्यं द्वारं खड्गिभिरावृतमित्यादिवाक्यैकरूपात्तेनार्थद्वयेन संबध्यत इति प्रकरणम्। यथा शिशुपालवधे--
	अभिधाय तथा तदप्रियं शिशुपालोऽनुशयं परं गत:।
	भवतोऽभिमना: समीहते सरुष: कर्तुमुपेत्य माननाम् ।।
	इत्यादि दूतवचनं सन्ध्यर्थेन च विग्रहार्थेन च सङ्गच्छत इति। प्रबन्धो यथा---
	उदारमहिमा राम: प्रजानां हर्षवर्धन:। धर्मप्रभव इत्यासीत्ख्यातो भरतपूर्वज: ।।
	रामायणमहाभारतयोर्दण्डिद्विसन्धानमिति। एतेन बहुविषयमपि वाक्यादिकं व्याख्यातम्। तद्यथा---
	स्वगतं स्वानधीकारान्प्रभावैरवलम्ब्य व:। युगपद्युगबाहुभ्य: प्राप्तेभ्य: प्राज्यविक्रमा: ।।
9.32
इत्यादि प्रकरणं भगवता चतुर्मुखेन चतुर्भिरपि मुखैर्युगपदुच्चारितं चतसृष्वपि दिक्ष्ववस्थितैरिन्द्रादिभि: संबध्यामानं चरितार्थतामापादयति। यत्र संभविना कार्येण द्वयोरर्थिनो: प्रयोजकत्वेन निर्ज्ञातसामर्थ्ययोरन्यतरप्रयुक्तेनाप्यपरोऽपि सम्बध्यमान: कृतार्थत्वात् पृथक्प्रयोजकतां न प्रतिपाद्यते तत्प्रासङ्गिकम्। तद्यथा---अयमुपाध्यायोऽस्माभिरात्माध्यापनार्थमानीत:, त्वमप्यत्रैवाधीष्व। एतेन धनवन्त: कान्तारेषु गृहीतानुयात्रिका: प्रतिष्ठन्ते तदेतैरेव कृतरक्षासंविधानो गच्छ। अयं चतुष्पथे केनचिद्बलिप्रदीप उपहृत: एतदुद्योतेनैव सन्तमसेरथ्यामतिक्राम ; अयं देवतार्थ: प्रदीप:, अनेनैव व्याख्यातं चिन्तय। तथा वत्स मकरन्द अनेनैव मालतीनैपथ्येनापवारित: प्रवर्तस्व परिणयायात्मानमिति। एवमाम्राश्च सिक्ता: पितरश्च प्रीणिता इति। यच्चान्यदाचक्षाणोऽन्यदप्याचष्टे तदपि प्रासङ्गिकम्। तद्यथा कुमारसंभवे कामसंस्थानं कथयन् धनुश्शिक्षामुपदिशति---
	सदक्षिणापाङ्गनिविष्टमुष्टिं नतांसमाकुञ्चितसव्यपादम्।
	ददर्श चक्रीकृतचारुचापं प्रहर्तुमभ्युद्यतमात्मयोनिम् ।। 
	एवं भट्टिकाव्ये रामकथां वर्णयन् शब्दानुशासनमुदाहरति---
	भ्रेमुर्ववल्गुर्ननृतुर्जगर्तु र्जगु: समुत्पुप्लुविरे निषेदु:।
	आस्फोटयाञ्चक्रुरभिप्रणेमू रेजुर्ननन्दुर्विययुस्समीयु: ।।
9.33
एवं धर्माभ्युदयादौ धर्मशास्त्रं ; मुद्राराक्षसादावर्थशास्त्रं ; मालतीमाधवादौ कामशास्त्रं ; उत्तररामचरितादौ मोक्षशास्त्रं ; महाभारतादौ धर्मार्थकाममोक्षशास्त्राणि ; प्रासङ्गिकानीत्यलं प्रसङ्गेन। एकस्य कारकक्रियादे: पदार्थस्याभिन्नरूपस्यैव पर्यायेणानेकत्र वर्तमानत्वमावृत्ति:। तत्र यथैकं पात्रमसहभुजां भुजिक्रियायामधिकरणभावमावृत्त्या प्रतिपद्यते, एकं वस्त्रमाभरणं वा रङ्गभूमिषु नटानामुपयोगाय कल्पते, एवं व्यायामाङ्गमायुधजीविनामभ्यासं प्रत्युपकरोति, यथा च सहस्रमृषय एकां कपिलामावृत्त्या दत्वा सर्वे सहस्रदक्षिणा बभूबु:, तथैकं क्रियापदं कारकपदं वा प्रतिवाक्यमावर्तमानमाकाङ्क्षां निराकरोति। तयो: क्रियापदावृत्तिर्यथा---
	शशिना न निशानिशया च शशी शशिना निशया च यथा गगनम्।
	भवता च सभा सभया च भवान् भवता सभया च विभाति जगत् ।।
	कारकपदावृत्तिर्यथा---
	सीता विस्मयतो निरीक्ष्य हरते दृष्टिं "टित्याकुला
	मन्योन्यार्पितचञ्चुदत्तकबलै: पारावतैर्दूयते।
	इन्दोर्दूरत एव नश्यति विशत्यन्तर्गृहं दु:खित:
	प्रच्छाद्याननमञ्चलेन रजनीष्वस्तत्रपं रोदिति ।।
	
9.34
यत्र भेदेनाप्युपात्तोऽर्थ: शब्दो वा स्वरूपसामर्थ्यादिभिरनेकत्व मापद्यते स भेद:। तत्रार्थभेदो यथा---ब्राह्मणेभ्य: पाद्यमाचमनीयं भोजनं च दीयतामित्यभेदेनापि श्रुतानि पाद्याचमन भोजनानि स्वरूपसामर्थ्याद्भेदेन व्यवतिष्ठन्ते। यथा पितॄणां राजतं पात्रं देवानां तु हिरण्मयमित्य भेदेनापि उपादाने भिन्नान्येव पात्राणि ब्राह्मणानां सहभुञ्जतां भुजिक्रियायामधिकरणभावं प्रतिपद्यन्ते। गृहस्थान्पत्न्य आर्यावर्ते संभोगसंपादनाय भेदेनैवोपासत इति। अथ कविप्रयोगेषु क्रियाभेदो यथा---
	लवङ्गमालाकलितावतंसा स्ते नालिकेरान्तरप: पिबन्त:।
	आस्वादितार्द्रक्रमुका: समुद्रादभ्यागतस्य प्रतिपत्तिमापु: ।।
	कारकभेदो यथा---	
	स्पर्शभाजि विशदच्छविचारौ कल्पिते मृगदृशां सुरताय।
	सन्नतिं दधति पेतुरजस्रं दृष्टय: प्रियतमे शयने च ।।
9.35
अथ शब्दभेद:, सद्विधा---वाक्यभेद: पदभेदश्च। तयोर्वाक्यभेद: प्राकृतो वैकृतश्च। प्राकृतो यथा--पश्य मृगो धावति, अयं दण्डो हरानेन फलानीति। अत्र प्रथमोदाहरणे पश्येत्येकं वाक्यं मृगो धावतीति द्वितीयं ; द्वितीये अयं दण्ड इत्येकं हरानेन फलानीति च द्वितीयं प्रकृतिस्थ एव सन्दर्भे पृथक्क्रियते। अन्यथैकवाक्यतायां पश्येति क्रियाया: कर्मपदाभावादप्रयोगार्हता, हरेत्यस्याश्च तिङङतिङ इति निधात: प्राप्नोति। कविप्रयोगेष्वपि चैतद्दृश्यते, तद्यथा---
	पश्य पार्वति पयोदबिंदुभि र्व्यस्तपङ्कमिव जायमेकत:।
	संहृतातपजलं विवस्वता भाति किञ्चिदिवशेषवत्सर: ।।
	
9.36
वैकृतस्तु लोके शास्त्रे वेदे च। वेदे यथा---ऋताषाड्टतधामाग्निर्गन्धर्वस्तस्यौषधयोऽप्सरस उफर्जोनाम स इदं ब्रह्मक्षत्रं पातु ता इदं ब्रह्मक्षत्रं पान्तु तस्मै स्वाहा ताभ्य: स्वाहा। अत्रैकमेवतावद्वाक्यं, ऋताषाड्टतधामाग्निर्गन्धर्वस्स इदं ब्रह्मक्षत्रं पातु तस्मै स्वाहा, अथापरं तस्याप्सरस (c)र्जो नाम ताइदं ब्रह्मक्षत्रं पान्तु ताभ्य: स्वाहा। अत्र लिङ्गविभक्तिविपरिणामाद्वैकृतत्वं। शास्त्रे यथा---
	यस्तु प्रयुङ्क्ते कुशलो विशेषे शब्दान्यथावद्व्यवहारकाले।
	सोऽनन्तमाप्नोति जयं परत्र वाग्योगविद्दुष्यति चापशब्दै: ।।
	
9.37
अत्र वाग्योगविदिति पर्यन्तमेकं वाक्यं, दुष्यति चापशब्दैरिति द्वितीयं। किं वाग्योगविदेव दुष्यति ? 
नैवं, अवाग्योगविदित्यस्य वैकृतत्वाद्वाक्यविशेष: क्रियते। किं कारणं ? यो वाग्योगवित् स नापशब्दं करोति। यदाह---ज्ञानं तस्य शरणमिति। नन्ववाग्योगविदोऽप्यज्ञानं शरणं यदि ह्यसौ ज्ञानन्नपशब्दं प्रयुङ्क्ते तदा दुष्ट:स्यात्, न पुनरजानन्नेवम्। नाज्ञानमत्यन्ताय शरणं भवितुमर्हति। यो ह्यजानन् ब्राह्मणं हन्यात्सोऽपि मन्ये पतित: स्यादिति। अथ लोके वैकृतो वाक्यभेद:, प्राकृतश्च पदभेद:। यथा---
	जं तुज्ज्ञ सईजाआ असयिओजंचस्रुहअअह्येपि। ता किं पुट्टउ पिल्लं तुज्जसमाणो जुआणद्धि ।।
	जायन्ते च म्रियन्ते च मद्विधा: क्षुद्रजन्तव:। परार्थबद्धकक्ष्याणां त्वादृशामुद्भव: कुत: ।।

9.38
अत्राद्योदाहरणे तत्किं स्फुटतु बिल्वमित्येतत्पर्यन्तमेकं वाक्यम्। तत्र बिल्वस्फुटनेनात्र रहस्यभेदोऽभिमत:। यथा---बिल्वमस्फुटितमन्त: पक्वमपक्वं मधुरममधुरं सुरभि नसुरभीति वा न ज्ञायते। एवं यत्तव जाया सतीवयमसत्य इत्येतद्रहस्यमभिन्नं न ज्ञायते। स किं रहस्यभेदो भवतु ? भवत्वित्युक्ते द्वितीयं वाक्यं तव समानो युवा नास्ति यदि ह्यस्माकमपि त्वत्तुल्यो भर्ता भवेत् त्वज्जायेव वयमप्यसत्यो न स्यामेति। द्वितीयोदाहरणे तु क्षुद्रजन्तव इत्येतत् पदं भिद्यते क्षुद्रेति जन्तव इति च। अन्यथा हि राज्ञा लुप्तशासनग्रामास्य स्यादग्रजन्मन: तं प्रत्येतद्वचो न भवतीति। अन्यधर्माणामन्यत्र प्रापणमतिदेश:। स द्विधा, सामान्यातिदेशो विशैषातिदेशश्च। तयोर्यत्र अन्यरूढसम्बद्धा धर्मा: प्रतिद्धैरनुमेयभेदसंभवै: सम्बन्धिभिर्व्यपदिष्टा: निर्ज्ञातभेदेष्वर्थेषु प्राप्यन्ते स सामान्यातिदेश:। यथा---ब्राह्मणवदस्मिन् क्षत्रिये वर्तितव्यमिति। तत्र यावन्तमर्थं ब्राह्मणशब्दो न व्यभिचरति तावत्यर्थे यानि प्रसिद्धसंबन्धानि कार्याण्यग्रभोजनादीनि तानितान्यत्यन्तमलब्धब्राह्मणव्यपदेशे क्षत्रियेऽतिदिश्यन्ते। तत्र सामान्यब्राह्मणशब्दो न व्यभिचरति। माठरादिभिस्तु व्यभिचरति, नहि कटे माठरत्वमस्ति। सन्निहितेष्वपि च निर्ज्ञातेषु वा विशेषेषु कश्चिदेवार्थात्मा केनचिच्छब्देन संस्प्रष्टुं शक्यते, विशिष्टभागाभिनिवेशीनि हि रूपविशेषयुक्तान्यभिधानानि सामानयेन च ब्राह्मणशब्दस्य प्रत्यक्षोऽभिसंबन्ध:। आनुमानिकस्तु विशेषैर्माठरवदस्मिन्कटे वर्तितव्यमित्यपि सामान्यतिदेश एव। नह्यत्रापि माठरस्याभिरूप्यादयो विशेषा आश्रीयन्ते एवं विशिष्टवदस्मिन्न वर्तितव्यमित्यत्रापि यद्विशिष्टेषु विशिष्टत्वं तदाश्रीयते। सोऽपि सामान्यातिदेशो, न विशेषातिदेश:। तदाह---
	सामान्यामात्रं शब्दार्थो विशेषा व्यभिचारिण:। सामर्थ्यमन्तरेणातो विशेषो नातिदिश्यते ।।
	
9.39
यत्र तु सामर्थ्याद्विशेषधर्माणामन्यत्र प्रापणं स विशेषाऽतिदेश:। तद्यथा---ब्राह्मणवदस्मिन् ब्राह्मणे वर्तितव्यमिति। तत्र हि सामान्यकार्यप्रतिपत्ति र्ब्राह्मणादेव सिद्धा येनैव हेतुनोपमाने कार्यविशेषसिद्धिरविशिष्टोऽसौ हेतुरुपमेयेऽपि। तस्माद्विशिष्टब्राह्मणविषयाणि कार्याण्यतिदिश्यन्ते। ये च ब्राह्मणेषु ब्राह्मणवदेव वर्तन्ते तान्प्रत्ययमेवंभूतोऽतिदेशो विज्ञायते। येषां तु बुद्धिसंभेदात् प्रमादाद्वा प्रवृत्तिसङ्करस्तेषु नियम एव क्रियते। तथा च ब्राह्मणमर्हति वृत्तमिति तदर्हमिति सूत्रेणाचार्येणायमेवार्थो भेदेन निदर्शनायान्यथैव प्रकान्त:। स च तद्धितेषु वत्यर्थप्रस्तावे निर्णीत: पुरस्तादिति। अथ यत्र ब्राह्मणवदस्मिन् क्षत्रिये वर्तितव्यमित्यतिदेश: किं तेन क्षत्रियेण तद्वतिग्रामे अब्राह्मणको ग्राम इति व्यपदेश: क्रियते ? नेत्याह, व्यपदेशमात्रमपि कार्यमतिदेशस्येति। अथ तद्वदेव ब्रह्महत्याप्रायश्चित्तं कर्तव्यं नेत्याह---यावति हि विषये तस्यातिदेष्टरि सिद्धं तावत्तत्रानुषज्यते। नह्यस्मादतिदेशात् ब्राह्मण्युपयमनप्रतिपत्तिर्भवति। एवं प्रकारेषु अस्यातिदेष्टु: नाकामचार:, स्मृत्यधीनत्वात्। यदि तु स्मृतिरेवंभूता स्यात्तदपि तदानुष्ठीयते, यथा क्षत्रियवैश्यौ सवनगतौ हत्वा ब्रह्महत्याप्रायश्चित्तं कुर्यादिति। किं पुनरयमतिदेशो वत्यादिमन्तरेणापि भवति। बाढम्। यथाऽब्रह्मदत्तेऽप्येष ब्रह्मदत्त इति। तत्र भूतानां वा ब्रह्मदत्तविषयाणां क्रियागुणानामब्रह्मदत्ते समारोपाद्भाविनां वा रूढसंबन्धानामिव बुद्ध्यादिभि: संबन्धात् तन्निमित्तमुपमानोपमेयलक्षणं संबन्धमप्यन्तरीकृत्योपचारेण ब्रह्मदत्तशब्द: प्रयुज्यते ।।
	
9.40
ननु च उशीनरवमन्मद्रेषु यवा इति नात्र अन्यधर्माणामन्यत्रारोपणं मद्रयवेष्वतिदिश्यते अपितु यवा एव भद्रेषु सन्ति न सन्तीति वा गम्यते। तथाहि, यद्युशीनरेषु सन्निष्पत्तिविर्ज्ञाता तदा सन्तीति गम्यते। अथानिप्पत्तिस्तदा न सन्तीति गम्यते। नैवम्। अत्राप्यन्यधर्माणामेवान्यत्र प्रापणं यावेवोशीनरयवानां भावाभावौ प्रसिद्धौ तावेव मद्रयवेष्वतिदिश्येते। कथंपुनरयमभिन्नस्वरूपो वति: क्वचित्प्रकृत्यर्थधर्मानन्यत्रातिदिशति क्वचित्सम्बन्धिधर्मान् ? उच्यते, यत्र तेनतुल्यं क्रियाचेद्वति: तत्र प्रकृत्यर्थधर्मान् यत्र तु तत्रतस्येव 
तत्राधेयसंबन्धिधर्मानिति तदेवमुपमानेषु प्रसिद्धा: धर्मा: उपमेयेष्वारोप्यन्त इत्यतिदेशार्थ:। प्रसिद्धिश्च क्वचिल्लोकापेक्षया, क्वचित्प्रयोक्त्रपेक्षया, क्वचित्प्रत्यक्षादि प्रमाणापेक्षयेति। तत्र लोकापेक्षया यथा---
	जोह्णाओव्वमिअंकंकित्तीविअसुपुरिसंपहाएप्प।
	रइँसेइंमहाणईएवसिरीए चिरणिग्गआए पिअमुच्चंतम् ।।
	यथा वा---
	यस्तवेह सवनेन भूपति: कर्मकर्म करवत्करिष्यति।
	तस्य नेष्यति वपु: कबन्धतां बन्धुरेष जगतां सुदर्शन: ।।
	प्रयोक्त्रपेक्षया यथा---
	अहमिव शून्यमरण्यं वयमिव तनुतां गतानि तोयानि।
	अस्माकमिवोच्छ्वासा दिवसा दीर्घाश्च तप्ताश्च ।।
	प्रत्यक्षादिप्रमाणापेक्षया यथा---
	दृष्टे लोचनवन्मनाङ्मुकुलितं पार्श्वस्थिते वक्त्रव
	न्न्यग्भूतं बहिरासितं पुलकवत्स्पर्शं समातन्वति।
	नीवीब्रन्धवदागतं शिथिलतां संभाषमाणे ततो
	मानेनापसृतं ह्रियेव सुदृश: पादस्पृशि प्रेयसि ।।
	
9.41
क्रियासु योग्यत्वमधिकार:, क: पुनर्योग्य: ? अर्थी समर्थ: शास्त्रेणापर्युदस्त इति। तथार्थित्वमधिकारकारणं, परं हि पुरुषार्थं मोक्षमाचक्षते, तस्मादप्यनर्थी जुगुप्सते प्रमाद्यति च। तद्यथा---
	अपि बृन्दावने शून्ये सृगालत्वं परीप्सति। न तु निर्विषयं मोक्षं कदाचिदपि गौतम: ।।
	
9.42
सत्यपि चार्थित्वे सामर्थ्यमधिकारकारणं समुत्पन्नायामप्यतिशयेन दिदृक्षायामसमर्थत्वेनान्ते रूपदर्शनेनाधिक्रियेत। अर्थिन: खल्वपि क्वचित्समर्थाश्च कर्मसु शास्त्रेण पर्युदासात् क्षुद्रशूद्रा: श्रोत्रियादय: नाधिक्रियन्ते। अदृष्टार्थाविषये हि सामर्थ्यासामर्थ्ये शास्त्रादेव समधिगम्येते। तस्मात्प्रधानमधिकारकारणं शास्त्रोपदेशमाचक्षते। तत्रोदाहरणम्---
	यथा च---
	उपप्लुतं पातुमदो मदोद्धतै स्त्वमेव विश्वम्भर विश्वमीशिषे।
	ऋते रवे: क्षालयितुं क्षमेत क: क्षपातमस्काण्डमलीमसं नभ: ।।
	
9.43
वाक्यस्य न्यूनतायामाकाङ्क्षानिवृत्तये विशिष्टक्रियाकारकपदादेरुपादानमध्याहार:। यथा द्वारंद्वारमित्युक्ते निव्रियतामपाव्रियतां वेत्यध्याह्रियते तथा वर्षत्युदेतीत्युक्ते देव: सूर्य इति। यथा च---
	यश्च निम्बं परशुना यश्चैनं मधुसर्पिषा। यश्चैनं गन्धमाल्याभ्यां सर्वत्र कटुरेव स: ।। इति।
	यथा वा---
	यो न ददाति न यजते न यजति न जुहोति नात्ति नाधीते।
	न धिनोति नाधितिष्ठति न चकास्ति न शास्ति किं तेन ।।	
	
9.44
लिङ्गविभक्तिवचनादेरन्यथोपात्तस्यार्थान्तरानुरोधादपुनरुच्चारितस्यैवान्यथाभिसंबन्धो विपरिणाम:। तेषु लिङ्गविपरिणामो यथा---
	मामूमुहत्खलु भवन्तमनन्यजन्मा मा ते मलीमसविकारघना मतिर्भूत्।
	इत्यादि नन्विह निरर्थकमेव यस्मिन् कामश्च जृम्भितगुणो नवयौवनं च ।।
	विभक्तिविपरिणामो यथा---
	श्रिनय: कुरूणामधिपस्य पाली(ल?)नीं प्रजासु वृत्तिं यमयुङ्क्त वेदितुम्।
	स वर्णिलिङ्गी विदितस्समाययौ युधिष्ठिरं द्वैतवने वनेचर: ।।
	वचनविपरिणामो यथा---	 
	सर्वप्राणप्रवणमघवन्मुक्तमाहत्य वक्ष स्तत्सङ्घट्टाद्विघटितबृहत्खण्डमुच्चण्डरोचि:।
	एवंवेगात्कुलिशमकरोव्द्योम विद्युत्सहस्रै र्भर्तुर्वज्रज्वलनकपिशास्ते च रोषाट्टहासा: ।।
	
9.45
सर्ववाक्यानां विधिनिषेध पर्यवसायित्वात्साक्षादश्रुतावपि तदुपकल्पनं वाक्यशेष:। तद्यथा---आर्यनिवासोऽयं देश इत्युक्ते इहैव स्थातव्यं मध्याह्नो वर्तत इत्युक्ते इहैव भोक्तव्यं स चोर: पन्था इत्युक्ते न गन्तव्यं, ग्राहा: सरित्यस्यामित्युक्ते न स्नातव्यमिति वाक्यशेषो भवति। यथा च---
	त्वं जीवितं त्वमसि मे हृदयं द्वितीयं त्वं कौमुदी नयनयोरमृतं त्वमङ्गे।
	इत्यादिभि: प्रियशतैरनुरुध्य मुग्धां तामेव शान्तमथवा किमत: परेण ।।
	यथा वा---
	पत्न्या: पितेव स भवान्नककूबरस्य रम्भास्नुषा धनपतेरिव सा तवापि।
	यत्त्वन्यदत्र हृदयान्न तदेति कण्ठं दोषस्तथापि यदि तत्स्मृत एष रुद्र: ।।
	
9.46
क: पुनरध्याहारवाक्यशेषयोर्विशेष: ? शब्दाकाङ्क्षानिवर्तकोऽध्याहार:, अर्थाकाङ्क्षानिवर्तको वाक्यशेष:, इति। यद्येवमनन्तरश्लोकयो रध्याहारोदाहरणताप्रसङ्ग:। तथाहि--तामेव त्वं तथाग्नौ विशुद्धामामितगर्भामनागसं विस्रब्धां च धर्मपत्नीमतयाक्षीरिति, प्रथमश्लोके कामयमानायामपि च स्नुषायां कामतोऽपि यत्प्रधर्षणं तन्महापातकेषु प्रकृष्यते, किमङ््ग पुनरकामयमानाया: शपन्त्या: क्रोशन्त्याश्च हठेनेति। द्वितीयश्लोके वाक्यस्यैवापरिपूर्णभावेनाकाङ्क्षितमध्याह्रियते। तन्न---शान्तमथवा किमत: परेण, यत्त्वन्यदत्र हृदयान्न तदेति कण्ठमित्यनेन शब्दाकाङ्क्षाया निवर्तितत्वात् अर्थाकाङ्क्षा तु विद्यते, तत्र तु यथोक्त एव वाक्यशेषो भवति। अथैष प्रत्यक्षानुमानोपमानशब्दैरनुपलभ्यमान: किम्प्रमाणविषय: स्यात् ? अध्याहारवच्छ्रुताथार्पत्तिप्रमेय इति ।।
	
9.47
ननु श्रुतार्थापत्तिर्नाम वाक्यैकदेशविषयं वाक्यशेषविषयं वा किञ्चित्प्रमाणमस्ति ? अस्तु वा। तथापि तत्प्रवतमानमर्थानुपपत्या प्रपत्स्यति। अर्थानुपपत्तिश्चार्थान्तरमन्तरेण नोपशाम्यतीति तदेव कल्पनीयं भवति। अथशब्दस्यानुपपत्त्या शब्द एव कल्प्यते। तन्न, श्रोत्रप्रत्यक्षसमधिगतस्य स्वरूपेणानुपपत्तेरभावादर्थानुपपत्तिनिबन्धनमेवानुपपद्यमानत्वं। तच्चार्थकल्पन एवोपपद्यते। न चैतद्वाच्यं, कल्प्यमानस्यार्थस्यावैदिकत्वं प्राप्नोति। श्रूयमाणस्यैव हि शब्दस्यायमिषोरिव दीर्घदीर्घो व्यापार:। अविरतव्यापार एव हि शब्दे सा प्रतीतिरुदयते, तद्व्यापारविरतौ तदुपादानकारणानुपलब्धे:। लोकश्च वृद्धव्यवहारत: शास्त्रार्थेषु व्युत्पद्यमानस्तथाभूतवाकयव्यवहारिणो वृद्धात्पश्यद्वाक्यस्येव तादृशि वाक्यार्थे सामर्थ्यमवधारयति। वाक्यार्थश्चेह विधिनिषेधादिरूप आख्याताद्यर्थ:। तदनुवर्तीनि तु पदानि तस्मिन्नैमित्तिके निमित्तानि भवन्ति। नैमित्तिकानुकूलतया च क्वचिदश्रूयमाणान्यपि तानि विश्वजिदादौ स्वर्गकामादिपदवन्निमित्ताभावेनाद्रियन्ते, क्कचिच्छ्रूयमाणान्यप्यननुकूलतया यस्योभयं हविरार्तिमार्च्छदित्यादिवत्परिह्रियते, क्वचिदन्यथास्थितानि प्रयाजादिशेषेण हवींष्यभिधारयतीतिवद्विध्यनुरोधात्प्रयाजशेषं हविष्यभिधारयेदित्यन्यथावस्थाप्यन्ते। तस्माद्यथा प्रथमावगतघनाकारवाक्यार्थानुसारेण सतामसतां वा पदार्थानां निमित्तंभावव्यवस्था तथैवाश्रूयमाण तथाविधैकदेशादपि वाक्यात्तदर्थावतिर्भविष्यतीति किं श्रुतार्थापत्त्या। एवं च च वाक्यशेषाध्याहारसोपानव्यवहितस्यार्थस्य शाब्दत्वमपितु साक्षादेव भवति।।
	
9.48
नन्वेवमश्रूयमाणेषु निमित्तेषु कुतस्तत्पदार्थमवगच्छाम: ? अनवगच्छन्तश्च कीदृशं नैमित्तिकमवकल्पयाम: ? उच्यते, श्रुतेष्वपि पदेषु तेषां निमित्तभावो न स्वमहिम्नाऽवकल्पते, किं तर्हि नैमित्तिकानुसारेण, सचाश्रुतेष्वपि भविप्यति। तथाहि --- न यजौ करणविभक्ति: श्रूयते, न स्वर्गे कर्मविभक्ति:, अथ चार्थ: प्रतीयते एवं विश्वजिता यजेतेति नैमित्तिकबलादेव स्वर्गकामादिपदाध्याहारार्थमुक्तश्लोकयोश्च यथोपन्यस्तवाकयशेषार्थं प्रत्येषाम इति।।
	
9.49
अत्र समाधीयते, यत्तावदुक्तमर्थानुपपत्त्यार्थान्तरमेव कल्पनीयमिति तत्र नार्थमात्रस्यानुपपत्ति:। किं तर्हि शब्दार्थस्य, स च शब्दकल्पनापूर्वकार्थप्रतिपत्तिव्यतिरेकेण नोपपन्नो भवति।।
	
9.50
यच्चोक्तं न स्वरूपेण शब्दस्य काचिदनुपपत्तिरिति सत्यं तत्। किन्तु सार्थद्वारिकापि शब्दानुपपत्तिर्न श्ाब्दान्तरकल्पनां विनोपशाम्यति। न ह्योदनं प्रत्यक्षेणापि प्रतियत: पचतीत्युक्ते कर्मपदापेक्षा न 
भवति।।
	
9.51
यच्चोक्तं कल्प्यमानस्यार्थस्यावैदिकत्वं माभूदिति श्रूयमाणस्यैव शब्दस्यायमिषोरिव दीर्घदीर्घो व्यापार
इति तदपि न सम्यक्, तस्य तथाविधार्थप्रत्यायनासामर्थ्यात्। सहि तमर्थं प्रत्याययन्नभिधाशक्त्या वा प्रत्याययेत्तात्पर्यशक्त्या वा। न तावदभिधाशक्त्या, तस्या: पदार्थ प्रतिपादनमात्र एवोपक्षीणत्वात्। नापि तात्पर्यशक्त्या, तात्पर्यशक्तिर्हि प्रतीयमानार्थविषया तत्रैव प्रकाशते, यत्र वाक्यवाक्यार्थयो: परिपूर्णत्वं भवति। यथा विषं भुङ्क्ष्व माचास्य गृहे भङ्था: इति। अत्र तु परिपूर्णे वाक्ये नार्थ: परिपूर्ण इति तात्पर्यशक्तेरवकाश:। न हि तां
तथाविधां त्वमत्याक्षीरित्यादिपदप्रयोगं विना वाक्यार्थस्य परिपूर्णत्वं भवति, तस्मादवश्यमेवार्थस्य शाब्दत्वसिद्धयेऽध्याहारवाक्यशेषादिशब्दकल्पना अभ्युपेया। तस्यां च सत्यां तत एवार्थसिद्धे: किमर्थकल्पनयेति। न च श्रूयमाणस्यैव शब्दस्यायमर्थ इति शक्यमभिधातुम्। तस्य ह्यनुपपद्यमान एवार्थो न पुनरुपपादक:। किञ्च पदार्थानामेव वाक्यार्थत्वात्, कल्प्यमानवाक्यार्थगत पदार्थाभिधायिनां पदानां सत्त्वमभिधातव्यम्। न च श्रूयमाणे वाक्ये तानि तथाभूतानि सन्ति, अपिचायमेवंविधो बोधस्तिरश्चामनुपजायमानत्वान्नाशब्दज्ञस्य भवति। तदस्य सविकल्पकविज्ञानात्पूर्वकालभाविना शब्दादिज्ञानेन भाव्यम्। नचेहार्थापत्तिव्यतिरेकेण सविकल्पकप्रत्यक्षादि प्रमाणवच्छब्दसहचरितार्थदर्शनादिनिमित्तकं स्मृत्याद्युपायान्तरं शब्दावगतावस्ति। तस्मादर्थापत्त्या पूर्वं शब्द एव प्रत्येतव्य:। तस्मिंश्च प्रतिपन्ने तत एवार्थागमोऽपि भविष्यतीति न तात्पर्यत: श्रूयमाण एव शब्द: परिक्लेशतीय:। यदि च श्रुतार्थापत्ते: शब्दविषयत्वं नाभ्युपेयते तदुपदेशे यथोपदेशं कार्यमतिदेशे तु यथाकार्यमुपदेश इति न्यायादतिदेशागतान्यादिपदार्थानुपपत्तौ अग्नये त्वा जुष्टं निर्वपामीत्यादि वाक्येषु सूर्यायेत्यादिपदानामूहो न स्यात्,
तस्मादवश्यमेव अध्याहारवाक्यशेषादिसिद्धये श्रुतार्थापत्तिरभ्युपगन्तव्येति। अस्यैतावत: शब्दस्यायमर्थोऽस्मिन्नर्थे चायमेतावाञ्छब्द इति बुद्धिनिबन्धनमवधि:। तद्यथा---काले नदन्ति नागा:, श्वेताश्वो धावति, अलम्बुसानां यातेति। यदा पदानामवधिस्तदा समये शब्दायन्ते फणिन: शुक्लो अश्वो धावति, अलम्बुसानां गन्तेत्यर्थ: प्रतीयते। यदा तु कालेन दन्तिना अगा:, श्वा इत: धावति, अलं बुसानां यातेति, तदा कृष्णेन करिणा गतवानसि, कौलेयकोऽत्र वेगेन सरति, समर्थो बुसानां गन्तेत्यर्थान्तरप्रतीति:। तमिममलङ्कारेषु तद्विद: शब्दश्लेषमामनन्ति यथा---
	येन ध्वस्तमनोभवेन बलिजित्काय: पुरास्त्रीकृतो
	यो गङ्गां च दधेऽन्तकक्षयकरो यो बर्हिपत्रप्रिय:।
	यस्याहुश्शशिमच्छिरो हर इति स्तुत्यं च नामामरा:
	सोऽव्यादिष्टमुजङ्गहारवलयस्त्वां सर्वदोमाधव: ।।
	
9.52
पदार्थसमवायिनोऽर्थविशेषस्य शब्दान्तरेण पृथक्करणमपोद्धार:। यथा---वायव्यं श्वेतमालभेत वायुर्वै क्षेपिष्ठा देवतेति। एवं च वृत्तिच्छन्नस्य सर्वनाम्नामुसन्धानं भवति। तद्यथा---
	पत्यु: शिरश्चन्द्रकलामनेन स्पृशेति सख्या परिहासपूर्वम्।
	सा सञ्जयित्वा चरणौ कृताशी र्माल्येन तां निर्वचनं जघान ।।
	
9.53
अत्रानेनेति सर्वनाम्ना रञ्जयित्वेति श्रुतौ समवेतश्चरणराग: पृथगपोद्ध्रियते। प्रसिद्धपदार्थावधारणेऽहप्रसिद्धपदार्थपर्यनुयोगो निर्ज्ञातप्रश्न: यथा वनात्पिक आनीयतां, जीर्णवरासी वृषलाय दीयतामित्युक्ते कोऽयं पिको नाम यो वनादानेय:, का वा वरासी या वृषलाय दातव्वेति। एतेन प्रसिद्धाभिधानार्थावधारणे प्रसिद्धाभिधार्थपर्यनुयोगो व्याख्यात:। यथा---
	कास्विदवकुण्ठनवती नातिपरिस्फुटशरीरलावण्या।
	मध्ये तपोधनानां किसलयमिव पाण्डुपत्राणाम् ।।
	
9.54
सामर्थ्यार्थित्वादे: क्वचिदयोग्यता क्रियान्तरव्युदास:, यथोच्यते। क्वचित्कश्चित्प्रगल्भते, न सर्व: 
सर्वं जानाति। किमपि कस्मैचिद्रोचते भिन्नरुचिर्हि लोक इति। यथा च---
	कुमुदान्येव शशाङ्क: सविता बोधयति पङ्कजान्येव।
	वशिनां हि परपरिग्रहसम्पर्कपराङ्मुखी वृत्ति: ।।
	
9.55
शब्दान्तरोपलब्धवस्तुसामर्थ्यात्सामान्याक्षिप्तस्य विशेषेऽवस्थापनं लिङ्गाद्भेद:। यथा---उक्ता: शर्करा उपदधाति, तेजोवै धृतं, इति शर्कराणां घृताक्तत्वं प्रतीयते। यथा च---
	न त्वं पुत्र पितुर्बिभेषि न च मे किञ्चिद्विधत्से वच:
	क्वेदं बालविरुद्धसाहसमिति व्याहृत्य सावेगया।
	उत्तीर्णस्य जयन्ति दान्तभुजगस्याश्लिष्य मात्रा हरे
	र्निर्धूताश्चलकाकपक्षशिखरव्यासङ्गिनोऽम्भ:कणा: ।।
	
9.56
अत्र दान्तभुजगस्येत्यम्भ:कणा इति च लिङ्गाद्यमुना ह्रदादुत्तीर्णस्येति विशेषो गम्यते। लिङ्गमर्थ: प्रकरणमौचित्यं देश: काल इति लिङ्गादय: सामान्यशब्दानां विशेषाध्यवसायो लिङ्गादिभेद:। स लिङ्गाद्यथा---धेनुरानीयतां सवत्सा धन्वक्रा सकिशोरेति गौरजा बडबा च प्रतीयते। अर्थाद्यथा---अञ्जलिना सूर्यमुपतिष्ठते, अञ्जलिना पय: पिबति, अञ्जलिना लाजान् जुहोतीति अर्थानुरोधात्तथातया पाणिसन्निवेश: प्रतीयते। प्रकरणाद्यथा---सैन्धवमानय, गोपालक मानयेत्युक्ते भोजने लवणं प्रयाणेऽश्व:, अध्यापने पुत्र: पाशुपाल्ये तु गोपविशेष: प्रतीयते। औचित्याद्यथा---करभोरू: शिखरिदशना पुण्डरीकमुखी, उपमेयौचित्यात् करभादिशब्दैर्धनु: कोटिकुन्दकुट्मलकमलानि प्रतीयन्ते, नोष्ट्राचलाग्रच्छत्राणि। देशतो यथा---हरिररण्ये हरिर्द्वारकायां हरिरमरावत्यामिति सिंहविष्णुवासवा: प्रतीयन्ते। कालतो यथा---दिवा हस्तोऽयमित्युक्ते पाणि: प्रतीयते, न नक्षत्रम्। रात्रौ पतङ्ग इत्युक्ते शलभो न सूर्य:। त्रेतायामर्जुन इत्युक्ते कार्तवीर्यो न कौन्तेय इति। अस्य चोपलक्षणत्वात् साहचर्यादिभिरपि पदार्थावच्छेदो भवति। तद्यथा---
	लक्ष्मणानुगतो भाति शशी राम इवापर:। कौसल्येव विभाति द्यौरभिषेकोज्वलानिशम् ।।
	यथा च---
	गौर्गौ: कामदुघा सम्यक्प्रयुक्ता स्मर्यते बुधै:। दुष्प्रयुक्ता पुनर्गोत्वं प्रयोक्तु: सैव संशति।।   
	
9.57
शब्दान्तरमभ्यास: सङ्ख्या संज्ञा गुण: प्रकरणमिति शब्दान्तरादय:, तेभ्य: क्रिया दीनामनेकत्वं शब्दान्तरादिभेद:। तेषु शब्दान्तरात्क्रियाभेदो यथा---
	आरोहत्यवनीरुह: प्रविशति श्वभ्रं नगै: स्पर्धते
	खं व्यालेढि विवेष्टते क्षितितले कुञ्जोदरे लीयते।
	अन्तर्भ्राम्यति कोटरस्य विसरत्यालम्बते वीरुध:
	किंतद्यन्न करोति मारुतवशं यात: कृशानुर्वने ।।
9.58
अभ्यासात्क्रियाभेदो यथा--- "जाणिमिघआवराहं जाणिमिअळिआ इभणइसअळाइं। अणुणेंते उणजाणेकआवराइं विवअप्पाणं।।" इति सङ्ख्याया द्रव्यभेदो यथा---
	त्रयोऽग्नयस्त्रयो वेदास्त्रयो देवस्त्रयोगुणा:। त्रयो दण्डिप्रबन्धाश्च त्रिषु लोकेषु पूजिता:।।
	संज्ञातो द्रव्यभेदो यथा---
	लाङ्गलोल्लिख्यमानाया यज्ञभूमे: समुद्गता। सीतेयमूर्मिलेयं तु द्वितीया जनकात्मजा।।
	गुणाद्द्रव्यभेदो यथा---
	इन्द्रनीलनिभ: पृष्ठे क्रोडे कुमुदपाण्डर:। गङ्गायमुनयोरेष सारङ्गस्सङ्गमापेम:।।
	प्रकरणात्क्रियाविशेषभेदो यथा---
	एको दाशरथि: कामं यातुधाना: सहस्रश:। ते तु यावन्त एवाजौ तावद्धि ददृशे स तै:।।
	
9.59
शक्ति: शक्तिव्यापार: क्रियाफलं क्रियासंबन्धिन: सहचारिण इति शक्त्यादय:। तेषां चास्तव औपाधिको वा भेदेनावभास: शक्त्यादिभेद:। तत्र वास्तव: शक्तिभेदो यथा---अग्नि: काष्ठानि दहति, ओदनं पचति, पदार्थान्प्रकाशयति, सर्पिरग्निं दीपयति, पित्तं शमयति, शरीरमाप्याययतीति। वास्तव: शक्तिव्यापारो 
यथा---आभ्यां क्रीतम्, आभ्यां पक्व:, आभ्यां दत्तमित्यत्राभ्यामित्यस्य लब्धादिपदसन्निधेरपादानकरणकर्तृसम्प्रदानविषयेऽभिधाव्यापारो भिद्यते। एवं पय: पयो जरयतीति कर्तृकर्मविशेषविषय: गावौ श्रयेते इति स एव द्वित्वावच्छिन्न:, पय:पयोऽन्वेषयतीति बहुत्वैकत्वावच्छिन्न:। एवं कर्माधिकरणादिविषयेऽपि कुण्डेकुण्डे निधेहीत्यादिरवगन्तव्य इति। वास्तव: क्रियाफलभेदो यथा---एकस्मिन्नेव यागे यजमानस्य धर्म:, ऋत्विजामर्थ:, अन्नभुजां काम:, पशूनां मोक्ष:, एकस्मिन्नपि सङ्गामे भृत्यानां धर्म:, राज्ञामर्थ:, क्रव्यादां काम:, अभिमुखहतानां मोक्ष इति। औपाधिक: क्रियाभेदो यथा---उष्ट्रासिका आस्यन्ते, हतशायिकाश्शय्यन्ते, रैपोषं पुष्यति, समूलकाषं कषति यथा च भवेदपि भवेत्स्यादपि स्यादिति। औपाधिक: सम्बन्धिभेदो यथा---सम्पन्नो यवो यवनेषु शुष्कस्तुरुष्केषु विनष्ट: सुराष्ट्रे परं भवान्पटुरासीत् पटुतर ऐषम: अन्य एवासि सम्पन्न इति। यथा च---
	तासु श्रिया राजपरम्परासु प्रभाविशेषोदयदुर्निरीक्ष:।
	सहस्रधामा व्यचरद्विभक्त: पयोमुचां पङ्क्तिषु विद्युतेव ।।
	औपाधिक: सहचारिभेदो यथा---
	मगधेषु स्तनौ पीनौ कलिङ्गेष्वक्षिणी शुभे। बाहू प्रलम्बावङ्गेषु वङ्गेषु चरणौ दृढौ ।।
	यथा च---
	दैत्याधिपप्राणमुषां नखाना मुपेयुषा भूषणतां क्षतेन।
	प्रकाशकार्कश्यगुणौ दधाना: स्तनौ तरुण्य: परिवव्रुरेनम् ।।
	
9.60
श्रुति: लिङ्गं वाक्यं प्रकरणं स्थानं समाख्येति श्रुत्यादय:। तै:प्रधानाङ्गत्वापादनं श्रुत्यादिविनियोग:। स श्रुतितो यथा---पशुना रुद्रं यजते, अत्र पशुनेति तृतीयाश्रुत्या रुद्रयागे पशोरङ्गभाव: प्रतिपाद्यते। लिङ्गतो यथा---बर्हिर्देवसदनं दामि इति। अत्र दामीति लवन लिंगादनेन मन्त्रेण बर्हींषि लुनीयादिति प्रतीयते। वाक्यतो यथा---श्वेतं छागमालभेत। अत्रैकवाक्योपादानाच्छ्वेतगुणस्य छागावच्छेदकत्वेन क्रियाङ्गभावो गम्यते। प्रकरणतो यथा---यज्ञे समिधो यजति, तनूनपातं यजति इडो यजति बर्हिर्यजति स्वाहाकारं यजतीति प्रयाजानां दर्शपूर्णमासप्रकरणे पठितानां तदङ्गत्वमवगम्यते। स्थानतो यथा---मार्जनाघमर्षणोपस्थान जपहोमादिस्थानेषु पठितानां मन्त्राणां तत्रैवाङ्गभावो भवति। समाख्यातो यथा---हौत्रं कर्म, आध्वर्यवं कर्म, औद्गात्रं कर्मेत्यन्वर्थसंज्ञाबलाद्धोत्रादीनामेव तेष्वङ्गभावो भवति। श्रुत्यादयश्च क्वचित्समस्ता: क्वचिद्व्यस्ता एव विनियोजयन्ति। समस्ता यथा---
	अनेन कल्याणि करे गृहीते महाकुलीनेन महीव गुर्वी।
	रत्नानुविद्धार्णवमेखलाया दिश:सपत्नी भव दक्षिणस्या: ।।
	व्यस्ता यथा---
	स क्षत्रियस्त्राणसह: क्षताद्य स्तत्कार्मुकं कर्मसु यस्य शक्ति:।
	वहन्द्वयीमप्यफलेऽर्थजाते करोत्यसत्कारहतामिवोक्तिम् ।।
	
9.61
श्रुतिलिंगवाक्यप्रकरणस्थानसमाख्यानां समवाये पारदौर्बल्यमर्थविप्रकर्षादिति श्रुत्यादिबलाबलं तदप्यखण्डवाक्यार्थपक्षे असमर्थितमेव भवति। यत:---
	अखण्डमेकं वाक्यं चेदविभक्तार्थमिष्यते। तत्सर्वं श्रुतिभूतत्वान्न श्रुत्यैव विरोत्स्यते ।।
	
9.62
न च श्रुतिर्लिङ्गवाक्यादि न विरुणद्धि, तत्र श्रुत्या लिङ्गविरोधो यथा---ऐन्द्य्रा ग्रार्हपत्यमुपतिष्ठते, ऐन्द्य्रा ऋचा इन्द्रप्रकाशनसामर्थ्यलक्षणाल्लिङ्गादिन्द्रोपस्थानविनियोगो गार्हपत्यमिति द्वितीयाश्रुत्या बाध्यते। तेनैन्द्य्राप्येतया गार्हपत्यस्यैवोपस्थानं भवति। श्रुत्या वाक्यविरोधो यथा---पयसा भुङ्क्तां वेददत्त:शृतेन। अत्र विशेषणविशेष्यभावेन वाक्यप्रापितस्य पयोविषयस्य श्रपणस्यासंभवेऽपि श्रुतिप्रापितं पयस उपसेचनत्वं न निवर्तते। नचोपसेचनत्वेन यदप्रसिद्धमुदकादिकं, तेन शृतेन श्रपणस्यानुग्रहो भवत्विति युज्यते। श्रुतिवाक्यार्थविकल्पसम्भवे श्रुत्यर्थ एव क्रियते, न वाक्यार्थ:, अर्थाविप्रकर्षात्। ननु च शृतेनेत्यपि तृतीयान्तमेव। तत्र यथा अरुणयैकहायन्या पिङ्गाक्ष्या सोमं क्रीणातीत्यारुण्यादय: स्वाश्रयमवच्छिन्दन्त: श्रुत्या क्रयेण संबध्यन्ते, 
तथा श्रपणमपि श्रुत्यैव भोजने न संपत्स्यत इति विषम उपन्यास:। तत्र ह्यरुणयैकहायन्या पिङ्गाक्ष्येति प्रशस्तगवीविषयाणि विशेषणान्येव श्रूयन्ते, न विशेष्यं शाबलेयादि। ततश्च यैरेवासाधारणविशेषररुणादिभिर्नीलग्रीवत्रिलोचनार्धनारीश्वरादिभिरिव महेश्वरादिविशेष्यं शाबलेयादि यदवगम्यते, नैव तेषां बाधो भवति। तदग्रहे तस्याग्रहणात्। नापि विकल्प: सम्मतानामेवावच्छेदनिमित्तत्वात्। इह तूभयं श्रूयते, विशेष्यं विशेषणं च पयसेति विशेष्यं, शृतेनेति विशेषणं, विशेषणविशेष्ययोश्च विकल्पसंभवे विशेष्यमेवोपादीयते, न विशेषणमिति मृषैवोपालब्धा: स्म:। अपि च द्विविध इहानुष्ठेय: शब्दार्थ:, दृष्टविषयोऽदृष्टविषयश्च। तत्रादृष्टविषये यथोक्ताकरणेन माभूद्विफल इति निवापाञ्जलिप्रदानवदन्यूनाधिक एव अनुष्ठीयते। दृष्टविषये पुनरदृष्टनियमाभावेन शक्येत शक्तिरुल्लङ्घयितुं, तत्र नायं नियमो यदुत शृतेनैव पयसा भोक्तव्यं इति, नचाशृतेन पयसा भुजिक्रिया न निर्वर्तते। न च निर्वृत्तात्फलं न निवर्तयति। तस्मादशृतमपि पय एवोपादीयते। न तु शृतमप्युदकादीति।
	
9.63
ननु च लिङ्गेनापि श्रुतिबाधो दृश्यते। तद्यथा---पच्यतां पिष्यतामवहन्यतामतिथिरायात इति। अत्र हि पाकपेषणावघाता: श्रुत्यातिथिविषयतयोपस्थापिता: लिङ्गेन पाकपेषणावघाता व्रीह्यादिविषयतयोपस्थाप्यन्ते। अत्रापि ब्रूम:, कामं पुनरिहातिथिविषयां श्रुतिमायुष्मान्मन्यते पच्यतामतिथिरायात इति। तत्र यदि पूर्वामुत्तरस्याविषयो वक्तव्य:। अथोत्तरां कथमामर्थपाकादयोऽतिथिविषया इति किं ब्रवीषि ? अतिथिविशेषणानुकारित्वेनैकवाक्यभ्रान्तिकारिणा आयात इति पदेन विप्रलब्धोऽसि। कियदिदं ते, यतोऽद्यापि श्रुत्यर्थमपि नावबुध्यसे। श्रुतिर्हि नामानेकपदनिबन्धन एव शब्दविषयो विध्यादिरर्थ:। स च स्वार्थसिद्धये कर्मकरणकर्त्रधिकरणादिकं यदाक्षिपति स सर्व: श्रुत्यर्थो भवति। तद्यथा---अवहन्यतामित्युक्ते व्रीह्यादि। वर्षतीत्युक्ते देवादि। सूर्य उदेतीत्युक्ते प्राच्यादि। तच्च द्रव्यमेव न गुण:। स त्वर्थसामर्थ्यात् सन्निहितोऽपि श्रुतिपदानाक्षिप्त श्रुतारुणादिशब्दसन्निधाने व्यापारवान्प्रतीयत इति यत्नान्तरप्रापितत्वाच्छ्रुत्यर्थविलक्षणो वाक्यार्थविषयतया क्रियाङ्गभावमनुभवति, तदुक्तम् ।।
	सामर्थ्यप्रापितं यच्च वाक्यार्थमनुषज्यते। श्रुतिरेवानुषङ्गे सा बाधिका लिङ्गवाक्ययो:।।
	अनाक्षिप्तोरुणादिर्य: सन्निधानेन गम्यते। श्रवणप्रापितो वाक्ये श्रुतिधर्मविलक्षण: ।। इति ।।
	एतेन लिङ्गाद्यनुपात्तयापि श्रुत्या लिङ्गादिबाधो व्याख्यात:। यद्यथा---
	यथाश्रुतं वेदविदां वर त्वया जनोऽयमुच्चै:पदलङ्घनोत्सुक:।
	तप:किलेदं तदवाप्तिसाधनं मनोरथानामगतिर्न विद्यते ।।
	यथा वा---
	अलं विवादेन यथाश्रुतस्त्वया तथाविधस्तावदशेषमस्तु स:।
	ममात्र भावैकरसं मन: स्थितं न कामवृत्तिर्वचनीयमीक्षते ।।
	
9.64
श्रुत्यर्थपाठस्थानमुख्यप्रवृत्त्यादिभि: पदार्थानां यागादिकर्मसु परिपाट्यावस्थापनं श्रुत्वादिक्रम:। तत्र श्रुतिक्रमो यथा---अध्वर्युर्गृहपतिं दीक्षयित्वा ब्रह्मणं दीक्षयति। अर्थक्रमो यथा---अग्निहोत्रं जुहोति, यवागूँ पचति। पाठक्रमो यथा---धर्मार्थकामानां समवाये पूर्व: पूर्वो गरीयान्। स्थानक्रमो यथा---भूर्भुव:स्वर्लोकांस्तर्पयति। मुख्यक्रमो यथा---देवानृषीन्मनुष्यानर्चयति। प्रवृत्तिक्रमो यथा---प्राग्वदनोऽघमर्षणानि जपति। एषामन्योन्यसङ्कर: क्रमसम्भेद:। तत्र श्रौतार्थक्रमसङ्करो यथा---
	प्रथममरुणच्छायस्तावत्तत: कनकप्रभ स्तदनुविरहोत्ताम्यत्तन्वीकपोलतलद्युति:।
	प्रभवति पुनर्ध्वान्तध्वंसक्षम: क्षणदामुखे सरसबिसिनीकन्दच्छेदच्छविर्मृगलाञ्छन:।।
	स्थापनार्थसङ्करो यथा---
	स्थिता:क्षणं पक्ष्मसु ताडिताधरा: पयोधरोत्सेधनिपातचूर्णिता:।
	वलीषु तस्या: स्खलिता: प्रपेदिरे चिरेण नाभिंप्रथमोदबिंदव: ।।
	पाठस्थानसङ्करो यथा---
	हृत्कण्ठवक्त्रश्रोत्रेषु कस्य नावस्थितं तव। श्रीकण्ठहारकर्पूरदन्तपत्रप्रभं यश: ।।
	श्रौतार्थप्रवर्तितसङ्क्वरो यथा---
	प्रथमं कलाभवद थार्धमथो हिमदीधितिर्महदभूदुदित:।
	दधति स्पुटं क्रमश एव न तु प्रथितौजसापि सहसोपचयम् ।।
	श्रौतार्थपाठसङ्करो यथा---
	क्वाप्यस्ताद्रिदरीषु पूष्णि पतिते सान्ध्ये च धाम्नि क्रमात्
	किञ्चित्किञ्चिदुदञ्चति प्रतिकलं मन्दासु दृक्पंक्तिषु।
	एता: पक्वपरूषकच्छविमुष: पूर्वं ततस्त्यायता
	जायन्ते तमसा दिश: परिणमज्जम्बूफलश्यामला: ।।
	श्रौतार्थमुख्यसङ्करो यथा---
	श्रुत्वा यं सहसा पुरं निजपुरात्त्रासेन निर्गच्छतां
	शत्रूणामवरोधनैर्जललवप्रस्यन्दितिम्यत्पुटा:।
	शुभ्रे सद्मनि पल्लविन्युपवने वाप्यां नवाम्भोरुहि
	क्रीडाद्रौ च सशाद्वले विवलितग्रीवैर्विमुक्ता दृश: ।।
	भौतार्थस्थानमुख्यसङ्करो यथा---
	आयाते दयिते मरुस्थलभुवां सञ्चिन्त्य दुर्लङ्घतां
	गेहिन्या परितोषबाष्पतरलामासज्य दृष्टिं मुखे।
	दत्वा पीलुशमीकरीरकबलान्स्वेनाञ्चलेनादरात्
	अन्मृष्टं करभस्य केसरजटाभाराग्रलग्नं रज: ।।
	श्रौतार्थपाठप्रवृत्तिसङ्कुरो यथा---
	दृष्टे लोचनवन्मनाक् मुकुलितं पार्श्वस्थिते वक्त्रव
	न्न्यग्भूतं बहिरासितं पुलकवत्स्पर्शं समातन्वति।
	नीवीबन्धवदागतं शिथिलतां संभाषमाणे ततो
	मानेनापसृतं ह्रियेव सुदृश: पादस्पृशि प्रेयसि ।।
	आदिग्रहणाद्विप्रकर्षादिभिरपि श्रुत्यादिक्रमसंभेदो यथा---
	चयस्त्विषामित्यवधारितं पुरा तत: शरीरीति विभाविताकृतिम्।

	विभुर्विभक्तावयवं पुमानिति क्रमादमुं नारद इत्यबोधि स: ।।
	प्राधान्यादिभिरपि यथा---
	कम्पेन मूर्ध्न: शतपत्रयोनिं वाचा हरिं वृत्रहणं स्मितेन।
	आलोकमात्रेण सुरानशेषान् संभावयामास यथाप्रधानम् ।।
	औचित्यादिभिरपि यथा---
	दुर्जातबन्धुरयमृक्षहरीश्वरो मे पौलस्त्य एष समरेषु पुर: प्रहर्ता।
	इत्यादरेण कथितौ रघुनन्दनेन व्युत्क्रम्य लक्ष्मणगुभौ भरतो ववन्दे ।।
	वय:श्रुतादिभिरपि यथा---
	मूर्ध्ना जाम्बवतोऽभिवाद्य चरणावापृच्छय सेनापती
	नाश्वास्याश्रुमुखान्मुहु: प्रियसखान्प्रेष्यान्समादिश्य च।
	आरम्भं जगृहे महेन्द्रशिखरादम्भोनिधेर्लङ्घने
	रंहस्वी रघुनार्थपादरजसामुच्चै: स्मरन्मारुति: ।।
	
9.65
तदेवमेते ये पुरस्तादुपवर्णिता: ये चैवं प्रकारा: समाहारेतरेतरयोगैक शेषान्वाचादयो वाक्यगतानां पदार्थानामनुग्राहिणो धर्मास्ते सर्वेऽप्यविद्यमानोद्देशविभागेन एकेन वाक्याख्येन शब्देनाभिधीयमानेऽवयवाभावादनवेध्याप्य(ख्य)शक्तिमात्रपरिग्रहे क्रियात्मन्येव केवले प्रतिज्ञायमाने न संभवन्ति। 
तस्मात्प्रविभक्तरूपाणामण्यव्यभिचरितावधिविभागानां चतुर्णा पञ्चानां वा पदजातानां सङ्कीर्णैर्वाच्यद्योत्यगमनीयैरर्थैर्भवितव्यमिति यस्याप्येक: सन्निविष्टानेकशक्तिरूपसर्वोपाधिविशिष्ट: क्रियात्मा व्यावहारिकाभ्यां प्रकल्पितोद्देशविभागेनैकेन वाक्याख्येन शब्दे नाभिधीयते तस्यापि यावानयं पदश्रुतिरूपभेदेन पदार्थरूपभेदेन च व्यवहार: परस्तादुपन्यस्त: स सर्व एकस्मादर्थाच्छब्दरूपाणि बुध्द्यन्तरै: कृतप्रविभागान्यपोद्धृत्यापोद्धृत्य प्रकृतिप्रत्ययादिवत् श्रुतिरूपप्रविभागे क्रियमाणे न विरुध्यते। तत्र च---
	रूपनाशे पदानां स्यात्कथं चावधिकल्पना। अगृहीतावधौ शब्दे कथं चार्थो विविच्यते ।।
	तथाहि भागे सादृश्यं भागे भेदोऽवसीयते। भागाभावेऽपि वाक्यानामत्यन्तं भिन्नधर्मणाम् ।।
	एकस्य भागे सादृश्यं भागे भेदश्च लक्ष्यते। निर्भागस्य प्रकाशस्य निर्भागेनैव चेतसा ।।
	अप्रसिद्धं तु यं भागमदृष्टमनुपश्यति। सर्वत्रासंविदं मूढस्तावति प्रतिपद्यते ।।
	यत: पिकादियोगेन वाक्येऽत्यन्तविलक्षणे। सदृशस्येव संज्ञानमसतोऽर्थरय मन्यते ।।
	गवये नरसिंहे वाप्येकज्ञानावृते यथा। भागं जात्यन्तरस्यैव सदृशं प्रतिपद्यते ।।
	यथैवैकस्य गन्धस्य भेदेन परिकल्पना। पुष्पादिषु तथा वाक्येऽप्यर्थभेदस्य कल्पना ।।
	अतोऽखण्डेऽपि वाक्यार्थे शक्तिभेदादपोद्धृते। वाक्यान्तरविभागेन यथोक्तं न विरुध्यते ।।
	
9.66
तस्माद्युक्तमेव पदगतदोषगुणनिरूपणमिति। तत्र पदवाक्यवाक्यार्थदोषेषु पददोषा: षोडश। असाधु, अप्रयुक्तं, कष्टं, अनर्थकं, अन्यार्थकं, अपुष्टार्थकं, असमर्थं, अप्रतीतं, क्लिष्टं, गूढार्थं, नेयार्थं, सन्दिग्धं, विरुद्धं, अप्रयोजकं, देश्यं, ग्राम्यमिति। तेषु शब्दानुशासनविरुद्धमसाधु। यथा---
	भूरिभारभराक्रान्ते बाधति स्कन्ध एष ते। न तथा बाधते स्कन्धो यथा बाधति बाधते ।।
	कविभिरनिबद्धमप्रयुक्तम्। यथा---
	कामचीकमथा:केऽमी त्वामजिह्वायकीयिषन्।
	ससस्ति किंपचन्तीमे कम्ब: शम्बं धरिष्यति ।।
	श्रुतिविरसं कष्टम्। यथा---
	वर्वर्ष्टि जलदो यत्र यत्र दर्धर्ष्टि चातक:। यत्राश्वकर्ण: पोफुल्ति स कालो मामजिह्लदत् ।।
	पादपूरणमात्रार्थमनथर्कम। यथा--- 
	बिभर्ति यश्च देहार्धे प्रियामिन्दुं च मूर्धनि। स वै देव: खलु त्वां हि पुनातु मदनान्तक: ।।
	रूढिच्युतमन्यार्थकं यथा---
	ते दु:खमुच्चावचमावहन्ति ये प्रस्मरन्ति प्रियसङ्गमानाम्।
	अत्राङ्प्रपूर्वौ वहतिस्मृधात् स्वार्थे प्रयुक्तौ न च तत्र रूढि: ।।
	तुच्छामिधेयमपुष्टार्थम्। यथा---
	शतार्धपञ्चांशभुजो द्वादशार्धार्धलोचन:। विंशत्यर्धार्धमूर्धा व: पुनातु परमेश्वर: ।।
	अवाचकमसमर्थ यथा---
	जलं जलधरे क्षारमयं वर्षति वारिधि:। इदं बृंहितमश्वानां ककुद्मानेष हेषते ।।
	शास्त्रमात्रप्रयुक्तमप्रतीतम्, यथा---
	किं भाषितेन बहुना रूपस्कन्धस्य सन्ति ये न गुणा:।
	गुणनान्तरीयकं च प्रेमेति न तेऽस्त्युपालम्भ: ।।
	व्यवहितार्थप्रत्ययं क्लिष्टम्। यथा---
	विजितात्मभवद्वेषिगुरुपादहतो जन:। हिमापहामित्रधरै र्व्याप्तं व्योमाभिनन्दति ।।
	अप्रसिद्धप्रयुक्तं गूढार्थं, यथा---
	सहस्रगोरिवानीकं भवतो दुस्सहं परै:। गोशब्दस्याक्षिवाचित्वादिहेन्द्रो हि सहस्रगु: ।।
	सङ्केतकल्पिताभिधेय नेयार्थम्। यथा---

	सपदि पङ्तिविहङ्गमनामभृत्तनयसैन्यमुलूकजिता जितम्।
	अयमिहार्थमुलूकजमिन्द्रजिद्बलमनेन च दाशरथेर्जितम् ।।
	अनिश्चयकृत्सन्दिग्धम्, यथा---
	स एव हि महादेव इत्युक्ते हि न निश्चितम्। विभावसुर्विवस्वान्वा वृषाङ्को वा प्रतीयते ।।
	विपरीतकल्पनं विरुद्धम्, यथा---
	अकार्यसुहृदोऽस्माकमपूर्वास्तव कीर्तय:। इति स्तुत्यर्थमेवैतदस्तुत्यर्थं विकल्प्यते ।।
	अविशेषाधायकमप्रयोजकम्। यथा---
	तमालश्यामलं क्षारमत्यच्छमतिफेनिलम्। बेलन लङ्घयामास हनूमानेष सागरम् ।।
	अव्युत्पत्तिमद्देश्यम्, यथा---
	गल्लौ लावण्यतल्लौ ते लडहौ मडहौ भजौ। नेत्रेविसट्टकं दोट्ट मोट्टायितसखेसखि ।।
	अश्लीलामङ्गलघृणावदर्थं ग्राम्यम्। तत्रासम्यसमभ्यार्थान्तरमसभ्यस्मृतिहेतुश्चाश्लालम्। तत्रासभ्यं यथा---
	छत्राकारशिरा: सिरालसरलस्थूलप्रकाण्डो महान्
	मध्ये सूर्यसुताभ्रसिन्धुविपुलाभोगो वट: पातु व:।
	कायैक्ये विकटप्रसारितमाहजङ्घं महीसुप्तयो-
	र्य: खण्डेन्दुकिरीटकैटभजितो: कामश्रियं कर्षति।।
	असभ्यार्थान्तरं यथा---
	विद्यामभ्यस्यतो रात्रावेति या या भवे(व)त्प्रिया। वनितागुह्यकेशानां कथं ते पेलवं ध(व)नम् ।।
	असभ्यस्मृतिहेतुर्यथा---
	उत्कम्पयसि मां चूत पिकवाक्वाटवेन किम्। कृतं कृकाटिकायां ते पदं प्राणेन यास्यता ।।
	अप्रशस्तमप्रशस्तार्थान्तरमप्रशस्तस्मृतिहेतुश्चामङ्गलार्थम् तेष्वप्रशस्तं यथा---
	खेटके भक्तयूपस्य वलभ्यां पत्तनस्नय च। अतृप्तोऽहं मरिष्यामि हेहले भावितस्य च ।।
	अप्रशस्तार्थान्तरं यथा---
	प्रवासयति या कान्तं वसन्ते गृहसंस्थितम्। विनाशपथदानेन पिशाची सा न साऽङ्गना ।।
	अप्रशस्तस्मृतिहेतुर्यथा---
	मारीचोऽयं मुनिर्यस्य कृत्या कालान्तकालये।
	पत्न्य: सङ्क्रन्दनादीनां सुतानामाप्तयेऽभवन् ।।	
	धृणावद्धृणावदर्थान्तरं धृणावत्स्मृतिहेतुश्च। धृणावदर्थं यथा---
	पर्दते हदते स्तन्यं वमत्येष स्तनन्धय:। मुहुरुक्तौति निष्टीवत्यार्त(त्त)गर्भा पुनर्वधू: ।।
	धृणावदर्थान्तरं यथा---
	बाष्पक्लिन्नाविमौ गण्डौ विपूयापाण्डरौ तव। प्रियोऽग्रे विष्टित: पुत्रीस्मितवर्चोभिरर्चति ।।
	धृणावत्स्मृतिहेतुर्यथा---
	प्रत्याद्रियन्तो रूढानि मदनेषुव्रणानि न:। हृदयं क्लेदयन्त्येते पुरीषण्डमहाद्रुमा: ।।
	
9.67
वाक्यदोषा: षोडश, शब्दहीनं, पुनरुक्तिमत्, अपक्रमं, भिन्नवृत्तं, यतिभ्रष्टं, विसन्धि, वयाकीर्ण, सङ्कीर्ण, गर्भितं, अपदं, अशरीरं, (c)नोपमं, अधिकोपमं, भिन्नलिङ्गं भिन्नवचनं, श्लेषादिगुणविपरीतं, चेति। तेष्वपशब्दवच्छब्दहीनं यथा---
	समुच्छ्वसत्पङ्कजकोशकोमलै रुपाहितश्रीण्युपनीविनाभि:।
	दधन्ति मध्येषु वलीविभङ्गिषु स्तनातिभारादुरदाणि नम्रताम् ।।
	अभिन्नपदपदार्थ पुनरुक्तिमद्यथा---
	उत्कामुन्मनयन्त्येते गम्भीरा: स्तनयित्नव:। अम्भोधरास्तटिद्वन्तो गम्भीरा: स्तनयित्नव: ।।
	क्रमभ्रष्टमपक्रमम्। यथा---
	कान्तिप्रतापौ भवत: सूर्याचन्द्रमसो: समौ। तुरङ्गरथमातङ्गं प्रयच्छास्मै मदालसम् ।।
	छन्दोभङ्गवद्भिन्नवृत्तं यथा---
	यस्मिन्पञ्चपञ्चजना आकाशश्च प्रतिष्ठित:। तमेव धीरो विज्ञाय प्रज्ञां कुर्वीत ब्राह्मण: ।।
	अस्थानविरतिर्यत्र तत् यतिभ्रष्टम्। यथा---
	ब्रह्मेन्द्रोपेन्द्रादिगीर्वाणवन्द्यो भक्तानां भूयाच्छ्रिये चन्द्रयूड:।
	स्त्रीणां सङ्गीतं समाकर्णयन्केतूदस्ताम्भोदं सदोऽध्यास्त ईश: ।।
	विसंहितं विरूपसन्धि च विसन्धि। यथा---
	मेघानिलेन अमुना एतस्मिन्नद्रिकानने। मञ्जर्युद्गमगर्भासौ तर्वाल्युर्वी विधूयते ।।
	विघटितविभक्ति व्याकीर्णम्। यथा---
	दण्डे चुम्बति पद्मिन्या हंस: कर्कशकण्ठके। मुखं वल्गुरवं कुर्वन्तुण्डेनाङ्गानि घट्टयन् ।।
	वाक्यान्तरपदव्यामिश्रं सङ्कीर्णम्। यथा---
	काअंकाअइचुहि ओकरं खल्लेइ णिब्भरं रुठ्ठो। सुणयि गह्णइ कंठे हकेइ अणत्तिअं थेरो ।।
	वाक्यान्तरगर्भं गर्भितम्। यथा---
	योग्यो यस्ते पुत्र: सोऽयं दशवदन लक्ष्मणेन मया।
	रक्षैनं यदि शक्तिर्मृत्युवशं नीयते विवश: ।।
	भिन्नभाषाप्रकृत्यादिकमपदम्। यथा---
	आउज्"िअ चास्थिअए जह कुकुलिणा समज्"भत्ताले।
	पेच्छंतहलाउलकंणिआहहा कस्स कं देमि ।।
	निष्क्रियमशरीरं, यथा---
	सेलसुआरुद्धद्धं दुद्धाणाबद्धमुद्धससिळेहं। सीसपडिच्छिअगंगं संसापणअं पमहणाहं ।।
	(c)नोपमानविशेषणमूनोपमम्। यथा---
	संगअचक्राअजुआविअसिअकमळामुणाळसंछन्ना।
	वापीवहुव्वरोअण विलित्तथणआसुभावेइ ।।
	अधिकोपमानविशेषणमधिकोपमम्। यथा---
	अहिणवमणहाविरइअवलअविहूसाविहाइणववहुआ।
	कुंदळएव्वसमुप्पुळळगुच्छपरिळेंतभमरगणा ।।
	भिन्नलिङ्गोपमं भिन्नलिङ्गम्। यथा---
	अविगाह्मोऽसि नारीणामनन्यमनसामपि। विषमोपलभिन्नोर्मिरापगेवोत्तितीर्षताम् ।।
	भिन्नवचनोपमं भिन्नवचनम्। यथा---
	सरांसीवामलं व्योम काशा इव सित: शशी। शशीव धवला हंसा: हंसीव धवला दिश: ।।
	गुणविपर्ययस्त्रिधा। शब्दप्रधान:, अर्थप्रधान:, उभयप्रधानश्च। तत्र श्लेषसमतासौकुमार्यविपर्यय: शब्दप्रधान:, तेषु श्लेषविपर्ययाच्छिथिलं यथा---
	आलीयं मालतीमाला लोलालिकलिला मन:। निर्मूलयति मे मूलात्तमालमलिने वने ।।
	समताविपर्ययो विषमम्। यथा---
	कोकिलालापवाचालोमामेति मलयानिल:। उच्चलच्छीकराच्छाच्छनिर्"राम्भ:कणोक्षित: ।।
	सौकुमार्यविपर्ययोऽसुकुमारम्। यथा---
	अधिकर्तुतुगद्रिच्छित्स्व: क्षितांपतिरद्विदृक्। अर्कभि:शुभ्रदृग्दृष्टैर्द्विषो जेघ्नायिषीष्ट व: ।।
	प्रासादार्थव्यक्तिकान्तिविपर्ययोऽर्थप्रधान:। तेषु प्रसादविपर्ययोऽप्रसन्नम्। यथा---
	लवङ्गकमलं चक्रे मयामानमरालिका। पश्यानंह्यर्जुनाब्जन्म सवृक्षाङ्कौ वलक्षगु: ।।
	अर्थव्यक्तिविपर्ययो नेयार्थम्। यथा---
	मही महावराहेण लोहितादुद्धृतोदधे:। इतीयत्येव निर्दिष्टे नेया लौहित्यहेतव: ।।
	कान्तिविपर्ययो ग्राम्यम्। यथा---
	कन्ये कामयमानं मां त्वं न कामयसे कथम्। इति ग्राम्योऽयमर्थोक्ति: वैरस्यायैव कल्पते ।।
	ओजोमाधुर्यौदार्यविपर्यय उभयप्रधान:। तेष्वोजोविपर्यय: खण्डितरीतिरसमस्तं यथा---
	स्मर: स्वर: खल: कान्त: काय: कोपश्च न: कृश:।
	च्युतो मानोऽधिको रागो मोहो जातोऽसवो गता: ।।
	माधुर्यविपर्यय: खण्डितरीति: अतिव्यूढम्। यथा---
	नखिनां च नदीनां च शृङ्गिणां शस्त्रिणां तथा।
	विश्वासो नोपगन्तव्य: स्त्रीषु राजकुलेषु च ।।
	औदार्यविपर्यय: खण्डितरीतिरनलङ्कारं। यथा--
	दीर्घपुच्छश्चतुष्पाद: ककुद्मान् लम्बकम्बल:। गोरपत्यं बलीवर्दरतृणान्यत्ति मुखेन स: ।।
	
9.68
वाक्यार्थदोषा अपि षोडशैव। अपार्थं, व्यर्थं, एकार्थं, ससंशयं, अपक्रमं, खिन्नं, अतिमात्रं, परुषं, विरसं, न्यूनोपमं, अधिकोपमं, असदृशोपमं, अप्रसिद्धोपमं, निरलङ्कारं, अश्लीलं, विरुद्धं चेति। तेषु समुदायार्थहीनमपार्थम्। यथा---
	जरद्गव: कम्बलपादुकाभ्यां द्वारि स्थितो गायति मङ्गळानि।
	तं ब्राह्मणी पृच्छति पुत्रकामा राजन्रुमायां लवणस्य कोऽर्घ:।
	निष्प्रयोजनं गतार्थं च व्यर्थम्। यथा---
	आहिषातां रघुव्याघ्रौ शरभङ्गाश्रमं स च। अहौषीत्स्वतनुं वह्नौ दृष्ट्वाप्तौ रामलक्ष्मणौ ।।
	उक्ताभिन्नार्थमेकार्थम्। यथा---
	प्रसाधितस्याथ मधुद्विषोऽभूदन्यैव लक्ष्मीरिति युक्तमेतत्।
	वपुष्यशेषेऽखिललोककान्ता सानन्यकान्ताह्युरसीतरा तु ।।
	इत्युक्तार्थमेवाह---
	कवाटविस्तीर्णमनोरमोर:स्थलस्थितश्रीललनस्य तस्य।
	आनन्दिताशेषजना बभूव सर्वाङ्गसङ्गिन्यपरैव लक्ष्मी: ।।
	अनिश्चयकृत्ससंशयम्। यथा---
	मनोरथप्रियालोकरसलोलेक्षणे सखि। आराद्वृत्तिरियं माता न क्षमा द्रष्टुमीदृशम् ।।
	क्रमच्युतमपक्रमम्। यथा---
	कारावि(c)ण खउरु गामउडो मज्जिओ अजिमिओअ।
	णक्खत्तं तिहिवारे जोइसिअं पुच्छिउं चळिओ ।।
	जात्याद्युक्तावनिर्व्यूढं खिन्नम्। यथा---
	वेवाहि(c)णवहुआ साअरअंदोळिआए णिज्जंती। रोचइदि अरो तस्सिं सेच्चइ वासेण पच्चंतो ।।
	लोकातीतार्थमतिमात्रम्। यथा---
	भृङ्गेण कलिकाकोशस्तथा भृशमपीड्यत। ववर्ष विपिनोत्सङ्गे गोष्पदप्रं यथा मधु ।।
	अतिक्रूरार्थं परुषम्। यथा---
	खाहिविसंमुत्तं पिव णिज्जसु मारीएवउउदेवज्जो।
	दंतक्खंडिअथणिआ खिवि(c)णसुअं वइमाआ ।।
	अप्रकृतरसं विरसम्। यथा---
	तव वनवासोऽनुचित: पितृमरणशुचं जहीहि किं तपसा।
	सफलय यौवनमेतन्नन्वनुरक्तेन सुतनु मया ।।
	हीनोपमानं हीनोपमम्। यथा---
	क्वचिदग्रे प्रसरता क्वचिदापत्य निघ्नता। शुनेव सारङ्गकुलं त्वया भिन्नं द्विषां बलम् ।।
	अधिकोपमानमधिकोपमम्। यथा---
	अयं पद्मासनासीन श्चक्रवाको विराजते। युगादौ भगवान्ब्रह्मा विनिमित्सुरिव प्रजा: ।।
	अतुल्योपमानमसदृशोपमम्। यथा---
	णमह हरं रोसाणलणिद्दड्डविअढ्ढवम्महसरीरम्।
	वित्थअणिअंबणिअंबणिग्गअगंगासोत्तं व हिमवंतम् ।।
	अप्रसिद्धोपमानमप्रसिद्धोपमम्। यथा---
	कुमुदमिव मुखं तस्या गौरिव महिष: शशीव काव्यमिदम्।
	शरदिव विभाति तरुणी विकसितपुलकोत्करेयमिति ।।
	अलङ्कारहीनं निरलङ्कारम्। यथा---
	कोलाघणंति मोत्वा निद्धाखाअंति मअअमंसाइं।
	उलुआहरंतिकाए कायाउलुएपिहोहंति ।।
	असभ्यार्थमश्लीलम्। यथा---
	उद्यतस्नय परं हन्तुं स्तब्धस्य विवरैषिण:। पतनं जायतेऽवश्यं कृच्छ्रेण पुनरुन्नति: ।।
	वरोधस्त्रिधा--प्रत्यक्षविरोधोऽनुमानविरोध आगमविरोधश्च। तत्र देशकाललोकादिप्रतीत: प्रत्यक्षविरोध:। तेषु देशविरुद्धं यथा---
	सुराष्ट्रेष्वस्ति नगरी मधुरा नाम विश्रुता। अक्षेयनारिकेलाङ्का यस्या: पर्यन्तभूमय: ।।
	कालविरुद्धं यथा---
	पद्मिनी नक्तमुन्निद्रा स्फुटत्यह्नि कुमुद्वती। मधुरुत्फुल्लनिचुलो निदाघो मेघदुर्दिन: ।।
	लोकविरुद्धं यथा---
	आधूतकेसरो हस्ती तीक्ष्णशृङ्गस्तुरङ्गम:। गुरुसारोऽयमेरण्डो निरसार: खदिरद्रुम: ।।
	युक्त्यौचित्यप्रतिज्ञादिकृतोऽनुमानविरोध:। तत्र युक्तिविरुद्धं यथा---
	सुरहिमहुपाणळंपडभमरगणाबद्धमंडळीबद्धम्। कस्य मणं णाणंदइ कर्मपट्टठ्ठिअं कमळम् ।।
	औचित्यविरुद्धं यथा---
	पट्टं सडत्तरिज्जे णपामरोपामरीए वरिमुसइ। अइगरुअकुच(कूर)कुंभीभरेणसेओल्लिअं बअणम् ।।
	प्रतिज्ञाविरुद्धं यथा---	
	यावज्जीवमहं मौनी ब्रह्मचारी च मे पिता। माता च मम वन्ध्यासी त्स्मराभोऽनुपमो भवान् ।।
	धर्मार्थकामादिशास्त्रकृत आगमविरोध:। तत्र धर्मशास्त्रविरुद्धं यथा---
	असावनुपनीतोऽपि वेदानधिजगे गुरो:। स्वभावशुद्ध: स्फटिको न संस्कारमपेक्षते ।।
	अर्थशास्त्रविरुद्धं यथा---
	कामोपभोगसाफल्यफलो राज्ञां महीजय:। अहङ्कारेण जीयन्ते द्विषन्त: किं नयश्रिया ।।
	कामशास्त्रविरुद्धं कलाशास्त्रविरुद्धं कामविरुद्धम्। यथा---
	तवोत्तरोष्टे बिम्बोष्टि दशनाङ्कोऽभिशोभते। पूर्णसप्तस्वर: सोऽयं भिन्नमार्ग: प्रवर्तते ।।
	निर्दोषस्य च काव्यस्य शरीरवस्तुन: कामनीयकोपपत्तावयमुपाय:, यद्गुणोपादानमलङ्कारयोगश्च। यदाह---
	युवतेरिव रूपमङ्ग काव्यं स्वदते शुद्धगुणं तदप्यतीव।
	विहितप्रणयं निरन्तराभि: सदलङ्कारविकल्पकल्पनाभि: ।।
	तत्र च गुणोपादानालङ्कारयोगयोर्गुणोपादानं गरीय:। अतस्तदेव प्रथममुच्यते। यदाह---
	यदि भवति वचश्च्युतं गुणेभ्यो वपुरिव यौवनवर्ज्य मङ्गनाया:।
	अपि जनदयितानि दुर्भगत्वं नियतमलङ्करणानि संश्रयन्ते ।।
	
9.69
अयमेवच गुणालङ्कारयोर्विशेषो यद्गुणोपादाने नियमोऽलङ्कारयोगे तु कामचार इति गुणाश्च युवत्या: शरीरेषु त्रिविधास्तदर्थिनामादरातिशयहेतवो भवन्ति बाह्या आन्तरा वैशेषिकाश्च। तत्रान्ववायवयोरूपलावण्यादयो बाह्या: शीलवैदग्ध्यमाहाभाग्यसौभाग्यादयश्चान्तरा:। ये तु दोषा अप्याश्रयविशेषाद्युपाधेर्गुणत्वमाश्रीयन्ते ते वैशेषिका:। यथोच्यते---
	सामण्णसुन्दरीणं विभ्रममावहइ अविणओच्चेअ।
	धूमोच्चिअपज्जळिआहिबहुमओसरहिदाकूणा ।।
	
9.70
काव्यशरीरेऽपि ते त्रिधैव, तत्र बाह्याश्शब्दगुणा:। तेह्यन्वयादिवत् बाह्यत्वेनावभासन्ते। आन्तरा अर्थगुणास्ते सौशील्यादिवद्विमर्शेन ज्ञायन्ते। वैशेषिका दोषगुणा:, ते हि प्रमातृविशेषाद्युपाधेर्दोषा अपि गुणत्वेन व्याख्यायन्त इति। तत्र शब्दगुणाश्चतुर्विंशति: ; श्लोष:, प्रसाद:, समता, माधुर्यं, सौकुमार्यं, अर्थव्यक्ति:, कान्ति:, उदारता, उदात्तत्वं, ओज:, और्जित्यं, प्रेय:, सुशब्दाता, समाधि:, सौक्ष्मय्रं, गाम्भीर्यं, विस्तर:, संक्षेप:, संमितत्वं, भाविकत्वं, गति:, रीति:, उक्ति:, प्रौढिरिति। तेषु सुश्लिष्टपदता श्लेष:। यथा---
	उभौ यदि व्योम्नि पृथक्प्रवाहावाकाशगङ्गापयस: पतेताम्।
	तेनोपमीयेत तमालनील मामुक्तमुक्तालतमस्य वक्ष: ।।
	प्रसिद्धार्थपदता प्रसाद:। यथा---
	गाहन्तां महिषा निपानसलिलं शृङ्गैर्मुहुस्ताडितं 
	छायाबद्धकदम्बकं मृगकुलं रोमन्थमभ्यस्यतु।
	विस्रब्धै: क्रियतां वराहततिभिर्मुस्ताक्षति: पल्वले
	विश्रामं लभतामिदं च शिथिलज्याबन्धमस्मद्धनु: ।।
	मृदुस्फुटोन्मिश्रवर्णबन्धानामवैषम्यं समता। यथा---
	यच्चन्द्रकोटिकरकोरकहारभाजि बभ्राम बभ्रुमि जटापटले हरस्य।
	तद्व: पुनातु हिमशैलशिलानिकुञ्ज"ाङ्कारडम्बरविराविसुरापगाम्य:।।
	पृथक्पदता माधुर्यं। यथा---
	स्थिता: क्षणं पक्ष्मसु ताडिताधरा: पयोधरोत्सेधनिपातचूर्णिता:।
	वलीषु तस्या: स्खलिता: प्रपेदिरे चिरेण नाभिं प्रथमोदबिन्दव: ।।
	अनिष्ठुराक्षरप्रायता सौकुमार्यम्। यथा---
	मण्डलीकृत्य बर्हाणि कण्ठैर्मधुरगीतिभि:। कलापिन: प्रनृत्यन्ति काले जीमूतमालिनि ।।
	सम्पूर्णवाक्यत्वमर्थव्यक्ति:। यथा---
	वागर्थाविव सम्पृक्तौ वागर्थप्रतिपत्तये। जगत: पितरौ वन्दे पार्वतीपरमेश्वरौ ।।
	बन्धोज्ज्वलता कान्ति:। यथा---
	निरानन्दे कौन्दे मधुनि विधुरो बालवकुले न साले सालम्बो लवमपि लवङ्गे न रमेते।
	प्रियङ्गौ नासङ्गं रचयति न चूते विचरति स्मरल्लँक्ष्मीलीलकमलमधुपानं मधुकर: ।।
	बन्धविकटत्वमुदारता। यथा---
	आरोहत्यवनीरुहान् प्रविशति श्वभ्रं नगै: स्पर्धते
	खं व्यालेढि विवेष्टते क्षितितले कुञ्जोदरे लीयते।
	अन्तर्भ्राम्यति कोटरस्य विसरत्यालम्बते वीरुध:
	किं तद्यन्न करोति मारुतवशं यात: कृशानुर्वने ।।
	श्लाघ्यविशेषणयोग उदात्तत्वम्। यथा---
	श्रुत्वा यं सहसाऽऽगतं निजपुरात्त्रासेन निर्गच्छतां
	शत्रूणामवरोधनै र्जललवप्रस्यन्दतिम्यत्पुटा:।
	श्वभ्रे सद्मनि पल्लविन्युपवने वाप्यां नवाम्भोरुहि
	क्रीडाद्रौ च मनोहरे विवलितग्रीवै र्विमुक्ता दृश: ।।
	समासभूयस्त्वमोज:। यथा---
	जयति भुजगरज्जुग्रन्थिनिष्पीडितेन्दुस्रवदमृतनिवृत्तप्रेतभावै: कपालै:।
	विरचितनुतिबन्धो मूर्ध्नि सद्य: पुरारे: परिणतबहुकल्पब्रह्मणां ब्रह्मघोष: ।।
	बन्धगाढत्वमौर्जित्यम्। यथा---
	अस्मिन्नीषद्वलितविततस्तोकविच्छिन्नभुग्न:
	किञ्चिल्लीनोपचितविनत: पुञ्जितश्चार्थितश्च।
	धूमोद्गारस्तरुणमहिषस्कन्धनीलो दवाग्ने:
	स्वैरं सर्पन् सृजति गगने गत्वरान्पत्रभङ्गान् ।।
	वार्ताभिधानवर्णनादौ मन:प्रियार्थोपाख्यानं प्रेय:। यथा---
	सौजन्याम्बुनिधे बुधप्रिय गुणप्राकार धर्मद्रुम-
	प्रारोह प्रतिपन्नवत्सल महात्यागिन् विवेकाश्रय।
	लक्ष्म्यावास मनस्विनीमनसिजव्यापारलीलागुरो
	श्रीमन्मुञ्ज किमित्यमुं जनमुपस्प्रष्टुं दृशा नार्हसि ।।
	सुप्तिङ्व्युत्पत्ति: सुशब्दता। यथा---
	तस्या जीवनिरस्तु मातरवमा जीवसपय माजीवतो
	भूयाद्वा जननि: किमम्ब जनिना जन्तोर्वृथा जन्मन:।
	यस्त्वामेव न वन्दते न यजते नोपैति नालोकते
	नोपस्तौति न मन्यते न मनुते नाध्येति नो ध्यायति ।।
	अन्यधर्मस्यान्यत्रारोपणं समाधि:। यथा---
	प्रतीच्छत्याशोकीं किसलयपरावृत्तिमधरं कपोलं पाण्डुत्वादवतरति तालीपरिणतिम्।
	परिम्लानप्रायामनुवदति दृष्टि: कमलिनीं न पीनस्तन्वङ्ग्या मनसिजविकारो विजयते ।।
	शब्दानामन्त: सञ्जल्परूपता सौक्ष्म्यम्। यथा---
	केवलं दधति कर्तृवाचिन: प्रत्ययानिह न जातु कर्मणि।
	धातव: सृजतिसंहृशास्तय: स्तौतिरत्र विपरीतकारके ।।
	ध्वनिमत्ता गाम्भीर्यम्। यथा--
	मौलौ धारय पुण्डरीकममितं तन्वात्मनो विक्रमं
	चक्राङ्कं वह पादयुग्ममवर्नी दोष्णा समभ्युद्धर।
	लक्ष्मीं भूर्निकटे निवेशय भवज्यायान्दिवौकस्पते
	विश्वान्त:करणैकचौर तदपिज्ञातो हरि: खल्वसि ।।
	व्यासाभिधानं विस्तर:। यथा---
	जन: पुण्यैर्यायाञ्जलधिजलभावं जलमुच: तथावस्थं चैनं विदधतु शुभै: शुक्तिवदने।
	ततस्तां श्रेयोभि: परिणतिमसौ विन्दति यया रुचिं तन्वन् पीनस्तनि हृदि तवायं विलुठति ।।
	समासाभिधानं संक्षेप:। यथा---
	स मारुतिसमानीतमहौषधिहतव्यथ:। लङ्कास्त्रीणां पुनश्चक्रे विलापाचार्यकं शरै: ।।	
	यावदर्थपदता संमितत्वम्। यथा---
	केचिद्वस्तुनि नो वाचि केचिद्वाचि न वस्तुनि।
	वाचि वस्तुनि चाप्यन्ये नान्ये वाचि न वस्तुनि ।।
	भावतो वाक्प्रवृत्तिर्भाविकत्वम्। यथा---
	एह्येहि वत्स रघुनन्दन रामचन्द्र चुम्बामि मूर्ध्नि चिराय परिष्वजे त्वाम्।
	आरोप्य वा हृदि दिवानिशमुद्वहामि वन्देऽथवा चरणपुष्करकद्वयं ते ।।
	आरोहावरोहक्रमो गति:। यथा---
	वराह: कल्याणं वितरतु स मे यस्य शशभृत्कलाकोटीकान्तं क्रमविगलदभ्युद्धृतिभयात्।
	मिथस्संमूर्च्छद्भिश्चतुरुदधिकल्लोलपटलैरनामृष्टं दंष्ट्राशिखरमधिशेते वसुमती ।।
	उपक्रमाभेदो रीति:। यथा---
	ग्राव्णा नासि गिरे: क्षता न वयसा नार्तासि न म्लायिता
	न श्वासै: फणिनोऽसि न त्वदनुगा नायासिताकायिन:।
	संवेश्मप्रतिगच्छतोरिति मुहु: श्रीशार्ङ्गिणो: सस्पृहं
	सा प्रश्नोत्तरयुग्मपङ्क्तिरुभयोरत्यायता पातु व: ।।	
	भणितिविशेष उक्ति:। यथा---
	कुशलं तस्या जीवति कुशलं पृच्छामि जीवतीत्युक्तम्।
	पुनरपि तदेव कथयसि मृतां नु कथयामि या श्वसिति ।।
	उक्तिपरिपाक: प्रौढि:। यथा---
	अभ्युद्धृता वसुमती दलितं रिपूर: क्षिप्तक्रमं कबलिता रिपुराजलक्ष्मी:।
	अत्रैव जन्मनि कृतं तदनेन यूना जन्मत्रये यदकरोत्पुरुष: पुराण: ।।
	अर्थगुणा अप्येत एव चतुर्विशति: तेषु संविधानसूत्रता श्लेष:। यथा---
	दृष्ट्वैकासनसङ्गते प्रियतमे पश्चादुपेत्यादरादेकस्या नयने पिधाय विहितक्रीडानुबन्धच्छल:।
	ईषद्वक्रितकन्धर: स पुलकस्वेदोल्लसन्मानसामन्तर्हासलसत्कपोलफलकां धूर्तोऽपरां चुम्बति ।।
	अर्थस्य प्राकट्यं प्रसाद:। यथा---
	अयमुदयति मुद्राभञ्जन: पद्मिनीनामुदयगिरिवनालीबालमन्दारपुष्पम्।
	विरहविधुरकोकद्वन्द्वबन्धुर्विभिन्दन् कुपितकपिकपोलक्रोडताम्रस्तमांसि ।।
	क्रमवतामवैषम्यं समता। यथा---
	अग्रे स्त्रीनखपाटलं कुरवकं श्यामं द्वयोर्भागयो-
	र्बालाशोकमुपोढरागसुभगं भेदोन्मुखं तिष्ठति।
	ईशद्बद्धरज:कणाग्रकपिशा चूते नवा मञ्जरी
	मुग्धत्वस्य च यौवनस्य च सखे मध्ये मधुश्री:स्थिता ।।
	क्रोधादावप्यतीव्रता माधुर्यम्। यथा---
	भ्रूभेदे सहसोद्गतेऽपि वदनं नीतं परां नम्रता
	मीषन्मां प्रति भेदकारि हसितं नोक्तं वचो निष्ठुरम्।
	अन्तर्बाष्पजडीकृतं प्रभुतया चक्षुर्न विष्फारितं
	कोपश्च प्रकटीकृतो दयितया मुक्तश्च न प्रश्रय: ।।
	अनिष्ठुरता सौकुमार्यम्। यथा---
	सद्य: पुरीपरिसरेषु शिरीषमृद्वी गत्वा जवात्ित्रचतुराणि पदानि सीता।
	गन्तव्यमद्य कियदित्यसकृद्ब्रुवाणा रामाश्रुण: कृतवतो प्रथमावतारम् ।।
	स्वल्पाभिधानमर्थव्वक्ति:। यथा---
	पृष्ठेषु शङ्खशकलच्छविषु च्छदानां राजीभिरङ्कितमलक्तकलोहिताभि:।
	गोरोचनाहरितबभ्रुबहि:पलाशमामोदते कुमुदमम्भसि पल्वलस्य ।।
	दीप्तरसत्वं कान्ति:। यथा---
	मा गर्वमुद्वह कपोलतले चकास्ति कान्त स्वहस्तलिखिता मम मञ्जरीति।
	अन्यापि किं सखि न भाजनमीदृशानां वैरी न चेद्भवति वेपथुरन्तराय: ।।
	विभावोत्कर्ष उदारता। यथा---
	प्राणानामनिलेषु वृत्तिरुचिता सत्कल्पवृक्षे वने
	तोये काञ्चनपद्मरेणुकपिशे पुण्याभिषेकक्रिया।
	ध्यानं रत्नशिलागृहेषु विबुधस्त्रीसन्निधौ संयमो
	यद्वाञ्छन्ति तपोभि रन्यमुनयस्तस्मिंस्तपस्यन्त्यमी ।।
	आशयोत्कर्ष उदात्तत्वम्। यथा---
	पार्श्वे पुरोवर्तिनि विश्वनाये क्षोदीयसि क्ष्मावलये च देये।
	ब्रीडास्मितं तस्या तदा तदासी च्चमत्कृतो येन स एव देव:।।
	अर्थाध्यबसायविशेष ओज:। यथा---
	तान्येव यदि भूतानि ता एव यदि शक्तय:। तत: परशुरामस्य न प्रतीम: पराभवम् ।।
	रूढाहङ्कारतौर्जित्यम्। यथा---

	उमा वधूर्भवान्दता याचितार इमे वयम्। वर: शम्भुरलं ह्येव त्वत्कुलोद्भूतये विधि: ।।
	अर्थस्याभीष्टता प्रेय:। यथा---
	रसवदमृतं कस्सन्देहो मधून्यपि नान्यथा मधुरमधिकं चूतस्यापि प्रपन्नरसं फलम्।
	सकृदपि पुनर्मध्यस्थस्सत्रसान्तरविज्जनो वदतु यदिहान्यत्स्वादु स्यात्प्रियादशनच्छदात् ।।
	दारुणार्थस्यादारुणार्थपर्यायस्सुशब्दता। यथा---
	देवव्रते वाञ्छति दीर्घनिद्रां द्रोणे च कर्णे च यशोऽवशेषे।
	लक्ष्मीसहायस्य तवाद्य वत्स वात्सल्यवान्द्रौणिरयं सहाय: ।।
	व्याजावलम्बनं समाधि:। यथा---
	दर्भाङ्कुरेण चरण: क्षत इत्यकाण्डे तन्वी स्थिता कतिचिदेव पदानि गत्वा।
	आसीद्विवृत्तवदना च विमोचयन्ती शाखासु वल्कलमसक्तमपि द्रुमाणाम् ।।
	सूक्ष्मार्थदृष्टि: सौक्ष्म्यम्। यथा---
	अन्योन्यसंवलितमांसलदन्तकान्ति सोल्लासमाविरलसंवलितार्धतारम्।
	लीलागृहे प्रतिकलं किलिकिञ्चितेषु व्यावर्तमानविनयं मिथुनं चकास्ति ।।
	शास्त्रार्थसव्यपेक्षता गाम्भीर्यम्। यथा---
	मैत्र्यादिचित्तपरिकर्मविदो विधाय क्लेशप्रहाणमिह लब्धसबीजयोगा:।
	ख्यातिं च सत्त्वपुरुषान्यतयाधिगम्य वाञ्छन्ति तामपि समाधिभृतो निरोद्धुम् ।।
	अर्थविकासो विस्तर:। यथा---
	संग्रामाङ्गणसङ्गतेन भवता चापे समारोपिते देवाकर्णय येन येन सहसा यद्यत्समासादितम्।
	कोदण्डेन शराश्शरैररिशिरस्तेनापि भूमण्डलं
	तेन त्वं भवताप च कीर्तिरतुला कीर्त्या च सप्ताब्धय: ।।
	अर्थसङ्कोच: सङ्क्षेप:। यथा---
	श्रूयतां धर्मसर्वस्वं श्रुत्वा चैवावधार्यताम्। आत्मन: प्रतिकूलानि परेषां न समाचरेत् ।।
	तुल्यत्वेनार्थप्रविभाग: संमितत्वम्। यथा---
	इन्दुर्मूर्ध्नि शिवस्य शैलदुहितुर्वक्रो नखाङ्कस्स्तने
	देयाद्वोऽभ्युदयं द्वयं तदुपमामालम्बमानं मिथ:।
	संवाद: प्रणवेन यस्य दलता कायैकतायां तयो-
	रूर्ध्वद्वारविचिन्तितेन च हृदि ध्यात: स्वरूपेण च ।।
	साभिप्रायोक्तिर्भाविकत्वम्। यथा---
	दृष्टिं हे प्रतिवेशिनि क्षणमिहाप्यस्मद्गृहे दास्यसि
	प्रायेणास्य शिशो: पिता न विरसा: कौपीरप: पास्यति।
	एकाकिन्यपि यामि तद्वरमित: स्रोतस्स्तमालाकुलं
	नीरन्ध्रा: पुनरालिखन्तु जठरच्छेदानलग्रन्थय: ।।
	अर्थादर्थान्तरावगमो गति:। यथा---
	शुभे कोऽयं वृद्धो गृहपरिबृढ: किं तव पिता न मे भर्ता रात्रौ व्यपगतदृगन्यच्च बधिर:।
	हुहुंहुं शान्तोऽहं शिशयिषुरिहैवापवरके क्व यामिन्यां यासि स्वपिहि ननु निर्दंशमशके ।।
	अर्थोत्पत्त्यादिक्रियाक्रमो रीति:। यथा---
	प्रथममरुणच्छायस्तावत्तत: कनकप्रभस्तदनु विरहोत्ताम्यत्तन्वीकपोलतलद्युति:।
	प्रभवति पुनर्ध्वान्तध्वसक्षम: क्षणदामुखे सरसबिसिनीकन्दच्छेदच्छविर्मृगलाञ्छन: ।।
	भङ्ग्या इष्टाभिधानमुक्ति:। यथा---
	त्वमेवं सौन्दर्यात् स च रुचिरतायां परिचित: कलानां सीमानं परमिह युवामेव भजथ:।
	अपि द्वन्द्वं दिष्ट्या तदिति सुभगे संवदति वामत: शेषं चेत्स्याज्जितमिह तदानीं गुणितया ।।
	भविवक्षितार्थनिर्वहणं प्रौढि:। यथा---
	त्वद्वक्त्रेन्दुविलोकनाकुलधिया धात्रा त्वदीयां श्रियं
	निक्षिप्पय प्रतिराजकेषु विदुषां लक्ष्म्या त्वमापूरिता।
	तेनैके(ते) नियतं दरिद्रति गृहेष्वेषामयं दृश्यते
	नैतामाद्रियसे त्वमिच्छसि नु तां त्वामेव सा धावति ।।
	पदादिदोषाणामनुकरणादिषु गुणत्वापत्तये दोषगुणा:। तेऽपि प्राग्वदेव त्रिविधा अपि प्रत्येकं चतुर्विशतिधा। तत्र पददोषेषु असाधोर्म्लिष्टम्लेच्छितादेरनुकरणे गुणत्वं यथा---
	उन्नमय्य सकचग्रहमास्यं चुम्बति प्रियतमे हटवृत्त्या।
	हुंहु मुञ्च मममेति च मन्दं जल्पितं जयति मानवतीनाम् ।।
	अनुकरण एवाप्रयुक्तस्य गुणत्वं यथा---
	दिवं पत्काषिणो यान्ति येऽचीकमत भाषिण:। पत्काषिणोऽपि नो यान्ति येवचन्तिं प्रयुञ्जते ।।
	श्रुतिविरसं कष्टम्। तस्य दुर्वाचकानुप्रासे गुणत्वं यथा---
	नाष्ट्रास्त्वाष्ट्रारिराष्ट्रेण भ्राष्ट्रेणादंष्ट्रिणो जना:। धार्तराष्ट्रा: सुराष्ट्रेण महाराष्ट्रे तु नोष्ट्रिण: ।।
	पादपूरणाद्यर्थमनर्थकम्। तस्य यमकादौ गुणत्वं यथा---
	योषितामतितरां नखलूनं गात्रमुज्ज्वलतया नखलूनम् ।। 
	बभौ मुखेनाप्रतिमेन काचन श्रियाधिका तां प्रतिमेन काचन ।।
	रूढिच्युतमन्यार्थम्। तस्य प्रहेलिकादिषु गुणत्वं यथा---
	ख्यातय: कतिकाले ते स्फातय: स्फार्हवल्गव:। चन्द्रे साक्षाद्भवन्त्यत्र वायवो मम धारिण: ।।
	तुच्छाभिधेयमपुष्टार्थम्। तस्य छन्दोऽनुरोधादौ गुणत्वं यथा---
	द्विरष्टवर्षाकृतिमेनमर्थिनामुशन्ति कल्पोपपदं महीरुहम् ।।
	यमिन्द्रशब्दार्थनिषूदनं हरेर्हिरण्यपूर्वं कशिपुं प्रचक्षते ।।
	अवाचकमसमर्थम्। तस्य सीत्कृतादौ गुणत्वं यथा---
	आशु लम्बितवतीष्टकराग्रे नीविमर्धमुरलीकृतदृष्ट्या ।
	रक्तवैणिककराहततन्त्रीमण्डल: क्वणितचारु चुकूजे ।।
	शास्त्रमात्रप्रसिद्धमतीतम्। तस्य तद्विद्यसंभाषणादौ गुणत्वं यथा---
	सर्वकार्यशरीरेषु मुक्त्वाङ्गस्कन्धपञ्चकम्। सौगतानामिवात्मान्यो नास्ति मन्त्रो महीभृताम् ।।
	व्यवहितार्थप्रत्ययं क्लिष्टम्। तस्य "टित्यर्थप्रतीतौ गुणत्वं यथा---
	अथात्मन: शब्दगुणं गुणज्ञ: पदं विमानेन विगाहमान:।
	पितु: पदं मध्यममुत्पतन्ती काञ्चीगुणस्थानमनिन्दिताया: ।।
	अप्रसिद्धार्थप्रयुक्तं गूढार्थम्। तस्य तव्द्याख्यानादौ गुणत्वं यथा---
	अह्मारिसावि कइणो कडिणो मरिमुढ्ढएलवमुहाइ। मंडुक्कमक्कडाविहुहों हरीसप्पसींहावि ।।
	सङ्केतकल्पिताभिधेयं नेयार्थम्। तस्य प्रहेलिकादिषु गुणत्वं यथा---
	मोरुकलावेजंपहइतहणामहसरिणाउ। (c)सीसापाअंति कूअगुणत्तिहिमणिणाउ ।।
	अनिश्चयकृत्सन्दिग्धम्। तस्य प्रकरणादिभिर्विशेषावगमे गुणत्वं यथा---
	महीभृत: पुत्रवतोऽपि दृष्टिस्तस्मिन्नपत्ये न जगाम तृप्तिम्।
	स शार्ङ्गचक्रासिगदाब्जपाणि र्मेघच्छवि: पातु जगन्ति शौर: ।।
	विपरीतकल्पनं विरुद्धम्। तस्य तद्विधाभिधाने गुणत्वं यथा---
	अभिधाय तदा तदप्रियं शिशुपालोऽनुशयं परं गत:।
	भवतोऽभिमनास्समीहते सरुष: कर्तुमुपेत्य माननाम् ।।
	अविशेषाभिधायकमप्रयोजकम्। तस्य स्वरूपाभिधानादौ गुणत्वं यथा---
	त आकाशमसिश्याममुत्पत्य परमर्षय:। सा मे वर्षसहस्रं तु तपस्तेपे महामना: ।।
	अव्युत्पत्तिमद्देश्यम्। तस्य महाकविभिरङ्गीकृतत्वे गुणत्वं यथा---
	षण्डेषूद्दण्डपिण्डीतगरतरलना: प्रापिरे येन वेला-
	मालम्ब्योत्तालतल्लस्फुटितपुटकिनीबन्धवो गन्धवाहा:।
	पातालप्रतिमल्लगल्लविवरप्रक्षिप्तसप्तार्णवं 
	वन्दे नन्दितनीलकण्ठपरिषव्द्यक्तर्द्धिव: क्रीडितम् ।।
	अश्लीलामङ्गलघृणावदर्थं ग्राम्यम्। तस्य संवीतगुप्तलक्षितादौ न दोष:।
	संवीतस्य हि लोकेन न दोषान्वेषणं क्षमम्। शिवलिङ्गस्य संस्थाने कस्यासभ्यत्वभावना ।।
	तत्रासभ्यमसभ्यार्थान्तरमसभ्यस्मृतिहेतुश्चाश्लीलम्। तत्राद्यस्य तु गुणत्वं यथा---
	तस्मै हिमाद्रे: प्रयतां तनूजां यतात्मने रोचयितुं यतस्व।
	योषित्सु तद्वीर्यनिषेकभूमि: सैव क्षमेत्यात्मभुवोपदिष्टम् ।।
	द्वितीयस्य गुणत्वं यथा---
	सुदुस्त्यजा यद्यपि जन्मभूमि र्गजैरसंबाधमयां बभूवे।
	सतेऽनुनेय: सुभगोऽभिमानी भगिन्ययं न: प्रथमाभिसन्धि: ।।
	तृतीयस्य गुणत्वं यथा---
	ब्रह्माण्डकारणं योऽप्सु निदधे बीजमात्मन:। उपस्थानं करोम्येष तस्मै शेषाहिशायिने ।।
	अमङ्गलार्थममङ्गलार्थान्तरममङ्गलस्मृतिहेतुश्चामङ्गलार्थम्। तत्राद्यस्य गुणत्वं यथा---
	भद्रे मारि प्रशस्तं वद सदसि मुदा नृत्यकृत्ये मुहूर्तं
	मृत्योरङ्गैश्चतुष्कं विरचय रचयारात्रिकं कालरात्रि।
	चामुण्डे रुण्डमालामुपनयविनयस्वायतां भैरवीर्ष्या-
	मेवं देवेव भवानीं वहति परिजनव्याहृतिस्त्रायतां न: ।।
	द्वितीयस्य गुणत्वं यथा---
	सत्पक्षामधुरगिर: प्रसाधिताशा मदोद्धतारम्भा:।
	निपतन्ति धार्तराष्ट्रा: कालवशान्मेदिनीपृष्ठे ।।
	तृतीयस्य गुणत्वं यथा---
	कोऽभिप्रेत: सुसंस्थानस्तस्या इति न निश्चय:।
	आशापिशाचिकैषा तु कुमारी मां वरिष्यति ।।
	घृणावद् घृणावदर्थान्तरं घृणावत्स्मृतिहेतुश्च घृणावदर्थम्।
	निष्ठ्यूतोद्गीर्णवान्तादिगौणवृत्तिव्यपाश्रयम्। अपि सुन्दरमन्यत्र ग्राम्यकक्षां विगाहते ।।

	यथा---
	पद्मान्यर्कांशुनिष्ठ्यूता: पीत्वापावकविप्रुष:। भूयो वमन्तीव मुखैरुद्गीर्णारुणरेणुभि: ।।	
	किञ्चिदाश्रयसौन्दर्याद्धत्ते शोभामसाध्वपि। कान्ताविलोचनन्यस्तं मलीमसमिवाञ्जनम् ।।
	यथा--
	आन्त्रप्रोतबृहत्कपालनलक क्रूरक्वणत्कङ्कणप्रायप्रेङ्खितभूरिभूषणरवैराघोषयन्त्यम्बरम्।
	पीतच्छर्दितरक्तकर्दमघनप्राग्भारघोरोल्लसव्द्यालोलस्तनभारभैरववपुर्दपौद्धतं धावति ।।
	सन्निवेशविशेषाच्च दुरुक्तमपि शोभते। नीलं पलाशमाबद्धमन्तराले स्रजामिव ।।
	यथा---
	आन्त्रै: कल्पितमङ्गलप्रतिसरा: स्त्रीहस्तरक्तोत्पल-
	व्यक्तोत्तंसभृत: पिनह्य सहसा हृत्पुण्डरीकस्रज:।
	एता: शोणितपङ्ककुङ्कुमजुष: संभूय कान्तै पिब-
	न्त्यस्थिस्नेहसुरा: कपालचषकै: प्रीता: पिशाचाङ्गना: ।।
	एतेन द्वितीयतृतीययोरपि गुणत्वं व्याख्यातम्।
	मुखमापाण्डुगण्डं ते मदक्लिन्नकर: करी। विशांपते विशिष्टोऽसि हलांतं ब्रह्मवर्चसम् ।।
	यथा च---
	वर्मिष्ठाय यविष्ठाय प्रवीर्याय प्रचेतसे। नम: कपर्दिने नोललोहितायाग्निरेतसे ।।
	अथ वाक्यदोषाणामदोषस्तत्र शब्दहीनस्य क्कचिद्विवक्षातो गुणत्वम्। यथा---
	आक्षिपन्त्यरविन्दानि मुग्धे तव मुखच्छविम्। कोशदण्डसमग्राहणां किमेषामस्ति दुष्करम् ।।
	इदं हि शास्त्रमाहात्म्यदर्शनालसचेतसाम्। अपभाषणवद्भाति न च सौभागयमुज्"ति ।।
	अनुकम्पाद्यतिंशयो यदि कश्चिद्विवक्ष्यते। न दोष: पुनरुक्तेति प्रत्युतेयमलंक्रिया ।।
	यथा---
	हन्यते सा वरारोहा स्मरेणाकाण्डवैरिणा। हन्यते चारुसर्वाङ्गी हन्यते मञ्जुभाषिणी ।।
	यत्न: सम्बन्धनिर्ज्ञातहेतु: कोऽपि कृतो यदि। क्रमलङ्घनमप्याहु र्निर्दोषं सूरयो यथा ।।
	बन्धुत्यागस्तनुत्यागो देशत्याग इति त्रिषु। आद्यन्तावायतक्लेशौ मध्यम: क्षणिकज्वर: ।।
	यदा तीव्रप्रयत्नेन संयोगानदेरगौरवम्। तच्छन्दोभङ्गमप्याहुस्तददोषाय सूरय: ।।
	जहउय्यो इण्णे अबुत्तसुतह अणण्हाओसितुमसच्छेगोळणईत्तूहे ।
	अस्थानविरति यतिभ्रष्टम्---
	स्वरसन्ध्यकृते प्राये धातुभेदे तदिष्यते। नामभेदे च शेषेषु न दोष इति तद्विद: ।।
	यथा---
	शोभां पुष्यत्ययमभिनव: सुन्दरीणां प्रबोध: किञ्चिद्भावालसमसरलप्रेक्षितं कामिनीनाम्।
	कार्याकार्याण्ययमविकलान्यागमेनैव पश्यन् वश्यामुर्वी वहति नृप इत्यस्ति चायं प्रयोग: ।।
	अत्र चालुप्ते दानते शेषस्य पदत्वं निश्चितम्। यथा---
	तथा सन्धिविकारानतं पदमेवेति वर्ण्यते ।।
	विरूपसन्धि विसन्धि---
	न संहितां विवक्षामीत्यसन्धानं पदेषु यत्। तद्विसन्धीति निर्दिष्टं न प्रगृह्यादिहेतुकम्।।
	यथा---
	कमले इव लोचने इमे अनुबध्नाति विलासपद्धति:।
	स इतोऽब्द ऋतावृतप्रियो न ऋचस्त्वं न यजूंषि (c)हसे ।।
	पदानां व्युत्क्रमो यत्र क्रमेण व्युत्क्रमेण वा।
	तव्द्याकीर्णं विदुस्तस्य न दोष: कोऽपि तद्यथा ।।
	जुगुप्सत स्मैन मदुष्टभावं मैवं भवानक्षतसाधुवृत्त:।
	इतीव वाचो निगृहीतकण्ठै: प्राणैररुध्यन्त महषिसूनो: ।।
	पर्यायेण द्वयोर्यत्तु वाक्यप्रश्नोत्तरादिषु। सङ्कीर्णं तन्न दोषाय वाको वाक्यविदो विदु: ।।
	बाले नाथ विमुञ्च मानिनि रुषं रोषान्मया किं कृतं
	खेदोऽस्मासु न मेऽपराध्यसि भवान्सर्वेऽपराधा मयि।
	तत्किं रोदिषि गद्गदेन वचसा कस्याग्रतो रुद्यते
	नन्वेतन्मम का तवास्मि दयिता नास्मीत्यतो रुद्यते ।।
	वाक्यान्तरसगर्भं यत्तद्वाक्यं गर्भितं विदु:। रसान्तरतिरस्कारे तदिष्टं नेष्टमन्यथा ।।
	यथा---
	दिङ्भातङ्गघटाविभक्तचतुराघाटा मही साध्यते
	सिद्धा सा च वदन्त एव हि वयं रोमाञ्चिता: पश्यत।
	विप्राय प्रतिपाद्यते किमपरं रामाय तस्मै नमो
	यस्मादाविरभूत्कथाद्भुतमिदं यत्रैव चास्तं गतम् ।।
	देशभाषाप्रभेदेन प्रकृत्यादिभिदापि वा। अपदं तस्य चानुज्ञा भाषाचित्रेषु तद्यथा ।।
	हातोजोज्जलदेउ नैव मदन: साक्षादयं भूतले
	तत्किं दीसइ सच्चमा हतवपु: काम: किल श्रूयते।
	पच्छाऐ किअलेउ भूतपतिना गौरीविवाहोत्सवे
	ऐसें सच्चजिबोल्लुहस्तकटक: किं दर्पणेनेक्ष्यते ।।
	अशरीरं क्रियाहीनं क्रियापेक्षा न यत्र तु। यत्रास्त्यादेरपेक्षा वा न दोषस्तत्र तद्यथा ।।
	कियनमानं जलं विप्र ज्ञानुदघ्नं नराधिप। ईदृशी किमवस्था ते न हि सर्वे भवादृशा: ।।
	यत्रोपमाने धर्मा: स्युर्नोपमेयेन सम्मिता:। तद्धीनोपममित्याहु स्तत्प्रसिद्धौ न दुष्यति ।।
	यथा---
	स मारुताकम्पितपीतवासा बिभ्रत्सलीलं शशिभासमब्जम्।
	यदुप्रवीर: प्रगृहीतशार्ङ्ग: सेन्द्रायुधो मेघ इवाबभासे ।।
	शक्रचापग्रहादत्र दर्शितं किल कार्मुकम्। वास: शंखानुपादानादूनमित्यत्र चोच्यते ।।
	सर्वं सर्वेण सारूप्यं नास्ति भावस्य कस्यचित्। यथोपपत्ति कृतिभिरुपमानं प्रयुज्यते ।।
	अखण्डमण्डल: क्वेन्दु: क्व कान्ताननमद्युति। यत्किञ्चित्कान्तिसाम्यात्तु शशिनैवोपमीयते ।।
	तेनाधिकोपमं व्याख्यातम्। यथा---
	स पीतवासा: प्रगृहीतशार्ङ्गो मनोज्ञभीमं वपुराप कृष्ण:।
	शतह्रदेन्द्रायुधवान्निशायां संसृज्यमान: शशिनेव मेघ: ।।
	शशिनो ग्रहणादेतदाधिक्यं किल न ह्ययम्। निर्दिष्टं उपमेयेऽर्थे वाच्यो वा जलजोऽत्रतु ।।
	न सर्वसारूप्यमयं विस्सरेणोदितो विधि:। अभिप्रानयात्कवेर्वात्र विधेया जलजे मति: ।।
	यद्भिन्नलिङ्गमित्युक्तं विभिन्नवचनं च यत्। उपमादूषणं तन्न यत्रोद्वेगो न धीमताम् ।।
	तत्र लिङ्गभेदेन दोषो यथा---
	अन्यदाभूषणं पुंस: शमो लज्जेव योषित:। पराक्रम: परिभवे वैयात्यं सुरतेष्विव ।।
	वचनभेदेन दोषो यथा---
	आज्ञा इव जगन्मृत्यो: प्राणा इव नभश्रिय:। गृहा इव तपस्सिद्धे र्दारा इव विभो: क्षिति: ।।
	श्लिष्टमस्पृष्टशैथिल्यं शिथिलं तद्विपर्यय:। गौडीयैरिष्यते तत्तु बन्धप्राशस्त्यगौरवात् ।।
	यथा---
	लीलाविलोलललनाललिताकलालसा:। विलुप्तमालतीमाला जलकालानिला ववु: ।।
	अनालोच्यैव वैष्म्यमर्थालङ्कारडम्बरौ। अवेक्षमाणा ववृते पौरस्त्या काव्यपद्धति: ।।
	यथा---
	चन्दनप्रणयोद्गन्धि र्मन्दो मलयमारुत:। स्पर्धते रुद्धमद्धैर्यो वररामाननानिलै: ।।
	दीप्तमित्यपरैर्भूम्ना कठोरमपि बध्यते। न्यक्षेण पक्ष: क्षपित: क्षत्रियाणां क्षणादिति ।।
	अविद्वदङ्गनाबालप्रसिद्धार्थं प्रसादवत्। विपर्ययोऽस्याप्रसन्नं चित्रादौ तन्न दुष्यति ।।
	यथा---
	याश्रिता पावनतया यातनाच्छेदिनी च या। याचनीया धिया माया या माया संश्रिता श्रिया ।।
	अध्याहारादिगम्यार्थं नेयार्थमिति तद्विदु:। प्रसिद्धेर्गम्यते यस्मिन्न च तद्दोषवद्यथा ।।
	मा भवन्तमनल: पवनो वा वारणो मदकल: परशुर्वा।
	वाहिनीजलभर: कुलिशं वा स्वस्ति तेऽस्तु लतया सह वृक्ष ।।
	असभ्यार्थं मतं ग्राम्यं ग्राम्योक्तावेव दुष्यति। विदग्धोक्तौ तु तस्याहुर्गुणवत्त्वं मनीषिण: ।।
	कामं कन्दर्पचण्डालो मयि वामाक्षि निर्दय:। त्वयि निर्मत्सरो दिष्ट्येत्येवमादि यथोदितम् ।।
	ओज: समासभूयस्त्वं तद्दीप्तार्थेषु बध्यते। विपर्ययोऽस्यासमस्तं त द्दीप्तार्थं चेन्न दोषभाक् ।।
	यथा---
	योय: शस्त्रं बिभर्ति स्वभुजगुरुमद: पाण्डवीनां चमूनां
	यो वा पाञ्चालगोत्रे शिशुरधिकवया गर्भशय्यां गतो वा।
	यो यस्तत्कर्मसाक्षी चरति मयि रणे यश्च यश्च प्रतीप:
	क्रोधान्धस्तस्य तस्य स्वयमपि जगतामन्तकस्यान्तकोऽहम् ।।
	समस्तमसमस्तं वा न निर्वहति यद्व च:। तदनिर्व्यूढमस्यापि न दोष: क्वापि तद्यथा ।।
	प्रसीद चण्डि त्यज मन्युमञ्जसा जनस्तवायं पुरत: कृताञ्जलि:।
	किमर्थमुत्कम्पितपीवरस्तन द्वयं त्वया लुप्तविलासमास्यते ।।
	अनलङ्कारमित्याहुरलङ्कारोज्"ितं वच:। पूर्वोत्तरानुसन्धाने तस्य साधुत्वमिष्यते ।।
	यथा---
	निशम्य ता: शेषगवी रभिधातुमधोक्षज:। शिष्याय बृहतां पत्यु: प्रस्तावमदिशद्दृशा ।।
	अथ वाक्यार्थदोषाणामदोष:। तत्र च, 
	समुदायार्थशून्यं यत्तदपार्थं प्रचक्षते। तन्मत्तोन्मत्तबालानामुक्तेरन्यत्र दुष्यति ।।
	यथा---
	क्वा कार्यं शशलक्ष्मण: क्व च कुलं भूयोऽपि दृश्येत सा
	दोषाणां प्रशमाय मे श्रुतमहो कोपेऽपि कान्तं मुखम्।
	किं वक्ष्यन्त्यपकल्मषा: कृतधियो रेखैव सान्यादृशी
	चेत: स्वास्थ्यमुपैहि क: खलु युवा धन्योऽधरं पास्यति ।।
	यदप्रयोजनं यच्च गतार्थं व्यर्थमेव तत्। तस्यापि क्वापि निर्दोष: प्रयोगोदृश्यते यथा ।।
	गीता विदुरवाक्यानि धर्मा: शान्तनवेरिता:। न श्रुता भारते येन तस्य जन्म निरर्थकम् ।।
	हृत्कण्ठवक्त्रश्रोत्रेषु कस्य नावस्थितं तप:। श्रीखण्डहारकर्पूरदन्तपत्रप्रभं यश: ।।
	अविशेषेण पूर्वोक्तं यदि भूयोऽपि कीर्त्यते। तदेकार्थ रसाक्षिप्तचेतसां तन्न दुष्यति ।।
	यथा---
	असारं संसारं परिमुषितरत्नं त्रिभुवनं निरालोकं लोकं मरणशरणं बान्धवजनम्।
	अदर्पं कन्दर्पं जननयननिर्माणमफलं जगज्जीर्णारण्यं कथमसि विधातुं व्यवसित: ।।
	संशयायैव सन्दिग्धं यदि जातु प्रयुज्यते। स्यादलङ्कार एवासौ न दोषस्तत्र तद्यथा ।।
	कत्तो लब्भइपंथिअसत्थरेअं एत्थगामणिधरंमि।
	(c)ण्ण अपओहरेपेक्खि(c)णजइ वससि तावससु ।।
	वाक्ये प्रबन्धे चार्थानां पौर्वापर्यविपर्यय:। दोष: सोपक्रमो नाम चित्रहेतौ न दुष्यति ।।
	यथा---
	पश्चात्पर्यस्य किरणानुदीर्णं चन्द्रमण्डलम्। प्रागेव हरिणाक्षीणामुदीर्णो रागसागर: ।।
	यस्मिन्रीतेरनिर्वाह: खिन्नं तदभिधीयते। न दोषस्तस्य तु क्वापि यत्र च्छाया न हीयते ।।
	यथा---
	अभिनववधूरोष: स्वादु: करीषतनूनपादसरलजनाश्लेषक्रूरस्तुषारसमीरण:।
	गलितविभवस्याज्ञेवाद्य द्युतिर्मसृणा रवे र्विरहिवनितावक्त्रौपम्यं बिभर्ति निशाकर: ।।
	लोकातीत इवार्थो य: सोऽतिमात्र इहेष्यते। वार्तादौ तेन दुष्यन्ति विदग्धा नेतरे जना: ।।
	तच्च वार्ताभिधानेषु वर्णनास्वपि विद्यते। कान्तं जगति तद्वाक्यं लौकिकार्थानुयायि यत्।।
	वार्ताभिधाने यथा---
	गृहाणि नाम तान्येव तपोराशिर्भवादृश:। संभावयति यान्येवं पावनै: पादपांसुभि: ।।
	वर्णनायां यथा---
	अनयोरनवद्याङ्गि स्तनयोर्जृम्भमाणयो:। अवकाशो न पर्याप्तस्तव बाहुलतान्तरे ।।
	इति संभाव्यमेवैतद्विशेषाख्यानसंस्कृतम्। कान्तं भवति सर्वस्य लोकसीमातिवर्तिन: ।।
	तदतिक्रमे वार्ताभिधानं यथा---
	देव धिष्ण्यमिवाराध्यमद्य प्रभृति नो गृहम्। युष्मत्पादरज:पातधौतनिश्शेषकल्मषम् ।।
	वर्णना यथा---
	अल्पं निर्मितमाकाशमनालोच्यैव वेधसा। इदमेवंविधंभावि भवत्यारस्तनजृम्भणम् ।।
	इदमत्युक्तिंरित्युक्तमेतद्गौडोपलालितम् । प्रस्थानां प्राक्प्रणीतं तु सारं वैदर्भवर्त्मना ।।
	परुषं निष्ठुरार्थ यदतीव हि विगर्हितम्। निरुद्धलक्षणाद्यासु तदुक्तिषु न दुष्यति ।।
	यथा---
	हालाहलं विषं भुङ्क्ष्व सखि मा तत्र विश्वसी:। यद्वा न दह्यसे काष्ठै: स्वल्पैस्त्वमपि मे मति: ।।
	अप्रस्तुतरसं प्राहुर्विरसं वस्तु सूरय:। इष्टं तस्याप्यनुज्ञानं प्राधान्ये तु तयोर्यथा ।।
	क्षिप्तो हस्तावलग्न: प्रसभमभिहतोऽप्याददानों ऽ शुकान्तं
	गृह्णन्केशेष्वपास्तश्चरणनिपतितो नेक्षित: संभ्रमेण।
	आलिङ्गन्योऽवधूतस्त्रिपुरयुवतिभि: साश्रुनेत्रोत्पलाभि:
	कामीवार्द्रापराध: स दहतु दुरितं शाम्भवो व: शराग्नि: ।।
	हीनं यत्रोपमानं स्यादुपमेयं गुणाधिकम्। हीनोपमं तदप्याहुर्न दोष: क्वापि तद्यथा ।।
	तत: कुमुदनाथेन कामिनीगण्डपाण्डुना। नेत्रानन्देन चन्द्रेण माहेन्द्रीदिगलङ्कृता ।।
	यत्रोपमानमुत्कृष्ट मुपमेयं निकृष्यते। ज्ञेयं तदधिकौपम्यमस्यापि क्वाप्यदोषता ।।
	यथा---
	कान्त्या चन्द्रमसं धाम्ना सूर्यं धैर्येण सागरम्। राजन्ननुकरोषि त्वं सौभाग्येनापि मन्मथम् ।।
	उपमानेन वैधर्म्याद्भवेदसदृशोपमम्। तस्याभ्यनुज्ञामिच्छन्ति व्यतिरेकोपमादिषु ।।
	प्रहित: प्रधनाय माधवानहमाकारयितुं महीभुजा।
	न परेषु महौजस: छलादपकर्षन्ति मलिम्लुचा इव ।।
	यस्योपमानं लोकेषु न प्रसिद्धं तदिष्यते। अप्रसिद्धोपमं नाम तत्क्वचिन्नैव दुष्यति ।।
	यथा---
	उद्गर्भहूणरमणीरमणोपमर्दभग्नोन्नतिस्तननिवेशनिभं हिमांशो:।
	बिम्बं कठोरबिसकाण्डकडारगौरैर्विष्णो: पदं प्रथममग्रकरैर्व्यनक्ति ।।
	निरलङ्कारमित्याहुरलङ्कारोज्"ितं वच:। अर्थौर्जित्येषु तस्यापि क्वचिन्निर्दोषता यथा ।।
	याच्ञां दैन्यपराभवप्रणयिनीं नेक्ष्वाकव: शिक्षिता:
	सेवासंवलिता कदा रघुकुले मौलौ निबद्धोऽञ्जलि:।
	सर्वं तद्विहितं तदाप्युदधिना नैवोपरोध: कृत:
	पाणि: सम्प्रति मे हठात्किमपरं स्प्रष्टुं धनुर्वाञ्छति ।।
	असभ्यार्थं यदश्लीलं यदर्थान्तरवाचि वा। तस्येह दृश्यते भूम्ना प्रयोगो नापि दुष्यति ।।
	यथा---
	अद्यापि तत्कनककुण्डलधृष्टगण्डं वक्त्रं स्मरामि विपरीतरताभियोगे।
	आनदोलनश्रमवशस्फुटधर्मबिन्दुमुक्ताफलप्रकरविच्छुरितं प्रियाया: ।।
	देशोऽद्रिवनराष्ट्रादि: कालो नक्तंदिनर्तव:। नृत्तगीतप्रभृतय: कला: कामार्थसंश्रया: ।।
	चराचराणां भूतानां प्रवृत्तिर्लोकसंज्ञिता। हेतुविद्यात्मको न्याय: सस्मृतिश्रुतिरागम: ।।
	तेषु तेषु यथारूपं यदि किञ्चित्प्रवर्तते। कवे: प्रमादा द्देशादिविरोधीत्येतदुच्यते ।।
	विरोध: सकलोऽप्येष कदाचित्कविकौशलात्। व्युत्क्रम्य दोषगणनां गुणवीधीं विगाहते ।।
	तत्र देशविरुद्धस्य गुणभावो यथा---
	तस्य राज्ञ: प्रभावेन तदुद्यानानि जज्ञिरे। आर्द्रांशुकप्रवालामा मास्पदं सुरशाखिनाम् ।।
	कालविरुद्धस्य यथा---
	राज्ञां विनाशपिशुन श्चचार खरमारुत:। धून्वन् कदम्बकुसुमै स्सह सप्तच्छदोद्गमान् ।।
	लोकविरुद्धस्य यथा---
	ऐन्दवादर्चिष: कामी शिशिरं हव्यवाहनम्। अबलाविरहक्लेश विह्वलो गणयत्ययम् ।।
	युक्तिविरुद्धस्य यथा---
	ससङ्कोचश्चन्द्रादिव कुमुदराशेरशरण: स सूर्यात्कोकानां विरह इव लुप्तप्रतिविधि:।
	गुणेभ्यस्ते खेदप्रशमनकरेभ्योऽपि यदयं खलानामुद्वेगस्तदिदममृतादेव मरणम् ।।
	औचित्यविरुद्धस्य यथा---
	तेनाथ नाथ दुरुदाहरणातपेन सौम्यापि नाम परुषत्वमभिप्रपन्ना।
	जज्वाल तीक्ष्णविशदा: सहसोद्गिरन्ती वागर्चिषस्तपनकान्तिशिलेव सीता ।।
	वचनविरुद्धस्य यथा---
	अस्ति काचिदवस्था सा साभिषङ्गस्य चेतस:। यस्यां भवेदभिमता विरुद्धार्थापि भारती ।।
	परदाराभिषङ्गो मे कथमार्यस्य युज्यते। पिबामि तरलं तस्या: कदानु दशनच्छदम् ।।
	धर्मविरुद्धस्य गुणभावो यथा---
	पञ्चानां पाण्डुपत्राणां पत्नीं पाञ्चालकन्यका। पत्नीनामग्रणीश्चासी द्देवो हि विधिरीदृश: ।।
	अर्थविरुद्धस्य गुणभावो यथा---
	नीतिरापदि यद्गम्यपरस्तन्मानिनो ह्रिये। विधुर्विधुन्तुदस्येव पूर्णस्तस्योत्सवाय न: ।।
	कामविरुद्धस्य गुणभावो यथा---
	दोलातिप्रेरणत्रस्तवधूजनमुखोद्गतम्। कामिनां लयवैषम्या द्गेयं रागमवर्धयत् ।।
	
9.71
 एवमन्येऽपि द्रष्टव्या:। तद्यथा शिरश्शेखर:, कर्णावतंस:, श्रवणकुण्डलं, पुष्पमाला, धनुर्ज्याध्वनि, करिकलभ इत्यादिना पुष्टार्थत्वमर्थविशेषप्रतीते:। तथा हि, शिरश्शेखरादीनां प्रभृतियोग:, पुष्पमालायां वैशा . . दिप्राशस्त्यं, धनुर्ज्यायामारूढि:, करिकलभे करिप्रमाणता प्रतीयते। भुवनशिरश्शेखर:, पृथ्वीकर्णावतंस:, सरस्वतीश्रवणकुण्डलं, रत्नमालाधनुर्ज्या, अलङ्कारध्वनि:, कुचकुम्भकलभका इत्यादिरुपचार:।
	
9.72
 ननु च गुणकल्पनेयं नोपचारकल्पना। तथा हि, विशेष्येषु गुणकल्पना विशेषणेषूपचारकल्पनेति 
प्रदर्शितं पुरस्तात्। न च गुणवृत्तिरुपचारप्रवृत्तावन्तर्भवति, अपितूपचारवृत्तिर्गुणवृत्तौ। द्विधा हि गौणी, गुणनिमित्तोपचारनिमित्ता च। सत्यमेतत्। किन्तु व्यवहितप्रवृत्तिसाधनसाधर्म्याददूरविप्रकर्षेण गौणीमप्युपचरितमेवाचक्षते।
	
9.73
 अक्षपादस्तु सहचरणस्थानतादर्थ्यादिभ्यस्तद्वदुपचार इति ब्रुवाणो यष्टी: प्रवेशय, मञ्चा: क्रोशन्ति, मल्लिकाप्रदीप इत्यादिषु लक्षणामप्युपचारपक्षे प्रतिक्षिपति। न च लक्षणागौण्योरभेद इति वक्तव्यम्। यदाह गर्ग:---
	अभिधेयाविनाभावप्रतीतिर्लक्षणेष्यते। लक्ष्यमाणगुणैर्योगाद्वृत्तेरिष्टा तु गौणता ।।
तत्र लक्षणायां यथैवाकृतिवचन: शब्द: तत्सहचरितां व्यक्तिं लक्षयति तथैव यष्टिमञ्चप्रदीपादयस्तत्सम्बन्धपुरुषा -दिलक्षणार्था: प्रथन्ते। गौण्यां पुनरग्निर्माणवक:, सिंहो देवदत्त:, गौर्वाहीक:, इत्यादिषु नाग्नित्वाद्यविनाभावेन माणवकादय: प्रतीयन्ते। किन्तर्हि--
	वह्नित्वलक्षणादर्थाद्यत्पैङ्गल्यादि गम्यते। तेन माणवके बुद्धि: सादृश्यादुपजायते ।।
ननु च गौणमुख्ययोर्विवेको युज्यते। तथा हि, एक एवायं गोशब्दो वाक्ये न क्वचिज्जातिविशेषाभिधायी गौरनुबन्ध्य इति, क्वचिज्जात्युपसर्जनद्रव्यमात्रवाची गौरानीयतामिति, क्वचित्परिच्छिन्न एव द्रव्यविशेषे वर्तते अन्यत्र काञ्चिद्गां पश्यसीति, क्वचित्तु रूढसम्बन्धेषु क्रियागुणेषु गोशब्द: प्रयुज्यमानो दृश्यते यथा-- जाड्यादौच्छिष्ट्यात्सर्वसहत्वान्महाशनत्वाद्वा गौर्वाहीक इति। एवं सर्वशक्तेर्गोशब्दस्यार्थप्रकरणादिभिरवच्छिद्यमानासामर्थ्यस्य पृथिव्यादाविव वाहिकेऽपि वर्तमानस्य गौणत्वमुपपद्यते। तदाह---
	सर्वशक्तेस्तु तस्यैव शब्दस्यानेककर्मण:। वृत्त्यभावान्न गौणत्वं मुख्यत्वं वा प्रकल्प्यते ।।
	तथाहि---
	यथा सास्नादिमान्पिण्डो गोशब्देनाभिधीयते।
	तथा जाड्यादिगुणवान् वाहीकोऽप्यभिधीयते ।।
अथोच्येत यत्र स्वविषय एव शब्द: प्रयुज्यते तत्र मुख्य:। यत्र तु कुतश्चिन्निमित्तात् प्रवृत्तिनिमित्तमर्थान्तरेऽन्यस्य प्रयुज्यते तत्र गौण:। यद्यपि जातिशब्द: तया जात्या स्वनिबन्धनभूतयाविनात्यन्तानभिधेयक्रियागुणमात्रद्वारेणान्यत्र वर्तितुमर्हति। न च शब्देनाप्रवर्तमानेन गौर्वाहीक इति सामानाधिकरण्यप्रयोगो घटते। तदपि यथाकथंचित्सम्मोहाद्रज्जुद्रव्ये प्राप्तबुद्धिविपर्ययादर्थान्तरेऽर्थान्तररूपमध्यारोप्य स्वविषय एव सर्पशब्दं प्रयुङ्क्ते तथा 
कस्यचिदेव सदृशस्य धर्मस्य भूतस्य दर्शनात् भाविनो वा भूतपदासङ्गात् प्राप्तरूपविपर्यासायां बुद्धौ वाहीके गोत्वसंख्यं गोत्वमासज्य गोशब्दं सास्नादिमत्येव पिण्डे प्रयुङ्क्ते। एवमप्यर्थमात्रविपर्यय:, शब्दस्य तु स्वविषयव्यभिचारो न दृश्यते, न चाध्यारोप: शक्यते कर्तुम्। तथा हि; यदा तावद्भ्रान्त्या मृगतृष्णायां तोयं शुक्तिकायां वा रजतमध्यारोप्य तच्छब्दं प्रयुङ्क्ते तदोभयो: प्रतिपाद्यप्रतिपादकयोर्मुख्याध्यवसानरूपेणैव तोयादि प्रतीतेस्तद्भारापत्तिमुख्यत्वम्। अथापि वक्ता विवेकी सन्नितरवञ्चनार्थं प्रयुङ्क्ते, श्रोता वा न विविङ्क्ते। तदात्वे कस्य विवकेनाध्यारोपाभावादितरस्य च विपर्ययमुख्यत्वान्नैकमपि प्रति गौणत्वोपपत्ति:। यदा तु द्वादप्यभ्रान्तौ तदोभयो: सादृश्यादिनिमित्तात् सन्निमित्तवत्यर्थाध्यवसानादध्यारोपाभाव:। यथैव ह्यसदृशानामर्थानां तिक्तमधुरादीनां न कथंचिदपि प्रतित्यभावात्परस्पराध्यारोपण मेवंसदृशानामपि विवेकज्ञानात् नोपपद्यते। न च प्रतीतिविपरीतं ज्ञानं व्यवहाराङ्गं भवति। न च प्रवृत्तिनिमित्तमन्तरेण शब्दो न प्रवर्तते। बुद्धिस्तु विषयमन्तरेणापि प्रवर्तत इति वक्तुमुचितम्। न चार्थरहिता बुद्धि रात्माकारमात्रमनुभविष्यतीति  वक्तव्यम्। नीलमिदमित्यादिबुद्धिषु द्रव्यस्य बाह्यत्वेनैवावभासात्। अपि चायं गौणमुख्यव्यवहार: श्रोतॄणा मर्थविशेषावधारणे व्याप्रियते। ते च पदश्रवणवेलायामनध्यारोपितस्वार्थवृत्त्यैव गवादिपदमध्यवसाय बाहीकादिपदसामानाधिकरण्यान्यथानुपपत्त्या गौणतां परिकल्पयन्ति। तत्र चैषां सवयमनध्यारोप्य गोत्वं तत्सादृश्यप्रतीतिर्भवति। सा च किं 
शब्दादित्यन्विच्छतामन्वयव्यतिरेकाभ्यामर्थादिति निश्चयो जायते। कथं --
	सिंहशब्दे ह्यनुक्तेऽपि सिंहार्थसदृशी मति:। जायते न च बुद्धेऽर्थे सिंहशब्दे श्रुतेऽपि न ।।
यदा च श्रोतॄणां स्वयमेवाध्यारोपाभावस्तदा वक्तर्यपि नैवैषामियं कल्पना भवति। यथाकृतमनेन सिंहत्वमध्यारोपितमिति कथं तर्हि सिंहत्वाविनाभूतानेकक्रियागुणसमुदायोऽनेन देवदत्ते विवक्षितं च यत्नगौरवभयान्न स्वैरभिधानैर्ब्रवीति। न चास्य समस्तस्य किञ्चिदेकं वाचकं पदमस्ति। तेनाविनाभावितया कथं नु सिंहत्वप्रतीतिर्भवेदिति तत्तावदभिधीयते। स्थितया शब्दशक्त्या पुंसां व्यवहारो न तद्वशेन शक्त्यन्तरोपजन इति। किञ्च---
	यदध्यासेन वक्तॄणां गौणी वृत्ति: प्रकल्प्यते। वेदे सा न कथंचित्स्यादध्यारोपयितुर्विना ।।
एवं तर्हि सर्व एते गवादिशब्दा जातिद्रव्यगुणक्रियासमुदायवाचिन: समस्तार्थासंभवे सास्नादिमदादौ प्रयुज्यमाना मुख्या, वाहीकादौ तु कतिपयगुणक्रियायोगात् प्रवर्तमाना गौणतां लभन्ते। तत्राभिधीयते---
	समुदायार्थवाचित्वेनैकदेशे भवेद्गति:। स तु शब्दान्न पञ्चांशमुख्यरूपेण गम्यते ।।
भवति तु जातिमात्रे दृष्टे सर्वक्रियागुणप्रत्यस्तमयेऽपि प्रयोग: प्रत्ययस्य मुख्यता, नैव वाहीकादिष्विव गोशब्दादुपचरित: प्रसह्य कार्येऽपि हि कदाचिद्रागेन सिंहा अत्र सिंहा एव जातिवाचिता च गवादिशब्दानां पुरस्तादुक्ता बाध्येत।
	क्रियागुणानां त्वानन्त्या न्न शक्यं प्रतिव्यक्तिगुणसम्बन्धोऽनुभवितुम्।
	एकस्यामेव च व्यक्तौ बाल्यादिषु गुणक्रिया:।
	अन्याश्चान्याश्च शक्यन्ते नाभिधातुमसङ्गते: ।।
न चान्यत्सामान्यं शक्यते कल्पयितुम्, जात्यन्तरेऽपि क्वचित्कासांचित्सद्भावात्। न चाभिहितं गोत्वं गुणक्रियाणां व्यवच्छेदकं भवति। अप्रतीते: अभिहितं चेत्तत्प्रत्ययादेवाशेषगुणक्रियावगमादभिधानशक्त्यनवसर इति। अन्ये तु शक्तिप्रमाणादिभिर्न्यूनमगौणत्वमतिशयवन्तं सम्पूर्णमित्याचक्षते। न्यूना हि देवदत्ते शक्ति: सम्पूर्णा सिंहे अल्पं प्रमाणं 
कूपे महत्समुद्र इति।
	
9.74
 तत्रापरे ब्रुवते। शब्दाभिधेयतया न्यूनमधिकं वा विज्ञायते; न तु शक्तिप्रमाणाद्युपचयापचयेन। यो हि शब्दो येनार्थेनावबद्धोऽर्थान्तरं नीयते तदुपचितमप्यर्थरूपं तच्छब्दं प्रति। तथा हि, कूप: समुद्र:, पाटलीपुत्र: स्वर्ग इत्यादौ अल्पप्रमाणशक्त्यादावपि स्वार्थे कूपादिशब्दानां मुख्यत्वमेव। अत: स्वार्थे प्रवर्तमनो मुख्योऽर्थान्तरे तु गौण इति न्याय्यम्। तत्र जाति: गवादिशब्दानां प्रवृत्तिनिमित्तं, जातौ हि स्वार्थे प्राप्तस्वरूपाण्यभिधानानि तत्सहचरितांस्तद्द्वारेणैव धर्मान्संस्पृशन्ति। तत्र रूढसंबन्धस्य प्रसिद्धसाहचर्यस्य क्रियागुणादेर्धर्मान्तरस्य दर्शनादतज्जातीयेषु जातिशब्द: प्रयुज्यमानो गौण इत्युच्यते। डित्थादिष्वप्यनाश्रिताकृतिषु क्रियागुणनिमित्तायां शब्दप्रवृत्तावर्थान्तरसमुद्भवात् गवादिवदेव गौणमुख्यत्वे।
9.74
 अत्राहु:, अजहत्स्वार्था: सर्वा वृत्तय: पूर्वशक्त्यनुसारसंभवे शक्त्यन्तरकल्पनाप्रमाणाभावात् संभविष्यति चात्र गोत्वावगतव्यक्त्युपस्थापितजाड्याद्यनेकधर्मप्रत्ययात् बाहीकप्रत्यय: इति पूर्वैव शक्तिर्निमित्तम्। अतो न संशयहेतुत्वेन व्यवहारोच्छेदकारणं प्रसिद्धहानाप्रसिद्धकल्पनमाश्रयणीयम्।
9.76
 अपि च यथा गौरिव गौर्बाहीक इति कृतप्रत्ययलोपो गोशब्दो बाहीकार्थान्तरे प्रवर्तमानो गौण इत्युच्यते तथा गर्गस्यापत्यादीनि बहूनि गर्गा: बिदा इति प्रत्ययलोपात् प्रकृतिशब्दा: प्रत्ययार्थे वर्तमाना अर्थान्तरवचनानां गौणा भवेयु:। तस्मादेक एव शब्दोऽनेकमर्थं यौगपद्येन पर्यायेण वाभिधत्ते, न तु स्वार्थमुत्सृज्यार्थान्तरे प्रवर्तते। प्रसिध्द्यप्रसिद्धिभ्यां च तस्य मुख्यगौणव्यपदेशो जायते। तत्र यौगपद्येऽपि यदा प्रसिद्धेनार्थेनावच्छिद्यते शब्दस्तदा मुख्यव्यपदेशं लभते। अप्रसिद्धेन त्वर्थेन प्राप्तावच्छेदस्य गौणव्यपदेशो भवति। पर्यायेणापि यस्मिन्वाक्ये प्रसिद्धार्थ: शब्दस्तत्र मुख्योऽन्यत्र तु गौण:। तदाह---
	विपर्यासादिवार्थस्य यत्रार्थान्तरतामिव। मन्यते स गवादिस्तु गौण इत्युच्यते क्वचित् ।।
तस्माल्लब्ध्वा भवतु सोऽयमिति वा संबन्ध: क्रियताम्। सर्वथा यत्रार्थान्तरवाची शब्द: कुतश्चिन्निमित्तात्परित्यज्यैव 
स्वार्थमर्थान्तरे वर्तते भेदत्यागावेवोपभुक्त्व्यपेक्ष्यैव व्यवतिष्ठत इति प्रसिद्धस्तस्य तथाभूतोऽर्थो गौण इति 
व्यपदिश्यते, यत्र तु लोकेऽर्थान्तरत्वेन प्रसिद्धिस्तत्र मुख्यत्वमेव। यथैव रूपादेव केचित्पदार्था: केषुचित्कर्मसु योग्यत्वेनाश्रितशक्तय: साधनत्वेन प्रसिद्धसंबन्धास्ते च दर्शनामात्रादेव विशिष्टविषयास्तत्रतत्राव्यभिचारेण प्रतीयन्ते। तद्यथा-- सीरासिमुसलादय: कृषिवधावहननादिषु प्रयोगैकदेशरूपत्वमिव प्रतिपन्ना गृह्यन्ते। न चैषां कर्मान्तरेषु शक्तयो न प्रविशन्ति। प्रसिद्धानुरूपपरिकल्पितमेषां नियतक्रियाविषयसाधनत्वं व्यवस्थितं लोके। ते तु कर्मान्तरेषूपानीयमाना: साधयन्तोऽपि तदर्थं न तदङ्गत्वेनार्थव्यपदेशं लभन्ते। तथैवेते गवादय: शब्दा: प्रत्यायकत्वस्य विच्छेदाभावाद्रूपपरिग्रहेण प्रत्यायनशक्तिपरिग्रहेण च केषुचिदर्थेषु लोके प्रसिद्धसंबन्धा: श्रुतिमात्रादेव तद्विषयत्वेनावतिष्ठन्ते। प्रत्यायनशक्तिमात्रं तूपादायान्यत्र प्रयुज्यमाना: प्रत्याययन्तोऽपि तानर्थान् तत्संबन्धित्वेन लोकव्यवस्थाप्रसिद्धिं न लभन्ते। तस्माच्छ्रूतिशब्दानां येष्वर्थेषु तादर्थ्यमवसीयते तमेषां प्रसिद्धे: मुख्यमर्थमाचक्षते। यत्र तु श्रुतिमात्रविषयमप्राकृतं यत्नमभिक्रम्य निमित्तान्तरा प्रतीतिस्तमप्रसिद्धं गौणामित्याहु:। अत्राप्युच्यते, प्रसिद्धिर्नाम प्रङ्कानं न च प्रज्ञाने कश्चिद्विशेषोऽस्ति तदुक्तम्--
	प्रसिद्धिरिति विज्ञानं न चास्योनातिरिक्तता।
	तस्मान्न तत्कृत: शक्यो विशेषो वक्तुमञ्जसा ।।
9.77
 अपि च, पुरारात्प्रभृतीनामाख्यातसरूपाणां च प्रसिद्धाप्रसिद्धार्थाभिधायिनां गौणमुख्यप्रविभाग: प्रसज्यते। यथा-- पुरा विद्योतत्रे नडेन स्म, पुरा ब्राह्मणा अधीयते, दूराद्दवीयो अपसेध शत्रून्, आराच्छत्रुमपबाधस्व रूपं, वायुर्वायुरश्वोऽश्वस्तेन तेनेति। किञ्च गवादिशब्दानामपि वागादिष्वप्रसिद्धेर्गौणताप्रसङ्ग:। तस्माच्छ्रोत्रगतप्रसिद्धेर्मूलं तद्बक्तृगतं बह्वल्पप्रयोगित्वं मुख्यगौणप्रविभागाय प्रकल्पते। यस्य बहुश: प्रयोग: स मुख्योऽल्पशस्तु प्रयुज्यमानो गौण इति। तदपि न सम्यक्। अल्पशोऽपि प्रयुज्यमानो नासति सामर्थ्ये प्रत्याययेदत: सोऽपि शब्दात्प्रतीयत इति मुख्य एव। अत्रापि च प्राग्वदेव गवादीनां वागादिषु गौणताप्रसङ्गो वक्तव्य:। न च बह्वल्पप्रयोगिता मुख्यगौणत्वे हेतु:। तथा हि--
	मण्डकैर्बहुशस्तृप्ति: कदाचित्खण्डमोदकै:।
	न तस्य मण्डका मुख्या गौणा वा खण्डमोदका: ।।
एवं तर्हि केवलादेवशब्दाद्योऽर्थ: प्रतीयते स मुख्यो यस्तु सोपपदात् स गौण:। नहि यथा केवलादग्निशब्दात् ज्वलनप्रत्ययो भवत्येवं माणवकप्रत्यय: पदान्तराधीनत्वात्। यत्रापि पदान्तरं न श्रूयते तत्राप्यर्थप्रकरणापेक्षं तदेव व्याप्रियते। तदुक्तम्---
	अर्थप्रकरणापेक्षो यो वा शब्दान्तरैस्सह। प्रयुक्तो गमयत्यर्थं स गौण इति गीयते ।।

	
9.78
 एतदप्ययुक्तं यस्य हि शब्दस्य यद्रूपं कस्यचिदर्थस्य निमित्तं सोपपदादस्यापि तस्य तत्तदेव न च शक्यं निमित्ते सति नैमित्तिकेन भवितुम्। उपपदं तु विद्यमानमपि द्योतकत्वेनापेक्ष्यते। यथैव चक्षुष: प्रकाशानुग्रहापेक्षित्वे चिरमर्थो, यथा वा, मुक्तसंशयस्य मुख्यस्य वर्णक्रममात्राग्रहणसंस्कारस्मृतिसंबन्धानुभवापेक्षित्वं तथात्रोपलमपि नैव विना सामर्थ्येनापेक्षितुं शक्यते। अपेक्ष्यमाणमपि द्योतकत्वेनेतिकर्तव्यतास्थानीयत्वान्न मुख्यतां विहन्ति। तेन विनाप्युपपदेन स तस्यार्थो भवत्येव कथंचित्तु नाभिव्यज्यते। तद्यथा गवादिशब्दानां पृथिव्यादि:। एवं तर्हि नित्यं माणवकादिशब्दसमुदायादस्यार्थस्य प्रतीते: कण्ठादिवत्समुदायवाच्यत्वे सत्यग्न्यादेरवयवस्य तत्र गौणत्वमिति। तदपि नास्ति। अन्वयव्यतिरेकाभ्यामर्थभेदप्रतीतेस्तत्र समुदायप्रतीतिर्भवति। यत्रावयवार्थो विरोधाय त्यक्तभेद: समुदायार्थ एव प्रतीयते गम्यते त्वत्राग्निशब्दस्य पैङ्गल्यं माणवकशब्दस्य पिण्डस्वरूपं विविक्तं वाच्यम्। अत: प्रत्यात्मिकयोरुभावपि वाच्यत्वान्मुख्याविति। तत्रैतत्स्यात्। अनुगतस्वार्थपदद्वयगम्यत्वान्नीलोत्पलवत् वाक्यार्थोऽयम्। अतश्च तस्यावयवापेक्षया गौणत्वमिति। तदपि न। न ह्यत्राग्निपदार्थेऽग्नित्वमस्ति। न चानन्वितपदार्थो वाक्यार्थ: संभवति। अस्ति तर्हि स्वरूपशब्दो नित्यं वर्तते। स एवास्यान्तरङ्गो व्यभिचारी शब्दान्तरैश्च असाधारणार्थ:। तत्र चानुपदेशा प्रवृत्ति: सर्वेषां स्वरूपं तु शब्दानामर्थेष्वध्यारोप्यते। यो गोशब्द: सोऽयं पिण्ड:। तद्यथा-- यो वृद्धिशब्द: स आदैच् इति। तत्र स्वरूपेष्वेव श्रुतयो नित्यावरुद्धा:। अर्थस्वरूपयोस्तु रूपविपर्यासमात्रे सर्वलोकव्यवहार: क्रियते। नियतस्वरूपं श्रूयते द्वितीयस्थानापन्नविपर्यासं हि स्वरूपं गौणव्यपदेशे 
निमित्तत्वं प्रतिपद्यते। तदाह--
	तत्र स्वरूपं शब्दानां सर्वार्थेष्वनुषज्यते। अर्थमात्रं विपर्यस्तं स्वरूपे तु श्रुति: स्थिता ।।
	रूढ्या यत्रासदर्थोऽपि लोके शब्दे निवेशित:।
	स मुख्यस्तत्र तत्साम्याद्गौणो ह्यत्र स्खलद्गति: ।।
अत्रापि पञ्चालस्यापत्यानि पञ्चाला:, तेषां निवासो जनपद: पञ्चाला:, पाणिनिना प्रोक्तो ग्रन्थ: पाणिनीय:, तमधीते वेत्ति वा पाणिनीय: शिष्य: इत्यादिषु शब्दस्वरूपस्य द्वितीयस्थानोपन्नविपर्यासत्वाद्गौणत्वं प्राप्नोति। एवं तर्ह्यर्थभेदान्नामाख्यातशब्दानामिव श्रुतिरूपसादृश्येऽपि गवादिशब्दानां भेद एव नित्यो मुख्य: परमार्थेन विज्ञायते। दुर्ज्ञानत्वाच्च भेदस्य स्वरूपाश्रयेणैकत्वेन प्रकृतिशब्दानां प्रत्ययार्थेषु लुबादिव्यवहारमात्रं शास्त्रेण क्रियते। गौरिव गौर्वाहीक:, चञ्चेन चञ्चा देवदत्त:। तत्र यथा स्वमप्यर्थाभिधाने शास्त्रे प्रवृत्त्यपेक्षया मुख्यगौणप्रविभाग: स्वतोऽर्थे प्रवर्तमानो मुख्य:, शास्त्रेण तु वियुक्तो गौण इति। ननु च शुक्लादिशब्दानां मतुब्लोपात् तद्वति द्रव्ये वर्तमानानां गौणताप्रसङ्ग:। यतो न निमित्तवत्स्वर्थेषु निमित्तं स्वरूपप्रत्ययनिमित्तत्वं, निमित्तानि प्रतिपाद्यमानानि प्रतिलब्धरूपसंप्रदोहाणीव गौणमुख्यव्यापारमवतरन्ति। तेषां हि सत्यप्यात्मान्तानां ममत्वे तदात्माश्रय एव प्रसिद्धो लोके। एवमपि गर्गा विदा: पञ्चाला इति। प्रकृतिशब्दानां प्रत्ययार्थे शास्त्रद्वारेण प्रवृत्तेर्गौणताप्रसङ्ग:। तस्मान्न कथंचिद्गौणमुख्यप्रविभाग: प्रकल्पत इति।
9.79
 अत्रोच्यते य: साक्षादेव शब्दात्प्रतीयते सोऽर्थो मुखमिव भवतीति मुख्य इत्युच्यते। तथा हि। शाखादिभ्यो य इत्येवमिवार्थे मुख्य इत्ययं शब्दप्रयोगो भवति। यस्तु खलु प्रतीतार्था वलम्बिगुणसंबन्धव्यवधानेन गम्यते स गुणेभ्य आगत इति गौणो भवति।
9.80
 ननु च यद्गिरिशिखरमारुह्य प्रेक्षते तदपि प्रत्यक्षमेवेति न्यायाद्गुणव्यवधानेनापि शब्दत: प्रतीयमानोऽर्थो मुख्य एवेति युज्यते। नहि स्वसामग्रीव्यवधानं कारकाणां कारकत्वं विहन्ति। अश्वेनापि हि ग्रामं गच्छन् गन्तैव भवति। नैवम्, अस्त्यत्रापरोऽपि विशेष:। अनादृत्वैनं माणवकप्रत्ययं ज्वलनमग्निशब्दात्प्रतियन्तो दृश्यन्ते। न त्वनादृत्य ज्वलनप्रत्ययं माणवकं प्रतियन्ति। कुत: पुनरेतत् ? योऽग्निसदृशो विवक्ष्यते। तत्र तत्राग्निशब्दो निपतति। विगतसादृश्याद्यापयन्नुपलक्ष्यते अतोऽग्निसादृश्यमस्य प्रवृत्तौ निमित्तम्। नच ज्वलने अप्रतीते तत्सादृश्यं प्रतीयते। तस्माज्ज्वलने अग्निशब्दो मुख्यो माणवके तु गौण इति। तदाहु:---
	प्राक्प्रतीतस्य मुख्यत्वं मुखवत्प्रथमोद्गते:। पश्चाद्गम्यस्य गौणत्वं गुणागमनहेतुकम् ।।
	योऽर्थे प्रवर्तमानोऽपि यस्यार्थं या च लम्बते।
	निमित्तं तत्र मुख्य: स्यान्निमित्ती गौण इष्यते ।।
9.81
 नन्वेवं सति खपुष्पशशविषाणादीनां स्वार्थाविनाभूतगुणाभावात् गौणप्रयोगाभावप्रसङ्ग:। तथाहि ; यस्तावत्खपुष्पमाला शशविषाणं भवत् सिद्धान्त इति प्रयोगस्तत्र कतरत्त्वयान्यत्खपुष्पादिकमात्मादिव्यतिरिक्तमग्निसिंहगवादिपदधारितं यद्गुणद्वारेणात्मादिषु प्रवर्तमाना खपुष्पादयो
गौणा भवेयु:। अत: प्रथमप्रतीतत्वात् खपुष्पादेरात्मादिरर्थो मुख्यत्वादपैति। कथमसतो मुख्यत्वमिति चेत्तुल्यमिदं गौणत्वेऽपि। उच्यते ; खपुष्पशशविषाणादय: शब्द अत्यन्ताभावाद्युपाधिषु पदार्थेषु लब्धमुख्यव्यपदेशा नास्तीत्यादिप्रयोगादात्मादिषु प्रयुज्यमाना गौणभावं लभन्ते। सदसती तत्वे इति न्यायात्पुष्पमित्युक्ते अस्ति नास्तीति प्रसङ्ग:। तत्र यथा लतादिसंबन्धादस्तीति गम्यते तथाऽऽकाशादिसंबन्धान्नास्तीति गम्यते। कथं तर्हि खपुष्पं नास्तीति प्रयोग: ? पूर्वेणैवाभिहितेऽभावे नास्तिशब्दोऽनुवादक इति केचित्, बाधक इति केचित्। यदि वा खस्य पुष्पमित्यवयवार्थौ प्रसिद्धौ समासाच्च राजपुरुषादिवत्सामान्यतो दृष्टेनानुमानेन षष्ठ्यर्थस्मृति: प्रसक्ता। न च कदाचिदाकाशस्य कुसुमानाश्रयत्वमवधारितपूर्वं तस्यैतत्संसर्गानुसन्धानं वार्यते। एतेन नास्ति शशविषाणमित्यपि व्याख्यातम्।
9.82
 अथवा शशमूर्धवर्तिनां पृथिव्यवयवानामुपर्युपरि हीयमानदृढदीपसन्निवेशरूपेणापरिणतान्नीचैर्वृत्त्या यदवस्थानं सोऽस्य वाक्यस्य विषय: संभवतीत्यविरोध:। न चैदद्वाच्यं अभावो भावशब्दैर्नाभिधीयत इति। यत:--
	यां निनीषो: क्रियामाहुर्नयन्तीत्येवमादय:। तिष्ठतीत्यादिभिस्तैस्तु शब्दै: सैवाभिधीयते ।।
अतो लब्धमुख्यार्थानां खपुष्पशशविषाणादिशब्दानामन्यत्रापि प्रसिद्धान्यथावस्थायिन्यर्थे गौण: प्रयोग उपपन्नो भवति।
9.83
ननु च सादृश्येन प्रवर्तमानो गौण इत्यभ्युपगमे प्रकृतिषु मृद्गवकादय इति प्रतिमासु वासुदेवादय इति चित्रेषु पर्वतादय इति शुक्तिकायां रजतमिति रज्जावहिरिति मृगतृष्णायां तोयमिति अलातसम्पाते चक्रमिति पय:पृषत्सूर्यरश्मिषु सुरायुधमिति क्षुपातपादिषु गन्धर्वनगरमिति प्रतिबिम्बे स्तम्बेरम इति कर्णक्ष्वेडायां घोष इति आलोकाभावेऽन्धकार इति च यो व्यपदेशस्तस्यापि गौणत्वं प्राप्नोति। एतेषामपि हि प्रवृत्तौ सादृश्यमेव निमित्तम्। तथा हि। मृगपश्वादय: कस्यचिदेव सदृशस्य धर्मस्य भावादुपमानोपमेयसम्बन्धे सति इवे प्रतिकृतावित्येव प्रकरणविहितानां प्रत्ययानामुत्पत्तौ निमित्तत्वं लभन्ते। युक्तं चैतत्। यत:--
	मृगपश्वादिभिर्यावान्मुख्यैरर्थ: प्रसाध्यते। न तावान्मृन्मयेष्वस्ति तस्मात्ते विषया: कृत: ।।
एतेन प्रतिमादिषु वासुदेवादयो व्याख्याता:। यथा हि ते मुख्यावरप्रदानदानवोच्छेदादिकर्मसु साधनत्वेन व्यवतिष्ठन्ते न तथा ग्रावमया वा दारुमया वा। तदुक्तम्---
	त्रैलोक्यत्राणसामर्थ्यं साक्षाद्विष्णोर्यदुच्यते।

	शिल्पिभि: कल्प्यमानस्य न तदर्चासु दृश्यते ।।
एवं चित्रे पर्वतादिस्वरूपस्य निम्नोन्नतादित्वेन यद्ग्रहणं तदपि तत्सहचरितप्रपातप्रतिघातादेरभावादध: क . . . वावस्थाने निम्नोन्नतवृत्तेर्निवृत्तिदर्शनादयथार्थमेवावस्थाप्यते। तदुक्तम्---
	यत्र निम्नोन्नतं चित्रे स्वरूपं पर्वतादिभि:। न तत्र प्रतिघातादिकार्यं तद्वत्प्रवर्तते ।।
शुक्तिकायां तु प्रत्ययाधीनेऽपि रजतरूपावधारणे क्वचित्तद्विषयाणां प्रत्ययानां व्यभिचारेण या प्रवृत्ति: सैवामुख्यभावं व्यवस्थापयति। यदाह--
	यद्यपि प्रत्ययाधीनमर्थतत्त्वावधारणम्। न सर्व: प्रत्ययस्तस्मिन्प्रसिद्ध इव जायते ।।
रज्जुद्रव्ये यद्यपि वर्णसंस्थानद्वारेण सर्पबुद्धि: पुन:पुनरुत्पद्यते, तथापि यत्साधारणं कार्ष्ण्यदैर्घ्यादि तदपास्य श्वासदंशादिभिरसाधारणधर्मैर्मुख्यविषयं परिच्छिद्य गौणत्वमवधार्यते। उक्तं च,
	यद साधारणं कार्यं प्रसिद्धं रज्जुसर्पयो:। तेन भेद: परिच्छेदस्तयो: स्वल्पेऽपि दर्शने ।।	
मृगतृष्णायां पुनर्यद्यपि खलिलनिर्भासा चक्षुर्द्वारिका तथाभूतैव बुद्धिरुत्पद्यते। तथापि स्पर्शनस्नानपानादीनामभावात्तद्देशप्राप्तौ चादर्शनान्नेदं सलिलमिति प्रत्ययेन बाधते। आहुश्च---
	दर्शनं सलिले तुल्यं मृगतृष्णादिदर्शनै:। भेदात्तु स्पर्शनादीनां न जलं मृगतृष्णिका ।।	
9.84
 अलातचक्रेऽपि चक्रबुद्धौ चक्षुषा रूपप्रबन्धावग्रहव न्नहस्तेन स्पर्शप्रबन्धोऽवगृह्यते। क्रियाविरामे च तस्य ज्योतिषश्चक्रवदाकारो नोपलभ्यते। अविच्छिंन्नाभिनिपातेनैव हि ज्योतिषा नित्यावरुद्ध इव प्रायेण तत्र रूपग्रहणदेशो रूपग्रहणकालश्च विभाव्यते। तस्मादपार्थं तद्ग्रहणमविषयो मुख्यस्य शब्दस्येति। उक्तं च---
	स्पर्शप्रबन्धो हस्तेन यथा चक्रस्य सन्तत:। न तथालातचक्रस्य विच्छिन्नं स्पृश्यते हि तत् ।।
	एवमिन्द्रायुधेऽपि तथा रात्रौ प्रदीपदीप्तिसन्निपातान्नीलोत्पलादीनां वर्णभेदो लक्ष्यते। तथा हि-- न सूर्यरश्मिसंपर्काद्धनारघट्टादिपय: पृषतामिति मिथ्यात्वाङ्गुमुख्यत्वम्। तदाह---
	प्रसिद्धार्थविपर्यासनिमित्तं यच्च दृश्यते। यस्तस्माल्लक्ष्यते भेदस्तमसत्यं प्रचक्षते ।।
9.85
 एतेन क्षुपातपादिषु गन्धर्वनगरादयो व्याख्याता:। देशविशेषेषु क्षुपग्रावादौ विप्रकीर्यमाण आतप उपर्यवस्थिताभ्रनिधातात्प्रतिनिवृत्ति: क्षुपादीनामपचितपरिमाणानां परिमाणोपचयमावहत् गृहप्राकारतोरणोपवनसन्निवेशेनावभासमानो गन्धर्वनगरमित्युच्यते। तत्र यथा वप्रादिभिर्मुख्येषु नगरेषु गच्छतां प्रतिघातो दस्युभयरक्षादीनि च कार्याणि च प्रकल्पन्ते न तथा गन्धर्वनगरेषु तद्देशस्थैरेव च तानि न दृश्यन्त इति न तेषां मुख्यशब्दविषयत्वम्। तदाह---
	वप्रप्राकारतल्पैश्च स्पर्शनावरणे यथा। नगरेषु तथा नैवं गन्धर्वनगरेषु ते ।।
	
9.86
 प्रतिबिम्बं तु हस्त्यादिसरूपमादर्शनादिषु दृश्यमानमपि प्रमाणभेदेनायथार्थमवसीयते। 
हस्त्यादिप्रमाणेन प्रकृष्टदेशव्यापिना भवितव्यम्। न चादर्शस्यान्तरीयान्देश: संभवति। तदुक्तम्---
	महानाव्रियते देशो मुख्यै: स्तम्बेरमादिभि:। अल्पदेशान्तरावस्थं प्रतिबिम्बं तु दृश्यते ।।
	कर्णक्ष्वेडायामप्यश्रवणत्वेन घोष इति व्यपदेशो न मुख्य:। तदाह---
	कर्णौ पिधाय य: शब्द: श्रूयतेनाहताह्वय:। न तस्य घोष इत्याख्या मुख्यवृत्त्योपपद्यते ।।
	एतेनालोकाभावेऽन्धकारव्यपदेशोऽपि गौणार्थविषय एवेत्युक्तं भवति। तदुक्तम्---
	यत्र न प्रथते किञ्चित्तत्र तावन्न विभ्रम:। सुषुप्त इव भूच्छाया तमोभावोऽथवेक्ष्यते ।।
	
9.87
 अत्रोत्यते। आकृतिवादिनो मते प्रतिकृतिप्रतिमाचित्रादिमुद्गलकादिषु गवादिव्यपदेशा मुख्या एवेति न गौणतां विगाहन्ते। न हि तत्र गौणताहेतु: सादृश्यं परिस्फुरति। शुक्तिकारज्जुमृगतृष्णादिषु विपर्ययज्ञानतो य एते रजतोरगजलादिव्यपदेशास्तेऽपि भ्रान्तिमुख्यत्वेन तत्तद्भावापत्तयो न गौणा:। यत:--
	अत्यन्तविपरीतोऽपि यथा योऽर्थोऽवधार्यते। यथा सम्प्रत्ययं शब्दस्तत्र मुख्य: प्रयुज्यते।।
	
9.88
 आचार्याश्च पूर्वेऽपि सर्वत्र तुल्यमेव शब्दस्य प्रवृत्तिनिमित्तं भवितुमर्हतीति मन्यमाना बुद्धिप्रतिभासमात्रेणैव शब्दस्यार्थेषु प्रवृत्तिं मन्यन्ते। तद्यथा---
	सन्निहितरजतशकले रजतमतिर्भवति यादृशी सत्या।
	भेदानध्यवसाये शुक्तावपि तादृशी स्फुरति ।।
	
9.89
 अलातचक्रादिषु च त्रिषु चक्रमिव चक्रमायुधमिवायुधं नगरमिव नगरमित्यवयवशब्दानां यद्यपि गौणत्वं घटते तथापि समुदायशब्दानामेतेष्वेवार्थेषु स्वरूपासङ्गान्मुख्यत्वमेव।
	यथा ह्यग्न्यादय: शब्दा ये स्वरूपपदार्थका:। संज्ञिभि: सप्रयुज्यन्ते तेषां सर्वत्र मुख्यत ।।
	अग्निदत्तस्तु योऽग्निस्स्यात्तत्र स्वार्थोपसर्जन:। शब्दभेदार्थवृत्तित्वाद्गौणत्वं प्रतिपद्यते ।।
	
9.90
 एवं गन्धर्वनगरादयोऽपि यदा दृष्टनष्टादिपदार्थेषु तत्साधर्म्याप्रयुज्यन्ते तदा गौणा भवन्ति। प्रतिबिम्बेषु यदादर्शादिप्रतिहतनयनरश्मिना स्वमुखादय एव दृश्यन्ते तथापि न गौणत्वमपि तु देशान्तरावस्थानेन प्रतिभासाद् भ्रान्तिमुख्यत्वमेवार्थान्तरमेव च्छायारूपमुत्पद्यते तस्य प्रतिबिम्बं मुखच्छायेति व्यपदेशे मुख्यत्वं मुखमित्यादौ तु गौणत्वं भवति। कर्णक्ष्वेडायामपि यदा श्रोत्रेन्द्रियस्य अग्निवृत्तिनिरोधाज्जाठरग्निपच्यमानान्नरसादिशब्द: श्रूयते, अनाहताख्यं वा शब्दब्रह्मोन्मिषति तदा तयो: घोषव्यपदेशो मुख्य एव। किं पुनरनाहताख्यं शब्दब्रह्म ? उच्यते। शब्दब्रह्मणश्चतस्त्रोऽवस्था:, वैखरी मध्यमा पश्यन्ती सूक्ष्मेति। तत्र येयं स्थानकरण प्रयत्नक्रमव्यज्यमानगकारादिवर्णसमुदायात्मिका वा सा वैखरी। तत्र विशिष्टं खं सुखमिति दु:खमिति वा राति प्रयच्छतीति विखरो देहेन्द्रियसङ्घात:। तथा च श्रुति:, 'न ह वै सशरीरस्य सत: प्रियाप्रिययोरपहतिरस्त्यशरीरं वाव सन्तं न प्रियाप्रिपये स्पृशत' इति तत्रभवा वैखरी। या पुनरन्तस्सञ्जल्परूपा क्रमवती श्रोत्रग्राह्यवर्णाभिव्यक्तिरूप सा मध्यमा। या तु वर्णविभागाभावादक्रमा स्वयंप्रकाशा च सा पश्यन्ती। या पुनरनाद्यविद्यावासनोपल्पवमानशब्दार्थभेदरहितावबोधरूपब्रह्मशब्दवाच्या स्वरूपज्योतिरेवात्मनोऽन्तरनपाया प्रकाशते सा सूक्ष्मा। तदुक्तम्---
	स्थानेषु विधृते वायौ कृतवर्णपरिग्रहा। वैखरी वा प्रयोक्तॄणां प्राणवृत्तिनिबन्धना ।।
	केवला बुद्ध्युपादानक्रमरूपानुपातिनी। प्राणवृत्तिमतिक्रम्य मध्यमा वाक्प्रवर्तते ।।
	अविभागा तु पश्यन्ती सर्वत: संहृतक्रमा। स्वरूपज्योतिरेवान्त: सूक्ष्मा वागनपायिनी ।।
	
9.91
 श्रुतिरप्याह, चत्वारि वाक्यपरिमितापदानि। तानि विदुर्ब्राह्मणा ये मनीषिण:। गुहा त्रीणि निहिता नेङ्गयन्ति। तुरीयं वाचो मनुष्या वदन्ति। तत्र गुहाशयेषु त्रिषु यदेतत्सूक्ष्मेति गीयते ते तदनाहतमित्यामनन्ति। एवमालोकाभावेऽन्धकार इति प्रतीतेर्विपर्ययज्ञानत्वाच्छुक्तिकादौ रजतादिबुद्धेरिव भ्रान्तिमुख्यत्वमेव च गौणता।
	
9.92
 ननु चोत्तरकालभाविना सम्यग्ज्ञानेन यस्य बाधस्तदेव विपर्ययज्ञानमन्धकारे तु तदभावात् कथमिवैतद्युज्यते ? तत्र हीदमीदृशमल्पं बहुबहलमच्छं गच्छति तिष्ठत्युत्पद्यते विनश्यत्यर्थक्रियां करोतीति वस्तुधर्मनिबन्धनेन देशकालपुंविशेषेषु सर्वेष्वाबाध्यमानो प्रत्ययव्यपदेशो दृश्यते। तथाहि यत्तदादीं गिरिगुहास्वपि तम: . . अतसीकुसुमश्याममासीत्तदानीमुपवनेष्वप्यञ्जनचयप्रौढं वर्तते सम्प्रत्याच्छादिता दिश: सन्तमसेनेति 
यादृगेतत्तत्रैकदा प्रतीतिसतादृगन्यत्रान्यदापि यादृगेकस्य तादृगन्यस्यापि परिदृश्यते। अलोकोत्पत्तावपि विनष्टं तम इति प्रतीतिर्न पुनर्मिथ्यैतदिति किमस्या: प्रतीते: कारणमिति चेव्द्यवहिततम:प्रतिभासे विष्फारिते चक्षुषि दर्शनात्तदभावे चादर्शनात्तदेवात्र कारणम्। चक्षुष्मन्तो हि तमसि निलीयन्ते तम:परिहरन्तोऽन्येन पथा वा गच्छन्ति। 
	
9.93
 ननु निमीलिताक्षस्यापि तम:प्रतिपत्तेर्न चक्षुष: कारणत्वम्। अत्रैके वर्णयन्ति निमीलिताक्षस्य बहिर्वृतितनिरोधादन्त:संविलीनेन्द्रियवृत्ति: पक्ष्मणोरेव छायां गृह्णातीति। न च गोलकशौक्ल्यस्यापि ग्रहणमस्ति ; सामीप्यात्। अन्यस्यापि च तम:प्रतिपत्तेर्नैतदेवमिति चेत्तन्न जानीम:। न एवात्र प्रष्टव्या:। अन्ये त्वाहु:। यथा विष्फारिताक्षस्येदमियमीदृशं चेति स्पष्टरूपतयावगतिर्नैव निमीलिताक्षस्य तस्य न किञ्चित्पश्यामीति प्रतिपत्तिप्रत्यस्तमयात्। यद्यपि चात्र प्रतिभास: तथापि निमित्तपर्यालोचनया तस्य मिथ्यात्वेऽन्यस्य किमायातम् ? न हि स्वप्ने रजतज्ञानमिथ्यात्वेऽन्यदापि रजतज्ञानं भिथ्याभवितुमर्हति। अत एव चोन्मीलिताक्षस्य बाधकं विज्ञानमुत्पद्यते। न पुनस्तमसीति मूर्तद्रव्यच्छाया च तम: पार्थिवं हि द्रव्यं यस्यां दिश्यालोकस्तदन्यत: छायामारभते। सा च सर्वैरपि वस्तुत्वेन प्रतीयते व्यपदिश्यते इयं छाया गम्यतां अस्यां छायायामुपविशाम श्छाया मधुरशीतलेति। तदेवमखिलवस्तुनि साधर्म्येणैव चक्षुषोपलक्ष्यमाणे कृष्णरूपे तमसि कथमभिधीयते न तमो नाम किञ्चिद्वस्तुरूपमस्तीति ? उच्यते, अस्त्येतत्। किन्तु युक्त्या न संगच्छते। तथा हीदं तम इति साक्षात्कारेण प्रतिभासाल्लिङ्गादन्य एवायं यदि परं प्रत्यक्षमेतद्विज्ञानं स्यात्। तत्तु त्रेधा--आत्मप्रत्यक्षं मन:प्रत्यक्ष मिन्द्रियप्रत्यक्षं चेति। तत्र विनैव ग्राहकान्तरमात्मनो यदपरोक्षलक्षणं विज्ञानं तदात्मप्रत्यक्षम्। तच्चानुभवस्येव स्वप्रकाशतया वास्माद्विषयस्यैवानुभूयमानतया न तावत्प्रकाशतया तमसोऽनुभूयमानत्वेन प्रतिभासात्। नाप्यनुभूयमानतया विनैवेन्द्रियैरयोगिनो विषये ग्रहणायोगात्। केवलमनस्सहायस्यात्मनो यद्विज्ञानं तन्मन:प्रत्यक्षं, तदप्यन्तरनुभूयमानसुखदु:खादिविषयं वा स्यात्। बहिरनुभूतप्रियस्त्वगादिविषयं वा न तावदान्तरं इदमिति बहुरूपतया तमस: प्रतिपत्ते:। नापि बाह्यम्। इन्द्रियान्तरनिरपेक्षस्य मनसो बहिर्विषयेषु ग्रहणासामर्थ्यात्। इन्द्रियार्थमनस्सन्निकर्षजमात्मन एव यद्विज्ञानं तदिन्द्रियप्रत्यक्षम्। तत्र च चक्षुरेव रूपं गृह्णातीति नियम:। न चैतच्चक्षुषैव गृह्यते। निमीलिताक्षस्यापि कृष्णरूपतम:प्रतिभासात्। निमीलिताक्षस्य न किञ्चित्पश्यामीति प्रतिपत्तिप्रत्यस्तमय इति चेत्तन्न। किमक्षिणी निमील्यान्धकारं करोषीत्यादिप्रवादानामुपलब्धे:।
	
9.94
ननु च यदि चक्षुरिदं विज्ञानं नानुगच्छति तद्वरमिन्द्रियान्तरकल्पना। न पुनरुपलब्धस्यापलाप: ? तन्न। कृष्णरूपग्राहकेन्द्रियान्तरकल्पनायामचक्षुषोऽपि रूपोपलब्धिप्रसङ्गात्। तस्य तमस्येव शक्तिरिति अन्वितप्रतिपात्तिस्तु बाढमभ्युपगम्यते। संहत्यकारित्वाच्च। अपादानाच्चेत् रूपाविशेषे कोऽत्र व्यवस्थाहेतु: ? ततश्च दूरस्थिततमोदर्शिनां निमीलिताक्षणामपि तद्दर्षनप्रसङ्ग:। विष्फारिते च चक्षुषि चक्षुषा पश्यामीति प्रतीतेरप्रसङ्ग:। न च क्वचिदपि प्रवादे मनसोऽन्यत् षष्ठमिन्द्रियं दृश्यते। यत्र तन्निमीलिताक्षपक्ष्मच्छायायां गृह्णातीति तदाचष्टामायुष्मान्। केयं छायानामेति ? ननूक्तं पार्थिवं द्रव्यं यस्यां दिश्यालोकस्तदन्यतश्छायामारभते। तन्न। तस्यास्तदारब्धत्वे तद्गुणयोगप्रसङ्गात्। ततश्च रूपमनेकप्रकारं शुक्लादि। रस: षङ्विधो मधुरादि। गन्धो द्विविध: सुरभिरसुरभिश्च। स्पर्शोऽनुष्णशीतले सति पाकज:। सर्पिर्जतुमधूच्छिष्टानां पार्थिवानामग्निसंयोग मुपविशामश्छायामधुरशीतलेति च व्यपदेशो भवति। उच्यते, यत्र यत्र चारकद्रव्येण तेज:प्रसरो निरूप्यते तत्र तत्र तेजोद्रव्याभावे छायेति विपर्ययप्रतीतेरुदय:। छाया मधुरशीतलेति तस्यामेवोपचरितो व्यवहारष्:। यथा--आनन्दो ब्रह्मणे रूपमिति। एतेनैतदपि निरस्तम्। तस्य मिथ्यात्वेऽन्यस्य किमायातमिति उक्तन्यायेन द्वयोरपि मिथ्याप्रत्ययत्वात्। यदि ह्यमिथ्यैव तमो नाम वस्तुविशेष: स्यात् तदालोकसद्भावेऽप्यन्यवस्तुवत् गृह्येत। विरोधित्वादालोकस्य तदग्रहणमिति चेत्किमस्य विरोधिनालोकेन क्रियते ? तिरोधानं रूपवस्तुग्रहणे तस्यानुग्राहकत्वादतोऽन्यनीलद्रव्यवदालोके सुतरां तमसोऽपि ग्रहणप्रसङ्ग:। यदि च विद्यमानमेव तमस्तिरोधीयते तस्य पदार्थाच्छादकस्वभावत्वात्तमसीवालोकेऽपि न कश्चित्कंचनापि पश्येत्। तमसा हि सर्वे पदार्था: पिहितास्तमोऽप्यालोकेनेति। न चोपलभ्यमानानामेव तिरोधायकत्वं, शब्दे तिरोधायकेषु स्तिमितेषु वायुषु रूपविधायकेषु पटलादिषु व्यमिचारात्। अथापसारणं तदपि न, प्रदीपार्चिषान्तर्गृहमपसारिते तमसि 
बहिरत्यन्धकारप्रसङ्गात्। नापि विनाश:, आलोकेन हि विनाशिते तमसि आलोकापसरणसमनन्तरमुत्पत्तिकारणाभावे कुतस्तमसामुपलब्धि: ? न चालोकाभाव एव कारणं, अभावस्य शून्यरूपत्वेनाकारकत्वात्। न चान्यदुत्पादे कारणं पश्याम:।
	
9.95
 नन्वेवमालोकाभावमात्रमेव तम इति योग्यो स्यात्। नैवम् ; नह्यालोकाभाव एवात्र गृह्यते। अभावस्याप्रमेयत्वात्। आलोकज्ञानप्रत्यस्तमयमात्रादेव चालोकाभावव्यवहारसिद्धे:। यदि चात्राभाव: प्रतिभासत इत्युच्यते। ततो यस्याभावो यत्र चाभावस्तत्पदार्थद्वयपुरस्सरमत्र प्रतिभासेन भवितव्यम्। अनवच्छिन्नस्याभावस्याप्रतिपत्ते:। न च तमसि गृह्यमाणे नियमेनालोकस्मरणमस्मर्यमाणस्य व्यवच्छेदकत्वं प्रतिभासानुगुणं चालम्बनं परिकल्प्यते। न चाभावस्यातद्रूपस्य कृष्णरूपतया विशेषावभासिन्या तमस्सञ्चित्यानुगुण्यमस्ति।
	
9.96
 अपि चास्मिन्पक्षे आलोकाभावपर्यायता तमश्शब्दस्य। ततश्च हस्तकरशब्दयोरिव तदर्थप्रतिभासभेदो न स्यात्। तस्मान्न किञ्चिदनुगृह्यते। किन्त्वग्रहण एवायं ग्रहणाभिमान: मिथ्याज्ञानस्य विपर्ययस्वरूपत्वात्। आह च विपर्ययोदाहरणं प्रशस्तपाद: व्यपगतघनपटलमचलजलनिधिसदृशवपुरम्बरतलमज्जनपूर्णपुञ्जश्यामलं शार्वरं तम   इति।
	
9.97
 नन्वेवमन्धकारप्रतीतेर्विपर्ययत्वे विपरीतात्मिकायास्तद्भावापत्तेरिदमुदाहरणं युज्यते, न तु प्रवादात्मिकाया:। 
प्रवादात्मिकायां त्विदमुदाहृतं पुरस्तात्। तद्यथा--गन्धर्वपुरसुरायुधकुरङ्गतृष्णान्धकाररूपाणि असतामसत्यदुर्ग्रहदुरापमलिनानि वृत्तानि। उच्यते---
	देशकालेन्द्रियगतैर्भेदैर्यद्दृश्यतेऽन्यथा। यथा प्रसिद्धिर्लोकस्य तथा तदपदिश्यते ।।
	
9.98
 तत्र प्रसिद्धार्थविपर्ययहेतुभ्यो मद्यविषपानमरुदेशावस्थानादिभ्य: प्रसिद्धकारेष्वर्थेषु दर्शनविपर्यासो जायते। निशायां रक्तकम्बलहस्तिवदनादिषु वर्णप्रमाणसंहत्यादिभेदो दृश्यते। तिमिरोपघातकाचकानिलादिभ्य: केशोण्ड्रकद्विचन्द्रादिष्वयथार्था प्रतीतिरुदयते। अर्धनिमीलिते चक्षुषि रूपभेदप्रतिपत्तिर्भवति। भ्रमणावस्थाननौयानादिषु च पृथिवीपर्वतादीनामन्यथाक्रिया उपलभ्यते। कारणापगमे च पुनर्यथार्थैव प्रतिपत्तिरुदेति। तत्र सन्देहे सति यदन्यत्समधिगतनिमित्तमन्यत्रापि विपर्यये दृष्टसामर्थ्यं प्रसिद्धं लोके तस्मान्निर्णय: क्रियते। तदेवंप्रकारेष्वर्थेषु सर्वत्र लोकपसिद्धिरनुगन्तव्या। लोको हि सर्वेषां विदुषामविदुषां च व्यवहारव्यवस्थाहेतुरलङ्घनीय: प्रमाणं तमतिक्रामन् सर्वत्र वैरस्यं लभते। लोके च केशौण्डकद्विचन्द्रशुक्तिकारजतादीनामेव विपर्ययत्वेन प्रसिद्धि: न गन्धर्वनगरेन्द्रायुधमृगतृष्णान्धकारादीनां विपर्ययत्वेनापि वा गन्धर्वनगरादिभि: प्रमेदोऽभ्यधिकं रूपमेतेषामिति।
	तदेतद्दोषहानं च गुणोपादानमेवच। ज्ञात्वा कुर्वन्कवि: काव्यं प्रेत्य चेह च चन्दति ।।
	निर्दोषं गुणवद्यस्य सालङ्कारं करम्बितम्। सतां वसति चेतस्सु वचस्स दिवि मोदते ।।
	इत्येष दोषपरिवर्जनया गुणानामावर्जनेन च किलोभयथान्तरङ्ग:।
	काले यथायथमलङ्कृतियोग उक्तस्तत्रैव बाह्यमथं तं क्रमशोऽभिधास्ये ।।
	।। इति महाराजाधिराज श्री भोजदेवविरचिते शृङ्गारप्रकाशे
	दोषहानगुणोपादानप्रकाशो नाम नवम: प्रकाश: ।।

