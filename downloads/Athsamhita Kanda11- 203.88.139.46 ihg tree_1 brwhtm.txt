11-1
वृषा तेऽहं वृषण्यन्त्ये गर्भं दधामि योन्याम्।
यदि वेदपरिष्ठिता प्रजां तोकं न विन्दसे।। 1 ।।
धाता ते तं सिनीवाली वरुणानी प्र यच्छतु।
पुमांसं पुत्रमिन्द्राणी शतदायं दधातु ते।। 2 ।।
संवृतग्ने वक्षणासु गर्भः पुंसा पुमान् कृतः।
सर्वाङ्गस्तन्वोर्जायतामग्निरिवारण्योरधि।। 3 ।।
धत्स्व वीरं कर्मण्यं प्रस्वं त्वावध्रिमवशां कृणोमि।
आत्मनस्ते लोहिताद् गर्भः सं वर्ततां वृषा।। 4 ।।
्त्वष्टा पिंशतु ते प्रजां धाता तोकं दधातु ते।
राका सीव्यतु सूच्या भूतस्येशाना भुवनस्य देवी।। 5 ।।
सिनीवालीमनुमतिं राकां गुङ्गुं सरस्वतीम्।
देवानां पत्नीर्या देवीरिन्द्राणीमवसे हुवे।। 6 ।।
अभिन्नाण्डा वृद्धगर्भारिष्टा वीरसूरीयम्।
वि जायतां प्र जायतां बह्वी भवतु पुत्रिणी।। 7 ।।
परि सृजा गर्भं धेहि माशाः प्र च्योष्ट लोहितम्।
अनूनः पूर्णो जायतामश्रामोरन्वो अपिशाचधीतः।। 8 ।।
त्वं दधासि द्विपदे चतुष्पदे गर्भं प्रजामेजत विश्वरूपाम्।
कनिक्रदद् वृषभो वीडुशेपाः प्रजापते तन्वो धेहि गर्भंम्।। 9 ।।
अभिक्रन्दं स्तनयन् धेहि गर्भं विद्योतमानः पवमानो वीरुद््भिः।
पर्जन्येमां पृथिवी रेतसावतापां रसैरोषधीनां पशूनाम्।। 10 ।।
आ ते नयामि वृषणं यः प्रजानां प्रजापतिः।
स ते दधात्वृत्वियं गर्भं योन्यां विजां प्रजाम्।। 11 ।।
ये वृषाणो गर्भकृत ऋत्वियानां समेनसः।
सांस्ते ह्वयामि तदु ते समृध्यताम्।। 12 ।।
अग्नेष्टे त्वष्टुर्वरुणादिन्द्रात् सोमाद् बृहस्पतेः।
पुत्रं ते पुत्रकामायै देवेभ्यो निर्ममे प्रजाम्।। 13 ।।
अङ््गादङ्गात् सं स्रवतु तद् योनौ प्रति तिष्ठतु।
प्रजा ते वक्षणाशया तत्ते बीजं वि रोहतु।। 14 ।।
11-2
अत्ससो यमनंससोऽभूतिर्यक्ष्ममजीजनत्।
इमं सहस्रभागिन्द्रो विशरं नाशयाति ते।। 1 ।।
यः कार्यो यश्च कृतः स्वयंजा उत हार्यः।
देवा इन्द्रज्येष्ठा विशरं नाशयन्तु ते।। 2 ।।
विशरस्य विजृम्भरयेषुर्माता धनुष्पिता।
अदित्याः पुत्रा आदित्या विशरं नाशयन्तु त।। 3 ।।
धन्वनो ज्याया इष्वा अपस्कम्भस्य बाह्वोः।
अपाष्टाछङ्गात् कुर्मलाद्विशरं नाशयामि ते।। 4 ।।
अलवती रुरुशीर्ष्ण्यथो यस्यायो मुखम्।
देव्यै पर्जन्यरेतस इषवे कृणुता नमः।। 5 ।।
यामत्रयो अङ्गिरसो गोतमा वीरुधं विदुः।
तया भरद्वाजः कण्वो विशरं नाशयाति ते।। 6 ।।
यस्त्वा स्त्रैणादपसरो यः पुंसो अध्यारुहत्।
आक्लान्तं संक्लान्तं स्नाव तदु ते कल्पयामसि।। 7 ।।
वात इवाभ्रं च्यावयामि यक्ष्मं ते तन्वस्परि।
वाचा यच्चकृस्ते गुरु तद्रुचा लघु कृण्मसि।
तेनाहमृतोद्येन विशरं नाशयामि ते।। 8 ।।
यथा न सत्यं पुरुषः सदा वदितुमर्हति।
विस्कन्धं त्वदपसरं विशरं पृष्ट्यामयम्।
जम्भं हनुग्राभं शङ्खं तानजेना अजामसि।। 9 ।।
शुनमिद्व ओषधयो वि दधे भेषजाय कम्।
धनायुवः सनायुवः पुरुषं पारयिष्णवः।। 10 ।।
आत्मत्राणि देवजूता वीरुधायुष्या कृता।
तयाहमिन्द्रदतया विशरं नाशयामि ते।। 11 ।।
अलस्य व्यञ्जनस्य वेष्टनस्योत पर्णधेः।
ग्रन्थेर्ज्याया इष्वा विशरं नाशयामि ते ।। 12 ।।
साकं विष्कन्ध प्र पत चाषेण किकिदीव्या।
साकं वातस्य ध्राज्या सह नश्य निहाकया।। 13 ।।
11-3
जङ््गिडोऽसि जङ््गॢडो रक्षितासि जङ््गिडः।
द्विपाच्चतुष्पादस्माकं सर्वं रक्षतु जङ््गिडः।। 1 ।।
या गृत्स्यस्त्रिपञ्चाशीः शतं कृत्याकृतश्च ये।
सर्वान् विनस्ततेजसोऽरसान् जङ््गॢडस् करत्।। 2 ।।
अरसं कृत्रिमं नाडमरसाः सप्त विस्रसः।
अपेतो जङ््गिडामतिमिषुमस्तेव साधय।। 3 ।।
कृत्यादूषण एवायमथो अरातिदूषणः।
अथो सहस्वां जङ््गिडः प्र ण आयूंषि तारिषत्।। 4 ।।
स जङ््गिडस्य महिमा परि णः पातु विश्वतः।
विष्कन्धं येन सासाह संस्कन्धमोज ओजसा।। 5 ।।
तृष्ट््वा देवा अजनयन्निष्ठितं भूम्यामधि।
तमु त्वाङ््गिरा इति ब्रह्माणः पूर्व्या विदुः।। 6 ।।
न त्वा पूर्वा ओषधयो न त्वा तरन्तु या नवाः।
विबाध उग्रो जङ््गिडः परिपाणः सुमङ्गलः।। 7 ।।
अश्वोपदन भगवो जङ््गिडामितवीर्य।
पुरा त उग्राय सत उपेन्द्रो वीर्यं ददौ।। 8 ।।
उग्र इत्ते वनस्पत इन्द्र ओज्यानमा दधौ।
अमीवाः सर्वाश्चातयञ्जहि रक्षांस्योषधे।। 9 ।।
आशरीकं विशरीकं बलासं पृष्ट्यामयम्।
तक्मानं विश्वशारदमरसं जङ््गिडस्करत्।। 10 ।।
11-4
इन्द्रस्य नाम गृह्णन्त ऋषयो जङ््गिडं ददुः।
देवा यं चक्रुर्भेषजमग्रे विष्कन्धदूषणम्।
स नो रक्षतु जङ््गिडो धनपालो धनेव।
देवा यं चक्रुर्ब्राह्मणाः परिपाणमरातिहम्।। 2 ।।
दुर्हार्दसं घोरचक्षुं पापकृत्वानमागतम्।
तांस्त्वं सहस्रचक्षो प्रतीबोधेन नाशय परिपाणोऽसि जङ््गिडः।। 3 ।।
परि मा दिवः परि मा पृथिव्याः पर्यन्तरिक्षात् परि मा वीरुद््भ्यः।
परि मा भूतात् परि मोत भव्याद् दिशोदिशो जङ््गिडः पात्वस्मान्।। 4 ।।
य ऋष्णवो देवकृता य उचोबभृतेन्याः।
सर्वांस्तान्विश्वभेषजो अरसान् जङ््गिडस्करत्।। 5 ।।
11-5
प्रति गृहाण पृथिवीनीतमेदतदाज्यस्य मथितं शरीरम्।
इमां धेनुमस्य दातुस्त्वं रक्ष बर्हिष्या यथासत्।। 1 ।।
उत त्वाहुर्वरुणस्य पत्नीमथो त्वाहुरदितिं विश्वरूपाम्।
अधिजरायुमाघारे हव्यवाहमग्नावस्या महिमानं जुहोमि।। 2 ।।
स साहस्रं तन्तुमन्वा ततान सो अग्निष्टोमां दशतं समाप।
अधिजरायुं सवत्सां यो ददाति तं वै देवाः स्वरा रोहयन्ति।। 3 ।।
अधिजरायुः स्वरा रोहयन्त्यनेन दत्ता सुदुघा वयोधाः।
सारमै दुहां शतधारमक्षितं यमस्य लोके परमे व्योमन् ।। 4 ।।
पूर्ववत्सेन सह वत्सिनी गौर्योऽस्या वत्सो अपरो जरायु तत्।
तृतीयं मांसं परिनिर्मितं यत्तस्माद्देवा अधिजरायुमाहुः।। 5 ।।
आ धावय शवसा वावृधानोत्तराव श्रव आ धेह्यस्मै।
इममिन्द्र महतामेन रक्ष सं प्रजया तन्वा सं बलेन।। 6 ।।
दुर्वेदावस्ताद् बहुधा परस्ताद् विश्वे देवाः प्रति पश्यन्त्वायतीम्।
या भद्रा या सर्वतः समीची सेदाहुतिर्भवतु मेतराज्या।। 7 ।।
गृष्टिं धेनुमधिजरायुं स्वधां कृण्वानः प्रददाति ब्रह्मणे।
सास्मै दुहां शतधारमक्षितममुष्मिल्लाँके युग उत्तरस्मिन्।। 8 ।।
वत्सं जरायु प्रतिधुक् पीयूषं यो नो ददाति सुदुघामधेनुम्।
तस्य देवाः प्र तिरन्त्वायुः स आ रोहतु सुकृतामु लोकम्।। 9 ।।
परिवालामधिजरायुं युधाजीवो अददाग्र एताम्।
स्योना नः शग्मा शिवा विशेह मा नो हिसीर्हरसा दैव्येन।। 10 ।।
भद्रकृतं सुकृतमादु शंभुवमरंभुवं प्रति गृह्णाम्यायतीम्।
घृतश्रियं नभसी संवसानां देवान् मनुष्याँ असुरानुतर्षीन्।। 11 ।।
पञ्च देवाः प्र पिबन्त एतामिन्द्रस्त्वष्टा वरुणो मित्रो अग्निः।
ते सर्वे समदुर्मह्यमेतां तयेह जीवन् प्र तिरस्वायुः।। 12 ।।
कश्यपोऽयं जमदग्निर्वसिष्ठ ऋषयो नः ससृनुरग्र एताम्।
भरद्वाजो गोतमो अत्रिर्नः स्योनां विश्वामित्रो ददुषः प्र तिरात्यायुः।। 13 ।।
ऊर्जं देवेभ्यः सुभग ऊर्जं मनुष्येभ्यः।
ऊर्जं पितृभ्यो अघ्न्य ऊर्जा ददतमा विश।। 14 ।।
11-6
या जाता ओषधयो देवेभ्यस्त्रियुगं पुरा।
मन्ये नु बभ्रूणामहं शतं धामानि सप्त च।। 1 ।।
शतं वो अम्ब धामानि सहस्रमुत वो रुहः।
अधा शतकृत्वो यूयमिमं मे अगदं कृत।। 2 ।।
पुष्पवतीः प्रसूमतीः फलिनीरफला उत।
अश्वा इव स्थ जित्वरीर्वीरुधः पारयिष्णवः।। 3 ।।
ओषधीरिति मातरो यद्वो देवीरुपब्रुवे।
रपांसि विघ्नतीरित रक्षश्चातयमानाः।। 4 ।।
निष्कृतिर्नाम वो माता निष्कृतिर्नाम वः पिता।
सराः पतत्रिणी स्थ यदामयति निष्कृतः।। 5 ।।
अश्वत्थे वो निषदनं पर्णे वो वसतिष्कृता।
गोभाज इत् किलासथ यत् सनवथ पूरुषम्।। 6 ।।
यदहं वाजयन्निमा ओषधीर्हस्त आदधे।
आत्मा यक्ष्मस्य नश्यतु पुरा जीवगृभो यथा।। 7 ।।
उच्छुष्मा ओषधीनां गावो गोष्ठादिवेरते।
धनं सनिष्यन्तीनामात्मानं तव पृरुषाः।। 8 ।।
यदोषधयः समग्मत राजानः समिताविव।
विप्रः स उच्यते भिषग् रक्षोहामीवचातनः।। 9 ।।
अश्वावतीं सोमावतीमूर्जयन्तीमुदोजसम्।
आवित्सि सर्वा ओषधीरितो मा पारयानिति।। 10 ।।
11-7
अति विश्वाः परिष्ठा स्तेन इव प्रजमक्रमीत्।
ओषधयः प्रायुच्युवृर्यत् किं च तन्वो रपः।। 1 ।।
यस्यौषधयः प्रससंथाङ्गमङ्गं परस्परुः।
कालो भूतिमसृजत् काले तपति सूर्यः।
कालो ह विश्वा भूतानि काले चक्षुर्वि पश्यति।। 6 ।।
काले मनः काले प्राणः काले नाम समाहितम्।
कालेन सर्वा नन्दन्त्यागतेन प्रजा इमाः।। 7 ।।
काले तपः काले ज्येष्ठं काले ब्रह्म समाहितम्।
कालो ह सर्वस्येश्वरो यः पितासीत् प्रजापतेः।। 8 ।।
तेनेषितं तेन जातं तदु तस्मिन् प्रतिष्ठितम्।
कालो ह ब्रह्म भूत्वा बिभर्ति परमेष्ठिनम्।। 9 ।।
कालः प्रजामसृजत कालो अग्रे प्रजापतिम्।
स्वयम्भूः कश्यपः कालात्तपः कालादजायत।। 10 ।।
11-1
कालादापः समभवन् कालाद् ब्रह्म तपो दिशः।
कालेनोदेति सूर्यः काले नि विशते पुनः।। 1 ।।
कालेन वातः पवते कालेन पृथिवी मही द्यौर्मही काल आहिता।
कालो ह भूतं भव्यं च पुत्रो अजनयत् पुरः।। 2 ।।
कालेन वातः पवते कालेन पृथिवी मही द्यौर्मही काल आहिता।
कालो ह भूतं भव्यं च पुत्रो अजनयत् पुरः।। 2 ।।
कालादृचः समभवन् यजुष्कालादजायत।
कालो यज्ञं समैरयद् देवेभ्यो भागमक्षितम्।। 3 ।।
काले गन्धर्वाप्सरसः काले लोकाः समाहिताः।
कालेऽयमङ््गिरा देवो अथर्वा चाधि निष्ठतः।। 4 ।।
इमं च लोकं परमं च लोकं पुण्यांश्चलोकान् विधृतीश्च पुण्याः।
सर्वाल्लोँकानभिजित्य ब्रह्मणा कालः स ईयते परमो नु देवः।। 5 ।।
11-10
सप्तैतं सप्तऋषयः शल्य कर्ता द्वादश।
आविद्धं शल्यं चाक्रतुरिन्द्राशिं महोदरम्।। 1 ।।
इन्द्रराशिं मित्रावरुणावाविद्धं निरकृन्ततम्।
प्रसूतमिन्द्रेणोग्रेणो ब्राह्मणानामसत् पितुः।। 2 ।।
नैनमश्नीयादब्राह्मणो न गृहान् प्र हरेत् स्वान्।
तृष्टं विषमिव तैमातमिन्द्रराशिः खले शये।। 3 ।।
अयं शये तन्वं रक्षमाणे यो अश्नात्यविचक्षाण एतम्।
मध्ये खलस्य निर्मित इन्द्रराशिर्महोदरः।। 4 ।।
उतैष यक्ष्मं भवतीन्द्रराशिर्महोदरः।
भीमो अन्नस्य संकाशे अश्व इवात्ति सिनी नडम्।। 5 ।।
य इन्द्रराशिं निर्वपाद्वर्धयात् खलमान्याः।
स्फातिं च खल्यां गृह्णातु गवां च बहु पुष्यतु।। 6 ।।
यमुवाहो शुनःशेपो यमिन्द्रो ब्रह्मणस्पतिः।
तं चक्रुः शिवमस्मभ्यमृषयो जीवनाय कम्।। 7 ।।
तृढं शाकं तमशयद् दत्तमासीच्छवापदम्।
पन्द्रा स्म रुप्यन्तः शेरे य आदन्वहुतं हविः।। 8 ।।
अनडुहां पृश्निशफानां वहतां वहरापिणाम्।
कीनाशस्य श्रमात् स्वेदादिन्द्रशिरजायत।। 9 ।।
यत् कीनाशस्य स्वेद एति सन्तप्तस्तन्वस्परि।
अपां गाव इव तृष्यन्तीरिन्द्रराशिं सो अश्नुते।। 10 ।।
11-11
यत् कीनाशं सीरपतिर्दण्डेन हन्ति मन्युतः।
यत् किं च खल्यं सादान्ववमिन्द्रराशौ तदाहितम्।। 1 ।।
उलूखलमुसलं तानि चोदय सृर्प नार्यपविचे कृणुष्व।
वाहाय पुत्राय गोतम इन्द्राशिं मधुमन्तं कृणोतु।। 2 ।।
एतत् सूर्पं जरितराहरोलूखलमुसलं कुम्भ्या गहि।
पुत्रा नो अद्य सुदिनत्वे अह्नि पित्तमश्नन्त मधुमन्तमंशुम्।। 3 ।।
अग्निर्नो दृतः प्रहितोऽयमागन् स नः सर्वमन्नमविषं कृणोतु।
निराविद्धमकृतं ब्रह्मणेतोऽदोमधं पित्तमत्त प्रसूताः।। 4 ।।
स्वादो पितो मधो पितो उप नः पितवा गहि।
शिवः शिवाभिरूतिभिः।। 5 ।।
सिंहो भूत्वा गामृणात्यग्निर्भूत्वा धान्यम्।
इन्द्रराशिरनिर्मितो मयारं चाव गच्छति।। 6 ।।
11-12
शतकाण्डो दुश्च्यवनः सहस्रपर्ण उत्तिरः।
दर्भो यो उग्र ओषधिस्तं ते बध्नाम्यायुषे।। 1 ।।
नास्य केशान् प्र वपन्ति नोरसि ताडमा घ्नते।
यस्मा अच्छिन्नपर्णेन दर्भेण शर्म यच्छति।। 2 ।।
दिवि ते तूलमोषधे पृथिव्यामसि निष्ठित।
त्वया सहस्रकाण्डेनायुष्प्र बर्धयामहे।। 3 ।।
तिस्रो दिवो अत्यतृणस्तिस्र इमाः पृथिवीरुत।
तयाहं सर्वान् दुर्हार्दो जिह्वां नि तृणदमि वचांसि च।। 4 ।।
त्वमसि सहमानो अहमस्मि सहस्वान्।
उभौ सहस्वन्तौ भृत्वा सपत्नान् सहिषीवहि।। 5 ।।
सहस्व नो अभिमातिं सहस्व पृतनायतः।
सहस्व सर्वा दुर्हार्दो सुहादां मे बहून् कृधि।। 6 ।।
दर्भेण देवजातेन दिवि ष्टम्भेन शश्वदित्।
तेनाहं सस्वतो जनाँ असनं सनवानि च।। 7 ।।
प्रियं मा दर्भं कृणु ब्रह्मराजन्याभ्यां शूद्राय चार्याय च।
यस्मै च कामयामहे सर्वस्मै च विपश्यते।। 8 ।।
यो जायमानः पृथिवीमदृंहद् यो अस्तभ्नादन्तरिक्षं दिवं च।
यं बिभ्रतं ननु पाप्मा विवेद स नोऽयं दर्भो धरुणो दिवा कः।। 9 ।।
सपत्नहा शतकाण्डः सहस्वानोषधीनां प्रथमः सं बभूव।
स नोऽयं दर्भः परि पातु विश्वतस्तेन साक्षीय पृतनाः पृतन्यतः।। 10 ।।
11-13
सहस्रार्घः शतकाण्डः पयस्वानपामग्निर्वीरुधां राजसूयम्।
स नोऽयं दर्भः परि पातु विश्वतो दैवो मणिरायुषा सं सृजाति नः।। 1 ।।
घृतादुल्लुप्तो मधुमान् पयस्वान भूमिदृंहो अच्युतश्च्यावयिष्णुः।
नुदन् सपत्नानधरांश्च कृण्वन् दर्भारोह महतामहेन्द्रियेण।। 2 ।।
त्वं भूमिमत्येष्योजसा त्वं वेद्यां सीदसी चारुरध्वरे।
त्वां पवित्रमृषयोऽभरन्त त्वं पुनीहि दुरितान्यस्मत्।। 3 ।।
तीक्ष्णो राजा विषासही रक्षोहा विश्वचर्षणिः।
ओजो देवानां बलमुग्रमेतत्तं ते बध्नामि जरसे स्वस्तये।। 4 ।।
दर्भेण त्वं कृणु दीर्याणि दर्भं बिभ्रदात्मना मा व्यथिष्ठाः।
अतिष्ठायो वर्चसैध्वन्यान् सूर्य इवा भाहि प्रदिशश्चतस्रः।। 5 ।।
11-14
उदीरतां पृथिवी जीरदानुः शीत एनामन्तर्वाननु वातु वातः।
ऋत्वियावती पृथिवी प्रति गृह्णातु
बीजं सहस्रवल्लिशं सुरुहा रोहयन्ती।। 1 ।।
इन्द्र एनां हर्यश्वो अग्निर्वा रोहिताश्वः।
अश्विना रासभाश्वा कृषिं देवीमयूयुजन्।। 2 ।।
शुनं वरत्रामा यच्छ शुनमष्ट्रामुदिंङ्गय।
शुनं तोतप्यतां फालः शुनं वहतु लाङ्गलम्।। 3 ।।
युनक्त वाहान् वि युगा तनोत कृते क्षेत्रे वपतेह बीजम्।
तथा धाता तथा भगस्तथा कृणुतामश्विना तथा देवी सरस्वती।। 4 ।।
सुपिप्पला ओषधयो नाहीना अपक्षत।
तदिन्द्रो वरुणो वायुरश्विनेदं मे प्र तिरता वचः।। 5 ।।
धाता पूषा बृहस्पतिर्भूत्याः समजीगमन्।
कृषिं देवाः स्वर्विदः।। 6 ।।
कल्याणी सुभगेव या संस्थायां वपुषेण्या।
सा नस्तिराति मधुमन्तमंशुम्।। 7 ।।
अन्नस्य भूमा पुरुषस्य भूमा भूमा पशूनां त इह श्रयन्ताम्।
तीव्रा वर्षन्तु वृष्टयो भूतये महसे वृधे।। 8 ।।
पिन्वानः पर्जन्यस्तिष्ठतु सह पृष्ठयोदेति सूर्यः।
आनन्दं जनयन् यवः सर्वा अरातीरपबाधमानः।। 9 ।।
वि जिहीष्व पृथिवीमह्युर्विपक्षमृद्वी भव।
भद्रं रोहतु धान्यम्।। 10 ।।
11-15
उतसेध सेध गा अजन् विन्देहेरो महस्कृधि।
मा वो रिषात् कूटग्राहो मा व आ शारि लाङ्गलम्।। 1 ।।
मोऽस्माकमुग्राः संरब्धास्तन्वः किं चनाममत्।
रायस्पोषं शुनासीरा अथो सीताभगश्च यः।। 2 ।।
देष्ट्री समुद्रः सिनीवाली कृषिं नो अभि हिन्वत।
इमा याः पञ्च प्रदिशस्ता वातो अभि हिन्वत।
वलीके सत्वतामिव तीव्रा वर्षन्तु वृष्टयः।। 3 ।।
शुनं कीनाशो अन्वेतु वाहाञ््छुनं फालो विनुदन्नेतु भूमिम्।
शुनासीरा हविषा वावृधाना शुनं धान्यानि कृणुतं युवं नः।। 4 ।।
या नः पीपरदश्विना ज्योतिष्मती तमस्तिरः।
तामस्मे रासेतामिषम्।। 5 ।।
11-16
उर्ध्वश्रितो वै नामैता आपो यदोषधयश्च वनस्पतयश्च तासामग्निरधिपतिः।
यो वा एता ऊर्ध्वश्रित आपो वेदाग्निमधिपतिम्।
यथैतमेता ऊर्ध्वा उपतिष्ठन्त्येवैनमूर्ध्वा उपतिष्ठन्त्यधिपतिर्भवति स्वानां चान्येषां च य एवं वेद।। 1 ।।
प्रस्कद्वरीर्वै नामैता आपो यत् पृष्वास्तासामादित्योऽधिपतिः।
यो वा एताः प्रस्कद्वरीरापो वेदादित्यमधिपतिम्।
यथैता एतस्मिन्नुद्यति प्रस्कन्दन्त्येवास्मिन्नायति प्रस्कन्दन्त्यधितिर्भवति स्वानां चान्येषां च य एवं वेद।। 2 ।।
तक्वरीर्वै नामैता आपो याः सूदय तासां पृथिव्यधिपत्नी।
यो वा एतास्तक्वरीरापो वेद पृथिवीमधिपत्नीम्।
यथैता एतस्यां प्रणुतास्तकन्तीर्यन्त्येवैनेनं
द्विषन्तः प्रणुता यन्त्यधिपतिर्भवति।
स्वानां चान्येषां च य एवं वेद।। 3 ।।
वशिनीर्वै नामैता आपो याः स्यन्दन्ते तासां वरुणोऽधिपतिः। 
यो वा एता वशिनीरापो वेद वरुणमधिपतिम्।
यथैतमेतासां स्यन्दमानानां वशमादत्त एवा द्विषतां वशमादत्तेऽधिपतिर्भवति स्वानां चान्येषां च य एवं वेद।। 4 ।।
ऊर्जो वै नामैता आपो यद् गावस्तासां त्वष्टाधिपतिः।
यो वा एता ऊर्ज आपो वेद त्वष्टारमधिपतिम्।
ऊर्जस्वी तेजस्वी भवति प्र साहस्रान् पशूनाप्नोत्यधिपतिर्भवति।
स्वानां चान्येषां च य एवं वेद।। 5 ।।
वर्चो वै नामैता आपो यद् घृतं तासां पूषा अधिपतिः।
यो वा एता वर्च आपो वेद पूषणमधिपतिम्।
वर्चस्वी तेजस्वी भवत्युतास्यानभ्यक्तस्य मुखं रोचतेऽधिपतिर्भवति स्वानां चान्येषां च य एवं वेद।। 6 ।।
ओजो वै नामैता आपो यन्मधु तासामिन्द्रोऽधिपतिः।
यो वा एता ओज आपो वेदेन्द्रमधिपतिम्।
ओजस्वी वीर्यावानिन्द्रियावी भवति
प्र राजसभायां मधुपर्कमाप्नोत्यधिपतिर्भवति स्वानां चान्येषां च य एवं वेद।। 7 ।।
उग्रा वै नामैता आपो यद््ध्रादुनयस्तासां मरुतोऽधिपतयः।
यो वा एता उग्रा आपो वेद मरुतोऽधिपतीन्।
उग्रो बलवान् भवति मारुतं शर्ध इत्येनमाहुरधिपतिर्भवति स्वानां चान्येषां च य एवं वेद।। 8 ।।
महो वै नामैता आपो यद्वर्षं तासां पर्जन्योऽधिपतिः।
यो वा एता मह आपो वेद पर्यन्यमधिपतिम्।
महस्वी मित्रवाहो भवत्युतैनेन स्वा नन्दन्त्यस्माकमयमिति तस्मात् सर्वो वृष्टे महीयतेऽधिपतिर्भवति स्वानां चान्येषां च य एवं वेद।। 9 ।।
अतिमन्या वै नामैता आपो यत् सुरा तासामश्विनाधिपती।
यो वा एता अतिमन्या आपो वेदाश्विनाधिपती।
अतिमन्यते भ्रातृव्यान्नैनं भ्रातृव्या अतिमन्यन्ते तस्मान्मत्तो मत्तमतिमन्यतेऽधिपतिः स्वानां चान्येषां च य एवं वेद।। 10 ।।
परिचितो वै नामैता आपो याः कर्ष्वां तासां यमोऽधिपतिः।
यो वा एताः परिचिता आपो वेद यममधिपतिम्।
पर्येनं स्वाश्च विश्याश्चावश्यन्त्यधिपतिः स्वानां चान्येषां च य एवं वेद।। 11 ।।
रन्तयो वै नामैता आपो यत स्त्रियस्तासां कामोऽधिपतिः।
यो वा एता रन्तीरापो वेद काममधिपतिम्।
रमन्ते अस्मिन् रमणीयो भवति काम इव स्त्रीणामधिपतिः स्वानां चान्येषां च य एवं वेद।। 12 ।।
विश्वभृतो वै नामैता आपो यत्पुरुषस्तासां मृत्युरधिपतिः। 
यो वा एता विश्वभृत आपो वेद मृत्युमधिपतिम्।
विश्वस्य भर्ता भवति विश्वमेनं बिभर्त्यास्य त्रयोग्नयो गृहे धीयन्ते दक्षिणाग्निर्गार्हपत्य आहवनीयः।
ऐनं चत्वारि वामानि गच्छन्ति निष्कः कंसोऽश्वतरो हस्त्यधिपतिः स्वाना चान्येषां च य एवं वेद।। 13 ।।
तासां वा एतासामपां हिमवानूधः सोमो वत्सः परमेष्ठ्यधिपतिः।
यो वा एतासामपां हिमवन्तमूधः सोमं वत्सं परमेष्ठिनमधिपतिं वेद।
परमेषठी भवति गच्छति परमेष्ठितामधिपतिर्भवति स्वानां चान्येषां च य एवं वेद।। 14 ।।
(एकादश काण्डे अनुवाकः समाप्तः)
इत्यथर्व वेदे पैप्पलादसंहितायां चतुर्दशर्चो नाम एकादशः काण्डः समाप्तः
अथ द्वादशः काण्डः