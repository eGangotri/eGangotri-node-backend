श्रीः
प्रथमाध्यायस्य तृतीयपादः

  * 1.3.1.
 1. स्पष्टैरित्यादि। अथ-- अस्मिन् प्रथमाध्यायतृतीयपादे। स्पष्टैर्जीवादिलिङ्गैर्युक्तं वचो हि ब्रह्मनिष्ठं साध्यते--- पूर्वनिरुक्तस्पष्टतायुक्तचेतनाचेतनलिङ्गवत् श्रुतिवाक्यं हि ब्रह्मपरमिति साध्यते। अत्र --तृतीय पादे। मध्ये -- षष्ठात् प्रमिताधिकरणादुपरि अर्थान्यतरत्वाद्यधिकरणद्दशमादर्वाङ् मध्ये। त्रिषु --- 'तदुपर्यपि बादरायणः सम्भवात्' 'मध्वादिष्वसम्भवादनधिकारं जैमिनिः।' 'शुगस्य तदनादरश्रवणात्तदाद्रवणात् सूच्यते हि' इत्युक्तेषु त्रिष्वधिकरणेषु। अधिक्रियोक्तिः --ब्रह्मविद्याधिकार प्रतिपादनम्।किमिति --किमर्था ब्रह्मगुणप्रतिपादनमध्ये अधिकारप्रतिपादने सङ्गतिहान्यापत्तिरिति भावः। तत् न -- इदमाशङ्कनं न युक्तम्। तत्प्रसङ्गात् तदुक्तेः ----'हृद्यपेक्षया तु मनुष्याधिकारत्वात्' इति सूत्रेऽधिकारप्रसङ्गात् प्रसक्तप्रतिपादनस्य सङ्गतत्वेन समुचितत्वात्।कॢञ्च ---युक्त्यन्तरञ्चेत्यर्थः।अस्याम् --देवताधिकरणाद्युक्तौ ।अर्धलोकायतिकनिरसनम् --अर्धलोकायतिकानां निरीश्वरमीमांसकानां शब्दमयीमेव देवतां कर्मैव सकलफलप्रदमीश्वराभावं चाभ्युपगच्छतां निरसनं देवतानामर्थित्वसामर्थ्यरूपब्रह्मविद्याधिकारोपयुक्ततया स्वरूपविग्रहविरादानादिव्यापारज्ञानशक्त्यादिविशेषभवभयादिविवेककार्यप्रतिपादनेन शब्दातिरिक्तदेवता स्वरूपादिस्थापनात् क्रियमाणं तत्पक्षविध्वंसनं च।प्रस्तुतार्थोपयुक्तम् --प्रस्तुतार्थस्य परमपुरुषनिष्ठचतुर्मुखादिपिपीलिकान्तनिखिलभुवनकारणत्वरूपप्रकृतार्थस्य उपयुक्तं उपयोग्येव। देवतानामभावे भगवतस्तन्निरूपितकारणत्वायोगात्।ब्रह्मोत्कर्षश्च सिध्येत् --ब्रह्मादीनां भगवदुपासकत्वप्रतिपादनेन तदुपास्यत्वरूपो भगवत उत्कर्षश्च  सिध्येत्। दिविषदां  कारणैक्यभ्रमश्च गलति --हिरण्यगर्भशिवेन्द्रादीनामन्तरधिकरणन्यायेन इन्द्रप्राणाधिकरणन्यायेन च स्वरूपेण जगत्कारणत्वस्य निरासेऽपि रामकृष्णादिवत् तेऽपि भगवदवतारतया तदभिन्नाःसन्तो जगतः कारणं स्युः, एवं च सति हिरण्यगर्भादिशब्दानां रूढ्यर्थत्यागद्विशिष्टपर्यन्तताकल्पनक्लेशोऽपि न स्यादिति शङ्का परं जागर्ति, साच तेषामत्र भगवदुपासकत्वप्रतिपादनेन राजभृत्यैक्यवत् भगवदैक्यस्य सुतरां निरस्तत्वादुन्मूलिता भवतीति भावः। प्रसङ्गादधिकरणत्रयकथनमिति नासङ्गत्यञ्च।।
	2.न्याया स्सप्तेत्यादि। अत्र पादे --अस्मिंस्तृतीयपादे। सप्तैव न्यायाः --द्युभ्वादिन्यायो भूमन्यायो ऽक्षरन्याय ईक्षतिकर्मन्यायो दहरन्यायः प्रमितन्यायश्चचेत्यमी षट् न्यायाः, अन्ते अर्थान्तत्वादिन्यायश्चेत्यमी सप्त न्याया एव। साक्षात् --अव्यवधानेन।परविषयतया ---परमात्मविषयतया। सङ्घटन्ते ---सङ्घटिताः।तत्र तात्पर्यभूमिः सर्वाधारः स आत्मा स्वमहिमनिलयः --- तत्पादतात्पर्यविषयस्तु सर्वाधारभूतः परमात्मा 'स भगवः कस्मिन्प्रतिष्ठितः, स्वे महिम्नि' इत्युक्तरीत्या स्वमहिमनिलय इति। स्वमहिमनिलयत्वकृतमनन्याधारत्वं तात्पर्यविषयभूतभगवद्गुण इत्यर्थः। तत्सिद्ध्यै ---- अनन्याधारत्वसिद्ध्यर्थम्।इह --पादे।कथितम् --प्रतिपादितम्।शासनाद्यम् ----अक्षराधिकरणादिप्रतिपन्नं सर्वशासितृत्वादितमर्थजातम्। मिधस्स्यूतम् --परस्परसंश्लिष्टमालोचनीयम्। षष्ठप्रमितनयमितं सर्वेशत्वं च पश्चिमन्यायरक्ष्यम् --आलोचनीयमित्यनुषङ्ञ्जनीयम्। षष्ठेन 'शब्दादेव प्रमितः' इत्यधिकरणेन निश्चितं सर्वेश्वरत्वं 'आकाशोऽर्थान्तरत्वादिव्यपदेशात्' इति पादान्त्यधिकरणेन 'आकाशो ह वै नामरूपयोर्निर्वहिता' इत्यारभ्य 'प्रजापतेः सभां वेश्म प्रपद्ये' इत्यादि वाक्यविषयकेण सर्वेश्वरत्वोपपादकमोक्षप्रदत्वप्रतिपादनेन रक्षणीयम्। तथा च षष्ठाधिकरणप्रतिपन्नसर्वेश्वरत्वोपपादकमोक्षप्रदत्वप्रतिष्ठापकत्वादन्त्याधिकरणस्य तयोः परस्परं सङ्गितरिति भावः।।
	3. सिद्धं प्रागेवत्यादि। प्रागेव --पूर्वपादेऽदृश्यत्वाधिकरण एव। मुण्डोपनिषाद परमं ब्रह्म, तद्धर्मभेदैर्भेदोक्तेश्च सिद्धम् -- 'अदृश्यत्वादिगुणको धर्मोक्तेः। विशेषणभेदव्यपदेशाभ्यां च नेतरौ ' इति सूत्रसिद्धैः 'यः सर्वज्ञः सर्ववित्' इत्यादिवाक्यप्रतिपादितैर्भगवदसाधारणैः सर्वज्ञत्वादिधर्मविशेषैः 'अक्षरात्परतः 
परः' इति वाक्यप्रतिपन्नजीवपरमात्मभेदव्यपदेशाच्च प्रतिपाद्यतया निश्चितमेव हि। इति -- एवं कर्तव्यस्य कृतत्वात्। अकाण्डे -- अनवसरे 'काण्डोऽस्त्री दण्डबाणार्वर्गावसरवारिषु' इति कोशात्। किमिति --कुतो हेतोः।पुनः,इमाम् --मुण्डोपनिषदम्।पिष्टपेषम् ---पिष्टस्य पुनः पुनः पेषणवत् व्यर्थतया। पिनष्टि --- विचारयति। सूत्रकार इति शेषः। सत्यम् -- अर्धमङ्गीकृतमित्यर्थः।पटुभिः --जीवात्मत्वसाधआनसमर्थैः। क्षेत्रऊधर्मैः --मुण्डकोपनिषद्येव उपरि 'यस्मिन् द्यौः पृथिवी चान्तरिक्षमोतं मनः सह प्राणैश्चसर्वैः।  अरा इव रथनाभौ संहता यत्र नाड्यः स एषोऽन्तश्चरते बहुधा जायमानः' इत्यादिश्रवणात् एषु प्रतीयमानैर्मनःप्राणाधारत्वनाड्याधारत्वबहुधाजायमानत्वरूपैर्जीवासाधारणधर्मैः। उपनता --प्राप्ता।प्रक्रियाभेदशङ्का --पूर्वंपरमात्मप्रकरणम्,इदं जीवप्रकरणमिति प्रकरणभेदशङ्का। प्रत्यभिज्ञां प्रख्याप्य--'अमृतस्यैष सेतुः' इत्यादिप्रतिपन्नमोक्षप्रदत्वादिभगवदसाधारणगुणैः स एवात्रापि परमात्मा प्रतीयत इति प्रत्यभिज्ञां प्रदर्श्य। शब्दपूर्वैः --श्रुत्यादिभिः प्रमाणैः। अनुपरुदयम् ---पुनश्च शङ्का यथा नोत्पद्येत तथआ, क्रियाविशेषणम्। उन्मूल्यते --उद्धृयते परिह्रियत इत्यर्थः।।
	4. यस्मिन्नित्यादि। यस्मिन् मनोऽन्यैः करणगणैः सह ओतम् --'यस्मिन्द्यौः पृथिवीचान्तरिक्षमोतं मनः सह प्राणैश्च सर्वैः' इति श्रवणात् यस्मिन् आत्मनि मनः प्राणशब्दितैरितरैरिन्द्रियगणैः सह ओतं नैरन्तर्येण सम्बद्धम्। यश्च नाना जायते --'अरा इव रथनाभौ संहता यत्र नाड्यः स एषोऽन्तश्चरत बहुधा जायमानः' इति श्रवणात् यश्चात्मा देवादिरूपेण नाना जायते। नाड्याधारश्चयः --उक्तवचनादेव यो नाड्याधारश्च प्रतीयते। योऽन्तश्चरति -- तत एव वचनात् यश्च सर्वदेहेष्वन्तर्हृदयदेशे चरति सञ्चरति। अणुपरिमाणतया मुख्यसञ्चरणाश्रय इत्यर्थः। स कर्मभोक्ता करणी -- सोऽयं पुण्यापुण्यकर्मफलभोक्ता करणग्रामवान् जीवात्मैवास्तु। इति चेन्न ---इति शङ्क्यते चेत् तन्न सम्भवति। विश्वाधारात्मभावात् ---उदाहृदयश्रुतिवाक्यप्रतिपन्नादेव द्युपृथिव्याद्युपलक्षितजगदाधारत्वयुक्तनिरुपाधिकात्मत्वात्। अमृतवितरणात् --'अमृतस्यैष सेतुः ' इति श्रुतात् मोक्षप्रदत्वात्। मुक्तसृत्यत्ववादात् --
'यदा पश्यः पश्यते रुग्मवर्णं कर्तारमीशं पुरुषं ब्रह्मयोनिम्।
 तदा विद्वान् पुण्यपापे विधूय निऱञ्जनः परमं साम्यमुपैति'	
	'परात्परं पुरुषमुपैति दिव्यम्' इति श्रुत्या कर्मबन्धविमुक्तमुक्तात्मप्राप्यत्ववचनात्। प्रागुक्तप्रक्रियैक्यात् --अदृश्यत्वाधिकरणोक्तपरमात्मप्रकरणविच्छेदाभावाच्च। अनशनसहितात् काशनाच्च ---'अनश्नन्नन्यो अभिचाकशीति' इति श्रुत्युक्तात् कर्मफलानशनसहितात् दीप्तियोगाच्च। अन्यसिद्धेः -- जीवादन्यस्य परमपुरुषस्यैव एतत्प्रकरणेऽपि प्रतिपाद्यत्वसिद्धेः। इति चेन्नेत्यन्वयः।।
	5.व्याप्तेऽस्मिन्निति। व्याप्ते --सर्वव्यापके।अस्मिन् -- परमात्मनि।अक्षम् --इन्द्रियादिकम्।ओतं यदि--- निरन्तरं सम्बद्धं चेत्।तत इह किम् --तावता किमनिष्टमापतति। सर्वाधआरस्येन्द्रियाधारत्वं किं नोपपद्यत इति वाऽर्थः। अस्य च --परमात्मनोऽपि। इच्छया जन्म उक्तम् --'इच्छागृहीतभिमतोरुदेहः' इत्याद्युपबृंहितेन 'अजायमानो बहुधा विजायते' इति प्रमाणेन स्वेच्छामात्रेण मत्स्यकूर्मादिरूपेँण जन्म प्रतिपादितमेव।तत्परमत्रत्यं 'बहुधा जायते' इति वचनमित्यर्थः।हार्दरूपेण तिष्ठन्-अन्तर्यामिरूपेणान्त- र्विद्यमानः।स परः-स परमपुरुषश्च।नीडीचक्रस्य नाभिर्भवति--'सन्ततं सिराभिस्तुलम्बत्याकोशसन्निभम्' इत्यारम्भ 'तस्याः शिखाया मध्ये परमात्मा व्यवस्थितः' इति वचनोक्तरीत्या नाडीचक्रस्य नाभिवदाधारो भवत्येव।निष्कम्पव्यापिनोऽपि लोकेऽन्तश्चरणं शुभैर्विग्र्हैरस्ति-निश्चलतया सर्वव्यापिनोऽपि भगवतः 'स एषोऽन्तश्चरते' इत्यत्रत्य श्रुत्यक्तें लोकेऽन्तश्चरणं सञ्चरणं ध्यातृजनपापनिवर्तकैरन्तर्यामिविग्रहैस्तत्तज्ज- न्मतृचिदैरस्त्येव।अचो व्यापकस्य कथमन्तः-स़ञ्चरणमिति न श्ङ्क्यमिति भावः।सौबालाम्नातवद्वा इदमपि चरणमधिष्ठानमात्रं स्यात्---यद्वा 'पृथिवीमन्तरे सञ्चरन्' इत्यादिसुबालोपनिषदुक्तपृथिव्यादि- सञ्चरणवत् एतच्छ्रुत्युक्तमिदमपि लोकेऽन्तःसञ्चरणमन्तर्यामित्वेनाधिष्ठानमात्रमेव भवेत्।अनन्यथासिद्ध- सर्वव्याप्तिश्रुतिबलेन सञ्चरणश्रुतिःगौणीति कल्पनीयेति नैतावन्मात्रेण बहुश्रुतिलिङ्गादिसिद्धं परमात्परत्वमपनोद्यमिति भावः।।

1.3.2.
	6. आत्मज्ञानाभिलाषादित्यादि। आत्मज्ञानाभिलाषात् ---'ऋग्वेदं भगवोऽध्येमि' इत्यादिश्रुत्युक्तरीत्या अधिगतसर्वविद्यास्थानत्वेऽपि 'सोऽहं भगवो मन्त्रविदेवास्मि नात्मवित्' इत्यत्रत्यश्रुत्युक्तरीत्याऽत्मविज्ञआआशून्यताप्रयुक्तवैकल्यनिवर्तयिषानितादात्मविज्ञानाभिलाषात्। अनुपरतशुचेनारदाय-- अनिवृत्तशोकाय नारदाय। प्रयुक्तम्--उपदिष्टम्।सानत्कुमारं वचनम्-- भूमविद्योपदेष्टृसनत्कुमारसम्बन्ध्युपदेशरूपं छान्दोग्यसप्तमाध्यायारम्भप्रभृतिकं नामाद्याशापर्यन्तवेद्यवर्गे प्रश्नपूर्वकमुपर्युपरि प्रत्युत्तररूपतया प्रवृत्तं वचनम्। प्राणे विरमति --प्राणाख्यं वस्तूपदिश्य तावता समाप्तं दृश्यते। सः -- प्राणशब्दार्थः।जीवः --जीवात्मैव।हिंसनार्हः ---हेत्वर्थं विशेषणम्।'पितृहा, मातृहा'इत्यादिप्रकरणवचनेन प्राणशब्दितस्य हिंसनार्हत्वप्रतीतेरित्यर्थः। अल्पप्रत्यर्थिभूमापि निरवधिकसुख एष एव --'यत्रान्यत् पश्यत्यन्यत् श्रृणोत्यन्यद्विजानाति तदल्पं यत्र नान्यत् पश्यति नान्यत् श्रृणोति नान्यद्विजानाति स भूमा' इति वचनेनाल्पप्रत्यर्थित्वेनाभिधीयमानो भूमशब्दार्थोऽपि निरवधिकसुखाश्रयो जीव एव भवेत्। इति चेन्न --इति शङ्क्यते चेन्नैत्द्युक्तम्।अत्र --अस्मिन् प्रकरणे। हि -- यस्मात् कारणात्।	 सत्यशब्दोदितमुपास्यम् --'एष तु वा अतिवदति यः सत्येनातिवदति' इति वचनेन सत्याख्यवस्तुनोपास्येनोपलक्षितो यः स्वात्मानमतिवदति स एवातिवादीत्यर्थकेन सत्यशब्दोदितमुपास्यम्। प्राणाख्यादधिकतया ----'स वा एष एवंपश्यन्नेवंविजानन्नतिवादी भवति '
इति प्राणोपासकस्यातिवादित्वनिमित्तात् प्राणशब्दताज्जीवादधिकतया। उपात्तम् --'एष तु वा अतिवदति यः सत्येन' इत्युदाहृतवचनेन प्रतिपादितम्। तस्मान्नेत्यन्वयः।।
	7. नामादित्यादि। नामाद्याशान्तवेद्ये ---नाम आदि र्यस्य तन्नामादि आशा अन्तो यस्य तत् आशान्तम्, उभयत्र तद्गुणसंविज्ञानो बहुव्रीहिः। नामादि च आशान्तं च नामाद्याशान्तम्। तच्च तत् वेद्यञ्च नामाद्याशान्तवेद्यं तस्मिन् नामाद्याशान्तवेद्ये। प्रतिवचनवशात् प्रश्नतश्च ----प्रश्नप्रतिवचनयोरनुवत्तत्वात्।अधिकोक्तेः ---उत्तरोत्तरमधिफलवत्त्वेनाधिकोक्तेश्च दृष्टत्वात्।प्राणे विश्रान्तिदृष्ट्या ---प्राणे तादृगभिधानस्य विश्रान्तिदर्शनाच्च। प्रस्तुतात्मोपदेशः ---सनत्कुमारेण नारदाय प्रस्तुत आत्मोपदेशः। तदवधिर्भवति --प्राणपर्यन्त एव स्यात्।तथा च प्राणशब्दितस्य जीवस्यैव वेद्यात्मत्वमिति भावः। मैवम् --एवं माशङ्किष्ठाः। इह --अस्मिन् प्रकरणे। परमादात्मनः---आत्मशब्दित्वात् परमात्मनः सकाशात्। नामादिवत् -- नामादितुल्यतया।प्राणः --प्राशब्दार्थोऽपि।जात उक्तो हि --जात इति यस्मात् कारणादुक्तः। तस्मात् जातस्य परमात्मत्वासम्भावात् मैवमित्यन्वयः। तथा हि श्रूयते 'तस्य ह वा एतस्यैवंपश्यत एवंमन्वानस्यैवं विजानत आत्मतः प्राण आत्मत आशात्मतः स्मर आत्मत आकाश आत्मत आप आत्मत आविर्भावितिरोभावौ आत्मतोऽन्नमात्मतो बलमात्मतो विज्ञानमात्मतो ध्यानमात्मतश्चित्मात्मतः सङ्कल्पमात्मतो मन आत्मतो वागात्मतो नामात्मतो मन्त्रः' इत्यादि। अत्र --श्रुतिवाक्ये।तत् ---आत्मत इति पदम्। स्वस्मादिति स्यात् ---स्वस्मादिति पदार्थे स्वात्मनइत्यर्थः भवतु। आत्मत इत्यस्य स्वत्मत इत्यर्थः स्यादिति शङ्का।  इति न --- इति शङ्कनमयुक्तम्। स्वारसिक्या विभक्तेः --कार्यकारणभावप्रतिपादने स्वरसप्रवृत्तायाः पञ्चमी विभक्तेः।  विघटनात् -- वैयर्थ्यापादनादित्यर्थः।स्वात्मनः स्वस्योत्पत्तिकथनं च क्लिष्टमेवेति भावः।।
	8. प्राणद्रष्टेत्यादि। प्राणद्रष्टा --नामाद्याशान्तवेद्यपरम्पोरपरितनप्राद्रष्टा । अतवादी --अतिक्रान्तस्वोपास्यवस्तुवादितया अदिवादीति प्रतिपादितः।'स वा एष एवंपश्यन्नेवंमन्वान एवंविजानन्नतिवादी भवति' इति श्रुरेरिति भावः। तदनुवदनतः --'एष तु वा अतिवदति यः सत्येनातिवदति' इति वाक्ये प्राणातिवाद्यनुवादेन। सत्यवादश्चोदितः --सत्यवचनं विहितं भवतु। 'एष तु वा अग्निहोत्री यः स्यं वदति' इत्यत्र तचथादर्शनादिति भावः। तस्मात् -- एष तु वा इति वाक्यस्य प्राणोपासनाङअगभूतसत्यवचनचोदकत्वे प्राणभिन्नसत्याख्यपरमात्मपरत्वाभावात्। सर्वाहमर्थः सकलजनयिता --'अहमेववाधस्तात्' इत्यादिना 'अहमेवेदं सर्वम्' इत्यन्तेन वाक्येन सर्वाहम्रथतया प्रतिपन्नः, 'आत्मतः प्राण आत्मत आशा' इत्यादिवाक्येन सकलजनयितृत्वेन प्रतिपन्नश्च। प्राण ए -- अत्रोपदेशावसानभूमिभूतः प्राशब्दितो 
जीवात्मैव। इति चेन्न  --- इति शङ्क्यते चेन्नैतद्युक्तम्।एष त्विति --'एष तु वा अतिवदति' इति तुशब्दशिरस्कैतच्छब्देन।अस्य--सत्यादिवादिनः प्राक्नात्--- ततःपूर्वप्रकृतात्।अतिवदनकृतः --प्राणातिवादिनः। अन्यतोक्तेः --अन्यत्वप्रतिपादनात्।तद्वत् ----प्राणादिवादिभिन्नसत्यातिवादिवत् --अन्योऽग्निहोत्री तु नास्ति ---प्रकृतादग्निहोत्रिणीऽन्योऽग्निहोत्री तु न प्रमितः, अतस्तस्यैवानुवादेन सत्यवचनशङ्गतया विहितम्। अत्र त्वतिवादिद्विरुक्त्या  तुशब्देन चातिवाद्यन्तरस्यैव प्रतीतेरिति भावः।स्वमहिमवनिलये ---'सः भगवः कस्मिन्प्रतिष्ठितः स्वे महिम्नि' इत्युक्ते स्वमहिमैकनिलये।अत्र हि --परमात्मन्येव हि । धर्मोपपत्तिः --एतत्प्रकरणप्रतिन्नानां स्वाभाविकामृतत्वानन्याधारत्तवानन्याधारत्वसर्वत्मत्वसर्वोत्पादकत्वादिधर्माणामुपपत्तिः, नतु जीवात्मनीतिभावः।।
	9. नामादावित्यादि। भूमवाक्ये--सनत्कुमारेण नारदायोपदिश्माने भूमविद्यावाक्य समुदाये। आदौ --प्रथमतः। नाम --नामात्मकः शब्दः। गम्यते इत्यस्यानुकर्षः, स्यात् इति पदस्य वा। अधिगन्तव्यः स्यादित्यर्थः। तस्योपरि -- नाम्नः पश्चात्। वाक् च गम्यते। तदनु -- वाचः पश्चात्। मनश्च गम्यते। अथ -- मनसः पश्चात्। सङ्कल्पनामा -- सङ्कल्पाख्यः पदार्थः, गम्यते। अथ चित्तं गम्यते। अथ ध्यानं गम्यते। तस्मात् परमपि च --ध्यानात् परमपि च। विज्ञानपूर्वबलं च स्यात् -- विज्ञानं पूर्वं यस्य तत् विज्ञानपूर्वं विज्ञानपूर्वं पश्चात् बलमित्यर्थः। ततः -- बलानन्तरम्।अन्नं च स्यात्। ततोऽन्नात्परं तोयं जलम्। ततश्च तोयात्परं च तेजः। ततोऽपि --ततः पश्चाच्च। गगन--माकाशः। अत्र सर्वत्र 'ततः स्यात्' इति पदे अनुषञ्जनीये। ततः --आकाशात् परम्। मन्मथः स्यात् -- स्मरशब्देन मन्मथ उक्तः स्यात्। ततो मन्मथापरम्। तथा --पौर्वापर्येण। आशा --आशाशब्दिता दिक्।प्राणः - प्राणशब्देनोक्तेः प्राणसहचारि प्रत्यगात्मा  च स्यात्। ततःपरं सकलनियमिता-- नामादिनिखिलतत्त्ववर्गनियन्ता। 
सत्यः --सत्यशब्दवाच्यः। परात्मा गम्यते --'तरति शोकमात्मवित्' इत्युपक्रमविवक्षइत उपदेश्य आत्मेत्यवगम्यते।।
	10. प्रख्यातेत्यादि। अक्षराख्यम् --'कस्मिन्नु खल्वाकाश ओतश्च प्रोतश्च' इति गार्ग्या पृष्टेन याज्ञवल्क्येनाकाशाधारतया 'एतद्वै तदक्षरं गार्गि ब्राह्मणा अभिवदन्ति। अस्थूलमनणु' इत्यादिवाक्येनोक्तमक्षराख्यं वस्तु। प्रख्याताकाशपूर्वस्वविकृतिवहनात् --प्रसिद्धाकाशप्रभृतिस्वकार्यवहनात्।प्रधानम् --मूलप्रकृतिः ।तस्यापि ---प्रधानस्यापि। आकाशतौक्तौ ---कारणाकाशरूपत्वेन -'कस्मिन्नु खल्वाकाश ओतश्च प्रोतश्च' इति
वाक्यघटकाकाशपदवाच्यत्वाभिधाने।तत्तु---अव्याकृताकाशस्याप्याधारभूतमक्षरं तु।धृतनिखिलजगत् क्षेत्रितत्त्वं स्यात्---- प्रकृतेर्जीवाधीनत्वात् धृतनिखिलाचेतनवर्गं समष्टिजीवतत्त्वं स्यात्।मैवम्--एवं माशङ्किष्ठाः। अनितरवनियतैः ---चेतनाचेतनयोरसम्भावितैः। द्रष्टृत्वपूर्वैः -- भगवदसाधारणैर्द्रष्टृत्वादिभिः। शासनायत्तधृत्या ---'सा च प्रशासनात्' इत्युक्तरीत्या स्वशासनायत्तधारणेन च। मैवमित्यन्वयः।किञ्च------ युक्त्यन्यतरञ्चास्तीत्यर्थः। इह --अस्मिन्प्रकरणे। द्रष्टृन्तरस्य व्युदसनं व्युदासः।दृश्यत इति शेषः। तत्तु परमात्मपक्ष एव सम्भवति नपुनर्जीवपक्षे द्रष्टुर्दजीवादन्यस्य सर्वद्रष्टुः परमात्मनो विद्यमानत्वात्। तेनतत्  --- द्रष्ट्रन्तरनिराकरणम्।तुल्यतद्द्रष्ट्रपोहः --विश्वाधारतया    नियन्तृभूतपरमात्म तुल्येश्वरान्तर निराकरणरूपमेवेत्यर्थः।।
	*1.3.3. 
12.	लक्षीभूत इत्यादि।इह --आथर्वणिकैः पठ्यमाने सत्यकामप्रश्ने 'यः पुनरेतं  त्रिमात्रेणोमित्यनेनैवाक्षरेण परमपुरुषमभिध्यायीत' इत्यारभ्य 'एतस्माजीवघनात् परात्परं पुरिशयं पुरुषमीक्षते' इत्यादिवाक्ये।  ध्यायतेरीक्षतेश्च ---प्रथमतो ध्यानवाचिध्यैधातोः पश्चादीक्षणवाचीक्षणधातोश्च। लक्षीभूतः ---ध्यानफलभूतत्वादीक्षणस्य विषयभूतः। अयं पुरुषः एकः खलु --उभयत्र द्वितीयान्तपुरुषशब्दवाच्य एकः खलु। ध्यानफलभूतत्वादीक्षणस्य यथाक्रतुन्यायेन  ध्यातस्यैवेक्षणीयत्वमिति सर्वैरप्यङ्गीकरणीयं किलेत्यर्थः। सोऽयम् --एवं ध्यानेक्षणकर्मभूतोऽयं 
पुरुषः।अण्डाधिपः क्षेत्रज्ञः ---चतुर्मुखात्मा जीव एव। 'परात्परं पुरिशयं पुरुषम्' इति परात्परत्वं कथमित्यत्राह --असौ --अण्डाधिपतिश्चतुर्मुखः। इतरपरात् -- अचेतनापेक्षया परभूतात्।स्वान्यजीवात् --स्वभिन्नजीववर्गात्। परः -- पर एव। अतोऽस्मिन् परात्परत्वमुपपन्नम्। नो चेत् --एवं नाङ्गीक्रियते चेत्। भौमादिभोगप्रकरणविहतिर्बोभवीति ---- एकमात्रद्विमात्रप्रणवोपासनयोः क्रमेण मनुष्यकोलप्राप्तिमन्तरिक्षलोकप्राप्तिञ्चाभिधाय त्रिमात्रप्रणवोपासनफलतया 'स सामभिपुन्नीयते ब्रह्मलोकम्'
इति ब्रह्मलोकप्राप्तिं प्रतिपादयतः प्रकरणस्य विरोधो भवति। इत्ययुक्तम् --- इति शङ्कनमसाधु। तस्मिन् --ध्यानेक्षणविषये परपुरुषे। शान्तामृतत्वप्रभृतिपरगुणख्यात्यनूक्त्योरयोगात् --'तमोङ्कारणैवायनेनान्वेति विद्वान् यत्तच्छान्तमजरममृतमभयमपरं च' इति वचनेन 'यत्तत्' इति प्रसिद्धिसूचकयत्तत्पदघटितेन प्रतिपन्नयोः शान्तत्वमृतत्वप्रभृतिपरमात्मासाधारणगुण प्रसिद्धितदनुवादयोरसम्भवात्। अयुक्तमिति पूर्वेणान्वयः।।
	13. नन्वित्यादि नन्विति प्रश्ने। अत्र ---निरुक्तप्रकरणे।ओङ्कारमात्रात्रयफलगणनारूढभूम्यन्तरिक्षिप्रत्यासत्त्या ---- ओङ्कारसम्बन्ध्येकमात्राद्विमात्रत्रिमात्रारूपविभागत्रफलानुकथनप्रसक्तयोर्भूम्योन्तरिक्षयोः प्रत्यासत्त्या तदूर्ध्ववर्तित्वरूपसम्बन्धवशेन। ब्रह्मलोकः ---त्रिमात्रप्रणवोपासनफलतया निर्दिश्यमानो ब्रह्मलोकः।सरसिजवसतेः --भगवन्नाभिकमलनिवासिनश्चतुर्मुखस्य। निवासोऽस्तु --- वासस्थलभूतः सत्यलोक एवास्तु।मैवम् -- एवं मा शङ्किष्ठाः। हि -- यतः कारणात्। अयम् --ब्रह्मलोकः।पापोन्मुक्तेन सूर्यसम्पत्तिपूर्वं लभ्य इति कथितः -- सर्वपापविनिर्मुक्तेन सूर्यसम्पत्तिपूर्वकं प्राप्य इति 'स तेजसि सूर्ये सम्पन्नो यथा पादोदरस्त्वचा विनिर्मुच्यत एवं हैव स पाप्मना विनिर्मुक्तः सः सामभिरुन्नीयते ब्रह्मलोकम्' इति वाक्येन प्रतिपादितः। अतो मैवमिति सम्बन्धः। मध्यलोकैर्व्यवधिः सोढव्य इति त्तसमाधआनमार्गः समः --अन्तरिक्षलोकब्रह्मलोकयोर्मध्यवर्तिभिः स्वर्गादिबहुलोकैर्व्यवधानं सोढव्यमिति प्रत्यासत्त्यनुबन्ध्याक्षेपसमाधानसरणिर्युषअमाकमस्माकं च तुल्यैव। ब्रह्मलोकशब्दस्यान्तरिक्षलोकप्रत्यासत्त्या चतुर्मुखलोकपरत्वं कथयतामपि व्यवधानरहितप्रत्यासत्तिर्न सिध्यति। मध्ये स्वर्गलोकादीनां बहूनां व्यवधायकत्वात्। तत्सहनरूपन्तु समाधानं युष्माकमस्माकं च तुल्यम्। ब्रह्मलोकशब्द्सय श्रीवैकुण्ठाख्यदिव्यलोकपरत्वे तु सर्वपापविनिर्मुक्तप्राप्यत्वं सूर्यसम्पत्तिसूचितार्चिरादिमार्गगम्यत्वं 'कवयो वेदयन्ते' इति प्रकरणवाक्यसिद्धसूरिजनदृश्यत्वञ्चेत्येवमादीनि बलीयस्तराणि सिङ्गानि। प्रथमश्लोके 'नो चेद्भौमादिभोगप्रकरणविहति-' इत्युक्तस्यैव प्रत्यासत्त्यनुबन्ध्याक्षेपस्य पक्षद्वयतुल्यतारूपं साक्षात् समाधआनमस्मिन् श्लोके कृतमिति न पौनरुक्त्यशङ्कावकाशः।।
  *1.3.4.
	14. दह्वमित्यादि।  तैत्तिरीयश्रुतौ --- तित्तिरिरूपर्षिप्रोक्ते यजुषि 'अम्भस्यपारे' इति प्रश्ने 'अणोरणीयान्' इत्यनुवाके 'न कर्मणा न प्रजया धनेन' इत्यादिदशकमध्ये। हृत्पुण्डरीके दह्नं यत् गगनमभिहितम्---'दह्नं विपाप्मं परवेश्मभूतं यत्पुण्डरीकं पुरमध्यसंस्थम्। तत्रापि दह्नं गगनं विशोकः' इत्यत्र वाक्ये तत्रेतिशब्दस्य पूर्ववाक्योपात्तपुरशब्दितशरीरमध्यवर्तिहृदयपुण्डरीकपरत्वात् तथओक्ते हृदयपुण्डरीकते दह्नं सूक्ष्मं यद् गगनं प्रतिपादितम्।धन्दोगैस्तत्र दहराकाश िति यदपि च गीतम् --- सामवेदिभिश्छन्दोग्याख्यायामुपनिषद्यष्टमाध्याये 'अथ यदिदमस्मिन् ब्रह्मपुरे दहरं पुण्डीकं वेश्म दहरोऽस्मिन्नन्तराकाशः' इत्यादिवाक्ये 'अस्मिन्नन्तराकाशः' इत्यत्रास्मिन्नितिशब्दिते हृदयपुण्डरीके 'दहर आकाशः' इति दहरपदविशेषिताकाशशब्देन यद्वस्त्वपि चाभिहितम्। एतदेकम् ---एतद्द्वयमेकमेव। स्थानसाम्यपर्यायशब्दप्रयोगादिभिस्तयोरैक्यस्य सर्वसम्मतत्वादिति भावः। तत् -- दह्नगगनदहराकाशशब्दितं वस्तु। प्रसिद्धेर्महिमतः --प्रसिद्ध्यतिशयात्। भूताद्यम् --'आकाशाद्वायुः। वायोरग्निः। अग्नेरापः। अद्भ्यः पृथिवी' इत्युक्तेषु पञ्चसु भूतेषु आद्यं  प्रथममाकाशशब्दितं शब्दगुणकं भूतं भवितुमर्हति। इति न --- एवं न शङ्कनीयम्।  अनेकैः प्रत्यनीकैः --'एष आत्माऽपहतापाप्माविजरोविमृत्युर्विशोको विजिघत्सोऽपिपासस्सत्यकामस्सत्यसङ्ल्पः' 
इत्युत्तरवाक्यप्रतिपन्नैर्निरुपाधिकात्मत्वापहतपाप्मत्वप्रभृतिभिः सत्यसङ्कल्पत्वपर्यन्तैरन्यैश्च परमात्मसाधारणैः पक्षआन्तरविरोधिलिङ्गादिरूपैर्हेतुभिः। इति नेति पूर्वेण सम्बन्धः। लिङ्गवर्गैस्सनाया --उदाहृतपरमात्मलिङ्गैस्सहिता। बलिनी --अत एव केवलभूताकाशप्रसिद्ध्यपेक्षया बलवती।श्रौती प्रसिद्धिश्च -- 'को ह्येवान्यात्कः प्राण्यात्। यदेष आकाशो आनन्दो नस्यात् ' इत्यादिश्रुत्यन्तरसम्बन्धिनी आकाशशब्दप्रसिद्धश्च। भगवति स्यात् -- भगवति सिद्धैव। अतः केवलप्रसिद्धिबलेन प्रत्यवस्थानं हेयमिति भावः।।
	15.बाह्याकाशश्चेत्यादि। बाह्याकाशश्च यावानयमपि तथा इत्येतदीशे हि अक्लिष्टम् --- 'यावान्वायमाकाशस्तावानेषोऽन्तर्हृदय आकाशः'	इति वाक्यप्रतिपन्नं बाह्याकाशो यावान् अन्तर्दहराकाशशब्दितोऽयमाकाशोऽपि तथा तावान्' इत्येवमुपमानोपमेयभावकथनं परमात्मन्येव ह्यक्लिष्टम् --अगौणम्।भूताकाशो त्विदं नोपपद्यते: उपनमानोपमेयभावस्य भेदगर्भस्यैकस्मिन्नसम्भवितत्वात्। हृदयावच्छेदनिबन्धनत्वे 'उभे अस्मिन् द्यावापृथिवी अन्तरेव समाहिते' इत्यादिप्रतिपन्नसर्वाश्रयत्वस्य हृदयावच्छिन्नाकाशेऽसम्भवादिति भावः। सत्यात्मब्रह्मशब्दा नभसि कथमप्यन्वयं न प्राप्नुवन्ति -- 'एतत्सत्यं ब्रह्मपुरमेष आत्मा' इत्यादिनिर्दिष्टाः ,सर्वप्रकारविकारशून्यत्वनिरुपाधिकात्मत्ववनिरतिशयबृहत्वबृंहणत्वनिमित्तकाः सत्यात्मब्रह्मशब्दा भूताकाशओ कथञ्चिदपि प्रतिपादकत्वेन सम्बन्धं न लभन्ते। यश्च कामाधारस्समगणि नित्योऽसावेवात्र दहराकाशवाचा समगणि -- 'अस्मिन् कामास्समाहिताः' इत्युपरितनवाक्ये यः कामाधारत्वेनाभिहितः स्वरूपस्वभावविकारशून्यतया सदातनैकरूपसवरूपस्वभाववतया नित्यप्रकाशः इति नित्यो.़सौ परमात्मैवात्र दहरविद्योपक्रमे दहराकाशशब्देन प्रत्यपादि। 'अस्मिन् कामाः समाहिताः ' इति वाक्यस्य 'तस्मिन् यदन्तः ' इति वाक्यस्य च समानार्थकत्वस्वार्सयादिति भावः। किञ्च एष आत्मेति तस्यैव ह्यनुवदनम्-- तदुपरिवाक्ये 'एष आत्मापहतपाप्मा विजरो विमृत्युर्विशोको विजिघत्सोऽपिपाससत्यकामस्सत्यसङ्कल्पः' इत्यादिरूपे दहराकाशशब्दवाच्यमात्मशब्देन, अन्तश्शब्दवाच्यमपहतपाप्मेत्यादिभिश्च दर्शयति एतच्छब्दविशेषितात्मशब्देन दहराकाशस्यैव ह्यनुवादो युक्तः। अतः -- एवमुपपादनात्। चिन्त्यकामा -- 'तद्य इहात्मानमनुविद्य व्रजन्त्येतांश्च सत्यान् कामान्'  इत्यादिवाक्यैश्चिन्त्या उपास्यतया प्रतिपन्नाः कामाः काम्यमानत्वयोगिनः। तद्गुणाः -- तस्य दहराकाशस्य सम्बन्धिनोऽपहतपाप्मत्वादिकल्याणगुणा एव।।
16. सर्वेशाधारचोक्त्येत्यादि। वाज्यधीतम् -- 'य एषोऽन्तर्हृदय आकाशस्तस्मिन् शेते सर्वस्य वशी  सर्वस्येशानः' इति वाजिभिर्वाजसनेयशाखिभिरधीतं पठितम्। तत् -- आकाशशब्दवाच्यम्। सर्वेशाधारतोक्त्या ---- सर्वेश्वरस्याधारतयाऽभिधानेन। हृदयव्योम भवतु च ----हृदयसुषिररूपं हृदयव्योम  भवतु च। छान्दोग्यस्थो ब्रह्मलोकादिशब्दः --- 'एतं ब्रह्मलोकं न विन्दन्ति, एतत्सत्यं ब्रह्मपुरम्' इत्यादिच्छान्दोग्यदहरविद्यापठितो ब्रह्मलोकशब्दः, आदिशब्देन  ब्रह्मपुरशब्दो विवक्षितः। निषादस्थपतिनयपदम् --- 'एतया निषादस्थपतिं याजयेत्' इत्यत्र कर्मधारयसमासस्यैवाश्रयणात् तन्न्यायविषयभूतस्सन् ब्रह्मैव लोको ब्रह्मलोक इति समानाधिकरणवृत्त्या ब्रह्मात्मलोकपरः। आपस्तम्बश्च ---- कल्पसूत्रादि प्रणेता आपस्तम्बाख्यो महर्षिश्च। सर्वात्मभूतं ब्रह्म --- सर्वेषामात्मतया आधारभूतं ब्रह्म। वैभाजनपुरमवदत् ---- सर्वेषामपि पदार्थानां प्रत्येकं विभजनेन स्थातुं योग्यं स्थानमित्यर्थविवक्षया 'स वै वैभाजनं पुरम्' इति वचनेन वैभाजनं पुरमित्यभ्यधत्त। उज्ज्वलायां तु ' स एव च वैभाजनं पुरं विविधैर्भागैसमृद्धं पुरं सर्वैर्थिभिः प्राप्यते एवमयमपि' इति  व्याख्यातम्। किञ्च 'पूः प्राणिनः सर्व ए गुहाशयस्य' इत्यप्याह।  सर्वे प्राणिनो गुहाशयस्य परमात्मनः पुरमित्यर्थः। अतः प्राणिनः --- सर्वेऽपि प्राणिनः। तस्य -- परमात्मनः। पूः -- पुरमावासस्थानम्। स्युः -- भवेयुरेव। तदपि-- तथापि। तदपि --  ब्रह्मापि। सर्ववासात् पुरं स्यात् हि --- सर्वाधारतया सर्वेषामपि तस्मिन् वासात् तेषां पुरं भवति हि।  अतो ब्रह्मलोकपदब्रह्मपुरपदयोः कर्मधारवृत्त्या ब्रह्मात्मकलोकब्रह्मात्मकपुरपरत्वमेवोचितमिति भावः।।
      17. जीवस्तर्हीत्यादि। तर्हि ---- अपहतपाप्मत्वादिगुणाधारत्वानुपपत्त्या प्रसिद्धाकाशस्य दहराकाशत्वेऽनुपपन्ने।एष आत्मा ---- दहराकाशशब्दित एष आत्मा। गुणगणघटनात् ---- अपहतपाप्मनत्वादिगुणगणोपपत्तेः। तत्परामर्शदृष्टेः ----'एष आत्मा' इति जीवस्यैव परामर्शदर्शनात्। अल्पत्वाद्युक्तितश्च -- जीवात्मन्युपपन्नस्याल्पपरमाणत्वादेः 'दहरोऽस्मिन्' इत्यादिना अभिधानाच्च। जीवः ---जीवात्मा भवतु। इत्यसत् -- इति शङ्कनमसाधु। अनुपधिकात् सत्यसङ्कल्पतादेः --- स्वाभाविकात् सत्यसङ्कल्पत्वादिगुणगणात्। आदिशब्देन  सत्यकामत्वापगतपाप्मत्वादिग्रहणम्।जीवस्य स्वाभाविकसत्यसङ्कल्पत्वाद्यसम्भवात्। परमात्मप्रसादेन हि जीवस्य सत्यसङ्कल्पत्वादिकम्। अतो न तस्य तादृशसत्यसङ्कल्पतादिसम्भव इति भावः।  विश्वैकाधारतादेरपि --- 'उभे  अस्मिन् द्यावापृथिवी अन्तरेव समाहिते।  अथ य आत्मा स सेतुर्विधृतिः' इत्यादि वाक्यप्रतिपन्नात् विश्वैकाधारत्वादिधर्मादपि। स खलु  --- परमात्मैव खलु दहराकाशशब्दित आत्मेत्यभ्युपगन्तव्यम्। दह्वता  परे औपाधिकी स्यात्  -- 'दहरोऽस्मिन्' इत्युक्ता सूक्ष्मता परमात्मनि हृदयावच्छेदरूपोपाधिप्रयुक्ता सती उपपन्नैव भवेत्। प्राजापत्ये वाक्ये ----'य आत्माऽपहतपाप्मा विजरो विमृत्युर्विशोको विजिघत्सोऽपिपासस्सत्यकामस्सत्यसङ्कल्पस्सोऽन्वेष्टव्यस्स विजिज्ञासितव्यस्स सर्वांश्च लोकानाप्नोति सर्वांश्च कामान् यस्तमात्मानमनुविद्य विजानातीति ह प्रजापतिरुवाच' इत्युक्ते प्रजापतिवाक्ये ऽनन्तरपठिते। विमुक्ते --- मुक्तात्मनि विषये।तद्गुणोक्तिस्तु -- अपहतपाप्मत्वादिगुणप्रतिपादनं तु। परसमदशया --- परमपुरुषप्रसादलभ्यया 'निरञ्जनः परमं साम्यमुपैति' इत्यादिश्रुत्युक्तया मुक्तिदशासम्बन्धिन्या परमात्मसाम्यदशया। तादृशदशाविवक्षयेति भावः। दहराकाशस्य तु स्वतस्सिद्धान्ते गुणाः उपाध्यकथनात् । प्रजापतिवाक्यप्रतिपाद्यस्य जीवात्मनस्तु तत्प्रकरणे  बद्धदशाभिधानपूर्वकं 'एष सम्प्रसादोऽस्माच्छरीरात् समुत्थाय परं ज्योतिसुपसम्पद्य स्वेन रूपेणाभिनिष्पद्यते' इति परज्योतिः प्राप्यत्यन्तरमहतपाप्मनत्वादिस्वरूपाविर्भाववचनात् न स्वाभाविका इति भावः।।
    18. दह्वाकाश इत्यादि। अत्र -- दहरविद्याप्रकरणे। सम्प्रसादोक्तिः ---- 'एष सम्प्रसादो अस्माच्छरीरात्' इत्यादिनोपरितनप्रजापतिवाक्यप्रभृतिकप्रत्यगात्मविद्याप्रकरणस्थवाक्यतुल्येन वाक्येन सुषुप्तिस्थानवाचकसम्प्रसादशब्दलक्षितस्य जीवात्मनश्चरमशरीरत्यागपूर्वकपरज्योतिः प्राप्तिस्वरूपाविर्भावादिप्रतिपादनम्।दह्वाकाशोऽपवर्गप्रद इति गदितुम्--- दह्वाकाशशब्दितस्य भगवतो मोक्षप्रदत्वरूपमहागुणं प्रतिपादयितुम्। प्राजापत्ये वाक्ये परपरिपठनं तु ----'मधवन्मर्त्यं वा इदं शरीरम्' इत्यादौ इन्द्रोद्देश्यकतया प्रवृत्ते प्रजापतिवाक्यसन्दर्भे 'स उत्तमः पुरुषः' इति वाक्ये उत्तमपुरुशपदेन परमात्मप्रतिपादनं तु। प्राप्यनिष्कर्षणार्थम्------ जीवात्मनः प्राप्यविशेषनिर्धारणार्थम्। जीवात्मनः प्राप्यः स्वभन्नः परमात्मैव स च पुरुषोत्तम एवेति विशेषप्रदर्शनार्थमिति भावः। तत् -- तस्मात् कारणात्।एवम् --- उक्तरीत्या। आकाङ्क्षाद्यैः ---- परस्पराकाङ्क्षआसत्तियोग्यताभिः। वाक्ययुग्मे -- दहरविधाप्रजापत्युपदिष्ट प्रत्यगात्मविघायवाक्यद्वयसन्दर्मे। परदितरयोरन्विते -- परमात्मजीवात्मनोर्विषये समन्विते सति। अन्योन्यबाघप्रभृति -- द्वयोर्वाक्ययोरन्योन्यस्मिन् अन्योन्यप्रसक्तयाभावरूपः, तन्मुलकं वाक्यभेदादिकं च। किमपि --प्रत्यगात्मविघायाः स्वतन्त्रविधात्मकत्वादिकं च। न युकयुग्म् -- न युक्तिसहम्। सम्भवत्येकवाक्यत्वे वाक्यभेदस्तु नेष्यत इति न्यायादिति भावः। तत्सामरस्यं सौत्रं हि --तयोर्वाक्यसन्दर्भयोर्द्वयोरपि सामरस्यं साङ्गविघाकप्रधानैकविघानिष्ठत्वरूपमैकरस्यं सुत्रैरेव प्रतिपन्नं हि -- उत्तराञ्चेदाविर्भुतस्वरूपस्तु। अन्यार्थश्च परामर्शः, इत्यादिसूत्रैस्तदेकवाक्यत्वप्रतीतिः सुलभैव इति भावः।।
 

* 1.3. 5. 
     19. प्राणेश इत्यादि। स्वै कर्मभिः -- स्वकीयैः पुण्यपापरूपैः कर्मभिः। सञ्चरन् -- 
देवतिर्यगादिदेहेषु सञ़्चरन्। प्राणेशः --- प्राणनियन्ता जीवात्मैव। क्वचित् --प्राणाधिपः सञ्चरति कर्मभिः। अङ्गुष्ठमात्रो रवितुल्यरूपः इत्येवंरूपायां कस्या़ञ्चित् श्रुतौ। अङ्गुण्ठमात्रः -- अङ्गुष्ठमात्रत्वेन। अनुकथितः प्रतिपादितः। अन्यत्र -- भारतादौ। अङ्गब्ठमात्रं पुरूषं निक्ष्चकर्पेत्यपि ध्ष्टम् -- स्वशिक्षणीयं जीवात्मानं नरकनिपातनाय पुर्वशरीरादुह्दिधीर्षु, सर्वत्मपुण्यपापानुरुपफप्रदाता यमः अङ्गष्ठमात्रमेतत्प्रमितं पुरूषं जीवात्मानं निक्ष्चकर्ष पूर्वशरीरात्पृथगाचकर्षेत्यर्थः. एवं स्पष्टतया जीवात्मनि अङ्गुषठप्रमितत्वपरं वचनमपि भारतादौ ह्धष्टम्। तदिदं वचनम् -----
 अथ सत्यवतः कायात् पाशबन्धवशं गतम्। 
 अङ्गुष्ठमात्रं पुरूषं निक्ष्चकर्ष यमो बलात्।।
इति तस्मात् --जीवालिङ्गस्याङ्गुष्ठप्रमिकत्वस्यात्र दर्शनात्। एतत्प्रमाणप्रमितं जीवमुपनिषदाह -- निरूक्ताङ्गुष्ठप्रमाणपरिमितं जीवात्मनमेव कठवल्लयुपनिषत् प्रतिपादयतिष। इत्ययुक्तम् -- इति शङ्कनमयुक्तम्। वाक्यस्थेशानतादेः -- र्इशानो भुतभव्यस्य न ततो विजुगुण्सते, इति वाक्यप्रतिपन्न भुतभव्येशानत्ववात्सल्यातिशयाभ्यां पुरूषशब्देन च परमपुरुषासारणेनेत्यर्थः। तत् मानं हि --- प्रतिपादितमङ्गुष्ठप्रमितत्वरूपं परिमाणं हि। नरहृदयपरिच्छित्तितः ---उपासकमनुष्यहृदयपरिच्छेदापेक्षया नतु स्वतः अपरिच्छिन्नत्वादिति भावः।। 
     20. न ह्यङ्गुष्ठेत्यादि। अखिलजन्त्वाश्रयम् ---- अखिलजन्तवः आश्रयो यस्य तत्, अखिलजन्तुवर्तीत्यर्थः। हृदयम् --- शरीरान्तरङ्गविशेषः। अङ्गुष्ठप्रमाणं नहि -- अङ्गुष्ठपरिमाणतुल्यपरिमाणं नहि। खरभुजगविहगादीनां मक्षिकामशकादीनां चाधइकन्यूनपरिमाणहृदयत्वादिति भावः। तत् --- तस्मात् कारणात्।व्याप्ते --- सर्वव्यापके। परस्मिन् -- परमात्मनि। तन्मात्रतोक्तिः --- अङ्गुष्ठमात्रत्वोक्तिः।  क्वचित् --- ब्रह्मविद्याधिकृतमनुष्यहृदयापेक्षया कुत्रचिदेव। इति -- एवं रीत्या।  मनुजाधिक्रियोक्तिप्रसङ्गे ---मनुष्याधिकारप्रतिपादनलब्धोपस्थितिरूपे सन्दर्भे। तद्विशेषः --- अधिकारविशेषः। देवादीनामप्धिकारोऽस्ति नेत्येचघोग्यायोग्यपुरूषरूपोऽधिकारानुबन्धिविशेषः। सूत्रद्वन्द्वद्वयान्तः --- द्वन्द्वयोर्द्वयं द्वन्द्वद्वयं, सूत्राणां द्वन्द्वद्वयं सूत्रद्वन्द्वद्वयं 'शब्दादेव प्रमितः। हृद्यपेक्षया तु मनुष्याधिकारत्वात्। कम्पनात् ज्योतिर्दर्शनात्। ' इतिसूत्रचतुष्टयात्मके प्रमिताधिकरणे पूर्वमेकं सूत्रद्वन्द्वमध्यसूत्रद्वन्द्वं तयोर्द्वन्द्वं च सिद्धम्।सूत्रद्वन्द्वद्वयस्य अन्तर्मध्ये सूत्रद्वन्द्वद्वयान्तः। पूर्वोत्तरसूत्रद्वन्द्वमध्य इत्यर्थः।त्रिभिरधिकरणैः 'तदुपर्यपि बादरायणस्सम्भवात्। मध्वादिष्वसम्भवादनधिकारं जैमिनिः। शुगस्य तदनादरश्रवणात् ददाद्रवणात् सूच्यते हि' इत्यादिभिस्रिरधिकरणैः। चिन्त्यते-- विचार्यते। तार्तीयैः स्थापनीया -- तृतीयेऽध्याये भवानि तार्तीयानि तैस्तृतीयाध्यायस्थैरधिकरणैः स्थापनीया। इतिकर्तव्यतया तु --- अङ्गकलापरूपेतिकर्तव्यता तु।अत्र -- प्रकरणे।  नावजिगमिषिता ---- नावगन्तुमिष्टा। अधिकारविशेषविचारमात्रमत्र प्रसङ्गात् क्रियते तद्भिन्नः सर्वोऽप्यधिकारविचारभागस्तत्तदाश्रमभेदभिन्नाङ्गकलापविचारसहितस्तृतीयाध्याय एव करिष्यते अतो नाध्यायार्थसाङ्कर्यप्रसङ्गइति भावः।।
 *1.3.6.
   21.  शब्दात्मेत्यादि। इयं देवता --- ब्रह्मोपासनाधिकारविचारविषयभूता देवता।शब्दात्मा -- 'इन्द्राय स्वाहा ' इत्यादिवेदवाक्येषु यश्तुर्थ्यन्त इन्द्रादिशब्दस्तत्स्वरूपैव। अथ वा ---- पक्षान्तरे। लौकिकार्थाकृतिः --- लोकप्रसिद्धाग्न्यादिरूपार्थस्वरूपाऽस्तु। अतः --- देवताया अचेतनशब्दादिरूपत्वेन चेतनकृत्यानर्हत्वात्।  तस्याः --- देवतायाः।  ब्रह्मोपासा न --- ब्रह्मोपासनं न सम्भवति। इत्यनार्षम् --- इति कथनमवैदिकम्। वैदिकगोष्ठ्यनर्हमित्यर्थः।  'एतं ह वाव तदृषिरभ्यनूवाचेन्द्रो दधीचो अस्थभिः ' इत्यादौ ऋषिशब्दस्य वेदे प्रयोगोऽवगन्तव्यः। श्रुतपरिहरणमश्रुतस्य कल्पनञ्च --- 'वायव्यं श्वेतमालभेत भूतिकामोै वायुर्वै क्षेपिष्ठा देवता वायुमेव स्वेन भागधेयेनोपधावति स एवैनं भूतिं गमयति' 'स एनं प्रीतः प्रीणाति' इत्यादिवाक्येषु फलसाधनतया श्रुतस्य देवताप्रीत्यात्मकस्यार्थस्य परिहरणं त्यागः, 
अश्रुतस्य श्रुतिवाक्यानवगतस्यैवापूर्वादेः कालान्तरभाविफलसाधनत्वेन कल्पनञ्च। समापततीति शेषः। श्रुतहानाश्रुतकल्पनयोरन्तजघन्यत्वादिति भावः। ननु विश्वस्रष्ट्रीं देवतामनुमिनुम इत्यस्मद्वचनं शास्त्रयोन्यधिकरणे न्यषेधि, अत्र सा कथं सेत्स्यतीत्यत्र प्रत्युच्यते --विश्वस्रष्टेत्यादिना। विश्वस्रष्टा अनुमितिविषयो मा भूच्च --- जगन्निर्माता परदेवतात्मा परमात्मा भवद्बुद्धिसिद्धानुमितिगोचरो मा भूत्, न तावता कापि हानिरिति भावः। तर्हि परदेवतास्तिता केन प्रमीयेतेत्यत्राभिदधाति-----तत्परैरित्यादि।एष तु --- परमात्मा तु। तत्परैर्निर्बाधैः शास्त्रैः प्राक् स्थापितः --- परमात्मनि तात्पर्यशालिभिः प्रमाणान्तरबाधशून्यैश्च 'सत्यं ज्ञानमनन्तं ब्रह्म।यो वेद' इत्यादिशास्त्रैरेव प्रमाणमूर्धाभिषिक्तैः शास्त्रयोन्यधिकरण एव प्रतिष्ठापितः। विभुना स्वयमपि शक्यापलापो नैव -- स एष सर्वशक्तिः स्वयमप्यस्मत्समक्षं स्वात्मानं नास्तितयाऽपलपितुं न शक्नोत्येव। अतः परदेवताऽसिद्धिशङ्कया नावकाश इति भावः।।
      22. सामर्थ्यमित्यादि। उचिततनुभृतां देवतानां सामर्थ्यं सम्पद्येत --- 'उचिततनुभृतां वज्रहस्तः पुरन्दरः तेनेन्द्रो वज्रमुदयच्छत्' इत्यादिप्रमाणानुसारेण पटुतरकरणकलेबरयुक्तान देवतानां जन्मसामर्थ्यं कर्मसामर्थ्यं बुद्धिसामर्थ्यमिति त्रिविधमपि सामर्थ्यं संपद्येत सिध्येदेव। तापभाजां देवतानामर्थिता सम्पद्येत --- वेदापहारगुरुपातकदैत्यपीडामेघनादपराजयमूलकाध्यात्मिकाधि भौतिकादितापयुक्तानां  तासां सर्वदुःखसामान्यनिवृत्तिमन्मोक्षाख्यफलापेक्षारूपाऽर्थितापि सम्भाव्येत। इति   -- एवमधिकारविशेषसिद्धेः।  तासामपि परोपास्तिवर्गाधिकारो भवति ----- तासां देवतानामपि परमात्मोपासनवर्गे योग्यता भवत्येव। मन्त्रार्थवादप्रभृतिषु निखिलं ख्यातम् --- 'वज्रहस्तः' इत्यादिरूपेषु मन्त्रेषु, अर्थवादेष्वन्येषु ब्राह्मणादिषु चापेक्षितं देवतानां विग्रहविरादानज्ञानशक्त्यादिकं सर्वमपि प्रसिद्धमेव। बाधादोषाद्यभावे -- प्रमाणान्तरबाधकारणदोषव्याघातादीनामभावे।  मिथ्येत्युद्धोषयन्तः --- देवताविग्रहादीकं मिथ्येति निरर्थकशब्दकारिणो निरीश्वरमीमांसकाः। कथिताम् -- मीमांसारम्भे स्वप्रतिपादिताम्।  स्वतोमानताम् --- वेदस्य स्वतःप्रामाण्यम्। इह -- देवताविग्रहविचारसमये। विस्मरन्ति --- न स्मरन्तीत्यर्थः। अन्यथा कथं श्रुतुप्रतिपन्नाबाधितार्थापलाप इति भावः।।
       23. द्वेधेत्यादि।  स्तुतौ --- सर्वत्र वेदे वा लोके वा गुणगुणिसम्बन्धाभिधानरूपे स्तुतिसामान्ये।  वृत्तिः -- प्रवृत्तिः। स्वपरगुणमुखी --- स्वगुणद्वारिका परगुणद्वारिका चेति।  द्वेधा स्यात् -- प्रकारद्वयशालिनी स्यात्। तत्र प्राक्तनी --- स्वगुणद्वारिका स्तुतिः। अर्थ्या तावत् --- 'यावत्तावच्च साकल्येऽबधौ मानेऽवधारणे' इति कोशात् तावच्छब्दोऽवधारणार्थः। अर्थादनपेतैव सार्थिकैव खल्वित्यर्थः। ईदृशी स्तुतिस्तु 'अपहतपाप्मा विजरः' इत्यारभ्य 'सत्यकामस्सत्यसङ्कल्पः' इत्यादिरूपा।
पश्चिमायामपि --- परगुणद्वारिकायामपि स्तुतौ।निपुणधिया -- सूक्ष्मार्थविवेचनसमर्थबुद्धिशालिनाः पुरुषेण। मुख्यधर्मैकदेशो निर्धार्यः ----- त्वमिन्द्रश्चन्दर इत्यादिरूपेषु स्तुतिवचनेषु स्तव्ये पुरुषे परमैश्वर्येसर्वजनाह्लादकत्वादिधर्मपौष्कल्याभावेऽपि इन्द्रचन्द्रादिरूपस्तुतिघटकपदमुख्यार्थभूत निरुक्ततत्तद्गुणैकदेश एव स्तुतिप्रवृत्तिनिमित्तमित्यवधार्थः। तथा च तादृशस्तुतिवचनान्यौपचारिकाणि न त्वेकान्ततो ऽर्थशून्यानि तथा सति सर्वत्र प्रवर्तितव्यत्वात्, तथा लोकेऽदर्शनादिति भावः। रूच्यर्थयां तस्यां च -- ओषधादिविषये बालोपच्छन्दनार्थायां तस्यां स्तुतौ। अनृतकथनतः -- अमृतमिदमौषधं पिबेत्यादिरूपानृतवचनेन । अमुग्धे ---- मोहरहिते बालादौ। रोचना नहि ---औषधे अमृतत्व  बुद्धिपूर्विकारूचिर्नैव भवति इदं प्रसिद्धं खलु। तथा च स्तुतिकार्यरूच्यसम्पादनात् स्तुतित्वाभावोऽवगत एवेति भावः। मुग्धे तु परमार्थविषयत्वभ्रमादेव रुचिजननम्, रज्जौ सर्पत्वभ्रान्त्या भयजननेऽपि रज्जुः परमार्थसर्पो भवतीति भावः। भूताथ का स्तुतिः स्यादिति मुनिगदितं गौणतादेर्निवृत्त्यै ---- 'भूतार्थे कतमा स्तुतिः' इत्यादिरूपं परमार्थविषयस्तुतेः स्तुतित्वाक्षएपकं मुनिवचनं तु औपचारिकस्तुतित्वनिवृत्त्यर्थं न तु सर्वथा पारमार्थ्यं निषिध्यत इत्यर्थः। 'भूतार्थव्याहृतिस्सा हि ' इति तु परमेष्ठिनः स्तुतिरौपचारिकी 
न भवति अपि तु पारमार्थिकीत्येवतदर्थकमिति भाव्यम्।।
       24. नानादेहेत्यादि।नानादेहाप्तिशक्ताः ---- युगपदिच्छानुसारेणानेकदेहप्रवेशतदधिष्ठान शक्तियुक्ता देवताः। इह -- लोके।  कथं युगपत्कर्मसन्निध्यनर्हाः --- एककालक्रियमाणनानायज्ञकर्मस्वात्मानं संनिधापयितुं कथमनर्हाः स्युः।  तत्तद्वृत्तान्तसत्त्वे ---एकैकमन्वन्तरादिपरिमितकालवर्तिसशरीरेन्द्रादिव्यावपारवृत्तान्तसम्बन्धेऽपि।श्रुतिषु --- वेदेषु। प्रवाहात् -- पूर्वपूर्वेन्द्रादिसजातीयेन्द्रादिपरम्पराया यावदुत्तरकालानुवृत्तेः। अनित्ययोगो न भवति ---तादृशप्रवाहस्य नित्यत्वेनानित्यार्थसंयोगप्रसङ्गो न भवति।वेदनित्यत्वसिद्धेः --- कर्तृस्मरणाभावसहितेन 'वाचा विरूपनित्यया' इत्यादिप्रमाणबलेन वेदानां नित्यत्वस्य सिद्धत्वात्। काण्डादौ --- काण्डेषु विषये।कर्तृवादः ----प्रजापतिसोमाग्निविश्वदेवानां कर्तृत्वप्रवादः। 'मन्त्रकृतो वृणीते नम ऋषिभ्यो मन्त्रकृद्भ्यः अयं सो अग्निरिति विश्रामित्रस्य सूक्तं भवति' इत्यादिषु मन्त्रकृत्त्वसूक्तकृत्त्वप्रवादः सर्वोऽप्ययम्। प्रवचननियतः -- काण्डादिप्रवचनतः प्राप्तः। न तु कर्तृत्वात्।
वर्णसर्गेऽपि --- निरीश्वरवादिन इव वेदान्तिनो वर्णनित्यत्वानङ्गीकारेण वर्णानामहङ्कारतत्त्वात् सृष््ट्यङ्गीकारेऽपि।ईशः -- पुरुषोत्तमः। प्राचीनकल्पक्रमतः ----पूर्वपूर्वकल्पेषु यादृशानुपूर्वीविशिष्टो वेदाक्षरराशिः उत्तरोत्तरकल्पेष्वपि तादृशानुपूर्वीविशिष्टक्रमेणैव। वेदानुपदिशेत् -- 'यो ब्रह्माणं विदधाति पूर्वं यो वै वेदांश्च प्रहिणोति तस्मै' इत्युक्तरीत्या स्वपुत्राय चतुर्मुखाय स्वयमुपदिशेत्। ततः स च नवप्रजापत्यादिपरम्परया लोके वेदान् प्रवर्तयतीति भावः।।
       25. वेदानामित्यादि। कल्पभेदे ---चतुर्मुखदिनभूते चतुर्युगसहस्तरकालात्मके एककल्पेऽतीते पुनस्तादृशे कल्पान्तरे प्राप्ते। ईशबुद्ध्या --- ईश्वरबुद्धिवशेन।  वेदानां क्रमनियमहतिरिष्टा यदि -'अग्निमीले' 'इषे त्वा' 'अग्न आयाहि' 'शन्नो देवीः' इत्येवमारभ्य क्रमविशेषविशिष्टतयैव नियमेन सावधानैरध्यापकैः पठ्यमानानामृग्यजुस्सामाथर्वनाम्नां वेदाख्याक्षरराशीनां आनुपूर्वीनियमान्यथाकरणमभिमतं यदि। 'प्रतिमन्वन्तरं चैषा श्रुतिरन्या विधीयते' इत्युक्तवचनापातप्रतीतिरीत्या एकस्मिन् कल्पादावेकानुपूर्वी कल्पान्तरेचान्यादृशी नत्वेकैवानुपूर्वीति नियम इत्यङ्गीक्रियते यदि। मन्त्रांशानां तथा स्यात् -- मन्त्रांशानामानुपूर्व्यन्यथआकरणम्। उचितं न खलु --युक्तं न किल। कुतः? व्रीहिसोमादिसाम्यात् -- यागकारणीभूतानां व्रीहिसोमादीनामिव मन्त्राणामपि यागीयज्ञानकारणत्वेन कल्पभेदेऽप्यन्थाकरमानर्हत्वसाम्यात्। अयमाशयः -- कारणत्वस्य नियमघटितत्वेन कल्पभेदेऽपि कपालतन्त्वादीनामेव घटपचादिकारणत्ववत् व्रीहिसोमलतादीनामेव व्रीहित्वादिवैशिष्ट्येन यागकारणत्वस्यास्मिन्कल्प इव सर्वेष्वपि कल्पेषु सिद्धतया मन्त्राणामपि व्रीहिसोमादिवत्  यागीयप्रयोगसमवेतार्थज्ञानादृष्टादिकारणत्वात् कारणत्वस्य च तदानुपूर्वीविशेषावच्छिन्त्वेन कल्पान्तरे तदन्यथआकरणे तेषां ज्ञानादृष्टादिकारणत्वासम्भवापातात् मन्त्राणामानुपूर्व्यन्यथाकरणमयुक्तमिति। तथा च न्यायपरिशुद्धौ शब्दाध्याये द्वितीयाह्निके आचार्यसूक्तिः 'मन्त्रादिषु क्रमभङ्गानुपपत्तिश्च कल्पान्तरेऽपि तच्थक्त्यनपायादेव, तथात्वेऽपि वा यथापूर्वोच्चाराणेऽपि तदनपायात्। अन्यथा कल्पनागौरवमिति। तथापि सर्गप्रलयसम्भवात् सम्प्रदायविच्छेदे सर्ववेदोचछेदात् पश्वादीश्वरस्तत्स्रष्टा स्यात्। न स्यात्, तथापि प्राचीनवेदसाक्षात्कारिणस्तस्य तत्प्रवर्तनमात्रौचित्यात् शक्तस्यापि तज्जातीयवेदान्तरकल्पने गौरवात्।  शक्तावपि सिद्धोपजीवनस्यास्मदादिषु दृष्टेः। एषामेव च मन्त्राणां कल्पान्तरेऽपि मन्त्रत्वाविरोधात्' इति।  इत्थं विध्यर्थवादक्रम इति --'एवंमन्त्रनित्यत्वे च तुल्यन्यायतया ब्राह्मणनित्यत्वस्यापि दुस्त्यजत्वात् तदृष्टान्तेन वा तन्नित्यत्वसाधनात्' इत्युपरितनन्यायपरिशुद्ध्युक्तक्रमेण प्रतिपादितस्य मन्त्रनित्यत्वन्यायस्यानुपूर्वीविशेषावच्छिन्नतयैव यागादिकर्तव्यतादिज्ञानतदपेक्षितप्राशस्त्यादिज्ञानकारणभूतयोर्विधअयर्थवादयोरपि सामान्येन तयोरप्यानु पूर्वीनित्यत्वरूपोऽयमेव क्रम इति हेतोः। नियमे -- वेदत्वावच्छेदेन कल्पभेदेऽप्यानुपूर्वीनियमे।  पाक्षिके तथात्वे वा --- वेदपौरुषेयत्ववादिमतानुसारेणास्मिन्कल्पे इयमानुपूर्वीं कल्पान्तरे त्वन्यानुपूर्वीति 
व्रीहियवादिवद्वैकल्पिकतया एकैककल्पादिकल्पवसानपर्यन्तक्रमनियमे वा। विचार्य ग्राह्ये सतीति शेषः। अयं पक्षस्साधुर्वा अयं पक्षस्साधुर्वेति निचार्यान्तरपक्षे संग्राह्ये सति। असौ आक्षापादः पक्षः -- प्रतिकल्पमीश्वरेण वेदोऽन्यथान्यथआ निर्मीयत इत्येवंरूपः कल्पभेदेन वेदानुपूर्वीभेदावलम्बिगौतमकल्पितः पक्षः। नः -- पक्षद्वयेऽपि पक्षपातं विना युक्तत्वमयुक्तत्वं च विचार्यायं युक्त इति निश्चितवतां वेदान्तिनामस्माकम्।  परमतपरिषत्कोचिमाटीकताम्--- बाह्यसिद्धान्तगोष्ठीनिविष्ठानां प्राप्नुताम्। तावता किं नच्छिन्नमिति भावः।।
      26. सौक्ष्म्यादित्यादि। सौक्ष्म्यात् -- परमाण्वादीनामिवानुपलब्धिकारणात् सूक्ष्मपरिमाणात् । तुल्याभिधारात्--तैलसिक्ततैलबिन्द्वादीनामिवात्यन्तसजातीयविक्षरणात्।  सहकृदपगमात् --अन्धकारवर्तनो घटादेरिव उपलम्भसहकारिकारणभूतालोकादिसमवधानाभावात्। छादकात्---पटावारितानामिवावारकवशात्।आन्यपर्यात्--व्यासक्तहृदयस्याग्रतः स्थितानां वस्तूनामिव वस्त्वन्तरचिन्ताकृतमानसान्यपरत्वात्।अत्यासत्त्या--स्वनयनगततारकारक्तिरमादीनामिव नैरन्तर्यैण।अतिदूरात्---देशान्तरगतानामिव चाक्षुषरश्मिप्रसरविरोधिदेशव्यवधानात्।यद्वा चाक्षुषरश्मिगमनानर्हदूरदेशवर्तित्वात्।बलवदभिभवानुद्भवाक्षोपघातैः--- प्रबलतरभास्करप्रभाभिभूतमध्यन्दिनोल्कादीनामिव उपलभ्यवस्त्वत्यन्तसजातीयवस्त्वन्तर बहुलीभूतगुणकृतग्राह्यग्राहकगुणवैकल्यं बलवदभिभवः चीक्षुषकिरणरूपादीनामिव बहिरिन्द्रियग्रहणायोग्यतापादकः स्वरूपसम्पूर्णनिष्पत्त्यभावोऽनुद्भवः नयनरोगादिरक्षोपघातः तैः।वर्तमानान्यपि नेक्ष्यन्ते हि---विद्यमाननान्यपि वस्तूनि नोपलभ्यन्ते खलु।नहि कारणान्तरप्रयुक्तानुपलब्धिमात्रेण वस्त्वभावो निश्चेय इति भावः। तद्वत् --तद्रीत्यैव। सुरगणाः --- विद्यमाना एवाग्नीन्द्रादिदेवतागणाः। अन्तर्धिशक्तेः --- अन्तर्धानशक्तिवशात्। नेक्ष्यन्ते -- नोपलभ्यन्ते। अपि च शास्त्रेषु जननतपोयोगमन्त्रौषधिभ्यः --- जातिमात्रात् पिशाचादीनाम्, तपसो महर्षीणाम्, योगप्रभावात् योगिनाम्, मन्त्रशक्तिवशात् जप्तृणाम्, ओषधिशक्तिविशेषेभ्यश्च दिव्यगुलिकमूलिकादिशालिनां सिद्धानां च । सिद्धिभेदाः --अन्तर्धानशक्त्यादिविशेषाः ।प्रख्याताः --प्रसिद्धाः। अतो देवादीनामनुपलम्भ इति न तावता तेषामभाव इति भावः।।
*1.3.7.
    27. स्यादेवमित्यादि। एवम् --'तदुपर्यपि' इत्याद्युक्तार्थित्वसामर्थ्यादिस्थापनाक्रमेण। मनुज इव --मनुष्याणामिव।देवमात्रे --सामान्येन देवानाम्।परोपास्तिमात्रं स्यात् --परमात्मोपासनसामान्यमधिकार्यमस्तु। तथापि -- एवमङ्गीकारेऽपि।यत्र --- यस्मिन्नुपासने।स्वस्यैवाराध्यभावः --- वस्वादिरूपस्य देवस्य स्वस्यैवोपास्यत्वं शास्त्रावगतम्।किंच  फलमपि स्वपदम् -- यस्मिन्नुपासने फलमपि वसुत्वादिस्वपदप्राप्तिरूपमेव शास्त्रावगतम्।अत्र -- एतादृशोपासने। अदिकारो न -- उपास्यतया श्रुतानां देवतानामधिकारो नास्त्येव।स्वस्य स्वोपासकत्वासम्भवात् लब्धस्य च स्वपदस्य लब्धव्यत्वासम्भवादिति भावः। मैवम् -- एवं मा शङ्किष्ठाः। मुक्तिकामाः -- मुमुक्षव एव वस्वादिदेवाः। सर्वान्तरात्मा स्वतनुभृदिति चोपासते --स्वात्मिकां तनुं बिभर्तीति स्वतनुभृत्। सर्वान्तरात्मत्वेन स्वात्मशरीरकत्वेन च परमात्मानमुपासते। अतः परमात्मप्रधानस्य स्वात्मनो नोपासनानधिकारः। स्वपदं फलमपि -- अस्मिन्कल्पेऽस्मिन्मन्वन्तरे वा स्वेनावाप्तं यद्वसुत्वरूपं पदं स्थानं तदात्मकं तादृशोपासनफलमपि। कामात् -- उपासनदशायां वसुत्वादिपदप्राप्तिपूर्वकमोक्षकामनावशात्। कल्पमन्वन्तरादौ ---- विद्यमानवसुत्वादिपदनिवृत्तिकालभूते कल्पान्तरे मन्वन्तरे वा। आवर्तते --- पुनरावर्तते।विद्यमाने वस्त्वादिपदे एतन्मन्वन्तरावसाने निवृत्ते सति इदानीं क्रियमाणोपासनाविशेषबलेनागामिनि मन्वन्तरादौ पुनर्वस्वादिपदं लभ्यते तेन लब्धस्य लभ्यत्वानुपपत्तिर्नाशङ्क्येति भावः।।
        *1.3.8.
      28. जैमिन्युक्ते इत्यादि।जैमिन्युक्तापशूद्राधिकरणसरणेः --पूर्वकाण्डे जैमिन्युक्तापशूद्राधिकरणमार्गेण। शूद्रादीनाम् ---शूद्राणां सङ्कीर्णजातानाञ्च। विद्याग्निलब्धिर्नास्ति -- विद्याधिकारोऽग्न्यधिकारश्च नास्त्येव। तथापि-- स्वाध्यायाध्ययनाधिकारेऽग्न्याधानाधिकारेचा विद्यमानेऽपि। भारतादेः श्रोतृत्वात् -- 'श्रावयेच्चतुरो वर्णान् कृत्वा ब्राह्मणमग्रतः' इत्यादिशास्त्रानुमतात् ज्ञातव्यसर्वार्थोपपादनयुक्तमहाभारतरामायणाद्यर्थश्रवणात्। कर्तव्यभगवदुपासनादितत्त्वावगमलाभादिति भावः। स्वजनिसमुचितैः  कर्मभिश्च --स्वजात्यनुगुणैः सत्यवचनब्राह्मणादिशुश्रूषानामकीर्तन तीर्थस्नानादिभिस्तत्कर्मभिश्च। स्मृतपरभजनाधिक्रिया जाघटीति-
	"मां हि पार्थ व्यपाश्रित्य येऽपि स्युः पापयेनयः।
	  स्त्रियो वैश्यास्तथा शूद्रास्तेऽपि यान्ति परां गतिम्।।"
	
	इत्यादिस्मृतिसिद्धः परमात्मोपासनाधिकारः सम्यग्घटत एव। इत्ययुक्तम्- इत्याशङ्कनमयुक्तम्। ब्रह्मोपदेशे प्राप्ते उपनयनपरामर्शनादि प्रसिद्धं हि- ब्रह्मोपदेशकरणसमये 'नैतदब्राह्मणो विवक्त्तुमर्हति समिधं सोम्याहर उप त्वा नेष्ये तं होपनिन्ये' इत्याद्युपनिषद्वाक्योक्तरीत्या उपदेश्यस्य ब्राह्मणत्वाब्राह्मणत्वविचारपूर्वकमुपनयनपरामर्शनादिकमुदाहृतवाक्यादिषु  'संस्कारपरामर्शात् तदभावाभिलापाच्च ' इत्यादिसूत्रविषयभूतेषु प्रसिद्धं हि। शूद्रस्य च 'न शूद्रे पातकं किञ्चिन्न च संस्कारमर्हति' इत्यादिनिषेधेनोपनयनाद्यभावात् तस्य ब्रह्मविद्यायां नाधिकार इति भावः।।
	29. शूद्राणामित्यादि। शूद्राणां भारतादेः श्रवणं पापशान्त्यादिसिद्ध्यै अनुमतम्- उदाहृतस्मृतिवचनादौ शूद्राणां भारतादिश्रवणं तन्मात्रेण पापनिवृत्त्युत्कृष्टजन्मलाभादिफलविशेष सिद्ध्यर्थमेवाभ्यनुज्ञातं न तु श्रौतार्थविशदीकरणार्थमित्यर्थः। कुत इत्यत्राह- वेदार्थापातबुद्धिर्यदनधिकरणा- वेदार्थविषयिणी संशयविपर्ययसहिष्णुतया जिज्ञासोत्पादनी आपातबुद्धिर्यच्छूद्रानाधारा। सः-शूद्रः। तैः- इतिहासपुराणादिभिः। नोपबृंह्येत- ज्ञानवत्तया नक्रियेत। शूद्राणां स्वसंवादेन इतिहासपुराणादिश्रवणं पापक्षयार्थमेव नपुनस्तत्तद्वेदवाक्यार्थविषयकसंशयविपर्यय निरासकनिश्चयात्मक तत्त्वज्ञानाभि वृद्ध्यर्थमिति भावः। यद्वा अधिक्रियतेऽनेनेत्यधिकरणं करणमेव वेदार्थापातबुद्धिरनधईतत्वेन यद्वेदकरणिका न भवति। सः- तथाऽनधीततयाऽनुत्पादितापातप्रतीतिको वेदः। तैः- इतिहासपुराणादिभिः। नोपबृंह्येत- तत्त्वज्ञानवर्धनाय न विशदीक्रियेत। आपातप्रतिपन्नार्थविशदीकरणं ह्युपबृंहणम्। शूद्रविषये त्वापातप्रतीतिजनकत्वाभावात् वेदस्योपबृंहणीयत्वं न युज्यते इति। किञ्च मुरभित्-श्रीकृष्णः। द्विसप्तापि विद्यास्थानानि- 
 अङ्गानि वेदाक्ष्चत्वारे मीमांसा न्यायविस्तरः।
 पुराणं धर्मशास्त्रञ्च विधा ह्येताक्ष्चतुर्दश।।
इत्युक्तानि चतुर्दशापि विधस्थानानि। शुद्रैरस्प्रष्टव्यानि --नाध्येयानीति। पाण्डवाय युधिष्ठिराय। अकथयत् ---
	'आदावेव मयोक्तानि पावनानि मनीषिणाम्। तस्मान्नैतानि शूद्राद्यैः स्प्रष्टव्यानि युधिष्ठिर।।'
इति व्यासवचनेन प्रतिपादयामासेत्यगम्यते। तस्मात् -- भारतश्रवणादे र्वेदार्थज्ञानोपयोगित्वाभावात्।विकलधियाम्---अल्पज्ञानानां शूद्रादीनाम्।उपासाधिकारो नहि स्यात् -- भगवदुपासनाधिकारो न सम्भवत्येव हि। उपासनाविषयकयथावज्ज्ञानाभावान्नाधिकारः शूद्राणां तास्विति भावः।।
	30. गीतमित्यादि। गीतम् -- गीतायां 'मां हि पार्थ' इत्यादिवचनेन प्रतिपादितम्। शूद्रादिकानामपि परभजनम् ---शूद्रादीनामपि परमात्मोपासनम्। स्वार्हधर्मैः केवलम् -- स्वजात्यनुरूपैः मालाकरणदीपारोपणप्रदक्षिणनमस्कारोपलेपनादिरूपैर्धर्मैरेव, नतूपनिषद्विहितव्यवस्थितगुणविद्याविशेषावलम्बनेन।धर्मव्याधस्तुलाधृग्विदुर इति  ये भारतादिषु 
प्रसिद्धास्ते च प्राग्भवाभ्याससिद्धाः--- पूर्वजन्मारब्धविद्याभ्यासेनास्मिञ्जन्मनि सिद्धिं प्राप्तवन्तः। 'विद्यारम्भदशायामेव त्रैवर्णिकजन्मापेक्षितम्। नत्वनुवृत्तभवान्तराधिगतविद्यास्सृतेस्तदभ्यासे' ति तात्पर्यचन्द्रिकायामनुगृहीतमिह स्मर्तव्यमिति भावः। वक्ता -- सर्वर्गविद्याया उपदेष्टा रैक्वः। जानश्रुतिम् -- जानश्रुतिनामानं शिष्यम्।  शूद्रेत्यभिमुखयन् ---'आजहारेमाश्शूद्रानेनैव मुखेनालापयिष्यथाः' इत्याद्युक्तरीत्या शूद्रेति सम्बोधनेन स्वोपदेशश्रवणेऽभिमुखीकुर्वन् सन्। अस्य शोकं 
व्यनक्ति ---जानश्रउतेर्ब्रह्मविद्याऽलाभप्रयुक्तशोकविष्टत्वं प्रकाशयति। शुचेर्धातोः स्फायितञ्चीत्याद्यौणादिकसूत्रेण कत्वप्रत्ययानुवृत्तौ 'अभितम्योर्दीर्धश्च' इति सूत्रात् दीर्धानुवृत्त्योकारस्य दीर्धे 'शुचेर्दश्च' इति सूत्रेण रक्प्रतययसन्नियोगेन चरारस्य दकारे शऊद्र इति निष्पत्तौ केवलयौगिकेनानेन शूद्रशब्देन शोकाविष्टत्वमेवोच्यते न चतुर्थवर्णत्वमिति भावः।हि --यस्मात् कारणात्। क्षत्तृप्रैषादिलिङ्गैः --'सह सञ्जिहान एव क्षत्तारमुवाच' इत्यादिवाक्यावगतैः क्षत्तू राजाज्ञप्तसारथ्यादिकार्यकारिणः सूतस्य रैक्वान्वेषणाय जानश्रुतिना यत्प्रेषणं 'बहुदायी वहुपाक्यः' इत्याद्यवगतं जनपदाधिपत्यादिकंच यत् तदादिभिः क्षत्रियत्वलिङ्हैः। तस्य -- जानश्रुतेः। क्षत्रियत्वम् --- क्षत्रियजातीयत्वम्। स्फुचतरविदितम् --स्पष्टतयाऽवगतम्। अतः शोकमेव व्यनक्तीति पूर्वेणान्वयः।।
	*1.3.9.
	31. धूत्वेत्यादि।इह ---छान्दोग्याष्टमाध्यायोपान्तवाक्ये 'आकाशो हवै नामरूपयोर्निवहिता चे यदन्तरा तद्ब्रह्म तदमृतम्' इत्यादिरूपे।आकाशनामा -- आकाशशब्दवाचः। धुत्वेति प्राच्यवाक्य्प्रकृतो मुक्तो भवेत् --- धुत्वा शरीरमकृतं कृतात्मा ब्रह्यलोकमभिसम्भवनि, इति पूर्ववाक्ये शरीत्यागपूर्वकब्रह्यलोकशब्दितब्रह्याभिसम्भवितृत्वेन प्रकृतो मुक्तात्मा भवेत्। नामरूपयोर्निर्वहिता ते यदन्तरा, इत्यत्रत्यवात्यार्थः कथं तस्मिन्नित्यत्राह -- बद्ध इत्यादि। असौ बद्धो नामरूपे वहति तदनु ब्रह्य भावे जहाति च व -- असौ मुक्तात्मा पूर्वं बद्धस्सन् नामरूपे देवदत्तादिनाम पिण्डविशेषात्मकं रुपञ्च वहति उवाह तदतु बन्धनिवृत्वं ब्रह्यभावापतिरूपमुक्तिदशायां देवदत्तादिनारूपे परित्यजति च। अतस्तस्मिन् अत्रत्यवाक्यार्थः समन्वित इति भावः। इत्यन्याय्यम् --- इत्याशङ्कनमन्याय्यनम्। अभिसम्भाव्यः पुरोक्त एवायं हि पुनरूपात्तः -- पूर्ववाक्ये ,ब्रह्यलोकमभिस्म्भवानि इत्यत्राभिसम्भाव्यो ब्रह्नलोशाब्दितः परमात्मैवायमस्मिन्वाक्ये आकाशशब्देनापातः। ननु  ब्रह्नलोकमभिसम्भवानि, इत्यत्र जीव एव मुक्तावस्थो ब्रह्यलोकशब्देनोच्त इति कृतो न कल्ण्यत इत्यत्राह -- ब्रह्यत्वमित्यादि। ब्रह्यत्वमवस्था नहि -- बह्यभाव आगन्तुकधमौ न भवति , अन्यद्रद्रव्यं हि नैति तद्दव्यतां यतः , इति न्यायेन पूर्वमब्रह्यण इदानीं ब्रह्यत्वं न सेत्यस्यति, यञ्चेदानीं ब्रह्य तत्पूर्वमपि ब्रह्यैव, अत्रत्यवाक्ये तद्धुह्य तदमृतम् इति नित्यासिद्धं ब्रह्यैवोच्यते नपुन र्ब्रह्यप्रसादचलब्धतत्समानशुद्धिमत्त्वरूपगौणब्रह्यत्वाश्रयभूतं वस्त्विति भावः। कृत एवमित्यत्रोच्यते -- श्रतिषु युगपत् ज्ञज्ञतादिर्विभक्तक्ष्च। ज्ञज्ञौं द्वावजावीशनीशौ, इत्यादि श्रुतिषु युगपदेव ज्ञत्वेशत्वाज्ञत्वानीशत्वादिधर्माः परमात्मजीवात्मासाधारणा विभक्ताः। अतो नित्यसिद्ध ब्रह्यत्वगुणयोगी परमपुरूष एवाराशशब्देनोच्यत इति सिद्धम्।।
    विक्ष्वात्मेत्यादि। विक्ष्वात्मा -- विक्ष्वस्य जगत आत्मात्वेनाधारभूतः यस्मिन्धौः  पृथिवी इत्यादिमुण्डकोपनिषद्वाक्यविषयकस्य घुभ्वाघाधिकरणस्यायमर्थः। अनन्तभुमा -- अनन्तैक्ष्वर्यः। यत्रनान्यत् पश्यति इत्यादिच्छान्दोग्यसप्तमाध्यायवाक्यविषयकभूमाधिकरणार्थेऽयम्।  नियमनधृतिकृत् --  नियमनेन शासनेन सर्वकार्याधारः। एतास्य वा अक्षरस्य इत्यादिबृह्दारणयक विषयकाक्षराधिकरणस्यायमर्थः। दह्यस्वाधारसर्वः --सूक्ष्मस्वाधारकसर्ववस्तुकः उभे अस्मिन्धावापृथी अन्तरेव समाहिते इत्यादिच्छान्दोग्याष्टमाध्यायवाक्यविष्यकदहराधिकरणार्थेऽयम्। ह्यदयपरिमिता वस्थया सर्वयन्ता --हृदयेन परिमिता इयतीति निक्ष्चिता या अवस्था अङ््गुष्ठमात्रत्वरूपा तया सर्वनियमनकर्ता। अङ्गुष्ठमात्रः पुरूषः। र्इशानो भूतभव्यस्य इति कठवल्लीवाक्यविषयकप्रमिताधिकरणार्थेऽयम्। देनादीनामुपास्यः -- अत्रादिशब्देनासुरराक्षसादिग्रहणम् 
देवानां दानवानां च सामान्यमधिदैवतम् इति हि स्मर्यते। प्रहृदादयक्ष्चमहत्तमा असुरेषु विभीषणादयो रक्षस्सु चित्रसेनादयो गन्धर्वेषु धण्टा कर्णादयः पिशाचेण्वन्येषु चान्ये भागवतोत्तमा हि सन्ति। अयं तदुपर्यपि इत्याघाधिकरणार्थः। वसुमुखविबुघैः स्वात्भावेन सेव्यः -- वसवो मुखमादिर्येषां वसुरूद्रादित्यमरूत्साध्यरूपाणां विबुघानां ते वसुमुखास्तेच ते विबुघाक्ष्च वसुमुखविधास्तैः स्वात्मभावेन स्वशरीरकत्वेन सेव्यः उपास्यः। असौ वा आदित्यो देवमधु तधत्प्रथममभृतं तद्धसव उपजीवन्ति अथ यद्दिवतोयमभृतं तद्रुद्रा उपजीवान्ति अथ यत् तृतीयममृतं तदादित्या उपजीवन्ति अथ यञ्चतुर्थममृतं तन्मरूत उपजीवन्ति अथ यत्पञ्चमममृतं तत्त्साध्या उपजीवन्ति, इत्यादिच्छान्दोग्यवाक्यविषयकस्य मध्वादिण्वसम्भवात् इत्यधिकरणस्यायमर्थः। शूद्राघोपास्त्यनर्हः ---शुद्रदीनामुपासनानर्हः। अयं  सुगस्य इत्यधिकरणार्थः।  नामरूपैककर्ता-- नामरूपयोरेको मुरज्यः कर्ता व्याकर्ता, आकाशो हवै नामरूपयोर्निर्वहिता, इत्यादिच्छान्दोग्याष्टमाध्यायवाक्यविषयकस्य आकाशोऽर्थान्तरत्वादि इत्याघधिकरणस्यायमर्थः। एवम्भूतः प्रभुः पुरूषोत्तमः। इह -- प्रथमाध्यायतृतीयपादे। बुबुधे --बोघितः।।
              
