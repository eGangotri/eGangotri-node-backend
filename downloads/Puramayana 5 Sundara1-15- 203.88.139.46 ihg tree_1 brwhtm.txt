।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।। 
।। सुन्दरकाण्डः ।।
।। श्लोकः ।।
(1सर्गतः 15सर्गपर्यन्तम्)
ततो रावणनीतायास्सीतायाश्शत्रुकर्शनः।
इयेष पदमन्वेष्टुं चारणाचरिते पथि।। 5.1.1 ।।
दुष्करं निष्प्रतिद्वन्द्वं चिकीर्षन्कर्म वानरः।
समुदग्रशीरोग्रीवो गवां पतिरिवाऽऽबभौ।। 5.1.2 ।।
अथ वैडूर्यवर्णेषु शाद्वलेषु महाबलः। 
धीरस्सलिलकल्पेषु विचचार यथासुखम्।। 5.1.3।।
द्विजान् वित्रासयन् धीमानुरसा पादपान् हरन्।
मृगांश्च सुबहून्निघ्नन् प्रवृद्ध इव केसरी।। 5.1.4।।
नीललोहितमाञ्जिष्ठपत्रवर्णैस्सितासितैः।
स्वभावविहितैश्चित्रैर्धातुभिः समलङ्कृतम्।। 5.1.5।।
कामरूपिभिराविष्टमभीक्ष्णं सपरिच्छदैः। 
यक्षकिन्नरगन्धर्वैर्देवकल्पैश्च पन्नगैः।। 5.1.6।।
स तस्य गिरिवर्यस्य तले नागवरायुते। 
तिष्ठते कपिवरस्तस्य ह्रदे नाग इवाबभौ।। 5.1.7।।
स सूर्याय महेन्द्राय पवनाय स्वयम्भुवे।
भूतेभ्यश्चाञ्जलिं कृत्वा चकार गमने मतिम्।। 5.1.8।।
अञ्जलिं प्राङ्मुखः कृत्वा पवनायात्मयोनये।
ततोऽभिववृधे गन्तुं दक्षिणो दक्षिणां दिशम्।। 5.1.9।।
प्लवङ्गप्रवरैर्दृष्टः प्लवने कृतनिश्चयः।
ववृधे रामवृद्ध्यर्थं समुद्र इव पर्वसु।। 5.1.10।।
निष्प्रमाणशरीरस्सन् लिलङ्घयिषुरर्णवम्। 
बाहुभ्यां पीडयामास चरणाभ्यां च पर्वतम्।। 5.1.11।।
स चचालाचलश्चापि मुहूर्तं कपिपीडितः। 
तरूणां पुष्पिताग्राणां सर्वं पुष्पमशातयत्।। 5.1.12।।
तेन पादपमुक्तेन पुष्पौघेण सुगन्धिना।
सर्वतः संवृतश्शैलो बभौ पुष्पमयो यथा।। 5.1.13।।
तेन चोत्तमवीर्येण पीड्यमानस्स पर्वतः।
सलिलं सम्प्रसुस्राव मदं मत्त इव द्विपः।। 5.1.14।।
पीड्यमानस्तु बलिना महेन्द्रस्तेन पर्वतः।
रीतिर्निर्वर्तयामास कगाञ्चनाञ्जनराजतीः।। 5.1.15।।
मुमोच च शिलाश्शैलो विशालास्समनश्शिलाः।
मध्यमेनार्चिषा जुष्टो धूमराजीरिवानलः।। 5.1.16।।
गिरिणा पीड्यमानेन पीड्यमानानि सर्वतः।
गुहाविष्टानि भूतानि विनेदुर्विकृतैस्स्वरैः।। 5.1.17।।
स महासत्त्वसन्नादश्शैलपीडानिमित्तजः। 
पृथिवीं पूरयामास दिशश्चोपवनानि च।। 5.1.18।।
शिरोभिः पृथुभिस्सर्पा व्यक्तस्वस्तिकलक्षणैः। 
वमन्तः पावकं घोरं ददंशुर्दशनैश्शिलाः।। 5.1.19।।
तास्तदा सविषैर्दष्टाः कुपितैस्तैर्महाशिलाः।
जज्वलुः पावकोद्दीप्ता बिभिदुश्च सहस्रधा।। 5.1.20।।
यानि चौषधजालानि तस्मिन् जातानि पर्वते।
विषघ्नान्यपि नागानां न शकुश्शमितुं विषम्।। 5.1.21।।
भिद्यतेऽयं गिरिर्भूतैरिति मत्वा तपस्विनः।। 5.1.22।।
त्रस्ता विद्याधरास्तस्मादुत्पेतुः स्त्रीगणैस्सह।
पानभूमिगतं हित्वा हैममासवभाजनम्। 
पात्राणि च महार्हाणि करकांश्च हिरण्मयान्।। 5.1.23।।
लेह्यानुच्चावचान् भक्ष्यान् मांसानि विविधानि च।
आर्षभाणि च चर्माणि खड्गांश्च कनकत्सरून्।। 5.1.24।।
कृतकण्ठगुणाः क्षीबा रक्तमाल्यानुलेपनाः।
रक्ताक्षाः पुष्कराक्षाश्च गगनं प्रतिपेदिरे।। 5.1.25।।
हारनूपुरकेयूरपारिहार्यधराः स्त्रियः।
विस्मितास्सस्मितास्तस्थुराकाशे रमणैस्सह।। 5.1.26।।
दर्शयन्तो महाविद्यां विद्याधरमहर्षयः। 
सहितास्तस्थुराकाशे वीक्षां चक्रुश्च पर्वतम्।। 5.1.27।।
शुश्रुवुश्च तदा शब्दमृषीणां भावितात्मानम्। 
चारणानां च सिद्धानां स्थितानां विमलेऽम्बरे।। 5.1.28।।
एष पर्वतसङ्काशो हनूमान् मारुतात्मजः। 
तितीर्षति महावेगस्समुद्रं मकरालयम्।। 5.1.29।।
रामार्थं वानरार्थं च चिकार्षन् कर्म दुष्करम्। 
समुद्रस्य परं पारं दुष्प्रापं प्राप्तुमिच्छति।। 5.1.30।।
इति विद्याधराः श्रुत्वा वचस्तेषां महात्मनाम्।
तमप्रमेयं ददृशुः पर्वते वानरर्षभम्।। 5.1.31।।
दुधुवे च स रोमाणि चकम्पे चाचलोपमः। 
ननाद सुमहानादं सुमहानिव तोयदः।। 5.1.32 ।।
आनुपूर्व्येण वृत्तं च लाङ्गूलं रोमभिश्चितम्।
उत्पतिष्यन् विचिक्षेप पक्षिराज इवोरगम्।। 5.1.33।।
तस्य लाङ्गूलमाविद्धमात्तवेगस्य पृष्ठतः।
ददृशे गरुडेनेव ह्रियमाणो महोरगः।। 5.1.34।।
बाहू संस्तम्भयामास महापरिघसन्निभौ।
ससाद च कपिः कट्यां चरणौ संचुकोच च।। 5.1.35।।
संहृत्य च भुजौ श्रीमान् तथैव च शिरोधराम्। 
तेजस्सत्त्वं तथा वीर्यमाविवेश स वीर्यवान्।। 5.1.36।।
मार्गमालोकयन् दूरादूर्ध्वं प्रणिहितेक्षणः। 
रुरोध हृदये प्राणानाकाशमवलोकयन्।। 5.1.37।।
पद्भ्यां दृढमवस्थानं कृत्वा स कपिकुञ्जरः। 
निकुञ्च्य कर्णौ हनुमानुत्पतिष्यन् महाबलः। 
वानरान् वानरश्रेष्ठ इदं वचनमब्रवीत्।। 5.1.38।।
यथा राघवनिर्मुक्तश्शरः श्वसनविक्रमः। 
गच्छेत्तद्वद्गमिष्यामि लङ्कां रावणपालिताम्।। 5.1.39।।
नहि द्रक्ष्यामि यदि तां लङ्कायां जनकात्मजाम्।
अनेनैव हि वेगेन गमिष्यामि सुरालयम्।। 5.1.40।।
यदि वा त्रिदिवे सीतां न द्रक्ष्याम्यकृतश्रमः। 
बद्ध्वा राक्षसराजानमानयिष्यामि रावणम्।। 5.1.41 ।।
सर्वथा कृकार्योऽहमेष्यामि सह सीतया। 
आनयिष्यामि वा लङ्कां समुत्पाट्य सरावणाम्।। 5.1.42 ।।
एवमुक्त्वा तु हनुमान् वानरान् वानरोत्तमः।। 5.1.43।।
उत्पपाताथ वेगेन वेगवानविचारयन्। 
सुपर्णमिव चात्मानं मेने स कपिकुञ्जरः।। 5.1.44।।
समुत्पतति तस्मिंस्तु वेगात्ते नगरोहिणः। 
संहृत्य विटपान् सर्वान् समुत्पेतुस्समन्ततः।। 5.1.45।।
स मत्तकोयष्टिभकान् पादपान् पुष्पशालिनः। 
उद्वहन्नूरुवेगेन जगाम विमलेऽम्बरे।। 5.1.46।।
उरुवेगोद्धता वृक्षा मुहूर्तं कपिमन्वयुः।
प्रस्थितं दीर्घमध्वानं स्वबन्धुमिव बान्धवाः।। 5.1.47।।
तमूरुवेगोन्मथितास्सालाश्चान्ये नगोत्तमाः।
अनुजग्मुर्हनूमन्तं सैन्या इव महीपतिम्।। 5.1.48।।
सुपुष्पिताग्रैर्बहुभिः पादपैरन्वितः कपिः।
हनुमान् पर्वताकारो बभूवाद्भुतदर्शनः।। 5.1.49।।
सारवन्तोऽथ ये वृक्षा न्यमज्जन् लवणाम्भसि। 
भयादिव महेन्द्रस्य पर्वता वरुणालये।। 5.1.50।।
स नानाकुसुमैः कीर्णः कपिस्साङ्कुरकोरकैः। 
शुशुभे मेघसङ्काशः खद्योतैरिव पर्वतः।। 5.1.51।।
विमुक्तास्तस्य वेगेन मुक्त्वा पुष्पाणि ते द्रुमाः।
अवशीर्यन्त सलिले निवृत्ताः सुहृदो यथा।। 5.1.52।।
लघुत्वेनोपन्नं तद्विचित्रं सागरेऽपतत्। 
द्रुमाणां विविधं पुष्पं कपिवायुसमीरितम्।। 5.1.53।।
ताराचितमिवाकाशं प्रबभौ स महार्णवः।। 5.1.54।।
पुष्पौघेणानुबद्धेन नानावर्णेन वानरः। 
बभौ मेघ इवाकाशे विद्युद्गणविभूषितः।। 5.1.55।।
तस्य वेगसमाधूतैः पुष्पैस्तोयमदृश्यत। 
ताराभिरभिरामाभिरुदिताभिरिवाम्बरम्।। 5.1.56।।
तस्याम्बरगतौ बाहू ददृशाते प्रसारितौ।
पर्वताग्राद्विनिष्क्रान्तौ पञ्चास्याविव पन्नगौ।। 5.1.57।।
पिबन्निव बभौ चापि सोर्मिजालं महर्णवम्।
पिपासुरिव चाकाशं ददृशे स महाकपिः।। 5.1.58।।
तस्य विद्युत्प्रभाकारे वायुमार्गानुसारिणः। 
नयने विप्रकाशेते पर्वतस्ताविवानलौ।। 5.1.59।।
पिङ्गे पिङ्गाक्षमुख्यस्य बृहती परिमण्डले।
चक्षुषी संप्रकाशेते चन्द्रसूर्याविवोदितौ।। 5.1.60।।
मुखं नासिकया तस्य ताम्रया ताम्रमाबभौ। 
सन्ध्यया समभिस्पृष्टं यथा तत्सूर्यमण्डलम्।। 5.1.61 ।।
लाङ्गूलं च समाविद्धं प्लवमानस्य शोभते।
अम्बरे वायुपुत्रस्य शक्रध्वज इवोच्छ्रितः।। 5.1.62 ।।
लाङ्गूलचक्रेण महान् शुक्लदंष्ट्रोऽनिलात्मजः। 
व्यरोचतमाहाप्राज्ञः परिवेषीव भास्करः।। 5.1.63।।
स्फिग्देशेनाभिताम्रेण रराज स महाकपिः। 
महता दारितेनेव गिरिर्गैरिकधातुना।। 5.1.64।।
तस्य वानरसिंहस्य प्लवमानस्य सागरम्।
कक्षान्तरगतो वायुर्जीमूत इव गर्जति।। 5.1.65।।
खे यथा निपतन्त्युल्का ह्युत्तरान्ताद्विनिःसृता। 
दृश्यते सानुबन्धा च तथा स कपिकुञ्जरः।। 5.1.66।।
पतत्पतङ्गसङ्काशो व्यायतः शुशुभे कपिः।
प्रवृद्ध इव मातङ्गः कक्ष्यया बद्ध्यमानया।। 5.1.67।।
उपरिष्टाच्छरीरेण च्छायया चावगाढया।
सागरे मारुताविष्टा नौरिवासीत्तदा कपिः।। 5.1.68।।
यं यं देशं सुमुद्रस्य जगाम स महाकपिः। 
स स तस्योरुवेगेन सोन्माद इव लक्ष्यते।। 5.1.69।।
सागरस्योर्मिजालानामुरसा शैलवर्ष्मणाम्।
अभिघ्नंस्तु महावेगः पुप्लुवे स महाकपिः।। 5.1.70।।
कपिवातश्च बलवान् मेघवातश्च निःसृतः। 
सागरं भीमनिर्घोषं कम्पयामासतुर्भृशम्।। 5.1.71।।
विकर्षन्नूर्मिजालानि बृहन्ति लवणाम्भसि।
पुप्लुवे कपिशार्दूलो विकिरन्निव रोदसी।। 5.1.72।।
मेरुमन्दरसङ्काशानुद्धतान् स महार्णवे।
अतिक्रामन्महावेगस्तरङ्गान् गणयन्निव।। 5.1.73।।
तस्य वेगसमुद्धूतं जलं सजलदं तदा।
अम्बरस्थं विबभ्राज शारदाभ्रमिवाततम्।। 5.1.74।।
तिमिनक्रझषाः कूर्मा दृश्यन्ते विवृतास्तदा। 
वस्त्रापकर्षणेनेव शरीराणि शरीरिणाम्।। 5.1.75।।
प्लवमानं समीक्ष्याथ भुजङ्गाः सागरालयाः।
व्योम्नि तं कपिशार्दूलं सुपर्ण इति मेनिरे।। 5.1.76।।	 
दशयोजनविस्तीर्णा त्रिशद्योजनमायता। 
छाया वानरसिंहस्य जले चारुतराऽभवत्।। 5.1.77।।
श्वेताभ्रघनराजीव वायुपुत्रानुगामिनी।
तस्य सा शुशुभे छाया वितता लवणाम्भसि।। 5.1.78।।
शुशुभे स महातेजा महाकायो महाकपिः।
वायुमार्गे निरालम्बे पक्षवानिव पर्वतः।। 5.1.79।।
येनासौ याति बलवान् वेगेन कपिकुञ्जरः। 
तेन मार्गेण सहसा द्रोणाकृत इवार्णवः।। 5.1.80।।
आपाते पक्षिसङ्घानां पक्षिराज इव व्रजन्। 
हनुमान् मेधजालानि प्रकर्षन् मारुतो यथा।। 5.1.81।।
पाण्डुरारुणवर्णानि नीलमाञ्जिष्ठकानि च।
कपिनाऽऽकृष्यमाणानि महाभ्राणि चकाशिरे।। 5.1.82 ।।
प्रविशन्नभ्रजालानि निष्पतंश्च पुनः पुनः।
प्रच्छन्नस्य प्रकाशश्च चन्द्रमा इव लक्ष्यते।। 5.1.83।।
प्लवमानं तु तं दृष्ट्वा प्लवङ्गं त्वरितं तदा।
ववर्षुः पुष्पवर्षाणि देवगन्धर्वदानवाः।। 5.1.84।।
तताप न हि तं सूर्यः प्लवन्तं वानरोत्तमम्।
सिषेवे च तदा वायू रामकार्यार्थसिद्धये।। 5.1.85।।
ऋषयस्तुष्टुवुश्चैनं प्लवमानं विहायसा।
जगुश्च देवगन्धर्वाः प्रशंसन्तो महौजसम्।। 5.1.86।।
नागाश्चतुष्टुवुर्यक्षा रक्षांसि विबुधाः खगाः।
प्रेक्ष्य सर्वे कपिवरं सहसा विगतक्लमम्।। 5.1.87।।
तस्मिन् प्लवगशार्दूले प्लवमाने हनूमति। 
इक्ष्वाकुकुलमानार्थी चिन्तयामास सागरः।। 5.1.88।।
साहाय्यं वानरेन्द्रस्य यदि नाहं हनूमतः।
करिष्यामि भविष्यामि सर्ववाच्यो विवक्षताम्।। 5.1.89।।
अहमिक्ष्वाकुनाथेन सगरेण विवर्द्धितः।
इक्ष्वाकुसचिवश्चायं नावसीदितुमर्हति।। 5.1.90।।
तथा मया विधातव्यं विश्रमेत यथा कपिः।
शेषं च मयि विश्रान्तस्सुखेनातिपतिष्यति।। 5.1.91।।
इति कृत्वा मतिं साध्वीं समुद्रश्छन्नमम्भसि।
हिरण्यनाभं मैनाकमुवाच गिरिसत्तमम्।। 5.1.92।।
त्वमिहासुरसङ्घानां पातालतलवासिनाम्।
देवराज्ञा गिरश्रेष्ठ परिघः सन्निवेशितः।। 5.1.93।।
त्वमेषां जातवीर्याणां पुनरेवोत्पतिष्यताम्।
पातालस्याप्रमेयस्य द्वारमावृत्य तिष्ठसि।। 5.1.94।।
तिर्यगूर्ध्वमधश्चैव शक्तिस्ते शैल वर्द्धितुम्।
तस्मात्संचोदयामि त्वामुत्तिष्ठ गिरिसत्तम।। 5.1.95।।
स एष कपिशार्दूलस्त्वामुपर्येति वीर्यवान्। 
हनूमान् रामकार्यार्थं भीमकर्मा खमाप्लुतः।। 5.1.96।।
अस्य साह्यं मया कार्यमिक्ष्वाकुकुलवर्तिनः। 
मम हीक्ष्वाकवः पूज्याः परं पूज्यतमास्तव।। 5.1.97।।
कुरु साचिव्यमस्माकं न नः कार्यमतिक्रमेत्।
कर्तव्यमकृतं कार्यं सतां मन्युमुदीरयेत्।। 5.1.98।।
सलिलादूर्ध्वमुत्तिष्ठ तिष्ठत्वेष कपिस्त्वयि।
अस्माकमतिथिश्चैव पूज्यश्च प्लवतां वरः।। 5.1.99।।
चामीकरमहानाभ देवगन्धर्वसेवित।
हनुमांस्त्वयि विश्रान्तस्ततश्शेषं गमिष्यति।।
[स एष कपिशार्दूलस्त्वामुपर्येति वीर्यवान्]।। 5.1.100।।
काकुत्स्थस्यानृशंस्यं च मैथिल्याश्च विवासनम्।
श्रमं च प्लवगेन्द्रस्य समीक्ष्योत्थातुमर्हसि।। 5.1.101 ।।
हिरण्यनाभो मैनाको निशम्य लवणाम्भसः।
उत्पपात जलात्तूर्णं महाद्रुमलतायुतः।। 5.1.102 ।।
स सागरजलं भित्त्वा बभूवाभ्युत्थितस्तदा।
यथा जलधरं भित्त्वा दीप्तरश्मिर्दिवाकरः।। 5.1.103।।
स महात्मा मुहूर्तेन पर्वतस्सलिलावृतः।
दर्शयामास शृङ्गाणि सागरेण नियोजितः।। 5.1.104।।
शातकुम्भनिभैश्श्रृङ्गैस्सकिन्नरमहोरगैः।
आदित्योदयसङ्काशैरालिखद्भिरिवाम्बरम्।। 5.1.105।।
तप्तजाम्बूनदैश्शृङ्गैः पर्वतस्य समुत्थितैः।
आकाशं शस्त्रसङ्काशमभवत् काञ्चनप्रभम्।। 5.1.106।।
जातरूपमयैः शृङ्गैर्भ्राजमानैस्स्वयंप्रभैः।
आद्त्यशतसङ्काशस्सोऽभवद्गिरिसत्तमः।। 5.1.107।।
तमुत्थितमसङ्गेन हनुमानग्रतः स्थितम्।
मध्ये लवणतोयस्य विघ्नोऽयमिति निश्चितः।। 5.1.108।।
स तमुच्छ्रितमत्यर्थं महावेगो महाकपिः।
उरसा पातयामास जीमूतमिव मारुतः।। 5.1.109।।
स तदा पातितस्तेन कपिना पर्वतोत्तमः।
बुद्ध्वा तस्य कपेर्वेगं जहर्ष च ननन्द च।। 5.1.110।।
तमाकाशगतं वीरमाकाशे समुपस्थितः। 
प्रीतो हृष्टमना वाक्यमब्रवीत्पर्वतः कपिम्।
मानुषं धारयन् रूपमात्मनश्शिखरे स्थितः।। 5.1.111 ।।
दुष्करं कृतवान् कर्म त्वमिदं वानरोत्तम।
निपत्य मम श्रृङ्गेषु विश्रमस्व यथासुखम्।। 5.1.112 ।।
राघवस्य कुले जातैरुदधिः परिवर्द्धितः।
स त्वां रामहिते युक्तं प्रत्यर्चयति सागरः।। 5.1.113।।
कृते च प्रतिकर्तव्यमेष धर्मस्सनातनः।
सोऽयं त्वत्प्रतिकारार्थी त्वत्तः सम्मानमर्हति।। 5.1.114।।
त्वन्निमित्तमनेनाहं बहुमानात्प्रचोदितः।
तिष्ठ त्वं कपिशार्दूल मयि विश्रम्य गम्यताम्।। 5.1.115।।
योजनानां शतं चापि कपिरेष समाप्लुतः। 
तव सानुषु विश्रान्तश्शेषं प्रक्रमतामिति।। 5.1.116।।
तदिदं गन्धवत् स्वादु कन्दमूलफलं बहु।
तदास्वाद्य हरि श्रेष्ठ विङन्तोऽनुगमिष्यसि।। 5.1.117।।
अस्माकमपि सम्बन्धः कपिमुख्य त्वयाऽस्ति वै।
प्रख्यातस्त्रिषु लोकेषु महागुणपरिग्रहः।। 5.1.118।
वेगवन्तः प्लवन्तो ये प्लवगा मारुतात्मज।
तेषां मुख्यतमं मन्ये त्वामहं कपिकुञ्जर।। 5.1.119।।
अतिथिः किल पूजार्हः प्राकृतोऽपि विजानता।।
धर्मं जिज्ञासमानेन किं पुनस्त्वादृशो महान्।। 5.1.120।।
त्वं हि देववरिष्ठस्य मारुतस्य महात्मनः।।
पुत्रस्तस्यैव वेगेन सदृशः कपिकुञ्जर।। 5.1.121 ।।
पूजिते त्वयि धर्मज्ञ पूजां प्राप्नोति मारुतः।
तस्मात्त्वं पूजनीयो मे श्रृणु चाप्यत्र कारणम्।। 5.1.122 ।।
पूर्वं कृतयुगे तात पर्वताः पक्षिणोऽभवन्। 
ते हि जग्मुर्दिशः सर्वा गरुडानिलवेगिनः।। 5.1.123।।
ततस्तेषु प्रयातेषु देवसङ्घाः सहर्षिभिः।
भूतानि च भयं जग्मुस्तेषां पतनशङ्कया।। 5.1.124।।
ततः क्रुद्धः सहस्राक्षः पर्वतानां शतक्रतुः।
पक्षांश्चिच्छेद वज्रेण तत्र तत्र सहस्रशुः।। 5.1.125।।
स मामुपगतः क्रुद्धो वज्रमुद्यम्य देवराट्।
ततोऽहं सहसा क्षिप्तः श्वसनेन महात्मना।। 5.1.126।।
अस्मिँल्लवणतोये च प्रक्षिप्तः प्लवगोत्तम।
गुप्तपक्षसमग्रश्च तव पित्राऽभिरक्षितः।। 5.1.127।।
ततोऽहं मानयामि त्वां मान्यो हि मम मारुतः।
त्वया मे ह्येष सम्बन्धः कपिमुख्य महागुणः।। 5.1.128।।
तस्मिन्नेवंगते कार्ये सागरस्य ममैव च। 
प्रीतिं प्रीतमानाः कर्तुं त्वमर्हसि महाकपे।। 5.1.129।।
श्रमं मोक्षय पूजां च गृहाण कपिसत्तम।
प्रीतिं च बहु मन्यस्व प्रीतोऽस्मि तव दर्शनात्।। 5.1.130।।
एवमुक्तः कपिश्रष्ठस्तं नगोत्तममब्रवीत्।। 5.1.131 ।।
प्रीतोऽस्मि कृतमातिथ्यं मन्युरेषोऽपनीयताम्। 
त्वरिते कार्यकालो मे अहश्चाप्यतिवर्तते।
प्रतिज्ञा च मया दत्ता न स्थातव्यमिहान्तरे।। 5.1.132 ।।
इत्युक्त्वा पाणिना शैलमालभ्य हरिपुङ्गवः। 
जगामाकाशमाविश्य वीर्यवान् प्रहसन्निव।। 5.1.133।।
स पर्वतसमुद्राभ्यां बहुमानादवेक्षितः।
पूजितश्चोपपन्नाभिराशीर्भिरनिलात्मजः।। 5.1.134।।
अथोर्ध्वं दूरमुत्पत्य हित्वा शैलमहार्णवौ।
पितुः पन्थानमास्थाय जगाम विमलेऽम्बरे।। 5.1.135।।
भूयश्चोर्ध्वगतिं प्राप्य गिरिं तमवलोकयन्।
वायुसूनुर्निरालम्बे जगाम विमलेऽम्परे।। 5.1.136।।
तद् द्वितीयं हनुमतो दृष्ट्वा कर्म सुदुष्करम्।
प्रशशंसुः सुराः सर्वे सिद्धाश्च परमर्षयः।। 5.1.137।।
देवताश्चाभवन् हृष्टास्तत्रस्तास्तस्य कर्मणा।
काञ्चनस्य सुनाभस्य सहस्राक्षश्च वासवः।। 5.1.138।।
उवाच वचनं धीमान् परितोषात् सगद्गदम्। 
सुनाभं पर्वतश्रेष्ठं स्वयमेव शचीपतिः।। 5.1.139।।
हिरण्यनाभ शैलेन्द्र परितुष्टोऽस्मि ते भृशम्।
अभयं ते प्रयच्छामि तिष्ठ सौम्य यथासुखम्।। 5.1.140।।
साह्यं कृतं ते सुमहद्विक्रान्तस्य हनूमतः।
क्रमतो योजनशतं निर्भयस्य भये सति।। 5.1.141।।
रामस्यैष ह दूत्येन याति दाशरथेर्हरिः।
सत्क्रियां कुर्वतां तस्य तोषितोऽस्मि दृढं त्वया।। 5.1.142।।
ततः प्रहर्षमगमद्विपुलं पर्वतोत्तमः।
देवतानां पतिं दृष्ट्वा परितुष्टं शतक्रतुम्।। 5.1.143।।
स वै दत्तवरः शैलो बभूवावस्थितस्तदा।
हनुमांश्च मुहूर्तेन व्यतिचक्राम सागरम्।। 5.1.144।।
ततो देवाः सगन्धर्वाः सिद्धाश्च परमर्षयः।
अब्रुवन् सूर्यसङ्काशां सुरसां नागमातरम्।। 5.1.145।।
अयं  वातात्मजः श्रीमान् प्लवते सागरोपरि।
हनुमान्नाम तस्य त्वं मुहूर्तं विघ्नमाचर।। 5.1.146।।
राक्षसं रूपमास्थाय सुघोरं पर्वतोपमम्।
दंष्ट्रा करालं पिङ्गाक्षं वक्त्रं कृत्वा नभस्समम्।। 5.1.147।।
बलमिच्छामहे ज्ञातुं भूयश्चास्य पराक्रमम्। 
त्वां विजेष्यत्युपायेन विषादं वा गमिष्यति।। 5.1.148।।
एवमुक्ता तु सा देवी दैवतैरभिसत्कृता। 
समुद्रमध्ये सुरसा बिभ्रती राक्षसं वपुः।। 5.1.149।।
विकृतं च विरूपं च सर्वस्य च भयावहम्। 
प्लवमानं हनूमन्तमावृत्येदमुवाच ह।। 5.1.150।।
मम भक्ष्यः(क्षः) प्रदिष्टस्त्वमीश्वरैर्वानरर्षभ।
अहं त्वां भक्षयिष्यामि प्रविशेदं ममाननम्।। 5.1.151 ।।
एवमुक्तः सुरसया प्राञ्जलिर्वानरर्षभः। 
प्रहृष्टवदनः श्रीमानिदं वचनमब्रवीत्।। 5.1.152 ।।
रामो दाशरथिर्नाम प्रविष्टो दण्डकावनम्।
लक्ष्मणेन सह भ्रात्रा वैदेह्या चापि भार्यया।। 5.1.153।।
अन्यकार्यविषक्तस्य बद्धवैरस्य राक्षसैः।
तस्य सीता हृता भार्या रावणेन यशस्विनी।। 5.1.154।।
तस्याः सकाशं दूतोऽहं गमिष्ये रामशासनात्। 
कर्तुमर्हसि रामस्य साह्यं विषयवासिनी।। 5.1.155।।
अथवा मैथिलीं दृष्ट्वा रामं चाक्लिष्टकारिणम्।
आगमिष्यामि ते वक्त्रं सत्यं प्रतिशृणोमि ते।। 5.1.156।।
एवमुक्ता हनुमता सुरसा कामरूपिणी।
अब्रवीन्नातिवर्तेन्मां कश्चिदेष वरो मम।। 5.1.157।।
[तं प्रयान्तं समुद्वीक्ष्य सुरसा वाक्यमब्रवीत्।
बलं जिज्ञासमाना वै नागमाता हनूमतः।।1 ।।
प्रविश्य वदनं मेऽद्य गन्तव्यं वानरोत्तम।
वर एष पुरा दत्तो मम धात्रेति सत्वरा।।2 ।।  
व्यादाय वक्त्रं विपुलं स्थिता सा मारुतेः पुरः।
एवमुक्तः सुरसया क्रुद्धो वानरपुङ्गवः।।3।।
अब्रवीत् कुरु वै वक्त्रं येन मां विषहिष्यसे । 
इत्युक्त्वा सुरसां क्रुद्धो दशयोजनमायतः।। 5।।
दशयोजनविस्तारो बभूव हनुमांस्तदा।
तं दृष्ट्वा मेघसङ्काशं दशयोजनमायतम्।।5।।
चकार सुरसा चास्यं विंशद्योजनमायतम्।
तां दृष्ट्वा विस्तृतास्यां तु वायुपुत्रः सुबुद्धिमान्।।6।।
हनूमांस्तु ततः क्रुद्धस्त्रिंशद्योजमायतः।
चकार सुरसा वक्त्रं चत्वारिंशत्तथोच्छ्रितम्।।7।।
बभूव हनुमान् वीरः पञ्चाशद्योजनोच्छ्रितः।
चकार सुरसा वक्त्रं षष्टियोनमायतम्।।8।।
तथैव हनुमान् वीरः सप्ततीयोजनोच्छ्रितः।
चकार सुरसा वक्त्रमशीतीयोजनायतम्।।9।।
हनुमानचलप्रख्यो नवतीयोजनोच्छ्रितः।
चकार सुरसा वक्त्रं शतयोजनमायतम्।।10।।]
तद्दृष्ट्वा व्यादितं त्वास्यं वायुपुत्रः सुबुद्धिमान्।
[दीर्घजिह्वं सुरसया सुघोरं नरकोपमम्।]
सुसंक्षिप्यात्मनः कायं बभूवाङ्गुष्ठमात्रकः।। 5.1.158।।
सोऽभिपत्याशु तद्वक्त्रं निष्पत्य च महाजवः।
अन्तरिक्षे स्थितः श्रीमानिदं वचनमब्रवीत्।। 5.1.159।।
प्रविष्टोऽस्मि हि ते वक्त्रं दाक्षायणि नमोऽस्तु ते।
गमिष्ये यत्र वैदेही सत्यश्चासीद्वरस्तव।। 5.1.160।।
तं दृष्वा वदनान्मुक्तं चन्द्रं राहुमुखादिव।
अब्रवीत्सुरसा देवी स्वेन रूपेण वानरम्।। 5.1.161।।
अर्थसिद्ध्यै हरिश्रेष्ठ गच्छ सौम्य यथासुखम्।
समानयस्व वैदेहीं राघवेण महात्मना।। 5.1.162।।
तत्तृतीयं हनुमतो दृष्ट्वा कर्म सुदुष्करम्।
साधु साध्विति भूतानि प्रशशंसुस्तदा हरिम्।। 5.1.163।।
स सागरमनाधृष्यमभ्येत्य वरुणालयम्।
जगामाकाशमाविश्य वेगेन गरुडोपमः।। 5.1.164।।
सेविते वारिधाराभिः पतगैश्च निषेविते। 
चरिते कैशिकाचार्यैरैरावतनिषेविते।। 5.1.165।।
सिंहकुञ्जरशार्दूलपतगोरगवाहनैः।
विमानैः संपतद्भिश्च विमलैः समलङ्कृते।। 5.1.166।।
वज्राशनिसमाघातैः पावकैरुपशेभिते।
कृतपुण्यैर्महाभागैः स्वर्गजिद्भिरलङ्कृतै।। 5.1.167।।
वहता हव्यमत्यर्थं सेविते चित्रभानुना।
ग्रहनक्षत्रचन्द्रार्कतारागणविभूषिते।। 5.1.168।।
महर्षिगणगन्धर्वनागयक्षसमाकुले।
विविक्ते विमले विश्वे विश्वावसुनिषेविते।। 5.1.169।।
देवराजगजाक्रान्ते चन्द्रसूर्यपथे शिवे।
विताने जीवलोकस्य वितते ब्रह्मनिर्मिते।। 5.1.170।।
बहुशः सेविते वीरैर्विद्याधरगणैर्वरैः।
जगाम वायुमार्गे तु गरुत्मानिव मारुतिः।। 5.1.171 ।।
प्रदृश्यमानस्सर्वत्र हनुमान् मारुतात्मजः।
भेजेऽम्बरं निरालम्बं लम्बपक्ष इवाद्रिराट्।। 5.1.172 ।।
प्लवमानं तु तं दृष्ट्वा सिंहिका नाम राक्षसी।
मनसा चिन्तयामास प्रवृद्धा कामरूपिणी।। 5.1.173।।
अद्य दीर्घस्य कालस्य भविष्याम्यहमाशिता।
इदं हि मे महत्सत्त्वं चिरस्य वशमागतम्।। 5.1.174।।
इति संचिन्त्य मनसा छायामस्य समाक्षिपत्।
छायायां गृह्यमाणायां चिन्तयामास वानरः।। 5.1.175।।
समाक्षिप्तोऽस्मि सहसा पङ्गूकृतपराक्रमः।
प्रतिलोमेन वातेन महानौरिव सागरे।। 5.1.176।।
तिर्यगूर्ध्वमधश्चैव वीक्षमाणस्ततः कपिः।
ददर्श स महत्सत्त्वमुत्थितं लवणाम्भसि।। 5.1.177।।
तदृष्ट्वा चिन्तयामास मारुतिर्विकृताननम्।
कपिराजेन कथितं सत्त्वमद्भुतदर्शनम्।। 5.1.178।।
छायाग्राहि महावीर्यं तदिदं नात्र संशयः।
स तां बुद्ध्वाऽर्थतत्त्वेन सिंहिकां मतिमान् कपिः।
व्यवर्धत महाकायः प्रावृषीव बलाहकः।। 5.1.179।।
तस्य सा कायमुद्वीक्ष्य वर्धमानं महाकपेः।
वक्त्रं प्रसारयामास पातालान्तरसन्निभम्।। 5.1.180।।
घनराजीव गर्जन्ती वानरं समभिद्रवत्।। 5.1.181 ।।
स ददर्श ततस्तस्या विवृतं सुमहन्मुखम्। 
कायमात्रं च मेधावी मर्माणि च महाकपिः।। 5.1.182।।
स तस्या विवृते वक्त्रे वज्रसंहननः कपिः।
संक्षिप्य मुहुरात्मानं निष्पपात महाबलः।। 5.1.183।।
आस्ये तस्या निमज्जन्तं ददृशुः सिद्धचारणाः।
ग्रस्यमानं यथा चन्द्रं पूर्णं पर्वणि राहुणा।। 5.1.184।।
ततस्तस्या नखैस्तीक्ष्णैर्मर्माण्युत्कृत्य वानरः।
उत्पपाताथ वेगेन मनस्संपातविक्रमः।। 5.1.185।।
तां तु दृष्ट्या च धृत्या च दाक्षिण्येन निपात्य च।
स कपिप्रवरो वेदाद्ववृधे पुनरात्मवान्।। 5.1.186।।
हृतहृत् सा हनुमता पपात विधुराऽम्भसि।
तां हतां वानरेणाशु पतितां वीक्ष्य सिंहिकाम्। 
भूतान्याकाशचारीणि तमूचुः प्लवगोत्तमम्।। 5.1.187।।
भीममद्य कृतं कर्म महत्सत्त्वं त्वया हतम्। 
साधयार्थमभिप्रेतमरिष्टं प्लवतां वर।। 5.1.188।।
यस्य त्वेतानि चत्वारि वानरेन्द्र चथा तव। 
धृतिर्दृष्टिर्मतिर्दाक्ष्यं स्वकर्मसु न सीदति।। 5.1.189।।
स तैः सम्भावितः पूज्यः प्रतिपन्नप्रयोजनः।
जगामाकाशमाविश्य पन्नगाशनवत्कपिः।। 5.1.190।।
प्राप्तभूयिष्ठपारस्तु सर्वतः प्रतिलोकयन्।
योजनानां शतस्यान्ते वनराजिं ददर्श सः।। 5.1.191।।
ददर्श च पतन्नेव विविधद्रुमभूषितम्।
द्वीपं शाकामृगश्रेष्ठो मलयोपवनानिच।। 5.1.192 ।।
सागरं सागरानूपं सागरावनूपजान् द्रुमान्।
सागरस्य च पत्नीनां मुखान्यपि विलोकयन्।। 5.1.193।।
स महामेघसङ्काशं समीक्ष्यात्मानमात्मवान्। 
निरुन्धन्तमिवाकाशं चकार मतिमान्मतिम्।। 5.1.194।।
कायवृद्धिं प्रवेगं च मम दृष्ट्वैव राक्षसाः।
मयि कौतूहलं कुर्युरिति मेने महाकपिः।। 5.1.195।।
ततः शरीरं संत्रिप्य तन्महीधरसन्निभम्।
पुनः प्रकृतिमापेदे वीतमोह इवात्मवान्।। 5.1.196।।
तद्रूपमतिसंक्षिप्य हनुमान् प्रकृतौ स्थितः।
त्रीन् क्रमानिव विक्रम्य बलिवीर्यहरो हरिः।। 5.1.197।।
स चारुनानाविधरूपधारी परं समासाद्य समुद्रतीरम्। 
परैरशक्यः प्रतिपन्नरूपः समीक्षितात्मा समवेक्षितार्थः।। 5.1.198।।
ततस्स लम्बस्य गिरेस्समृद्धे विचित्रकूटे निपपात कूटे। 
सकेतकोद्दालकनालिकेरे महाद्रिकूटप्रतिमो महात्मा।। 5.1.199।।
ततस्तु संप्राप्य समुद्रतीरं समीक्ष्य लङ्कां गिरिवर्यमूर्ध्नि।
कपिस्तु तस्मिन्निपपात पर्वते विधूय रूपं व्यथयन्मगद्विजान्।। 5.1.200।।
स सागरं दानवपन्नगायुतं बलेन विक्रम्य महोर्मिमालिनम्।
निपत्य तीरे च महोदधेस्तदा ददर्श लङ्काममरावतीमिव।। 5.1.201।।
	।। इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे प्रथमः सर्गः।। 5.1।।
स सागरमनाधृष्यमतिक्रम्य महाबलः।
त्रिकूटशिखरे लङ्कां स्थितां स्वस्थो ददर्श ह।। 5.2.1 ।।
ततः पादपमुक्तेन पुष्पवर्षेण वीर्यवान्।
अभिवृष्टः स्थितस्तत्र बभौ पुष्पमयो यथा।। 5.2.2 ।।
योजनानां शतं श्रीमांस्तीर्त्वाप्युत्तमविक्रमः।
अनिश्वसन् कपिस्तत्र न ग्लानिमधिगच्छति।। 5.2.3।।
शतान्यहं योजनानां क्रमेयं सुबहून्यपि। 
किं पुनः सागरस्यान्तं सङ्ख्यातं शतयोजनम्।। 5.2.4।।
स तु वीर्यवतां श्रेष्ठः प्लवतामपि चोत्तमः।
जगाम वेगवान् लङ्कां लङ्घयित्वा महोदधिम्।। 5.2.5।।
शाद्वलानि च नीलानि गन्धवन्ति वनानि च।
गण़्डवन्ति च मध्येन जगाम नगवन्ति च।। 5.2.6।।
शैलांश्च तरुसंछन्नान् वनराजीश्च पुष्पिताः।
अभिचक्राम तेजस्वी हनुमान् प्लवगर्षभः।। 5.2.7।।
स तस्मिन्नचले तिष्ठन् वनान्युपवनानि च।
स नगाग्रे च तां लङ्कां ददर्श पवनात्मजः।। 5.2.8।।
सरलान् कर्णिकारांश्च खर्जूरांश्च सुपुष्पितान्। 
प्रियालान्मुचुलिन्दांश्च कुटजान् केतकानपि।। 5.2.9।।
प्रियङ्गून् गन्धपूर्णांश्च नीपान् सप्तच्छदांस्तथा।
असनान् कोविदारांश्च करवीरांश्च पुष्पितान्।। 5.2.10।।
पुष्पभारनिबद्धांश्च तथा मुकुलितानपि।
पादपान् विहगाकीर्णान् पवनाधूतमस्तकान्।। 5.2.11।।
हंसकारण्डवाकीर्णा वापीः पद्मोत्पलायुताः।
आक्रीडान् विविधान् रम्यान् विविधांश्च जलाशयान्।। 5.2.12 ।।
सन्ततान् विविधैर्वृक्षैः सर्वर्तुफलपुष्पितैः।
उद्यानानि च रम्याणि ददर्श कपिकुञ्जरः।। 4.2.13।।
समासाद्य च लक्ष्मीवान् लङ्कां रावणपालिताम्। 
परिघाभिः सपद्माभिः सोत्पलाभिरलङ्कृताम्।। 4.1.14।।
सीतापहरणार्थेन रावणेन सुरक्षिताम्।
समन्ताद्विचरद्भिश्च राक्षसैरुग्रधन्विभिः।। 5.2.15।।
काञ्चनेनावृतां रम्यां प्राकारेण महापूरीम्।
गृहैश्च ग्रहसङ्काशैः शारदाम्बुदसन्निभैः।। 5.2.16।।
पाण्डराभिः प्रतेलीभिरुच्चाभिरभिसंवृताम्।
अट्टालकशताकीर्णां पताकाध्वजमालिनीम्।। 5.2.17।।
तोरणैः काञ्चनैर्दिव्यैर्लतापङ्क्तिविचित्रितैः।
ददर्श हनुमान् लङ्कां दिवि देवपुरीमिव।। 5.2.18।।
गिरिमूर्ध्नि स्थितां लङ्कां पाण्डुरैर्भवनैः शुभैः। 
ददर्श स कपिश्रेष्ठः पुरमाकाशगं यथा।। 4.2.19।।
पालितां राक्षसेन्द्रेण निर्मितां विश्वकर्मणा।
प्लवमानामिवाकाशे ददर्श हनुमान् पुरीम्।। 5.2.20।।
वप्रप्राकारजघनां विपुलाम्बुनवाम्बराम्।
शतघ्नीशूलकेशान्तामट्टालकवतंसकाम्। 
मनसेव कृतां लङ्कां निर्मितां विश्वकर्मणा।। 5.2.21 ।।
द्वारमुत्तरमासाद्य चिन्तयामास वानरः।। 5.2.22 ।।
केलासशिखरप्रख्यामालिखन्तीमिवाम्बरम्।
डीयमानामिवाकाशमुच्छ्रितैर्भवनोत्तमैः।। 5.2.23।।
संपूर्णा राक्षसैर्घोरैर्नागैर्भोगवततीमिव।
अचिन्त्यां सुकृतां स्पष्टां कुबेराध्युषितां पुरा।। 5.2.24।।
दंष्ट्रिभिर्बहुभिः शूरैः शूलपट्टिशपाणिभिः।
रक्षितां राक्षसैर्घोरैर्गुहामाशीविषैरिव।। 5.2.25।।
तस्याश्च महतीं गुप्तिं सागरं च निरीक्ष्य सः।
रावणं च रिपुं घोरं चिन्तयामास वानरः।। 5.2.26।।
आगत्यापीह हरयो भविष्यन्ति निरर्थकाः।
नहि युद्धेन वै लङ्का शक्या जेतुं सुरैरपि।। 5.2.27।।
इमां तु विषमां दुर्गां लङ्कां रावणपालिताम्।
प्राप्यापि स महाबाहुः हिं करिष्यति राघवः।। 4.2.28।।
अवकाशे न सान्त्वस्य राक्षसेष्वभिगम्यते।
न दानस्य न भेदस्य नैव युद्धस्य दृश्यते।। 5.2.29।।
चतुर्णामेव हि गतिर्वानराणां महात्मनाम्। 
वालिपुत्रस्य नीलस्य मम राज्ञश्च धीमतः।। 5.2.30।।
यावज्जानामि वैदेहीं यदि जीवति वा न वा।
तत्रैव चिन्तयिष्यामि दृष्ट्वा तां जनकात्मजाम्।। 5.2.31 ।।
ततः स चिन्तयामास मुहूर्तं कपिकुञ्जरः।
गिरिशृङ्गे स्थितस्तस्मिन् रामस्याभ्युदये रतः।। 5.2.32 ।।
अनेन रूपेण मया न शक्या पुरी।
प्रवेष्टुं राक्षसैर्गुप्ता क्रूरैर्बलसमन्वितैः।। 5.2.33।।
उग्रौजसो महावीर्या बलवन्तश्च राक्षसाः।
वञ्चनीया मया सर्वे जानकीं परिमार्गता।। 4.2.34।।
लक्ष्यालक्ष्येण रूपेण रात्रौ लङ्कापुरी मया।
प्रवेष्टुं प्राप्तकालं मे कृत्यं साधयितुं महत्।। 4.2.35।।
तां पुरीं तादृशीं दृष्ट्वा दुराधर्षां सुरासुरैः।
हनुमांश्चिन्तयामास विनिःश्वस्य मुहुर्मुहुः।। 4.2.36।।
केनोपायेन पश्येयं मैथिलीं जनकात्मजाम्।
अदृष्टो राक्षसेन्द्रेण रावणेन दुरात्मना।। 5.2.37।।
न विनश्येत् कथं कार्यं रामस्य विदितात्मनः। 
एकामेकश्च पश्येयं रहिते जनकात्मजाम्।। 5.2.38।।
भूताश्चार्था विपद्यन्ते देशकालविरोधिताः।
विक्लवं दूतमासाद्य तमः सूर्योदये यथा।। 5.2.39।।
अर्थानर्थान्तरे बुद्धिर्निश्चितापि न शोभते।
घातयन्ति हि कार्याणि दूताः पण्डितमानिनः।। 5.2.40।।
न विनश्येत्कथं कार्यं वैक्लव्यं न कथं भवेत्।
लङ्घनं च समुद्रस्य कथं नु न वृथा भवेत्।। 4.2.41 ।।
मयि दृष्टे तु रक्षोभी रामस्य विदितात्मनः।
भवेद्व्यर्थंमिदं कार्यं रावणानर्थमिच्छतः।। 5.2.42 ।।
नहि शक्य क्वचित् स्थातुमविज्ञातेन राक्षसैः।
अपि राक्षसरूपेण किमुतान्येन केनचित्।। 5.2.43।।
वायुरप्यत्र न ज्ञातश्चरेदिति मतिर्मम।
नह्यस्त्यविदितं किंचिद्राक्षसानां बलीयसाम्।। 5.2.44।।
इहाहं यदि तिष्ठामि स्वेन रूपेण संवृतः।
विनाशमुपायास्यामि भर्तुरर्थश्च हीयते।। 5.2.45।।
तदहं स्वेन रूपेण रजन्यां ह्रस्वतां गतः।
लङ्कामधिपतिष्यामि राघवस्यार्थसिद्धये।। 5.2.46।।
रावणस्य पुरीं रात्रौ प्रविश्य सुदुरासदाम्।
विचिन्वन् भवनं सर्वं द्रक्ष्यामि जनकात्मजाम्।। 5.2.47।।
इति संचिन्त्य हनुमान् सूर्यस्यास्तमयं कपिः।
आचकांक्षे तदा वीरो वैदेह्या दर्शनोत्सुकः।। 4.2.48।।
सूर्ये चास्तं गते रात्रौ देहं संक्षिप्य मारुतिः।
वृषदंशकमात्रः सन् बभूवाद्भुतदर्शनः।। 5.2.49।। 
प्रदोषकाले हनुमांस्तूर्णमुत्प्लुत्य वीर्यवान्।
प्रविवेश पुरीं रम्यां सुविभक्तमहापथाम्।। 5.2.50।।
प्रासादमालाविततां स्तम्भैः काञ्चनराजतैः।
शातकुम्भमयैर्जालैर्गन्धर्वनगरोपमाम्।। 5.2.51।।
सप्तभूमाष्टभूमैश्च स ददर्श महापुरीम्। 
तलैः स्फटिकसंकीर्णैः कार्तस्वरविभूषितैः।। 5.2.52।।
वैडूर्यमणिचित्रैश्च मुक्ताजालविभूषितैः।
तलैः शुशुभिरे तानि भवनान्यत्र रक्षसाम्।। 5.2.53।।
काञ्चनानि विचित्राणि तोरणानि च रक्षसाम्। 
लङ्कामुद्द्योतयामासुः सर्वतः समलङ्कृताम्।। 5.2.54।। 
अचिन्त्यामाद्भुताकारां दृष्ट्वा लङ्कां महाकपिः।
आसीद्विषण्णो हृष्टश्च वैदेह्या दर्शनोत्सुकः।। 5.2.55।।
स पाण्डुरो द्विद्धविमानामालिनीं महार्हजाम्बूनदजालतोरणाम्।
यशस्विनीं रावणबाहुपालितां क्षपाचरैर्भीमबलैः समावृताम्।। 5.2.56।।
चन्द्रोऽपि साचिव्यमिवास्य कुर्वंस्तारागणैर्मध्यगतो विराजन्।
ज्योत्स्नावितानेन वितत्य लेकमुत्तिष्ठते नैतसहस्ररश्मिः।। 5.2.57।।
शङ्खप्रभं क्षीरमृणालवर्णमुद्गच्छमानं व्यवभासमानम्। 
ददर्श चन्द्रं स हरिप्रवीरः पोप्लूयमानं सरसीव हंसम्।। 5.2.58।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे द्वितायः सर्गः।। 5.2।।
स लम्बसिखरे लम्बे लम्बतोयदसन्निभे।
सत्त्वमास्ताय मेधावी हनुमान्मारुतात्मजः।। 5.3.1।।
निशि लङ्कां महासत्त्वो विवेश कपिकुञ्जरः।
रम्यकाननतोयाढ्यां पुरीं रावणपालिताम्।। 5.3.2।।
शारदाम्बुधरप्रख्यैर्भवनैरुपशोभिताम्।
सागरोपमनिर्घोषां सागरानिलसेविताम्।। 5.3.3।।
सुपुष्टबलसंघुष्टां यथैव विटपावतीम्।
चारुतोरणनिर्यूहां पाण्डुरद्वारतोरणाम्।। 5.3.4।।
भुजगाचरितां गुप्तां शुभां भोगवतीमिव।
तां सविद्युद्घनाकीर्णां ज्योतिर्मार्गनिषेविताम्।। 5.3.5।।
मन्दमारुतसञ्चारां यथेन्द्रस्यामरावतीम्।
शातकुम्भेन महता प्राकारेणाभिसंवृताम्।। 5.3.6।।
किङ्किणीजालघोषाभिः पताकाभिरलङ्कृताम्।
आसाद्य सहसा हृष्टः प्राकारमभिपेदिवान्।। 5.3.7।।
विस्मयाविष्टहृदयः पुरीमालोक्य सर्वतः।। 5.3.8।।
जाम्बूनदमयैर्द्वारैर्वैडूर्यकृतवेदिकैः।
वज्रस्फाटिकमुक्ताभिर्मणिकुट्टिमभूषितैः।
तप्तहाटकनिर्यूहै राजतामलपाण्डुरैः।। 5.3.9।।
वैडूर्यकृतसोपानैः स्फाटिकान्तरपांसुभिः।
चारुसञ्जवनोपेतैः खमिवोत्पतितैः शुभैः।। 5.3.10।।
क्रौञ्चबर्हिणसंघुष्टैराजहंसनिषेवितैः।
तूर्याभरणनिर्घोषैः सर्वतः प्रतिनादिताम्।। 5.3.11 ।।
वस्वोकसाराप्रतिमां तां वीक्ष्य नगरीं ततः। 
खमिवोत्पतितुं कामां जहर्ष हनुमान् कपिः।। 5.3.12।।
तां समीक्ष्य पुरीं रम्यां राक्षसाधिपतेः शुभाम्।
अनुत्तमामृद्धियुतां चिन्तयामास वीर्यवान्।। 5.3.13।।
नेयमन्येन नगरी शक्या धर्षयितुं बलात्। 
रक्षिता रावणबलैरुद्यतायुधधारिभिः।। 5.3.14।।
कुमुदाङ्गदयोर्वापि सुषेणस्य महाकपेः।
प्रसिद्धेयं भवेद्भूमिर्मैन्दद्विविदयोरपि।। 5.3.15।।
विवस्वतस्तनूजस्य हरेश्च कुशपर्वणः।
ऋक्षस्य केतुमालस्य मम चैव गतिर्भवेत्।। 5.3.16।।
समीक्ष्य तु महाबाहू राघवस्य पराक्रमम्।
लक्ष्मणस्य च विक्रान्तमभवत्प्रीतिमान् कपिः।। 5.3.17।।
तां रत्नवसनोपेतां गोष्ठागारावतंसकाम्। 
यन्त्रागारस्तनीमृद्धां प्रमदामिव भूषिताम्।। 5.3.18।।
तां नष्टतिमिरां दीप्तैर्भास्वरैश्च महागृहैः। 
नगरीं राक्षसेन्द्रस्य ददर्श स महाकपिः।। 5.3.19।।
अथ सा हरिशार्दूलं प्रविशन्तं महाबलम्।
नगरी स्वेन रूपेण ददर्श पवनात्मजम्।। 4.3.20।।
सा तं हरिवरं दृष्ट्वा लङ्का रावणपालिता।
स्वयमेवोत्थिता तत्र विकृताननदर्शना।। 4.3.21।।
पुरस्तात्कपिवर्यस्य वायुसूनोरतिष्ठत। 
मुञ्चमाना महानादमब्रवीत्पवनात्मजम्।। 5.3.22।।
कस्त्वं केन च कार्येण इह़ प्राप्तो वनालय। 
कथयस्वेह यत्तत्त्वं यावत्प्राणा धरन्ति ते।। 5.3.23।।
न शक्यं खल्वियं लङ्का प्रवेष्टुं वानर त्वया।
रक्षिता रावणबलैरभिगुप्ता समन्ततः।। 5.3.24।।
अथ तामब्रवीद्वीरो हनूमानग्रतः स्थिताम्। 
कथयिष्यामि ते तत्त्वं यन्मां त्वं परिपृच्छसि।। 5.3.25।।
का त्वं विरूपनयना पुरद्वारेऽवतिष्ठसि। 
किमर्थं चापि मां रुद्ध्वा निर्भिर्त्सयसि दारुणा।। 5.3.26।।
हनुमद्वचनं श्रुत्वा लङ्का सा कामरूपिणी।
उवाच वचनं क्रुद्धा परुषं पवनात्मजम्।। 5.3.27।।
अहं हाक्षसराजस्य रावणस्य महात्मनः।
आज्ञा प्रतीक्षा दुर्धर्षा रक्षामि नगरीमिमाम्।। 5.3.28।।
न शक्या मामवज्ञाय प्रवेष्टुं नगरी त्वया।
अद्य प्राणैः परित्यक्तः स्वप्स्यसे निहतो मया।। 5.3.29।।
अहं हि नगरी लङ्का स्वयमेव प्लवङ्गम।
सर्वतः परिरक्षामि ह्येतत्ते कथितं मया।। 4.3.30।।
लङ्काया वचनं श्रुत्वा हनुमान् मारुतात्मजः।
यत्नवान् स हरिश्श्रेष्ठः स्थितः शैल इवापरः।। 5.3.31।।
स तां स्त्रीरूपविकृतां दृष्ट्वा वानरपुङ्गवः। 
आबभाषेऽथ मेधावी सत्त्ववान् प्लवगर्षभः।। 5.3.32।।
द्रक्ष्यामि नगरीं लङ्कां साट्टप्राकारतोरणाम्।
इत्यर्थमिह संप्राप्तः परं कौतूहलं हि मे।। 5.3.33।।
वनान्युपवनानीह लंकायाः काननानि च। 
सर्वतो गृहमुख्यानि द्रष्टुमागमनं हि मे।। 5.3.34।।
तस्य तद्वचनं श्रुत्वा लंङ्का सा कामरूपिणी।
भूय एव पुर्नवाक्यं बभाषे परुषाक्षरम्।। 5.3.35।।
मामनिर्जित्य दुर्बुद्धे राक्षसेश्वरपालिताम्।
न शक्यमद्य ते द्रष्टुं पुरीयं वानराधम।। 5.3.36।।
ततः स कपिशार्दूलस्तामुवाच निशाचराम्। 
दृष्ट्वा पुरीमिमां भद्रे पुनर्यास्ये यथागतम्।। 5.3.37।।
ततः कृत्वा महानादं सा वै लङ्का भयावहम्। 
तलेन वानरश्रेष्ठं ताडयामास वेगिता।। 5.3.38।।
ततः स कपिशार्दूलो लङ्कया ताडितो भृशम्। 
ननाद सुमहानादं वीर्यवान् पवनात्मजः।। 5.3.39।।
ततः संवर्तयामास वामहस्तस्य सोऽङ्गुलीः। 
मुष्टिनाऽभिजघानैनां हनूमान् क्रोधमूर्च्छितः।। 5.3.40।।
स्त्री चेति मन्यमानेन नातिक्रोधस्स्वयं कृतः।। 5.3.41।।
सा तु तेन प्रहारेण विह्वलाङ्गी निशाचरी।
पपात सहसा भूमौ विकृताननदर्शना।। 5.3.42।।
ततस्तु हनुमान् प्राज्ञस्तां दृष्ट्वा विनिपातिताम्।
कृपां चकार तेजस्वी मन्यमानः स्त्रियं तु ताम्।। 5.3.43।।
ततो वै भृशसंविग्ना लङ्का सा गद्गदाक्षरम्।
उवाचागर्वितं वाक्यं हनुमान्तं प्लवङ्गमम्।। 5.3.44।।
प्रसीद सुमहाबाहो त्रायस्व हरिसत्तम।
समये सौम्य तिष्ठन्ति सत्त्ववन्तो महाबलाः।। 5.3.45।।
अहं तु नगरी लङ्का स्वयमेव प्लवङ्गम।
निर्जिताऽहं त्वया वीर विक्रमेण महाबल।। 5.3.46।।
इदं तु तथ्यं वै ब्रुवन्त्या मे हरीश्वर।
स्वयंभुवा पुरा दत्तं वरदानं यथा मम।। 5.3.47।।
यदा त्वां वानरः कश्चिद्विक्रमाद्वशमानयेत्।
तदा त्वया हि विज्ञेयं रक्षसां भयमगतम्।। 5.3.48।।
स हि मे समयस्सौम्य प्राप्तोऽद्य तव दर्शनात्।
स्वयम्भूविहितस्सत्यो न तस्यास्ति व्यतिक्रमः।। 5.3.49।।
सीतानिमित्तं राज्ञस्तु रावणस्य दुरात्मनः। 
राक्षसां चैव सर्वेषां विनाशः समुपागतः।। 5.3.50।।
तत्प्रविश्य हरिश्रेष्ठ पुरीं रावणपालिताम्। 
विधत्स्व सर्वकार्याणि यानि यानीह वाञ्छसि।। 5.3.51 ।।
प्रविश्य शापोपहतां हरीश्वरः शुभां पुरीं राक्षसमुख्यपालिताम्।
यदृच्छया त्वं जनकात्मजां सतीं विमार्ग सर्वत्र गतो यथासुखम्।। 5.3.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे तृतीयः सर्गः।। 5.3।।
स निर्जित्य पुरीं श्रेष्ठां लङ्कां तां कामरूपिणीम्।
विक्रमेण महातेजा हनूमान् कपिसत्तमः।
अद्वारेण महाबाहुः प्राकारमभिपुप्लुवे।। 5.4.1।।
प्रविश्य नगरीं लङ्कां कपिराजहितङ्करः।
चक्रेऽथ पादं सव्यं च शत्रूणां स तु मूर्धनि।। 5.4.2।।
प्रविष्टः सत्त्वसंपन्नो निशायां मारुतात्मजः। 
स महापथमास्थाय मुक्तापुष्पविराजितम्।। 5.4.3।।
ततस्तु तां पुरीं लङ्कां रम्यामभिययौ कपिः।। 5.4.4।।
हसितोत्कृष्टनिनदैस्तूर्यघोषपुरस्सरैः।
वज्राङ्कुशनिकाशैश्च वज्रजालविभूषितैः।
गृहमेघैः पूरी रम्या बभासे द्यौरिवाम्बुदैः।। 5.4.5।।
प्रजज्वाल तदा लङ्का रक्षोगणगृहैः शुभै।। 5.4.6।।
सिताभ्रसदृशैश्चित्रैः पद्मस्वस्तिकसंस्थितैः।
वर्धमानगृहैश्चापि सर्वतः सुविभूषिता।
[गृहमुख्यः पुरी रम्या बभासे द्यौरिवाम्बुदैः] 5.2.7।।
तां चित्रमाल्याभरणां कपिराजहितङ्करः।
राघवार्थं चरन् श्रीमान् ददर्श च ननन्द च।। 5.4.8।।
भवनाद्भवनं गच्छन् ददर्श पवनात्मजः।
विविधाकृतिरूपाणि भवनानि ततस्ततः।। 5.4.9।।
शुश्राव मधुरं गीतं त्रिस्थानस्वरभूषितम्। 
स्त्रीणां मदसमृद्धानां दिवि चाप्सरसामिव।। 5.4.10।।
शुश्राव काञ्चीनिनदं नूपुराणां च निस्वनम्। 
सोपाननिनदांश्चैव भवनेषु महात्मनाम्।
अस्फोटितनिनादांश्च क्ष्वेलितांश्च ततस्ततः।। 5.4.11 ।।
शुश्राव जपतां तत्र मन्त्रान् रक्षो गृहेषु वै।। 5.4.12 ।।
स्वाध्यायनिरतांश्चैव यातुधानान् ददर्श सः। 
रावणस्तवसंयुक्तान् गर्जतो राक्षसानपि।। 5.4.13।।
राजमार्गं समावृत्य स्थितं रक्षोबलं महत्।
ददर्श मध्यमे गुल्मे रावणस्य चरान् बहून्।। 5.4.14।।
स्वजनवृत्तान्तजिज्ञासया प्रधानप्रेरितान् प्रणिधीन्।। 5.2.14।। 
दीक्षितान् जटिलान् मुण्डान् गोजिनाम्बरवाससः।
दर्भमुष्टिप्रहरणानग्निकुण्डायुधांस्तथा।। 5.4.15।।
कूटमुद्गरपाणींश्च दण्डायुधधरानपि।
एकाक्षानेककर्णांश्च लम्बोदरपयोधरान्।। 5.2.16।।
करालान् भग्नवक्त्रांश्च विकटान् वामनांस्तथा।
धन्विनः ख़ड्गिनश्चैव शतघ्नीमुसलायुधान्।। 5.2.17।।
परिघोत्तमहस्तांश्च विचित्रकवचोज्ज्वलान्।
नातिस्थूलान्नातिकृशान्नातिदीर्घातिह्रस्वकान्।। 5.2.18।।
नातिगौरान्नातिकृष्णान्नातिकुब्जान्नवामनान्।
विरूपान् बहुरूपांश्च सुरूपांश्च सुवर्चसः।
ध्वजीन् पताकिनश्चैव ददर्श विविधायुधान्।। 5.2.19।।
शक्तिवृक्षायुधांश्चैव पट्टिशाशनिधारिणः।। 5.2.20।। 	
क्षेपणीपाशहस्तांश्च ददर्श स महाकपिः।
स्त्रग्विणस्त्वनुलिप्तांश्च वराभरणभूषितान्।। 5.2.21।।
नानावेषसमायुक्तान् यथास्वैरगतान् बहून्।
तीक्ष्णशूलधरांश्चैव वज्रिणश्च महाबलान्।। 5.2.22।।
शतसाहस्रमव्यग्रमारक्षं मध्यमं कपिः।
रक्षोधिपतिनिर्दिष्टं ददर्शान्तःपुराग्रतः।। 5.2.23।। 
स तदा तद्गृहं दृष्ट्वा महाहाटकतोरणम्। 
राक्षसेन्द्रस्य विख्यातमद्रिमूर्ध्नि प्रतिष्ठितम्।। 5.4.24।।
पुण्डरीकावतंसाभिः परिघाभिरलङ्कृतम्। 
प्राकारावृतमत्यन्तं ददर्श स महाकपिः।। 5.4.25।।
त्रिविष्टपनिभं दिव्यं दिव्यनादविनादितम्।
वाजिहेषितसंघुष्टं नादितं भूषणैस्तदा।। 5.4.26।।
रथैर्यानैर्विमानैश्च तथा हयगजैः शुभैः।
वारणैश्च चतुर्दन्तैः श्वेताभ्रनिचयोपमैः।। 5.4.27।।
भूषितं रुचिराद्वारं मत्तैश्च मृगपक्षिभिः।
रक्षितं सुमहावीर्यैर्वासुधानैः सहस्रशः।
राक्षसाधिपतेर्गुप्तमाविवेश महाकपिः।। 5.4.28।।
सहोमजाम्बूनदचक्रवालं महार्हमुक्तामणिभूषितानाम्। 
परार्घ्यकालागरुचन्दनाक्तं स रावणान्तःपुरमाविवेश।। 5.4.29।। 
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे चतुर्थः सर्गः।। 5.4।।
ततः स मध्यं गतमंशुमन्तं ज्योत्स्नावितानं महदुद्वमन्तम्।
ददर्श धीमान् दिवि भानुमन्तं गोष्ठे वृषं मत्तमिव भ्रमन्तम्।। 5.5.1 ।।
लोकस्य पापानि विनाशयन्तं महोदधिं चापि समेधयन्तम्। 
भूतानि सर्वाणि विराजयन्तं ददर्श शीतांशुमथाभियान्तम्।। 5.5.2 ।।
या भाति लक्ष्मीर्भुवि मन्दरस्था तथा प्रदोषेषु च सागरस्था।
तथैव तोयेषु च पुष्करस्था रराज सा चारुनिशाकरस्था।। 5.5.3।।
हंसो यता राजतपञ्जरस्थः सिंहो यथा मन्दरकन्दरस्थः।
वीरो यथा गर्वितकृञ्जरस्थश्चन्द्रो विबभ्राज तथाऽम्बरस्थः।। 5.5.4।।
स्थितः ककुद्मानिव तीक्ष्णशृङ्गो महाचलः श्वेत इवोच्चशृङ्गः।
हस्तीव जाम्बूनदबद्धशृङ्गो रराज चन्द्रः परिपूर्णशृङ्गः।। 5.5.5।।
विनष्टशीताम्बुतुषारपङ्को महाग्रहग्राहविनष्टपङ्कः।
प्रकाशलक्ष्म्याश्रयनिर्मलाङ्को रराज चन्द्रो भगवान् शशाङ्कः।। 5.5.6।।
शिलातलं प्राप्य यता मृगेन्द्रो महारणं प्राप्य यथा गजेन्द्रः।
राज्य समासाद्य यथा नरेन्द्रस्तथा प्रकाशो विरराज चन्द्रः।। 5.5.7।।
प्रकाशचन्द्रोदयनष्टदोषः प्रवृद्धरक्षः पिशिताशदोषः।
रामाभिरामेरितचित्तदोषः स्वर्गप्रकाशो भगवान् प्रदोषः।। 5.5.8।।
तन्त्रीस्वनाः कर्णसुखाः प्रवृत्ताः स्वपन्ति नार्यः पतिभिस्सुवृत्ताः।
नक्तञ्चराश्चापि तथा प्रवृत्ता विहर्तुमत्यद्भुतरौद्रवृत्ताः।। 5.5.9।।
मत्तप्रमत्तानि समाकुलानि रथाश्वभद्रासनसङ्कुलानि।
वीरश्रिया चापि समाकुलानि ददर्श धीमान् स कपिः कुलानि।। 5.5.10।।
परस्परं चाधिकमाक्षिपन्ति भुजांश्च पीनानधिनिक्षिपन्ति ।
मत्तप्रलापानधिकं त्रिपन्ति मत्तानि चान्योन्यमधिक्षिपन्ति।। 5.5.11।।
रक्षंसि वक्षांसि च विक्षिपन्ति गात्राणि कान्तासु च विक्षपन्ति।
रूपाणि चित्राणि च विक्षिपन्ति दृढानि चापानि च विक्षिपन्ति।। 5.5.12 ।।
ददर्श कान्ताश्च समालभन्त्यस्तथाऽपरास्तत्र पुनः स्वपन्त्यः। 
सुरूपवक्त्राश्च तता हसन्त्यः क्रुद्धाः पराश्चापि विनिःश्वसन्त्यः।। 5.5.13।।
महागजैश्चापि तथा नदद्भिः सुपूजितैश्चापि तथा सुसद्भिः।
रराज वीरैश्च विनःश्वसद्भिर्ह्रदो भुजङ्गैरिव निःश्वसद्भिः।। 5.5.14।।
बुद्धिप्रधानान् रुचिराभिधानान् संश्रद्धधानान् जगतः प्रधानान्।
नानाविधानान् रुचिराभिधानन् ददर्श तस्यां पुरि यातुधानान्।। 5.5.15।।
ननन्द दृष्ट्वा स च तान् सुरूपान्नानागुणानात्मगुणानुरूपान्।
विद्योतमानान् स तदाऽनुरूपान् ददर्श कांश्चिच्च पुनर्विरूपान्।। 5.5.16।।
ततो वरार्हाः सुविशुद्धभावास्तेषां स्त्रियस्तत्र महानुभावाः।
प्रियेषु पानेषु च सक्तभावा ददर्श तारा इव सुप्रभावाः।। 5.5.17।।
श्रिया ज्वलन्तीस्त्रयोपगूढा निशीथकाले रमणोपगूढाः।
ददर्शकाश्चित्प्रमदोपकूढा यथा विहङ्गाः कुसुमोपगूढाः।। 5.5.18।।
अन्याः पुनर्हर्म्यतलोपविष्टास्तत्र प्रियाङ्केषु सुखोपविष्टाः।
भर्तुः प्रिया धर्मपरा निविष्टा ददर्श धीमान् मदनाभिविष्टाः।। 5.5.19।।
अप्रावृत्ताः काञ्चनराजिवर्णाः काश्चित्परार्घ्यास्तपनीयवर्णाः। 
पुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः।। 5.5.20।।
ततः प्रियान् प्राप्य मनोभिरामान् सुप्रीतियुक्ताः प्रसमीक्ष्य रामाः। 
गृहेषु हृष्टाः परमाभिरामा हरिप्रवीरः स ददर्श रामाः।। 5.5.21।।
चन्द्रप्रकाशाश्च हि वक्त्रमाला वक्राक्षिपक्ष्माश्च सुनेत्रमालाः।
विभूषणानां च ददर्श मालाः शतह्रदानामिव चारुमालाः।। 5.5.22।।
न त्वेव सीतां परमाभिजातां पथि स्थिते राजकुले प्रजाताम्।
लतां प्रफुल्लामिव साधुजातां ददर्श तन्वीं मनसाऽभिजाताम्।। 5.5.23।।
सनातने वर्त्मनि सन्निविष्टां रामेक्षणान्तां मदनाभिविष्टाम्।
भर्तुर्मनः श्रीमदनुप्रविष्टां स्त्रीभ्यो वराभ्यश्च सदा विशिष्टाम्।। 5.5.24।।
उष्णार्दितां सानुसृतास्रकण्ठीं पुरा वरार्होत्तमनिष्ककण्ठीम्।
सुजातपक्ष्मामभिरक्तकण्ठीं वने प्रनृत्तामिव नीलकण्ठीम्।। 5.5.25।।
अव्यक्तरेखामिव चन्द्ररेखां पांसुप्रदिग्धामिव हेमरेखाम्। 
क्षतप्रूढामिव बाणरेखां वायुप्रभिन्नामिव मेघरेखाम्।। 5.5.26।।
सीतामपश्यन् मनुजेश्वरस्य रामस्य पत्नीं वदतां वरस्य। 
बभूव दुःखाभिहतश्चिरस्य प्लवङ्गमो मन्द इवाचिरस्य ।। 5.5.27।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे पञ्चमः सर्गः।। 5.5।।
स निकामं विमानेषु विषण्णः कामरूपधृक्।
विचचार पुनर्लङ्कां लाघवेन समन्वितः।। 5.6.1।।
आससादाथ लक्ष्मीवान् राक्षसेन्द्रनिवेशनम्।
प्राकारेणार्कवर्णेन भास्वरेणाभिसंवृतम्।। 5.6.2।।
रक्षितं राक्षसैर्घोरैः सिंहैरिव महद्वनम्।
समीक्षमाणो भवनं चकाशे कपिकुञ्जरः।। 5.6.3।।
रूप्यकोपहितैश्चित्रैस्तोरणैर्हेमभूषितैः।.
विचित्राभिश्च कक्ष्याभिर्द्वारैश्च रुचिरैर्वृतम्।। 5.6.4।।
गजास्थितैर्महामात्रैः शूरैश्च विगतश्रमैः।
उपस्थितमसंहार्यैर्हयैः स्यन्दनयायिभिः।। 5.6.5।।
सिंहव्याघ्रतनुत्राणैर्दान्तकाञ्चनराजतैः। 
घोषवद्भिर्विचित्रैश्च सदा विचरितं रथैः।। 5.6.6।।
बहुरत्नसमाकीर्णं परार्घ्यासनभाजनम्। 
महारथसमावासं महारथमहास्वनम्।। 4.6.7।।
दृश्यैश्च परमोदारैस्तैस्तैश्च मृगपक्षिभिः।
विविधैर्बहुसाहस्रैः परिपूर्णं समन्ततः।। 5.6.8।।
विनीतैरन्तपालैश्च रक्षोभिश्च सुरक्षितम्। 
मुख्याभिश्च वरस्त्रीभिः परिपूर्णं समन्ततः।। 5.6.9।।
मुदितप्रमदारत्नं राक्षसेन्द्रनिवेशनम्। 
वराभरणसंह्रादैः समुद्रस्वननिस्वनम्।। 4.6.10।।
तद्राजगुणसंपन्नं मुख्यैश्चागुरुचन्दनैः। 
महाजनैः समाकीर्णं सिंहैरिव महद्वनम्।। 4.6.11।।
भेरीमृदङ्गाभिरुतं शङ्खघोषनिनादितम्।
नित्यार्चितं पर्वहुतं पूजितं राक्षसैः सदा।। 4.6.12।।
समुद्रमिव गम्भीरं समुद्रमिव निःस्वनम्। 
महात्मनो महद्वेश्म महारत्नपरिच्छदम्। 
महारत्नसमाकीर्णं ददर्श स महाकपिः।। 5.6.13।।
विराजमानं वपुषा गजाश्वरथसङ्कुलम्। 
लङ्काभरणमित्येव सोऽमन्यत महाकपिः।। 5.6.14।।
चचार हनुमांस्तत्र रावणस्य समीपतः।। 5.6.15।। 
गृहाद् गृहं राक्षसानामुद्यानानि च वानरः। 
वीक्षमाणो ह्यसंत्रस्तः प्रासादांश्च चचार सः।। 5.6.16।।
अवप्लुत्य महावेगः प्रहस्तस्य निवेशनम्। 
ततोऽन्यत् पुप्लुवे वेश्म महापार्श्वस्य वीर्यवान्।। 4.6.17।।
अथ मेघप्रतीकाशं कुम्भकर्णनिवेशनम्।
विभीषणस्य च तदा पुप्लुवे स महाकपिः।। 5.6.18।।
शुकस्य च महातेषाः सारणस्य च धीमतः। 
तथा चेन्द्रजितो वेश्म जगाम हरियूथपः।। 5.6.20।।
जम्बुमालेः सुमालेश्च जगाम हरिसत्तमः। 
रश्मिकेतोश्च भवनं सूर्यशत्रोस्तथैव च।। 5.6.21 ।।
वज्रकायस्य च तथा पुप्लुवे स महाकपिः।
धूम्राक्षस्य च संपातेर्भवनं मारुतात्मजः।। 5.6.22 ।।
विद्युद्रूपस्य भीमस्य घनस्य विघनस्य च।। 5.6.23।।
शुकनासस्य वक्रस्य शठस्य विकटस्य च।
ब्रह्मकर्णस्य दंष्ट्रस्य रोमशस्य च रक्षसः।। 5.6.24।।
युद्धोन्मत्तस्य मत्तस्य ध्वजग्रीवस्य नादिनः।
विद्युज्जिह्वेन्द्रजिह्वानां तथा हस्तिमुखस्य च।। 5.6.25।।
करालस्य पिशाचस्य शोणिताक्षस्य चैव हि। 
क्रममाणः क्रमेणैव हनुमान् मारुतात्मजः।। 5.6.26।।
तेषु तेषु महार्हेषु भवनेषु महायशाः। 
तेषामृद्धिमतामृद्धिं ददर्श स महाकपिः।। 5.6.27।।
सर्वेषां समतिक्रम्य भवनानि समन्ततः।
आससादाथ लक्ष्मीवान् राक्षसेन्द्रनिवेशनम्।। 5.6.28।।
रावणस्योपशायिन्यो ददर्श हरिसत्तमः। 
विचरन् हरिशार्दूलो राक्षसीर्विकृतेक्षणाः।
शूलमुद्गरहस्ताश्च शक्तितोमरधारिणीः।। 5.6.29।।
ददर्श विविधान् गुल्मांस्तस्य रक्षःपतेर्गृहे। 
राक्षसांश्च महाकायान्नानाप्रहरणोद्यतान्।। 5.6.30।।
रक्तान् श्वेतान् सितांश्चैव हरींश्चापि महाजवान्।
कुलीनान् रूपसम्पन्नान् गजान् परगजारुजान्।। 5.6.31।।
निष्ठितान् गजशिक्षायामैरावतसमान् युधि।
निहन्तॄन् परसैन्यानां गहे तस्मिन् ददर्श सः।। 5.6.32 ।।
क्षरतश्च यथा मेघान् स्रवतश्च यथा गिरीन्।
मेघस्तनितनिर्घोषान् दुर्धर्षान् समरे परैः।। 5.6.33।।
सहस्रं वाहिनीस्तत्र जाम्बूनदपरिष्कृताः। 
हेमजालपरिच्छन्नास्तरुणादित्यसन्निभाः।। 5.6.34।।
ददर्श राक्षसेन्द्रस्य रावणस्य निवेशने।। 5.6.35।।
शिबिका विविधाकाराः स कपिर्मारुतात्मजः। 
लतागृहाणि चित्राणि चित्रशाला गृहाणि च।। 5.6.36।।
क्रीडागृहाणि चान्यानि दारुपर्वतकानपि। 
कामस्य गृहकं रम्यं दिवागृहकमेव च। 
ददर्श राक्षसेन्द्रस्य रावणस्य निवेशने।। 5.6.37।।
स मन्दरगिरिप्रख्यं मयूरस्थानसङ्कुलम्। 
ध्वजयष्टिभिराकीर्णं ददर्श भवनोत्तमम्।। 5.6.38।।
अनेकरत्नसङ्कीर्णं निधिजालं समन्तत। 
धीरनिष्ठितकर्मान्तं गृहं भूतपतेरिव।। 5.6.39।।
अर्चिर्भिश्चापि रत्नानां तेजसा रावणस्य च।
विरराजाथ तद्वेश्म रश्मिमानिव रश्मिभिः।। 5.6.40।।
जाम्बूनदमयान्येव शयनान्यासनानि च। 
भाजनानि च मुख्यानि ददर्श हरियूथपः।। 5.6.41 ।।
मध्वासवकृतक्लेदं मणिभाजनसङ्कुलम्।
मनोरममसम्बाधं कुबेरभवनं यथा। 
नूपुराणां च घोषेण काञ्चीनां निनदेन च।। 5.6.42।।
मृदङ्गतलघोषैश्छ घोषवद्भिर्विनादितम्।
प्रासादसङ्घातयुतं स्त्रीरत्नशतसङ्कुलम्।। 5.6.43।।
सुव्यूढकक्ष्यं हनुमान् प्रविवेश महागृहम्।। 5.6.44।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे षष्ठः सर्गः।। 5.6।।
स वेश्मजालं बलवान् ददर्श व्यासक्तवैडूर्यसुवर्णजालम्। 
यथा महत् प्रावृषि मेघजालं विद्युत्पिनद्धं सविहङ्गजालम्।। 5.7.1 ।।
निवेशनानां विविधाश्च शालाः प्रधानशङ्खायुधचापशालाः। 
मनोहराश्चापि पुनर्विशाला ददर्श वेश्माद्रिषु चन्द्रशालाः।। 5.7.2 ।।
गृहाणि नानावसुराजितानि देवासुरैश्चापि सुपूजितानि। 
सर्वैश्च दोषैः परिवर्जितानि कपिर्ददर्श स्वबलार्जितानि।। 5.7.3।।
तानि प्रयत्नाभिसाहितानि मयेन साक्षादिव निर्मितानि।
महीतले सर्वगुणोत्तराणि ददर्श लङ्काधिपतेर्गृहाणि।। 5.7.4।।
ततो ददर्शोच्छ्रितमेघरूपं मनोहरं काञ्चनचारुरूपम्। 
रक्षोधिपस्यात्मबलानुरूपं गृहोत्तमं ह्यप्रतिरूपरूपम्।। 5.7.5।।
महीतले स्वर्गमिव प्रकीर्णं श्रिया ज्वलन्तं बहुरत्नकीर्णम्। 
नानातरूणां कुसुमावकीर्णं गिरेरिवाग्रं रजसाऽवकीर्णम्।। 5.7.6।।
नारीप्रवेकैरिव दीप्यमानं तडिद्भिरम्भोदवदर्च्यमानम्। 
हंसप्रवेकैरिव वाह्यमानं श्रिया युतं खे सुकृतां विमानम्।। 5.7.7।।
यथा नगाग्रं बहुधातुचित्रं यथा नभश्च ग्रहचन्द्रचित्रम्।
ददर्श युक्तीकृतमेघचित्रं विमानरत्नं बहुरत्नचित्रम्।। 5.7.8।।
मही कृता पर्वतराजिपूर्णा शैलाः कृता वृक्षवितानपूर्णाः। 
वृक्षाः कृताः पुष्पवितानपूर्णाः पुष्पं कृतं केसरपत््त्रपूर्णम्।। 5.7.9।।
कृतानि वेश्मानि च पाण्डुराणि तथा सुपुष्पाण्यपि पुष्कराणि।
पुनश्च पद्मानि सकेसराणि धन्यानि चित्राणि तथा वनानि।। 5.7.10।।
पुष्पाह्वयं नाम विराजमानं रत्नप्रभाभिश्च विवर्द्धमानम्।
वेश्मोत्तमानामपि चोच्चमानं महाकपिस्तत्र महाविमानम्।। 5.7.11 ।।
कृताश्च वैडुर्यमया विहङ्गा रूप्यप्रवालैश्च तथा विहङ्गाः।
चित्राश्च नानावसुभिर्भुजङ्गा जात्यानुरूपास्तुरगाः शुभाङ्गाः।। 5.7.12 ।। 
प्रवालजाम्बूनदपुष्पपक्षाः सलीलमावर्जितजिह्मपक्षः। 
कामस्य साक्षादिव भान्ति पक्षाः कृता विहङ्गाः सुमुखाः सुपक्षाः।। 5.7.13।।
नियुज्यमानास्तु गजाः सुहस्ताः सकेसराश्चोत्पलपत्रहस्ताः।
बभूव देवी च कृता सुहस्ता लक्ष्मीस्तथा पद्मिनि पद्महस्ता।। 5.7.14।।
इतीव तद् गृहमभिगम्य शोभनं सविस्मयो नगमिव चारुशोभनम्।
पुनश्च तत्परमसुगन्धिसुन्दरं हिमात्यये नगमिव चारुकन्दरम्।। 5.7.15।।
ततः स तां कपिरभिपत्य पूजितां चरन् पुरीं दशमुखबाहुपालिताम्। 
अदृश्य तां जनकसुतां सुपूजितां सुदुःखितः पतिगुणवेगनिर्जिताम्।। 5.7.16।।
ततस्तदा बहुविधभावितात्मनः कृतात्मनो जनकसुतां सुवर्त्मनः।
अपश्यतोऽभवदतिदुःखितं मनः सुचक्षुषः प्रविचरतो महात्मनः।। 5.7.17।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे सप्तमः सर्गः।। 5.7।।
स तस्य मध्ये भवनस्य संस्थितं महद्विमानं मणिवज्रचित्रितम्।
प्रतप्तजाम्बूनदजालकृत्रिमं ददर्श वीरः पवनात्मजः कपिः।। 5.8.1 ।।
तदप्रमेयाऽप्रतिकारकृत्रिमं कृतं स्वयं साध्विति विश्वकर्मणा।
दिवं गतं वायुपथप्रतिष्ठितं व्यराजतादित्यपथस्य लक्ष्मवत्।। 5.8.2 ।।
न तत्र किंचिन्नकृतं प्रयत्नतो न तत्र किंचिन्नमहार्हरत्नवत्।
न ते विशेषा नियताः सुरेष्वपि न तत्र किंचिन्न महाविशेषवत्।। 5.8.3।।
तपः समाधानपराक्रमार्जितं मनःसमाधानविचारचारिणम्। 
अनेकसंश्तानाविशेषनिर्मितं ततस्ततस्तुल्यविशेषदर्शनम्।। 5.8.4।।
मनस्समाधाय तु शीघ्रगामिनं दुरावरं मारुततुल्यगामिनम्।
महात्मनां पुण्यकृतां महर्द्धिनां यशस्विनामग्र्य मुदामिवालयम्।। 5.8.5।।
विशेषमालम्ब्य विशेषसंस्थितं विचित्रकूटं बहुकूटमण्डितम्।
मनोभिरामं शरदिन्दुनिर्मलं विचित्रकूटं शिखरं गिरेर्यथा।। 5.8.6।।
वहन्ति यं कुण्डलशोभितानना महाशना व्योमचरा निशाचराः।
विवृत्तविध्वस्तविशाललोचना महाजवा भूतगणाः सहस्रशः।। 5.8.7।।
वसन्तपुष्पोत्करचारुदर्शनं वसन्तमासादपि कान्तदर्शनम्।
स पुष्पकं तत्र विमानमुत्तमं ददर्श तद्वानरवीरसत्तमः।। 5.8.8।। 
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे अष्टमः सर्गः।। 5.8।।
तस्यालयवरिष्ठस्य मध्ये विपुलमायतम्।
ददर्श भवनश्रेष्ठं हनुमान् मारुतात्मजः।। 5.9.1 ।।
अर्द्धयोजनविस्तीर्णमायतं योजनं हि तत्।
भवनं राक्षसेन्द्रस्य बहुप्रासादसङ्कुलम्।। 5.9.2 ।।
मार्गमाणस्तु वैदेहीं सातामायतलोचनाम्। 
सर्वतः परिचक्राम हनुमानरिनूदनः।। 5.9.3।।
उत्तमं राक्षसावासं हनुमानवलोकयन्।
आससादाथ लक्ष्मीवान् राक्षसेन्द्रनिवेशनम्।। 5.9.4।।
चतुर्विषाणैर्द्विरदैस्त्रिविषाणैस्तथैव च।
परिक्षिप्तमसंबाधं रक्ष्यमाणमुदायुधैः।। 5.9.5।।
राक्षसीभिश्च पत्नीभी रावणस्य निवेशनम्। 
आहृताभिश्च विक्रम्य राजकन्याभिरावृतम्।। 5.9.6।।
तन्नक्रमकराकीर्णं तिमिङ्गिलझषाकुलम्।
वायुवेगसमाधूतं पन्नगैरिव सागरम्।। 5.9.7।।
या हि वैश्रवणे लक्ष्मीर्या चेन्द्रे हरिवाहने।
सा रावणगृहे सर्वा नित्यमेवानपायिनी।। 5.9.8।।
या च राज्ञः कुबेरस्य यमस्य वरुणस्य च।
तादृशी तद्विशिष्टा वा ऋद्धी रक्षोगृहेष्विह।। 5.9.9।।
तस्य हर्म्यस्य मध्यस्थं वेश्म चान्यत्सुनिर्मितम्।
बहुनिर्यूहसङ्कीर्णं ददर्श पवनात्मजः।। 5.9.10।।
ब्रह्मणोऽर्थे कृतं दिव्यं दिवि यद्विश्वकर्मणा।
विमानं पुष्पकं नाम सर्वरत्नविभूषितम्।
परेण तपसा लेभे यत्कुबेरः पितामहात्।। 5.9.11।।
कुबेरमोजसा जित्वा लेभे तद्राक्षसेश्वरः।। 5.9.12 ।।
ईहामृगसमायुक्तैः कार्तस्वरहिरण्मयैः।
सुकृतैराचितं स्तम्भैः प्रदीप्तमिव च श्रिया।। 5.9.13।।
मेरुमन्दरसङ्काशैरुल्लिखद्भिरिवाम्बरम्।
कूटागारैः शुभाकारैः सर्वतः समलङ्कृतम्।। 5.9.14।।
ज्वलनार्कप्रतीकाशं सुकृतं विश्वकर्मणा।
हेमसोपानसंयुक्तं चारुप्रवरवेदिकम्।। 5.9.15।।
जालवातायनैर्युक्तं काञ्चनैः स्फाटिकैरपि। 
इन्द्रनीलमहानीलमणिप्रवरवेदिकम्।। 5.9.16।।
विद्रुमेण विचित्रेण मणिभिश्च महाधनैः।
निस्तुलाभिश्च मुक्ताभिस्तलेनाभिविराजितम्।। 5.9.17।।
चन्दनेन च रक्तेन तपनीयनिभेन च।
सुपुण्यगन्धिना युक्तमादित्यतरुणोपमम्।। 5.9.18।।
कूटागारैर्वराकारैर्विविधैः समलङ्कृतम्। 
विमानं पुष्पकं दिव्यमारुरोह महाकपिः।। 5.9.19।।
तत्रस्थः स तदा गन्धं पानभक्ष्यान्नसम्भवम्।
दिव्यं संमूर्च्छितं जिघ्रद्रूपवन्तमिवानिलम्।। 5.9.20।।
स गन्धस्तं महासत्त्वं बन्धुर्बन्धुमिवोत्तमम्।
इत एहीत्युवाचेव तत्र यत्र स रावणः।। 5.9.21 ।।
ततस्तां प्रस्थितः शालां ददर्श महतीं शुभाम्।
रावणस्य मनःकान्तां कान्तामिव वरस्त्रियम्।। 5.9.22 ।।
मणिसोपानविकृतां हेमजालविभूषिताम्।
स्फाटिकैरावृततलां दन्तान्तरितरूपिकाम्।। 5.9.23।।
मुक्ताभिश्च प्रवालैश्च रूप्यचामीकरैरपि।
विभूषितां मणिस्तम्भैः सुबहुस्तम्भभूषिताम्।। 5.9.24।।
समैर्ऋजुभिरत्युच्चैः समन्तात् सुविभूषितैः।
स्तम्भैः पक्षैरिवात्युच्चैर्दिवं संप्रस्थितामिव।। 5.9.25।।
महत्या कुथयाऽऽस्तीर्णां पृथिवीलक्षणाङ्कया। 
पृथिवीमिव विस्तीर्णां सराष्ट्रगृहमालिनीम्।। 5.9.26।।
नादितां मत्तविहगैर्दिव्यगन्धाधिवासिताम्। 
परार्घ्यास्तरणोपेतां रक्षोधिपनिषेविताम्।। 5.9.27।।
धूम्रामगरुधूपेन विमलां हंसपाण्डुराम्।
चित्रां पुष्पोपहारेण कल्माषीमिव सुप्रभाम्।। 5.9.28।।
मनस्संह्लादजननीं वर्णस्यापि प्रसाधिनीम्।
तां शोकनाशिनीं दिव्यां श्रियः स़ञ्जननीमिव।। 5.9.29।।
इन्द्रियाणीन्द्रियार्थैस्तु पञ्च प़ञ्चभिरुत्तमैः।
तर्पयामास मातेव तदा रावणपालिता।। 5.9.30।।
स्वर्गोऽयं देवलोकोऽयमिन्द्रस्येयं पुरी भवेत्।
सिद्धिर्वेयं परा हि स्यादित्यमन्यत मारुतिः।। 5.9.31 ।।
प्रध्यायत इवापश्यत् प्रदीपांस्तत्र काञ्चनान्।
धूर्तानिव महाधूर्तैर्देवनेन पराजितान्।। 5.9.32 ।।
दीपानां च प्रकाशेन तेजसा रावणस्य च। 
अर्चिर्भिर्भूषणानां च प्रदीप्तेत्यभ्यमन्यत।। 5.9.33।।
ततोऽपश्यत्कुथासीनं नानावर्णाम्बरस्रजम्।
सहस्रं वरनारीणां नानावेषविभूषितम्।। 5.9.34।।
परिवृत्तेऽर्धरात्रे तु पाननिद्रावशं गतम्। 
क्रीडित्वोपरतं रात्रौ सुष्वाप बलवत्तदा।। 5.9.35।।
तत्प्रसुप्तं विरुरुचे निःशब्दान्तरभूषणम्।
निःशब्दहंसभ्रमरं यथा पद्मवनं महत्।। 5.9.36।।
तासां संवृतदन्तानि मीलिताक्षाणि मारुतिः।
अपश्यत् पद्मगन्धीनि वदनानि सुयोषिताम्।। 5.9.37।।
प्रबुद्धानीव पद्मानि तासां भूत्वा क्षपाक्षये। 
पुनः संवृतपत्राणि रात्राविव बभुस्तदा।। 5.9.38।।
इमानि मुखपद्मानि नियतं मत्तषट्पदाः।
अम्बुजानीव फुल्लानि प्रार्थयन्ति पुनः पुनः।। 5.9.39।।
इति चामयन्त श्रीमानुपपत्त्या महाकपिः।
मेने हि गुणतस्तानि समानि सलिलोद्भवैः।। 5.9.40।।
सा तस्य शुशुभे शाला ताभिः स्त्रीभिर्विराजिता।
शारदीव प्रसन्ना द्यौस्ताराभिरभिशोभिता।। 5.9.41 ।।
स च ताभिः परिवृतः शुशुभे राक्षसाधिपः। 
यथा ह्युडुपतिः श्रीमांस्ताराभिरभिसंवृतः।। 5.9.42 ।।
याश्च्यवन्तेऽम्बरात्ताराः पुण्यशेषसमावृताः।
इमास्ताः सङ्गताः कृत्स्ना इति मेने हरिस्तदा।। 5.9.43।।
ताराणामिव सुव्यक्तं महतीनां शुभार्चिषाम्। 
प्रभावर्णप्रसादाश्च विरेजुस्तत्र योषिताम्।। 5.9.44।।
व्यावृत्तगुरुपीनस्रक्प्रकीर्णवरभूषणाः।
पानव्यायामकालेषु निद्रापहृतचेतसः।। 5.9.45।।
व्यावृत्ततिलकाः काश्चित् काश्चिदुद्भ्रान्तनूपुराः।
पार्श्वे गलितहाराश्च काश्चित् परमयोषितः।। 5.9.46।।
मुक्ताहारावृताश्चान्याः काश्चिद्विस्रस्तवाससः।
व्याविद्धरशनादामाः किशोर्य इव वाहिताः।। 5.9.47।।
सुकुण्डलधराश्चान्याविच्छिन्नमृदुतस्रजः। 
गजेन्द्रमृदिताः फुल्ला लता इव महावने।। 5.9.48।।
चन्द्रांशुकिरणाभाश्च हाराः कासांचिदुत्कटाः।
हंसा इव बभुः सुप्ताः स्तनमध्येषु योषिताम्।। 5.9.49।।
अपरासां च वैडुर्याः कादम्बा इव पक्षिणः। 
हेमसूत्राणि चान्यासां चक्रवाका इवाभवन्।। 5.9.50।।
हंसकारण्डवाकीर्णाश्चक्रवाकोपशोभिताः।
आपगा इव ता रेजुर्जघनैः पुलिनैरिव।। 5.9.51 ।।
किङ्किणीजालसङ्कोशास्ता हैमविपुलाम्बुजाः।
भावग्राहा यशस्तीराः सुप्ता नद्य इवाबभुः।। 5.9.52 ।।
मृदुष्वङ्गेषु कासांचित् कुचाग्रेषु च संस्थिताः।
बभूवुर्भूषणानीव शुभा भूषणराजयः।। 5.9.53।।
अंशुकान्ताश्च कासांचिन्मुखमारुतकम्पिताः।
उपर्युपरि वक्त्राणां व्याधूयन्ते पुनः पुनः।। 5.9.54।।
ताः पताका इवोद्धूताः पत्नीनां रुचिरप्रभाः।
ननावर्णसुवर्णानां वक्त्रमूलेषु रेजिरे।। 5.9.55।।
ववल्गुश्चात्र कासांचित् कुण्डलानि शुभार्चिषाम्। 
मुखमारुतसंसर्गान्मन्दं मन्दं सुयोषिताम्।। 5.9.56।।
शर्करासवगन्धैश्च प्रकृत्या सुरभिः सुखः।
तासां वदननिःश्वासः सिषेवे रावणं तदा।। 5.9.57।।
रावणाननशङ्काश्च काश्चिद्रावणयोषितः। 
मूखानि स्म सपत्नीनामुपाजिघ्रन् पुनः पुनः।। 5.9.58।।
अत्यर्थं सक्तमनसो रावणे ता वरस्त्रियः।
अस्वतन्त्राः सपत्नीनां प्रियमेवाचरंस्तदा।। 5.9.59।।
बाहूनुपनिधायान्याः पारिहार्यविभूषितान्।
अंशुकानि च रम्याणि प्रमदास्तत्र शिश्यिरे।। 5.9.60।।
अन्या वक्षसि चान्यस्यास्तस्याः काश्चित्पुनर्भुजम्।
अपरा त्वङ्कमन्यस्यास्तस्याश्चाप्यपरा भुजौ।। 5.9.61 ।।
ऊरुपार्श्वकटीपृष्टमन्योन्यस्य समाश्रिताः। 
परस्परनिविष्टाङ्ग्यो मदस्नेहवशानुगाः।। 5.9.62 ।।
अन्योन्यभुजसूत्रेण स्त्रीमाला ग्रथिता हि सा।
मालेव ग्रथिता सूत्रे शुशुभे मत्तषट्पदा।। 5.9.63।।
लतानां माधवे मासि फुल्लानां वायुसेवनात्। 
अन्योन्यमालाग्रथितं संसक्तकुसुमोच्चयम्।। 5.9.64।।
व्यतिवेष्टितसुस्कन्धमन्योन्यभ्रमराकुलम्।
आसीद्वनमिवोद्धूतं स्त्रीवनं रावणस्य तत्।। 5.9.65।।
उचितेष्वपि सुव्यक्तं न तासां योषितां तदा। 
विवेकः शक्य आधातुं भूषणाङ्गाम्बरस्रजाम्।। 5.9.66।।
रावणे सुखसंविष्टे ताः स्त्रियो विविधप्रभाः।
ज्वलन्तः काञ्चना दीपाः प्रैक्षन्तानिमिषा इव।। 5.9.67।।
राजर्षिपितृदैत्यानां गन्धर्वाणां च योषितः। 
राक्षसानां च याः कन्यास्तस्य कामवशं गताः।। 5.9.68।।
युद्धकामेन ताः सर्वा रावणेन हृताः स्त्रियः।
समदा मदनेनैव मोहिताः काश्चिदागताः।। 5.9.69।।
न तत्र काश्चित् प्रमदाः प्रसह्य वीर्योपपन्नेव गुणेन लब्धाः।
न चान्यकामापि न चान्यपूर्वा विना वरार्हां जनकात्मजां ताम्।। 5.9.70।।
न चाकुलीना न च हीनरूपा नादक्षिणा नानुपचारयुक्ता। 
भार्याऽभवत्तस्य न हीनसत्त्वा न चापि कान्तस्य न कामनीया।। 5.9.71 ।।
बभूव बुद्धिस्तु हरीश्वरस्य यदीदृशी राघवधर्मपत्नी।
इमा यथा राक्षसराजभार्याः सुजातमस्येति हि साधुबुद्धेः।। 5.9.72 ।।
पुनश्च सोऽचिन्तयदार्तरूपो ध्रुवं विशिष्टा गुणतो हि सीता।
अथायमस्यां कृतवान् महात्मा लङ्केश्वरः कष्टमनार्यकर्म।। 5.9.73।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे नवमः सर्गः।। 5.9।।
तत्र दिव्योपमं मुख्यं स्फाटिकं रत्नभूषितम्। 
अवेक्षमाणो हनुमान् ददर्श शयनासनम्।। 5.10.1।।
दान्तकाञ्चनचित्राङ्गैर्वैडूर्यैश्च वरासनैः।
महार्हास्तरणोपेतैरुपपन्नं महाधनैः।। 5.10.2।।
तस्य चैकतमे देशे सोऽग्र्यमालाविभूषितम्।
ददर्श पाण्डुरच्छत्रं ताराधिपतिसन्निभम्।। 5.10.3।।
जातरूपूपपरिक्षिप्तं चित्रभानुसमप्रभम्।
अशोकमालाविततं ददर्श परमासनम्।। 5.10.4।।
वालव्यजनहस्ताभिर्वीज्यमानं समन्ततः।
गन्धैश्च विविधैर्जुष्टं वरधूपेन धूपितम्।। 5.10.5।।
परमास्तरणास्तीर्णमाविकाजिनसंवृतम्।
दामभिर्वरमाल्यानां समन्तादुपशोभितम्।। 5.10.6।।
तस्मिन् जीमूतसङ्काशं प्रदीप्तोत्तमकुण्डलम्। 
लोहिताक्षं महाबाहुं महारजतवाससम्।। 5.10.7।।
लोहितेनानुलिप्ताङ्गं चन्दनेन सुगन्धिना ।
सन्ध्यारक्तमिवाकाशे तोयदं सतडिद्गणम्।। 5.10.8।।
वृतमाभरणैर्दिव्यैः सुरूपं कामरूपिणम्। 
सवृक्षवनगुल्माढ्यं प्रसुप्तमिव मन्दरम्।। 5.10.9।।
क्रीडित्वोपरतं रात्रौ वराभरणभूषितम्। 
प्रियं राक्षसकन्यानां राक्षसानां सुखावहम्।
पीत्वाप्युपरतं चापि ददर्श स महाकपिः।। 5.10.10।।
भास्वरे शयने वीरं प्रसुप्तं राक्षसाधिपम्।। 5.10.11।।
निःश्वसन्तं यथा नागं रावणं वानरर्षभः।
आसाद्य परमोद्विग्नः सोऽपासर्पत् सुभीतवत्।। 5.10.12।।
अथारोहणमासाद्य वेदिकान्तरमाश्रितः।
सुप्तं राक्षसशार्दूलं प्रेक्षते स्म महाकपिः।। 5.10.13।।
शुशुभे राक्षसेन्द्रस्य स्वपतः शयनोत्तमम्। 
गन्धहस्तिनि संविष्टे यथा प्रस्रवणं महत्।। 5.10.14।।
काञ्चनाङ्गदनद्धौ च ददर्श स महात्मनः। 
विक्षिप्तौ राक्षसेन्द्रस्य भुजाविन्द्रध्वजोपमौ।। 5.10.15।।
ऐरावतविषाणाग्रैरापीडनकृतव्रणौ।
वज्रोल्लिखितपीनांसौ विष्णुचक्रपरिक्षतौ।। 5.10.16।।
पीनौ समसुजातांसौ सङ्गतौ बलसंयुतौ।
सुलक्षणनखाङ्गुष्ठौ स्वङ्गुलीतललक्षितौ।। 5.10.17।।
संहतौ परिघाकारौ वृत्तौ करिकरोपमौ। 
विक्षिप्तौ शयने शुभ्रे पञ्चशीर्षाविवोरगौ।। 5.10.18।।
शशक्षतजकल्पेन सुशीतेन सुगन्धिना। 
चन्दनेन पारार्घ्येन स्वनुलिप्तौ स्वलङ्कृतौ।। 5.10.19।।
उत्तमस्त्री विमृदितौ गन्धोत्तमनिषेवितौ।
यक्षपन्नगगन्धर्वदेवदानवराविणौ।। 5.10.20।।
ददर्श स कपिस्तस्य बाहू शयनसंस्थितौ। 
मन्दरस्यान्तरे सुप्तौ महाही रूषिताविव।। 5.10.21 ।।
ताभ्यां स परिपूर्णाभ्यां भुजाभ्यां राक्षसेश्वरः। 
शुशुभेऽचलसङ्काशः शृङ्गाभ्यामिव मन्दरः।। 5.10.22।।
चूतपुन्नागसुरभिर्वकुलोत्तमसंयुतः।
मृष्टान्नरससंयुक्तः पानगन्धपुरस्सरः।। 5.10.23।।
तस्य राक्षससिंहस्य निश्चक्राम महामुखात्।
शयानस्य विनिःश्वासः पूरयन्निव तद्गृहम्।। 5.10.24।।
मुक्तामणिविचित्रेण काञ्चनेन विराजितम्।
मकुटेनापवृत्तेन कुण्डलोज्ज्वलिताननम्।। 5.10.25।।
रक्तचन्दनदिग्धेन तथा हारेण शोभिना। 
पीनायतविशालेन वक्षसाऽभिविराजितम्।। 5.10.26।।
पाण्डरेणापविद्धेन क्षौंमेण क्षतजेक्षणम्। 
महार्हेण सुसंवीतं पातेनोत्तमवाससा।। 5.10.27।।
माषराशिप्रतीकाशं निःश्वसन्तं भुजङ्गवत्। 
गाङ्गे महति तोयान्ते प्रसुप्तमिव कुञ्जरम्।। 5.10.28।।
चतुर्भिः काञ्चनैर्दीपैर्दीप्यमानचतुर्दिशम्।
प्रकाशीकृतसर्वाङ्गं मेघं विद्युद्गणैरिव।। 5.10.29।।
पादमूलगताश्चापि ददर्श सुमहात्मनः।
पत्नीः स प्रियभारयस्य तस्य रक्षःपतेर्गृहे।। 5.10.30।।
शशिप्रकाशवदनाश्चारुकुण्डलभूषिताः।
अम्लानमाल्याभरणा ददर्श हरियूथपः।। 5.10.31 ।।
नृत्तवादित्रकुशला राक्षसेन्द्रभुजाङ्कगाः। 
वराभरणधारिण्यो निषण्णा ददृशे हरिः।। 5.10.32 ।।
वज्रवैडूर्यगर्भाणि श्रावणान्तेषु योषिताम्।
ददर्श तापनीयानि कुण्डलान्यङ्गदानि च।। 5.10.33।।
तासां चन्द्रोपमैर्वक्त्रैः शुभैर्ललितकुण्डलैः।
विरराज विमानं तन्नभस्तारागणैरिव।। 5.10.34।।
मदव्यायामखिन्नास्ता राक्षसेन्द्रस्य योषितः।
तेषु तेष्ववकाशेषु प्रसुप्तास्तनुमध्यमाः।। 5.10.35।।
अङ्गहारैस्तथैवान्या कोमलैर्नृत्तशालिनी।
विन्यस्तशुभसर्वाङ्गी प्रसुप्ता वरवर्णिनी।। 5.10.36।।
काचिद्वीणां परिष्वज्य प्रसुप्ता संप्रकाशते।
महानदीप्रकीर्णेव नलिनी पोतमाश्रिता ।। 5.10.37।।
अन्या कक्षगतेनैव मड्डुकेनासितेक्षणा। 
प्रसुप्ता भामिनी भाति बालपुत्रेव वत्सला।। 5.10.38।।
पटहं चारु सर्वाङ्गी पीड्य शेते शुभस्तनी।
चिरस्य रमणं लब्ध्वा परिष्वज्येन भामिनी।। 5.10.39।।
काचिद्वंशं परिष्वज्य सुप्ता कमललोचना।
रहः प्रियतमं गृह्य सकामेव च कामिनी।। 5.10.40।।
विपञ्चीं परिगृह्यान्या नियता नृत्तशालिनी।
निद्रावशमनुप्राप्ता सहकान्तेव भामिनी।। 5.10.41 ।।
अन्या कनकसङ्काशैर्मृदुपीनैर्मनोरमैः।
मृदङ्गं परिपीड्याङ्गैः प्रसुप्ता मत्तलोचना।। 5.10.42 ।।
भुजपार्श्वान्तरस्थेन कक्षगेन कृशोदरी।
पणवेन सहानिन्द्या सुप्ता मदकृतश्रमा।। 5.10.43।।
डिण्डिमं परिगृह्यान्या तथैवासक्तडिण्डिमा।
प्रसुप्ता तरुणं वत्समुपगुह्येव भामिनी।। 5.10.44।।
काचिदाडम्बरं नारी भुजसंयोगपीडितम्। 
कृत्वा कमलपत्राक्षी प्रसुप्ता मदमोहिता।। 5.10.45।।
कलशीमपविध्यान्या प्रसुप्ता भाति भामिनी।
वसन्ते पुष्पशबला मानेव परिमार्जिता।। 5.10.46।।
पाणिभ्यां च कुचौ काचित् सुवर्णकलशोपमौ।
उपगुह्याबला सुप्ता निद्राबलपराजिता।। 5.10.47।।
अन्या कमलपत्राक्षी पूर्णेन्दुसदृशानना।
अन्यामालिङ्ग्य सुश्रोणीं प्रसुप्ता मदविह्वला।। 5.10.48।।
आतोद्यानि विचित्राणि परिष्वज्य वरस्त्रियः।
निपीड्य च कुचैः सुप्ताः कामिन्यः कामुकानिव।। 5.10.49।।
तासामेकान्तविन्यस्ते शयानां शयने शुभे।
ददर्श रूपसम्पन्नामपरां स कपिः स्त्रियम्।। 5.10.50।।
मुक्तामणिसमायुक्तैर्भूषणैः सुविभूषिताम्।
विभूषयन्तीमिव तत् स्वश्रिया भवनोत्तमम्।। 5.10.51 ।।
गौरीं कनकवर्णाङ्गीमिष्टामन्तः पुरेश्वरीम्।
कपिर्मन्दोदरीं तत्र शयानां चारुरूपिणीम्।। 5.10.52 ।।
स तां दृष्ट्वा महाबाहुर्भूषितां मारुतात्मजः। 
तर्कयामास सीतेति रूपयौवनसम्पदा।। 5.10.53।।
हर्षेण महता युक्तो ननन्द हरियूथपः।। 5.10.54।।
आस्फोटयामास चुचुम्ब पुच्छं ननन्द चिक्रीड जगौ जगाम।
स्तम्भानरोहन्निपपात भूमौ निदर्शयन् स्वां प्रकृतिं कपीनाम्।। 5.10.55।।
	इति श्रीसुन्दरकाण्डव्याख्याने आदिकाव्ये  दशमः सर्गः।। 5.10।।
अवधूय च तां बुद्धिं बभूवावस्थितस्तदा। 
जगाम चापरां चिन्तां सीतां प्रति महाकपिः।। 5.11.1 ।।
न रामेण वियुक्ता सा स्वप्तुमर्हति भमिनी।
न भोक्तुं नाप्यलङ्कर्तुं न पानमुसेवितुम्।। 5.11.2 ।।
नान्यं नरमुपस्थातुं सुराणामपि चेश्वरम्।
नहि रामसमः कश्चिद्विद्यते त्रिदशेष्वपि। 
अन्येयमति निश्चित्य पानभूमौ चचार सः।। 5.11.3।।
क्रीडितेनापराः क्लान्ता गीतेन च तथाऽपराः।
नृत्तेन चापराः क्लान्ताः पानविप्रहतास्तथा।
मुरजेषु मृदङ्गेषु पीठिकासु च संस्थिताः।। 5.11.4।।
तथाऽऽस्तरणमुख्येषु संविष्टाश्चापराः स्त्रियः।। 5.11.5।।
अङ्गनानां सहस्रेण भूषितेन विभूषणैः।
रूपसँल्लापशीलेन युक्तगीतार्थभाषिणा।
देशकालाभियुक्तेन युक्तवाक्याभिधायिना।। 5.11.6।।
रताभिरतसंसुप्तं ददर्श हरियूथपः।। 5.11.7।।
तासां मध्ये महाबाहुः शुशुभे राक्षसेश्वरः।
गोष्ठे महति मुख्यानां गवां मध्ये यथा वृषः।। 5.11.8।।
स राक्षसेन्द्रः शुशुभे ताभिः परिवृतः स्वयम्। 
करेणुभिर्यथाऽरण्ये परिकार्णो महाद्विपः।। 5.11.9।।
सर्वकामैरुपेतां च पानभूमिं महात्मनः।
ददर्श हरिशार्दूलस्तस्य रक्षःपतेर्गृहे।। 5.11.10।।
मृगाणां महिषाणां च वराहाणां च भागशः।
तत्र न्यस्तानि मांसानि पानभूमौ ददर्श सः।। 5.11.11 ।।
रौक्मेषु च विशालेषु भाजनेष्वर्धभक्षितान्। 
ददर्श हरिशूर्दूलो मयूरान् कुक्कुटांस्तथा।। 5.11.12 ।।
वराहवार्ध्राणसकान् दधिसौवर्चलायुतान्।
शल्यान् मृगमयूरांश्च हनुमानन्ववैक्षत।। 5.11.13।।
क्रकरान् विविधान् सिद्धांश्चकोरानर्धभक्षितान्।। 5.11.14।।
महिषानेकशल्यांश्च च्छागांश्च कृतनिष्ठितान्।
लेह्यानुच्चावचान् पेयान् भोज्यानि विविधानि च।। 5.11.15।।
तथाम्ललवणोत्तंसैर्विविधै रागषाडवैः।
हारनूपुरकेयूरैरपविद्धैर्महाधनैः।। 5.11.16।।
पानभाजनविक्षिप्तैः फलैश्च विविधैरपि।
कृतपुष्पोपहारा भूरधिकं पुष्यति श्रियम्।। 5.11.17।।
तत्र तत्र च विन्यस्तैः सुश्लिष्टैः शयनासनैः।
पानभूमिर्विना वह्निं प्रदीप्तेवोपलक्ष्यते।। 5.11.18।।
बहुप्रकारैर्विविधैर्वरसंस्कारसंस्कृतैः।
मांसैः कुशलसंयुक्तैः पानभूमिगतैः पृथम्।। 5.11.19।।
दिव्याः प्रसन्ना विविधाः सुराः कृतसुरा अपि।
शर्करासवमाध्वीकपुष्पासवफलासवाः।। 5.11.20।।
वासचूर्णैश्च विविधैर्दृष्टास्तैस्तैः पृथक् पृथक्।
सन्तता शुशुभे भूमिर्माल्यैश्च बहुसंस्थितैः।। 5.11.21 ।।
हिरण्मयैश्च विविधैर्भाजनैः स्पाटिकैरपि।
जाम्बूनदमयैश्चान्यैः करकैरभिसंवृता।। 5.11.22 ।।
राजतेषु च कुम्भेषु जाम्बनदमयेषु च। 
पानश्रेष्ठं तदा भूरिकपिस्तत्र ददर्श सः।। 5.11.23।।
सोऽपश्यच्छातकुम्भानि शीधोर्मणिमयानि च। 
राजतानि च पूर्णानि भाजनानि महाकपिः।। 5.11.24।।
क्वचिदर्धावशेषाणि क्वचित् पीतानि सर्वशः।
क्वचिन्नैव प्रपीतानि पानानि स ददर्श ह।। 5.11.25।।
क्वचिद्भक्ष्यांश्च विविधान् क्वचित्पानानि भागशः।
क्वचिदन्नावशेषाणि फश्यन् वै विचचार ह।। 5.1.26।।
क्वचित् प्रभिन्नैः करकैः क्वचिदालोलितैर्घटैः। 
क्वचित्संपृक्तमाल्यानि जलानि च फलानि च।। 5.11.27।।
शयनान्यत्र नारीणां शुभ्राणि बहुधा पुनः।
परस्परं समाश्लिष्य काश्चित्सुप्ता वराङ्गनाः।। 5.11.28।।
काश्चिच्च वस्त्रमन्यस्याः स्वपन्त्याः परिधाय च।
आहृत्य चाबलाः सुप्ता निद्राबलपराजिताः।। 5.11.29।।
तासामुच्छ्वासवातेन वस्त्रं माल्यं च गात्रजम्।
नात्यर्थं स्पन्दते चित्रं प्राप्य मन्दमिवानिलम्।। 5.11.30।।
चन्दनस्य च शीतस्य शीधोर्मधुरसस्य च।
विविधस्य च माल्यस्य धूपस्य विविधस्य च। 
बहुधा मारुतस्तत्र गन्धं विविधमुद्वहन्।। 5.11.31।।
रसानां चन्दनानां त धूपानां चैव मूर्च्छितः। 
प्रववौ सुरभिर्गन्धो विमाने पुष्पके तदा।। 5.11.32 ।।
श्यामा वदातास्तत्रान्याः काश्चित् कृष्णा वराङ्गनाः।
काश्चित् काञ्चनवर्णाङ्ग्यः प्रमदा राक्षसालये।। 5.11.33।।
तासां निद्रावशत्वाच्च मदनेन विमूर्च्छितम्। 
पद्मिनीनां प्रसुप्तानां रूपमासीद्यथैव हि।। 5.11.34।।
एवं सर्वमशेषेण रावणान्तःपुरं कपिः।
ददर्श सुमहातेजा न ददर्श च जानकीम्।। 5.11.35।।
निरीक्षमाणश्च तदा ताः स्त्रियः स महाकपिः।
जगाम महतीं चिन्तां धर्मसाध्वसशङ्कितः।। 5.11.36।।
इदं खलु ममात्यर्थं धर्मलोपं करिष्यति।
नहि मे परदाराणां दृष्टिर्विषयवर्तिनी।। 5.11.37।।
अयं चात्र मया दृष्टः परदारपरिग्रहः।। 5.11.38।।
तस्य प्रादुरभूच्चिन्ता पुनरन्या मनस्विनः।
निश्चितैकान्तचित्तस्य कार्यनिश्चयदर्शिनी।। 5.11.39।।
कामं दृष्टा मया सर्वा विश्वस्ता रावणस्त्रियः।
नहि मे मनसः किंचिद्वैकृत्यमुपपद्यते।। 5.11.40।।
मनो हि हेतुः सर्वेषामिन्द्रियाणां प्रवर्तने।
शुभाशुभास्ववस्थासु तच्च मे सुव्यवस्थितम्।। 5.11.41 ।।
नान्यत्र हि मया शक्या वैदेही परिमार्गितुम्। 
स्त्रियो हि स्त्रीषु दृश्यन्ते सदा सम्परिमार्गणे।। 5.11.42 ।।
यस्य सत्त्वस्य या योनिस्तस्यां तत् परिमार्ग्यते।
न शक्या प्रमदा नष्टा मृगीषु परिमार्गितुम्।। 5.11.43।।
तदिदं मार्गितं तावच्छुद्धेन मनसा मया।
रावणान्तःपुरं सर्वं दृश्यते न च जानकी।। 5.11.44।।
देवगन्धर्वकन्याश्च नागकन्याश्च वीर्यवान्।
अवेक्षमाणो हनुमान्नैवापश्यत जानकीम्।। 5.11.45।।
तामपश्यन् कपिस्तत्र पश्यंश्चान्या वरस्त्रियः। 
अपक्रम्य तदा वीरः प्रघ्यातुमुपचक्रमे।। 5.11.46।।
स भूयस्तु परं श्रीमान् मारुतिर्यत्नमास्थितः।
आपानभूमिमुत्सृज्य तद्विचेतुं प्रचक्रमे।। 5.11.47।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे एकादशः सर्गः।। 5.11 ।।
स तस्य मध्ये भवनस्य मारुतिर्लतागृहांश्चित्रगृहान्निशागृहान्।
जगाम सीतां प्रति दर्शनोत्सुको न चैव तां पश्यति चारुदर्शनाम्।। 5.12.1 ।।
स चिन्तयामास ततो महाकपिः प्रियामपश्यन् रघुनन्दनस्य ताम्। 
ध्रुवं हि सीता म्रियते यथा न मे विचिन्वतो दर्शनमेति मैथिला।। 5.12.2 ।।
सा राक्षसानां प्रवरेण जानकी स्वशीलसंरक्षणतत्परा सती।
अनेन नूनं प्रतिदुष्टकर्मणा हता भवेदार्यपथे परे स्थिता।। 5.12.3।।
विरूपरूपा विकृता विवर्चसो महानना दीर्घविरूपदर्शनाः।
समीक्ष्य सा राक्षसराजयोषितो भयाद्विनष्टा जनकेश्वरात्मजा।। 5.12.4।।
सीतामदृष्ट्वा ह्यनवाप्य पौरुषं विहृत्य कालं सह वानरैश्चिरम्।
न मेऽस्ति सुग्रीवसमीपगा गतिः सुतीक्ष्णदण्डो बलवांश्च वानरः।। 5.12.5।।
दृष्टमन्तःपुरं सर्वं दृष्टा रावणयोषितः। 
न सीता दृश्यते साध्वी वृथा जातो मम श्रमः।। 5.12.6।
किन्नु मां वानराः सर्वे गतं वक्ष्यन्ति सङ्गताः। 
गत्वा तत्र त्वया वीर किं कृतं तद्वदस्व नः। 
अदृष्ट्वा किं प्रवक्ष्यामि तामहं जनकात्मजाम्।। 5.12.7।।
ध्रुवं प्रायमुपैष्यन्ति कालस्य व्यतिवर्तने।। 5.12.8।।
किं वा वक्ष्यति वृद्धश्च जाम्बवानङ्गदश्च सः।
गतं पारं समुद्रस्य वानराश्च समागताः।। 5.12.9।।
अनिर्वेदः श्रियो मूलमनिर्वेदः परं सुखम्। 
अनिर्वेदो हि सततं सर्वार्थेषु प्रवर्तकः।। 5.12.10।।
करोति सफलं जन्तोः कर्म यत्तत्करोति सः। 
तस्मादनिर्वेदकृतं यत्नं चेष्टेऽहमुत्तमम्।। 5.12.11 ।।
भूयस्तावद्विचेष्यामि देशान् रावणपालितान्। 
आपानशाला विचितास्तथा पुष्पगृहाणि च।। 5.12.12।।
चित्रशालाश्च विचिता भूयः क्रीडागृहाणि च।
निष्कुटान्तररथ्याश्च विमानानि च सर्वशः।। 5.12.13।। [भूयस्तत्र विचेष्यामि न यत्र विचयः कृतः।]
इति संचिन्त्य भुयोऽपि विचेतुमुपचक्रमे।
भूमीगूहांश्चैत्यगृहान् गृहातिगृहकानपि।। 5.12.14।।
उत्पतन्निपतंश्चापि तिष्ठन् गच्छन् पुनः पुनः। 
अपावृण्वंश्च द्वाराणि कपाटान्यवघाटयन्।। 5.12.15।।
प्रविशन्निष्पतंश्चापि प्रपतन्नुत्पतन्नपि।
सर्वमप्यवकासं स विचचार महाकपिः।। 5.12.16।।
चतुरङ्गुलमात्रोऽपि नावकाशः स विद्यते।
रावणान्तःपुरे तस्मिन् यं कपिर्न जगाम सः।। 5.12.17।।
प्राकारान्तररथ्याश्च वेदिकाश्चैत्यसंश्रयाः।
दीर्घिकाः पुष्करिण्यश्च सर्वं तेनावलोकितम्।। 5.12.18।।
राक्षस्यो विविधाकारा विरूपा विकृतास्तथा।
दृष्टा हनुमता तत्र न तु सा जनकात्मजा।। 5.12.19।।
रूपेणाप्रतिमा लोके वरा विद्याधरस्त्रियः। 
दृष्टा हनुमता तत्र न तु राघवनन्दिनी।। 5.12.20।।
नागकन्या वरारोहाः पूर्णचन्द्रनिभाननाः। 
दृष्टा हनुमता तत्र न तु सीता सुमध्यमा।। 5.12.21 ।।
प्रमथ्य राक्षसेन्द्रेण नागकन्या बलाद्धृताः। 
दृष्टा हनुमता तत्र न सा जनकनन्दिनी।।। 5.12.22 ।।
सोऽपश्यंस्तां महाबाहुः पश्यंश्चान्या वरस्त्रियः। 
विषसाद मुहुर्धीमान् हनुमान् मारुतात्मजः।। 5.12.23।।
उद्योगं वानरेन्द्राणां प्लवनं सागरस्य च।
व्यर्थं वीक्ष्यानिलसुतश्चिन्तां पुनरुपागमत्।। 5.12.24।।
अवतीर्य विमानाच्च हनुमान् मारुतात्मजः।
चिन्तामुपजगामाथ शोकोपहतचेतनः।। 5.12.25।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे द्वादशः सर्गः।। 5.12 ।।
विमानात्तु सुसंक्रम्य प्राकारं हरियूथपः।
हनुमान् वेगवानासीद्यथा विद्युद् घनान्तरे।। 5.13.1 ।।
सम्परिक्रम्य हनुमान् रावणस्य निवेशनात्। 
अदृष्ट्वा जानकीं सीतामब्रवीद्वचनं कपिः।। 5.13.2 ।।
भूयिष्ठं लोलिता लङ्का रामस्य चरता प्रियम्।
नहि पश्यामि वैदेहीं सीतां सर्वाङ्गशोभनम्।। 5.13.3।।
पल्वलानि तटाकानि सरांसि सरितस्तथा।
नद्योऽनूपवनान्ताश्च दुर्गाश्च धरणीधराः।
लोलिता वसुधा सर्वा न तु पश्यामि जानकीम्।। 5.13.4।।
इह सम्पतिना सीता रावणस्य निवेशने।
आख्याता गृध्रराजेन न च पश्यामि तामहम्।। 5.13.5।
किन्नु सीताऽथ वैदेही मैथिली जनकात्मजा। 
उपतिष्ठेत विवशा रावणं दुष्टचारिणम्।। 5.13.6।।
क्षिप्रमुत्पततो मन्ये सातामादाय रक्षसः।
बिभ्यतो रामबाणानामन्तरा पतिता भवेत्।। 5.13.7।।
अथवा ह्रियमाणायाः पथि सिद्धनिषेविति।
मन्ये पतितमार्याया हृदयं प्रेक्ष्य सागरम्।। 5.13.8।।
रावणस्योरुवेगेन भुजाभ्यां पीडितेन च।
तया मन्ये विशालाक्ष्या त्यक्तं जीवितमार्यया।। 5.13.9।।
उपर्युपरि वा नूनं सागरं क्रमतस्तथा।
विवेष्टमाना पतिता समुद्रे जनकात्मजा।। 5.13.10।।
अहो क्षुद्रेण वाऽनेन रक्षन्ती शीलमात्मनः।
अबन्धुर्भक्षिता सीता रावणेन तपस्विनी।। 5.13.11 ।।
अथवा राक्षसेन्द्रस्य पत्नीभिरसितेक्षणा।
अदुष्टा दुष्टभावाभिर्भक्षिता सा भविष्यति।। 5.13.12 ।।
सम्पूर्णचन्द्रप्रतिमं पद्मपत्रनिभेक्षणम्। 
रामस्य ध्यायती वक्त्रं पञ्चत्वं कृपणा गता।। 5.13.13।।
हा राम लक्ष्मणेत्येवं हाऽयोध्ये चेति मैथिली। 
विलप्य बहु वैदेही न्यस्तदेहा भविष्यति।। 5.13.14।।
अथवा निहिता मन्ये रावणस्य निवेशने। 
नूनं लालप्यते सीता पञ्जरस्थेव शारिका।। 5.13.15।।
जनकस्य सुता सीता रामपत्नी सुमध्यमा।
कथमुत्पलपत्राक्षी रावणस्य वशं व्रजेत्।। 5.13.16।।
विनष्टा वा प्र(ण)नष्टा वा मृता वा जनकात्मजा। 
रामस्य प्रियभार्यस्य न निवेदयितुं क्षमम्।। 5.13.17।।
निवेद्यमाने दोषः स्याद्दोषः स्यादनिवेदने।
कथन्नु खलु कर्तव्यं विषमं प्रतिभाति मे।। 5.13.18।।
अस्मिन्नेवं गते कार्ये प्राप्तकालं क्षमं च किम्। 
भवेदिति मतं भूयो हनुमान् प्रविचारयत्।। 5.13.19।।
यदि सीतामदृष्ट्वाऽहं वानरेन्द्रपुरीमितः।
गमिष्यामि ततः को मे पुरुषार्थो भविष्यति।। 5.13.20।।
ममेदं लङ्घनं व्यर्थं सागरस्य भविष्यति।
प्रवेशश्चैव लङ्काया राक्षसानां च दर्शनम्।। 5.13.21 ।।
किं मां वक्ष्यति सुग्रीवो हरयो वा समागताः।
किष्किन्धां समनुप्राप्तं तौ वा दशरथात्मजौ।। 5.13.22 ।।
गत्वा तु यदि काकुत्स्थं वक्ष्यामि परमप्रियम्।
न दृष्टेति मया सीता ततस्त्यक्ष्यति जीवितम्।। 5.13.23।।
परुषं दारुणं क्रूरं तीक्ष्णमिन्द्रियतापनम्। 
सीतानिमित्तं दुर्वाक्यं श्रुत्वा स न भविष्यति।। 5.13.24।।
तं तु कृच्छ्रगतं दृष्ट्वा पञ्चत्वगतमानसम्।
भृशानुरक्तो मेधावी न भविष्यति लक्ष्मणः।। 5.13.25।।
विनष्टौ भ्रातरौ श्रुत्वा भरतोऽपि मरिष्यति।
भरतं च मृतं दृष्ट्वा शत्रुघ्नो न भविष्यति।। 5.13.26।।
पुत्रान् मृतान् समीक्ष्याथ न भविष्यन्ति मातरः।
कौसल्या च सुमित्रा च कैकेयी च न संशयः।। 5.13.27।।
कृतज्ञः सत्यसन्धश्च सुग्रीवः प्लवगाधिपः। 
रामं तथागतं दृष्ट्वा ततस्त्यक्ष्यति जीवितम्।। 5.13.28।।
दुर्मना व्यथिता दीना निरानन्दा तपस्विनी। 
पीडिता भर्तृशोकेन रुमा त्यक्ष्यति जीवितम्।। 5.13.29।।
वालिजेन तु दुःखेन पीडिता शोककर्शिता।
पञ्जत्वं च गते राज्ञि तारापि न भविष्यति।। 5.13.30।।
मातापित्रोर्विनाशेन सुग्रीवव्यसनेन च। 
कुमारोऽप्यङ्गदः कस्माद्धारयिष्यति जावितम्।। 5.13.31 ।।
भर्तृजेन तु दुःखेन ह्यभिभूता वनौकसः।
शिरांस्यभिहनिष्यन्ति तलैर्मुष्टिभिरेव च।। 5.13.32 ।।
सान्त्वेनानुप्रदानेन मानेन च यशस्विना। 
लालिताः कपिराजेन प्राणांस्त्यक्ष्यन्ति वानराः।। 5.13.33।।
न वनेषु न शैलेषु न निरोधेषु वा पुनः।
क्रीडामनुभविष्यन्ति समेत्य कपिकुञ्जराः।। 5.13.34।।
सपुत्रदाराः सामात्या भर्तृव्यसनपीडिताः।
शैलाग्रेभ्यः पतिष्यन्ति समेत्य विषमेषु च।। 5.13.35।।
विषमुद्बन्धनं वापि प्रवेशं ज्वलनस्य वा।
उपवासमथो शास्त्रं प्रचरिष्यन्ति वानराः।। 5.13.36।।
घोरमारोदनं मन्ये गते मयि भविष्यति। 
इक्ष्वाकुकुलनाशश्च नाशश्चैव वनौकसाम्।। 5.13.37।।
सोऽहं नैव गमिष्यामि किष्किन्धां नगरीमितः।
न च शक्ष्याम्यहं द्रष्टुं सुग्रीवं मैथिलीं विना।। 5.13.38।।
मय्यगच्छति चेहस्थे धर्मात्मानौ महारथौ।
आशया तौ धरिष्येते वानराश्च मनस्विनः।। 5.13.39।।
हस्तादानो मुखादानो नियतो वृक्षमूलिकः। 
वानप्रस्थो भविष्यामि ह्यदृष्ट्वा जनकात्मजाम्।। 4.13.40।।
सागरानूपजे देशे बहुमूलफलोदके। 
चितां कृत्वा प्रवेक्ष्यामि समिद्धमरणीसुतम्।। 5.13.41 ।।
उपविष्टस्य वा सम्यग् लिङ्गिनीं साधयिष्यतः।
शरीरं भक्षयिष्यन्ति वायसाः श्वापदानि च।। 5.13.42 ।।
इदं महर्षिभिर्दृष्टं निर्याणमिति मे मतिः।
सम्यगापः प्रवेक्ष्यामि न चेत्पश्यामि जानकीम्।। 5.13.43।।
सुजातमूला सुभगा कीर्तिमाला यशस्विनी।
प्रभग्ना चिररात्रीयं मम सीतामपश्यतः।। 5.13.44।।
तापसो वा भविष्यामि नियतो वृक्षमूलिकः।
नेतः प्रतिगमिष्यामि तामदृष्ट्वाऽसितेक्षणाम्।। 5.13.45।।
यदीतः प्रतिगच्छामि सीतामनधिगम्य ताम्।
अङ्गदः सह तैः सर्वैर्वानरैर्न भविष्यति।। 5.13.46।।
विनाशे बहवो दोषा जीवन् भद्राणि पश्यति।
तस्मात्प्राणान् धरिष्यामि ध्रुवो जीवितसङ्गमः।। 5.13.47।।
एवं बहुविधं दुःखं मनसा धारयन् मुहुः।
नाध्यगच्छत्तदा पारं शोकस्य कपिकुञ्जरः।। 5.13.48।।
रावणं वा वधिष्यामि दशग्रीवं महाबलम्। 
काममस्तु हृता सीता प्रत्याचीर्णं भविष्यति।। 5.13.49।।
अथवैनं समुत्क्षिप्य उपर्युपरि सागरम्। 
रामायोपहरिष्यामि पशुं पशुपतेरिव।। 5.13.50।।
इति चिन्तां समापन्नः सीतामनधिगम्य ताम्। 
ध्यानशोकपरीतात्मा चिन्तयामास वानरः।। 5.13.51 ।।
यावत्सीतां हि पश्यामि रामपत्नीं यशस्विनीम्।
तावदेतां पुरीं लङ्कां विचिनोमि पुनः पुनः।। 5.13.52 ।।
संपातिवचनाच्चापि रामं यद्यानयाम्यहम्।
अपश्यन् राघवो भार्यां निर्दहेत् सर्ववानरान्।। 5.13.53।।
इहैव नियताहारो वत्स्यामि नियतेन्द्रियाः। 
न मत्कृते विनश्येयुः सर्वे ते नरवानराः।। 5.13.54।।
अशोकवनिका चेयं दृश्यते या महाद्रुमा।
इमामधिगमिष्यामि न हीयं विचिता मया।। 5.13.55।।
वसून् रुद्रांस्तथाऽऽदित्यानश्विनौ मरुतोऽपि च। 
नमस्कृत्वा गमिष्यामि रक्षसां शोकवर्धनः।। 5.13.56।।
जित्वा तु राक्षसान् सर्वानिक्ष्वाकुकुलनन्दिनीम्।
संप्रदास्यामि रामाय यथा सिद्धिं तपस्विने।। 5.13.57।।
स मुहूर्तमिव ध्यात्वा चिन्तावग्रथितेन्द्रियः। 
उदतिष्ठन्महातेजा हनूमान् मारुतात्मजः।। 5.13.58।।
नमोऽस्तु रामाय सलक्ष्मणाय देव्यै च तस्यै जनकात्मजायै।
नमोऽस्तु रुद्रेन्द्रयमानिलेभ्यो नमोऽस्तु चन्द्रार्कमरुद्गणेभ्यः।। 5.13.59।।
स तेभ्यस्तु नमस्कृत्य सुग्रीवस्य च मारुतिः। 
दिशः सर्वाः समालोक्य ह्यशोकवनिकां प्रति।। 5.13.60।।
स गत्वा मनसा पूर्वमशोकवनिकां शूभाम्। 
उत्तरं चिन्तयामास वानरो मारुतात्मजः।। 5.13.61 ।।
ध्रुवं तु हक्षोबहुला भविष्यति वनाकुला। 
अशोकवनिका चिन्त्या सर्वसंस्कारसंस्कृता।। 5.13.62 ।।
रक्षिणश्चात्र विहिता नूनं रक्षन्ति पादपान्। 
भगवानपि सर्वात्मा नातिक्षोभं प्रवाति वै।। 5.13.63।।
संक्षिप्तोऽयं मयाऽऽत्मा च रामार्थे रावणस्य च। 
सिद्धिं मे संविधास्यन्ति देवाः सर्षिगणास्त्विह।। 5.13.64।।
ब्रह्मा स्वयम्भूर्भगवान् देवाश्चैव दिशन्तु मे।
सिद्धिमग्निश्च वायुश्च पुरुहूतश्च वज्रभृत्।। 5.13.65।।
वरुणः पाशहस्तश्च सोमादित्यौ तथैव च।
अश्विनौ च महात्मानौ मरुतः शर्व एव च।। 5.13.66।।
सिद्धिं सर्वाणि भूतानि भूतानां चैव यः प्रभुः। 
दास्यन्ति मम ये चान्ये ह्यदृष्टाः पथिगोचराः।। 5.13.67।।
तदुन्नसं पाण्डुरदन्तमव्रणं शुचिस्मितं पद्मपलाशलोचनम्। 
द्रक्ष्ये तदार्यावदनं कदान्वहं प्रसन्नताराधिपतुल्यदर्शनम्।। 5.13.68।।
क्षुद्रेण पापेन नृशंसकर्मणा सुदारुणालङ्कृतवेषधारिणा।
बलाभिभूता ह्यबला तपस्विनी कथं नु मे दृष्टिपथेऽद्य सा भवेत्।। 5.13.69।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे त्रयोदशः सर्गः।। 5.13।।
स मूहर्तमिव ध्यात्वा मनसा चाधिगम्य ताम्।
अवप्लुतो महातेजाः प्राकारं तस्य वेश्मनः।। 5.14.1 ।।
स तु संहृष्टसर्वाङ्गः प्राकारस्थो महाकपिः।
पुष्पिताग्रान् वसन्तादौ ददर्श विविधान् द्रुमान्।। 5.14.2 ।।
सालानशोकान् भव्यांश्च चम्पकांश्च सुपुष्पितान्।
उद्दालकान्नागवृक्षांश्चूतान् कपिमुखानपि।। 5.13.3।।
अथाम्रवणसंछन्ना लताशतसमावृताम्। 
ज्यामुक्त इव नाराचः पुप्लुवे वृक्षवाटिकाम्।। 5.14.4।।
स प्रविश्य विचित्रां तां विहगैरभिनादिताम्।
राजतैः काञ्चनैश्चैव पादपैः सर्वतो वृताम्।। 5.14.5।।
विहगैर्मृगसङ्घैश्च विचित्रां चित्रकाननाम्।
उदितादित्यसङ्काशां ददर्श हनुमान् कपिः।। 5.14.6।।
वृतां नानाविधैर्वृक्षैः पुष्पोपगफलोपगैः। 
कौकिलैर्भृङ्गराजैश्च मत्तैर्नित्यनिषेविताम्।। 5.14.7।।
प्रहृष्टमनुजे काले मृगपक्षिसमाकुले।
मत्तबर्हिणसंघुष्टां नानाद्विजगणायुताम्।। 5.14.8।।
मार्गमाणो वरारोहां राजपुत्रीमनिन्दिताम्।
सुखप्रसुप्तान् विहगान् बोधयामास वानरः।। 5.14.9।।
उत्पतद्भिर्द्विजगणैः पक्षैः सालाः समाहताः।
अनेकवर्णा विविधा मुमुचुः पुष्पवृष्टयः।। 5.14.10।।
पुष्पावकीर्णः शुशुभे हनुमान् मारुतात्मजः।
अशोकवनिकामध्ये यथा पुष्पमयो गिरिः।। 5.14.11 ।।
दिशः सर्वाः प्रधावन्तं वृक्षषण्डगतं कपिम्।
दृष्ट्वा सर्वाणि भूतानि वसन्त इति मेनिरे।। 5.14.12 ।।
वृक्षेभ्यः पतितैः पुष्पैरवकीर्णा पृथग्विधैः।
रराज वसुधा तत्र प्रमदेव विभूषिता।। 5.14.13।।
तरस्विना ते तरवस्तरसाऽभिप्रकम्पिताः।
कुसुमानि विचित्राणि ससृजुः कपिना तदा।। 5.14.14।।
निर्धूतपत्रशिखराः शीर्णपुष्पफलद्रुमाः।
निक्षिप्तवस्त्राभरणा धूर्ता इव पराजिताः।। 5.14.15।।
हनूमता वेगवता कम्पितास्ते नगोत्तमाः।
पुष्पपर्णफलान्याशु मुमुचुः पुष्पशालिनः।। 5.14.16।।
विहङ्गसङ्घैर्हीनास्ते स्कन्धमात्राश्रया द्रुमाः।
बभूवुरगमाः सर्वे मारुतेनेव निर्धुताः।। 5.14.17।।
निर्धूतकेशी युवतिर्यथा मृदितवर्णका।
निष्पीतशुभदन्तोष्ठी नखैर्दन्तैश्च विक्षिता।। 5.14.18।।
तथा लांगूलहस्तैश्च चरणाभ्यां च मर्दिता।
बभूवाशोकवनिका प्रभग्नवरपादपा।। 5.14.19।।
महालतानां दामानि व्यधमत्तरसाकपिः। 
यथा प्रावृषि विन्ध्यस्य मेघजालानि मारुतः।। 5.14.20।।
स तत्र मणिभूमीश्च राजतीश्च मनोरमाः।
तथा काञ्चनभूमीश्च ददर्श विचरन् कपिः।। 5.14.21 ।।
वापीश्च विविधाकाराः पूर्णाः परमवारिणा। 
महार्हैर्मणिसोपानैरुपपन्नास्ततस्ततः।। 5.14.22 ।।
मुक्ताप्रवालसिकताः स्फाटिकान्तरकुट्टिमाः। 
काञ्चनैस्तरुभिश्चित्रैस्तीरजैरुपशोभिताः।। 5.14.23।।
फुल्लपद्मोत्पलवनाश्चक्रवाकोपकूजिताः।
नत्यूहरुतसंघुष्टा हंससारसनादिताः।। 5.14.24।।
दीर्घाभिर्द्रुमयुक्ताभिः सरिद्भिश्च समन्ततः।
अमुतोपमतोयाभिः शिवाभिरुपसंस्कृताः।। 5.14.25।।
लताशतैरवतताः सन्तानकसमावृताः।
नानागुल्मावृतघनाः करवीरकृतान्तराः।। 5.14.26।।
ततोऽम्बुधरसङ्काशं प्रवृद्धशिखरं गिरिम्। 
विचित्रकूटं कूटैश्च सर्वतः परिवारितम्।। 5.14.27।।
शिलागृहैरवततं नानावृक्षैः समावृतम्।
ददर्श हरिशार्दूलो रम्यं जगति पर्वतम्।। 5.14.28।।
ददर्श च नगात्तस्मान्नदीं निपतितां कपिः।
अङ्कादिव समुत्पत्य प्रियस्य पतितां प्रियाम्।। 5.14.29।।
जले निपतिताग्रैश्च पादपैरुपशोभिताम्।
वार्यमाणामिव क्रुद्धां प्रमदां प्रियबन्धुभिः।। 5.14.30।।
पुनरावृत्ततोयां च ददर्श स महाकपिः।
प्रसन्नामिव कान्तस्य कान्तां पुनरुपस्थिताम्।। 5.14.31 ।।
तस्यादूरात्स पद्मिन्यो नानाद्विजगणायुताः।
ददर्श हरिशार्दूलो हनुमान् मारुतात्मजः।। 5.14.32 ।।
कृत्रिमां दीर्घिकां चापि पूर्णां शीतेन वारिणा।
मणिप्रवरसोपानां मुक्तासिकतशोभिताम्।। 5.14.33।।
विविधैर्मृगसङ्घैश्च विचित्रां चित्रकाननाम्।
प्रासादैः सुमहद्भिश्च निर्मितैर्विश्वकर्मणा।। 5.14.34।।
काननैः कृत्रिमैश्चापि सर्वतः समलङ्कृताम्।। 5.14.35।।
ये केचित् पादपास्तत्र पुष्पोपगफलोपगाः। 
सच्छत्राः सवितर्दीकाः सर्वे सौवर्णवेदिकाः।। 5.14.36।।
लताप्रतानैर्बहुभिः पर्णैश्च बहुभिर्वृताम्। 
काञ्चनीं शिंशुपामेकां ददर्श हनुमान् कपिः।
वृतां हेममयीभिस्तु वेदिकाभिः समन्ततः।। 5.14.37।।
सोऽपश्यद्भूमिभागांश्च गर्तप्रस्रवणानि च। 
सुवर्णवृक्षानपरान् ददर्श शिखिसन्निभान्।। 5.14.38।।
तेषां द्रुमाणां प्रभया मेरोरिव दिवाकरः।
अमन्यत तदा वीरः काञ्चनोऽस्मीति वानरः।।। 5.14.39।।
तां काञ्चनैस्तरुगणैर्मारुतेन च वीजिताम्।
किङ्किणीशतनिर्घोषां दृष्ट्वा विस्मयमागमत्।। 5.14.40।।
स पुष्पिताग्रां रुचिरां तरुणाङ्कुरपल्लवाम्।
तामारुह्य महाबाहुः शिंशुपां पर्णसंवृताम्।। 5.14.41 ।।
इतो द्रक्ष्यामि वैदेहीं रामदर्शनलालसाम्। 
इतश्चेतश्च दुःखार्तां सम्पतन्तीं यदृच्छया।। 5.14.42 ।।
अशोकवनिका चेयं दृढं रम्या दुरात्मनः।
चम्पकैश्चन्दनैश्चापि वकुलैश्च विभूषिता।। 5.14.43।।
इयं च नलिनी रम्या द्विजसङ्घनिषेविता।
इमां सा राममहिषी नूनमेष्यति जानकी।। 5.14.44।।
सा रामा राममहिषी राघवस्य प्रिया सती।
वनस़ञ्चारकुशला नूनमेष्यति जानकी।। 5.14.45।।
अथवा मृगशावाक्षी वनस्यास्य विचक्षणा।
वनमेष्यति साऽऽर्येह रामचिन्तानुकर्शिता।। 5.14.46।।
रामशोकाभिसंतप्ता सा देवी वामलोचना।
वनवासे रता नित्यमेष्येत वनचारिणी।। 5.14.47।।
वनेचराणां सततं नूनं स्पृहयते पुरा।
रामस्य दयिता भार्या जनकस्य सुता सती।। 5.14.48।।
सन्ध्याकालमनाः श्यामा ध्रुवमेष्यति जानकी।
नदीं चेमां शिवजलां सन्ध्यार्थे वरवर्णिनी।। 5.14.49।।
तस्याश्चाप्यनुरूपेयमशोकवनिका शुभा।
शुभा या पार्थिवेन्द्रस्य पत्नी रामस्य सम्मता।। 5.14.50।।
यदि जीवति सा देवी ताराधिपनिभानना।
आगमिष्यति साऽवश्यमिमां शिवजलां नदीम्।। 5.14.51 ।।
एवं तु मत्वा हनुमान् महात्मा प्रतीक्षमाणो मनुजेन्द्रपत्नीम्।
अवेक्षमाणश्च ददर्श सर्वं सुपुष्पिते पर्णघने निलीनः।। 5.14.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे चतुर्दशः सर्गः।। 5.14।।
स वीक्षमाणस्तत्रस्थो मार्गमाणश्च मैथिलीम्।
अवेक्षमाणश्च महीं सर्वां तामन्ववैक्षत।। 5.15.1।।
सन्तानकलताभिश्च पादपैरुशोभिताम्। 
दिव्यगन्धरसोपेतां सर्वतः समलङ्कृताम्।। 5.15.2।।
तां स नन्दनसङ्काशां मृगपक्षिभिरावृताम्। 
हर्म्यप्रासादसंवाधां कोकिलाकुलनिस्वनाम्। 4.15.3।।
काञ्चनोत्पलपद्माभिर्वापीभिरुपशोभिताम्।
बह्वासनकुथोपेतां बहुभूमिगृहायुताम्।। 5.15.4।।
सर्वर्तुकुसुमैः रम्यां फलवद्भिश्च पादपैः।
पुष्पितानामशोकानां श्रिया सूर्योदयप्रभाम्।। 5.15.5।।
प्रदीप्तामिव तत्रस्थो मारुतिः समुदैक्षत।
निष्पत्रशाखां विहगैः क्रियमाणामिवासकृत्।। 5.15.6।।
विनिष्पितद्भिः शतशश्चित्रैः पुष्पावतंसकैः।
आमूलपुष्पनिचितैरशोकैः शोकनाशनैः।। 5.15.7।।
पुष्पभारातिभारैश्च स्पृशद्भिरिव मेदिनीम्। 
कर्णिकारैः कुसुमितैः किंशुकैश्च सुपुष्पितैः।। 5.15.8।।
स देशः प्रभया तेषां प्रदीप्त इव सर्वतः।
पुन्नागाः सप्तपर्णाश्च चम्पकोद्दालकास्तथा।। 5.15.9।।
शातकुम्भनिभाः केचित् केचिदग्निशिखोपमाः।
नीलाञ्जननिभाः केचित्तत्राशोकाः सहस्रशः।। 5.15.10।।
नन्दनं विविधोद्यानं चित्रं चैत्ररथं यथा।
अतिवृत्तमिवाचिन्त्यं दिव्यं रम्यं श्रियावृतम्।। 5.15.11 ।।
द्वितीयमिव चाकाशं पुष्पज्योतिर्गणायुतम्।
पुष्परत्नशतैश्चित्रं पञ्चमं सागरं यथा।। 5.15.12 ।।
सर्वर्तुपुष्पैर्निचितं पादपैर्मधुगन्धिभिः। 
नानानिनादैरुद्यानं रम्यं मृगगणैर्द्विजैः।। 5.15.13।।
अनेकग्रन्धप्रवहं पुण्यगन्धं मनोरमम्।
शैलेन्द्रमिव गन्धाढ्यं द्वितीयं गन्धमादनम्।। 5.15.14।।
अशोकवनिकायां तु तस्यां वानरपुङ्गवः।
स ददर्शाविदूरस्थं चैत्यप्रासादमुच्छ्रितम्।। 5.15.15।।
मध्ये स्तम्भसहस्रेण स्थितं कैलासपाण्डुरम्। 
प्रवालकृतसोपानं तप्तकाञ्जनवेदिकम्।। 5.15.16।।
मुष्णन्तमिव चक्षूंषि द्योतमानमिव श्रिया।
विमलं प्रांशुभावत्वादुल्लिखन्तमिवाम्बरम्।। 5.15.17।।
ततो मलिनसंवीतां राक्षसीभिः समावृताम्। 
उपवासकृशां दीनां निःश्वसन्तीं पुनः पुनः।। 5.15.18।।
ददर्श शुक्लपक्षादौ चन्द्ररेखामिवामलाम्।
मन्दं प्रख्यायमानेन रूपेण रुचिरप्रभाम्।। 5.15.19।।
पिनद्धां धूमजालेन शिखामिव विभावसोः।
पीतेनैकेन संवीतां क्लिष्टेनोत्तमवाससा।। 5.15.20।।
सपङ्कामनलङ्कारां विपद्मामिव पद्मिनीम्।
व्रीडितां दुःखसंतप्तां परिम्लानां तपस्विनीम्।। 5.15.21 ।।
ग्रहेणाङ्गारकेणेव पीडितामिव रोहिणीम्। 
अश्रुपर्णमुखीं दीनां कृशामनशनेन च।। 5.15.22 ।।
शोकध्यानपरां दीनां नित्यं दुःखपरायणाम्।
प्रियं जनमपश्यन्तीं पश्यन्तीं राक्षसीगणम्।। 5.15.23।।
स्वगणेन मृगीं हीनां श्वगणाभिवृतामिव। 
नीलनागाभया वेण्या जघनं गतयैकया।। 5.15.24।।
नीलया नीरदापाये वनराज्या महीमिव।
सुखार्हां दुःखसंतप्तां व्यसनानामकोविदाम्।। 5.15.25।।
तां समीक्ष्य विशालाक्षीमधिकं मलिनां कृशाम्।
तर्कयामास सीतेति कारणैरुपपादिभिः।। 5.15.26।।
ह्रियमाणा तदा तेन रक्षसा कामरूपिणा। 
यथारूपा हि दृष्टा वै तथारूपेयमङ्गना।। 5.15.27।।
पूर्णचन्द्राननां सुभ्रूं चारुवृत्तपयोधराम्।
कुर्वन्तीं प्रभया देवीं सर्वावितिमिरा दिशः।। 5.15.28।।
तां नीलकेशीं बिम्बोष्ठीं सुमघ्यां सुप्रतिष्ठिताम्। 
सीतां पद्मपलाशाक्षीं मन्मथस्य रतिं यथा।। 5.15.29।।
इष्टां सर्वस्य जगतः पूर्णचन्द्रप्रभामिव।
भूमौ सुतनुमासीनां नियतामिव तापसीम्।। 5.15.30।।
निश्वासबहुलां भीरुं भुजगेन्द्रवधूमिव।
शोकजालेन महता विततेन न राजतीम्।। 5.15.31 ।।
संसक्तां धूमजालेन शिखामिव विभावसोः।
तां स्मृतीमिव सन्दिग्धामृद्धिं निपतितामिव।। 5.15.32 ।।
विहतामिव च श्रद्धामाशां प्रतिहतामिव। 
सोपसर्गां यथा सिद्धिं बुद्धिं सकलुषामिव।। 5.15.33।।
अभूतेनापवादेन कीर्तिं निपतितामिव।
रामोपरोधव्यथितां रक्षोहरणकर्शिताम्।। 5.15.34।।
अबलां मृगशावाक्षीं वीक्षमाणां ततस्ततः।
बाष्पाम्बुपरिपूर्णेन कृष्णवक्राक्षिपक्ष्मणा।। 5.15.35।।
वदनेनाप्रसन्नेन निःश्वसन्तीं पुनःपुनः।। 5.15.36।।
मलपङ्कधरां दीनां मण्डनार्हाममण्डिताम्।
प्रभां नक्षत्रराजस्य कालमेघैरिवावृताम्।। 5.15.37।।
तस्य सन्दिदिहे बुद्धिर्मुहुः सीतां निरीक्ष्य तु।
आम्नायानामयोगेन विद्यां प्रशिथिलामिव।। 5.15.38।।
दुःखेन बुबुधे सीतां हनुमाननलङ्कृताम्। 
संस्कारेण यथा हीनां वाचमर्थान्तरं गताम्।। 5.15.39।।
तां समीक्ष्य विशालाक्षीं राजपुत्रीमनिन्दिताम्। 
तर्कयामास सीतेति कारणैरुपपादिभिः।। 5.15.40।।
वैदेह्या यानि चाङ्गेषु तदा रामोऽन्वकीर्तयत्।
तान्याभरणजालानि शाखाशोभीन्यलक्षयत्।। 5.15.41 ।।
सुकृतौ कर्णवेष्टौ च श्वदंष्ट्रौ च सुसंस्थितौ। 
मणिविद्रुमचित्राणि हस्तेष्वाभरणानि च।
श्यामानि चिरयुक्तत्वात्तथा संस्थानवन्ति च।। 5.15.42 ।।
तान्येवैतानि मन्येऽहं यानि रामोऽन्वकीर्तयत्।। 5.15.43।।
तत्र यान्यवहीनानि तान्यहं नोपलक्षये। 
यान्यस्या नावहीनानि तानीमानि न संशयः।। 5.15.44।।
पीतं कनकपट्टाभं स्रस्तं तद्वसनं शुभम्।
उत्तरीयं नगासक्तं तदा दृष्टं प्लवङ्गमैः।। 4.15.45।।
भूषणानि च मुख्यानि दृष्टानि धरणीतले। 
अनयैवापविद्धानि स्वनवन्ति महान्ति च।। 4.16.56।।
इदं चिरगृहीतत्वाद्वसनं क्लिष्टवत्तरम्। 
तथापि नूनं तद्वर्णं तथा श्राद्यथेतरत्।। 5.15.47।।
इयं कनकवर्णाङ्गी रामस्य महिषी प्रिया।
प्रनष्टापि सती याऽस्य मनसो न प्रणश्यति।। 5.15.48।।
इयं सा यत्कृते रामश्चतुर्भिः परितप्यते।
कारुण्येनानृशंस्येन शोकेन मदनेन च।। 5.15.49।।
स्त्री प्रनष्टेति कारुण्यादाश्रितेत्यानृशंस्यतः।
पत्नी नष्टेति शोकेन प्रियेति मदनेन च।। 5.15.50।।
अस्या देव्या यथा रूपमङ्गप्रत्यङ्गसौष्ठवम्। 
रामस्य च यथारूपं तस्येयमसितेक्षणा।। 5.15.51 ।।
अस्या देव्या मनस्तस्मिंस्तस्य चास्यां प्रतिष्ठितम्। 
तेनेयं स च धर्मात्मा मुहूर्तमपि जीवति।। 5.15.52 ।।
दुष्करं कृतवान् रामो हीनो यदनया प्रभुः। 
धारयत्यात्मनो देहं न शोकेनावसीदति।। 5.15.53।।
दुष्करं कुरुते रामो य इमां मत्तकाशिनीम्। 
सीतां विना महाबाहुर्मुहूर्तमपि जीवति।। 5.15.54।।
एवं सीतां तदा दृष्ट्वा हृष्टः पवनसंभवः।
जगाम मनसा रामं प्रशशंस च तं प्रभुम्।। 5.15.55।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे पञ्चदशः सर्गः।। 5.15।।
