1
विश्वम् सर्वत्र पूर्णत्वात् स्वरूप-गुण-वैभवैः ।
2
चराचरेषु भूतेषु वेशनात् विष्णुरुच्यते ।।
3
स्वेच्छया यो वशे सर्वं वषट्कारः करोति सः ।
4
त्रिकालवर्तिनां शेषी भूतभव्य भवत्प्रभुः ।।
5
भूतानि योऽसौ सृजति स्वातन्त्र्येण स भूतकृत् ।
6
भूतभृद् भूतभरणात् ... ।
7
... श्लिष्टत्वात् भाव ईरितः ।
8
शरीरभूत-भूतानां भूतात्मा आत्मतया स्थितः ।
9
धारकादि-प्रदानेन यश्च वर्धयति स्वयम् ।
भूतानि नित्यं झटिति स तु स्यात् भूतभावनः ।।
10
शरीरत्वाच्च जगतः तद्दोषैर्न कदाचन ।।
लिप्यते यः स पूतात्मा न भुंक्ते च फलानि यः ।।
11
येन भूतानि आत्मवन्ति नायम् अन्येन च आत्मवान् ।
अतो हि आत्मेश्वरत्वाच्च परमात्मा प्रकीर्तितः ।।
12
ब्रह्मसाधर्म्यम् आपन्नाः मुक्ताः तेषां परा गतिः ।।
मुख्यप्राप्यः ततः शेषी मुक्तानां परमा गतिः ।।
13
"न वीयते च वैकुण्ठात् मुक्तोऽधस्तात् अतः अव्ययः ।"
14
मुक्तेभ्यः स्वात्मपर्यन्तदानात् पुरुषः ईरितः ।
15
स्वयम् आनन्दयन् तृप्यन् साक्षी साक्षात्करोति सः ।
16
क्षेत्रं तु परमव्योम मुक्तेभ्यो वेति नित्यशः ।
दातुं स्वानुभवं यश्च क्षेत्रज्ञः स तु कथ्यते ।।
17
सदानुभूयमानोऽपि निस्सीमगुणगौरवात् ।
मुक्तैः क्वचित् न क्षरति इति अक्षरः परिकीर्तितः ।।
18
उक्तं हि मुक्तप्राप्यत्वम् अथ उपायत्वम् उच्यते ।
साक्षात् मोक्षैकहेतुत्वात् योग इत्यभिधीयते ।।
19
उपाय-भक्ति निष्ठा ये ते च योगविदः स्मृताः ।
तेषां च फलपर्यन्ते नेता निर्वाहकश्च यः ।।
20
बन्धहेतोः प्रधानस्य बध्यमाननृणां च यः ।
नियामकः सर्वदा सः प्रधानपुरुषेश्वरः ।।
21
नरवत् सिंहवत् रूपं यो बिभर्ति अभयप्रदम् ।
यथाकामं तु भक्तानां नारसिंहवपुश्च सः ।।
22
विरुद्धाकारवत्त्वेऽपि श्रीमान् सर्वमनोहरः ।
23
प्रशस्त-नील-केशत्वात् केशवः परिकीर्तितः ।
24
बद्धादि-पुरुषेभ्यो यो हि उत्कृष्टः पुरुषोत्तमः ।
25
चराचरशरीरेषु व्याप्तिमान् सर्वः ईरितः ।
26
स्वशरीर-जगद्दुःखं शर्वः स स्यात् शृणाति यः ।
27
शुभावहत्वात् भक्तानां शिव इत्यभिधीयते ।।
28
संशमय्य अशिवं सर्वं विश्राण्यापि शिवं बहु ।
स्वयं न विश्राम्यति यः सः स्थाणुः परिकीर्तितः ।।
29
भूतैर्यः प्राणिभिर्नित्यं स्पृहणीयतमत्वतः ।
उपादानाद्धि भूतादिः उच्यते सुन्दराकृतिः ।।
30
यः सदा आपद्धनमिव निधेयत्वात् निधिः स्मृतः ।
सदा उपभुज्यमानोऽपि कलयाऽपि अनुपक्षयात् ।।
अव्ययः स्यात् निधेः एतत् विशेषणम् उदाहृतम् ।
अतः अव्ययः निधिः इति हि एकनाम प्रकीर्तितम् ।।
31
निधिवत् च अतिगूढोऽपि रामकृष्णादि-भेदतः ।
समन्तात् बहुधा जातः संभवः परिकीर्तितः ।।
32
जनित्वा उज्जीवयति यो जनान् स्यात् भावनस्तु सः ।
33
यस्मात् पुष्णाति आत्मदानात् स भर्ता परिकीर्तितः ।।
34
देवादिजन-वैजात्यात् प्रकृष्टोत्पत्तिमत्त्वतः ।
अविद्या-दोष-वैधुर्यात् प्रभवः परिकीर्तितः ।।
35
ब्रह्मादीनां च सर्वेषां भोग-मोक्ष-समर्पणे ।
समर्थः प्रभुः इत्युक्तः सर्वेष्टफलदो मनुः ।।
36
मनुष्याद्यवतारेऽपि ब्रह्मादींश्च प्रयोजने ।
नियन्ता तु ईश्वरः प्रोक्तः प्राधान्य-फलदो मनुः ।।
37
भवति स्वेच्छया योऽसौ स्वयंभूः परिकीर्तितः ।
38
(स्व)सौन्दर्यादि-गुणानां यो ह्याविष्कारेण शं सुखम् ।
पुंसां सम्यक् भावयति स शंभुः परिकीर्त्यते ।।
39
निवासः सविता यस्य स आदित्यः प्रकीर्तितः ।
40
अक्षिणी पुण्डरीके व भक्तानुग्रहकारिणी ।
यस्यासौ पुष्कराक्षः स्यात् अष्टवर्णस्तु पावकः ।।
41
महान् पूज्यः त्रयीरूपः स्वनो यस्य महास्वनः ।
42
यस्यादि-निधनं नास्ति अनादिनिधनश्च सः ।
अनादिनिधनोपास्यो नित्ययौवनविग्रहः ।।
43
अचित्समष्टि-भूतायां प्रकृतौ चित्समष्टिकम् ।
गर्भं विध्यात्मकं धत्ते यस्तु धाता इति चक्षते ।।
44
तद्गर्भपरिणामे स्यात् आविर्भावयिता स्वयम् ।
धारणात् लीलया यस्मात् विधाता अयं प्रकीर्तितः ।।
45
यो वै स्यात् धातुः उत्कृष्टः स च स्यात् धातुरुत्तमः ।
46
ब्रह्मादीनां च करणैः नो मातुमपि शक्यते ।
द्रष्टुं हि असौ अप्रमेयः वचसामपि अगोचरः ।।
47
इन्द्रियाणां नियन्तृत्वात् हृषीकेशः प्रकीर्तितः ।
48
कालात्मकं तु यत्पद्मं नाभौ यस्य स उच्यते ।
पद्मनाभश्च अष्टवर्णो महासन्तानदो मनुः ।।
49
सृष्ट्यादिष्वपि देवानाम् अधिकार-प्रदानतः ।
अमरप्रभुः इत्युक्तो नवार्णः सर्वदो मनुः ।।
50
विश्वस्य जगतः कर्म व्यापारो यस्य लक्षणम् ।
प्राक् ब्रह्म-सृष्टेः ऊर्ध्वं च विश्वकर्मा इति कथ्यते ।।
51
संकल्प-लवमात्राच्च मननात् मनुः उच्यते ।।
52
नामरूप-व्याकरणात् त्वष्टा सृष्टस्य गद्यते ।
53
बहूभवंश्च सूक्ष्माणां स्थूलावस्थतया च सः ।
विस्तारवत्त्वात् यः स्थूलः स्थविष्ठः परिकीर्तितः ।।
54
कालातन्त्रतया दुग्धदध्यादिभ्यो विलक्षणः ।
विद्यते यः सर्वकालं स्थविरः परिकीर्तितः ।।
55
अप्रच्याव्य-स्वस्वरूपात् सदा योऽसौ ध्रुवः स्मृतः ।
56
अग्राह्यो योऽनधिष्ठेयो मृत्तिकेव कुलालकैः ।।
57
अव्युच्छिन्नाः ततस्त्वेते सर्ग-स्थित्यंत-संयमाः ।
अतः सदाप्रवाहत्वात् नित्यः शाश्वतः उच्यते ।।
58
एकान्त-लीलारसतो निर्वृतः कृष्ण उच्यते ।
कृषिः भूवाचकः शब्दः णश्च निर्वृति-वाचकः ।।
59
रक्त-राजीव-नयनो लोहिताक्षः प्रकीर्तितः ।
60
यस्य ब्रह्म च क्षत्रं च ह्योदनं भवतः सदा ।
प्रतर्दनः स विज्ञेयः संहर्तृत्वप्रदो मनुः ।।
61
भोगोपकरणं नित्यं निर्मर्यादं परं पदम् ।
यस्य तेन समृद्धत्वात् प्रभूत इति कथ्यते ।।
62
त्रिपाद्विभूतिः त्रिककुत् सैव स्थानं विशेषतः ।
यस्य स त्रिककुद्धामा, यद्वा त्रियुग-धर्मवान् ।।
आर्षं निरुक्तम् आश्रित्य त्रिककुत् स्यात् त्रिलक्षणः ।
अस्मिन् पक्षे भिन्ननाम धाम ज्योतिस्स्वरूपवान् ।।
व्याख्यातॄणाम् अभिप्रायो नामैकत्वेऽपि कीर्तितः  ।
"तथैव आसं त्रिककुदः वाराहं रूपम् आस्थितः ।
त्रिककुत् तेन विख्यातः शरीरस्य प्रमापणात् ।।"
63
गुणस्य विभवानां च रूपस्य च निरन्तरम् ।
निरूपकस्य सर्वैश्च तन्निरूप्यं स्वरूपकम् ।
अनुप्रविश्य वसति तत् पवित्रम् इति स्मृतम् ।।
64
सर्वहेय-प्रत्यनीकम् अनन्त-आनन्द-लक्षणम् ।
वेदान्त-पारगम् नित्यम् उच्यते मङ्गलं परम् ।।
65
सर्वावस्थासु सर्वेषां व्यवस्थापन-शीलतः ।
वस्तूनां भगवान् साक्षात् ईशानः परिकीर्तितः ।।
66
सूरिभ्यः परिचर्यादौ बलदः प्राणदः स्मृतः ।
67
उज्जीवनस्य हेतुत्वात् नराणां प्राणः ईरितः ।
68
सर्वदा अनुभवेऽपि एतैः अदृष्टापारभूतितः । ज्येष्ठः .. ।
69
(ज्येष्ठः) श्रेष्ठ़ः च तैर्नित्यं स्तुतत्वात् अभिधीयते ।
70
बद्धात् उत्कृष्टतो ये च जायन्ते सूरयः प्रजाः ।
तेषां यो नित्यसूरीणां पतिः स स्यात् प्रजापतिः ।।
71
हिरण्यं परमं धाम हिरण्यस्य समानतः ।
हिरण्यगर्भः सः प्रोक्तः तस्मिन् वसति यः सदा ।।
72
यस्य भूः भरणीया अभूत् भूगर्भः अनुभवेन सः ।
73
श्रियः श्रद्धादि-नाम्न्याश्च पतिः माधवः इष्यते ।
74
मध्वाख्यम् असुरं हन्ति सूरीणां करणं च वा ।
उपसंहरति स्वस्मिन् मधुसूदनः इष्यते ।।
75
ईशनात् रमणाच्चापि ईश्वरः परिकीर्तितः ।
76
विक्रमः पौरुषं प्रोक्तः तद्वत्त्वात् विक्रमी बुधैः ।
77
पौरुषानुगुणं शार्ङ्गं यस्य धन्वी स कथ्यते ।
78
निस्सीम-भूमानुगुण-नित्य-सार्वज्ञ्य-लक्षणा ।
मेधा यस्यास्ति स प्रोक्तः मेधावी इति विचक्षणैः ।।
79
गमनं पक्षिराजेन यस्य विक्रम उच्यते ।
80
क्रमणात् क्रमहेतुत्वात् क्रम एष उदाहृतः ।
81
उत्तमो नास्ति यस्मात् सः अनुत्तम उदाहृतः ।
82
अपां निधिवत् अक्षोभ्यः दुराधर्षः इतीरितः ।
दुर्विज्ञेयगतिः यस्मात् दुराधर्षः प्रकीर्तितः ।
83
प्राणिभिः यत् कृतं कर्म तत् ज्ञात्वा फलदो यतः ।
पत्रपुष्पादिना तुष्टः कृतज्ञो मोक्षदानतः ।।
84
यस्मात् प्रसन्नात् सुकृतं तेषां स कृतिः इष्यते ।
प्रयत्नो वा क्रिया वा अथ कृतिः उक्ता क्रियावताम् ।।
85
एषाम् आत्मशरीरादि-निरासात् अथवा आत्मवान् ।
स्वे महिम्नि प्रतिष्ठानात् आत्मवान् अभिधीयते ।।
86
ब्रह्मादीनां फल्गु-फल-ल्प्सूनां त्रिदिवौकसाम् ।
संविधाता सुरेशश्च प्रोच्यते विबुधोत्तमैः ।।
87
आर्तानाम् आर्तिहन्तृत्वात् शरणं परिकीर्तितः ।
यदुपासं भयं दुःखं पापं बंधो न बाधते ।
प्रतिष्ठा च सुखं ज्ञानं भवेत् शरणम् इत्यतः ।।
88
परमानन्द-रूपत्वात् शर्म हिंसादि-मन्थनात् ।
89
विश्वं रेतो भगवतो विश्वरेताः हरिः स्मृतः ।
ज्ञानेन्द्रियादिकं विश्वं परिचर्यार्थमेव हि ।
यः प्रजानां करोति इति विश्वरेताश्च स स्मृतः ।।
90
तद्दत्तैरेव करणैः तस्मिन् अभिमुखाः प्रजाः ।
सर्वाश्चैव भवन्ति इति प्रजाभवः उदाहृतः ।।
91
न सन्ति हीना यस्येति अहः स परिकीर्तितः ।
अनाद्यविद्या-निद्रायां स्वधी-हेतुतया हि अहः ।।
92
इत्थं तेषु प्रबुद्धेषु वसत्युद्धरणाय यः । संवत्सरः ..
93
.. तान् आत्मसात् व्यालः उक्तः करोति यः ।
94
योऽसौ प्रत्याययति तान् प्रत्ययः स उदाहृतः ।।
95
महिमानं सर्वसहं तेषां दर्शयति इति सः ।
सर्वदर्शनः आख्यातो नवार्णो लोचनप्रदः ।।
96
प्रत्यर्थिनः स्वसंप्रातौ प्रजानां क्षिपति इति अजः ।
97
अशक्तानां च शक्तानां वैरूप्यं शरणैषिणाम् ।
अश्नुते परिहर्तुं यः स सर्वेश्वरः ईरितः ।।
98
स्वरूपेणैव भक्तानां सिद्धत्वात् सिद्धः उच्यते ।
99
अयमेव हि उपायैश्च सिद्धिः स्यात् साध्यते यतः ।।
100
सर्वेषां पुरुषार्थानां मूलं सर्वादिः ईरितः ।। 100 ।।
101
भक्तेभ्योऽच्युतपूर्वत्वात् अच्युतः परिकीर्तितः ।
आश्रितानां च्युतिः यस्मात् नास्ति सः अच्युतः ईरितः ।।
102
कपिर्वराहः श्रेष्ठश्च धर्मश्च वृष उच्यते ।
तस्मात् वृषाकपिः प्रोक्तः वस्वर्णोऽभीष्टदो मनुः ।।
103
इयान् इति अपरिच्छेद्यस्वभावात् सर्वतोऽधिकः ।
अमेयात्मा समुद्दिष्टो हि औन्नत्यफलदो मनुः ।।
104
सर्वैरुपायैः प्राप्यश्च सर्वयोग-विनिस्सृतः ।
105
वसति इति वसुः तेषु प्रीत्या परमया स्वयम् ।
106
वसुनीव निधौ तेषु मनो यस्यास्ति सर्वदा ।
सर्वैः वसुमनाः प्रोक्तो मातृवत् पोषको मनुः ।।
107
सत्सु साधुः सत्यः इति ... ।
108
.... समात्मा समचित्ततः ।
109
मितत्वात् च तथा भक्तैः सम्मितः परिकीर्तितः ।
110
ज्ञातेऽपरिचिते चापि समत्वात् समः उच्यते ।
111
वितथ-स्पर्श-रहितः स हि अमोघः प्रकीर्तितः ।
112
पुण्डरीकं परं धाम नित्यम् अक्षरम् अव्ययम् ।
तद्गतानाम् अक्षिभूतः पुण्डरीकाक्षः ईरितः ।
113
श्रेयस्करं धर्मरूपं कर्म यस्य प्रचक्षते ।
वृषकर्मा इति विख्यातः शुभकर्मप्रदो मनुः ।।
114
धर्मरूपा आकृतिर्यस्य स वृषाकृतिः उच्यते ।
तापत्रयाग्नि-दग्धानां सुधेव अत्यन्तशीतलम् ।
रूपं कर्म च यस्यास्ति वृषकर्मा वृषाकृतिः ।।
115
ईदृग्रूपैः चेष्टितैस्च भक्तान् सानन्दबाष्पयन् ।
रोदयन् रुद्र उद्दिष्टः सर्वसन्तोषदो मनुः ।।
116
फणाश्च बहवो यस्य स वै बहुशिरा मतः ।
117
अनन्तरूपो यो धत्ते पृथ्वीं बभ्रुः स ईरितः ।
118
विश्वेषां भेजुषां स्वेन विश्वयोनिस्तु मिश्रणात् ।
119
भक्तैः उक्तानि अवश्यं यः शृणोति स शुचिश्रवाः ।
120
जरामृत्योः वारणेन हि अतृप्तेर्वाऽपि सेवनात् ।
अमृतः (स्यात्) निरतिशय-माधुर्येण च सर्वदा ।।
121
भोग्यो हि अपुनरावृत्त्या भोक्तृभ्यो रोचते यतः ।
स्वयं नित्यः सदा योऽसौ शाश्वतः स्थाणुरुच्यते ।।
122
वर उत्कृष्ट आरोहः यस्य स्वप्राप्ति-लक्षणः ।
वर्तते स वरारोहः प्रकृष्टस्थानदो मनुः ।।
*द्वाविंशतिशतेन एतैः वरारोहान्तनामभिः ।
'किमेकं दैवतमि'ति 'किमिति एकं परायणम्' ।।
इति प्राप्य-प्रश्नयुग्मस्य उक्तम् उत्तरम् अत्र च ।
व्यूहीयः वासुदेवोऽपि व्याख्यातोऽत्रैव संग्रहात् ।
अथ संकर्षणात्मानं वक्ष्यति उत्तरनामभिः ।।
123
महत् पूज्यं तपो ज्ञानं यस्येति स महातपाः ।
124
धारयन् संहृतान् सर्वान् गच्छतीति स सर्वगः ।
125
प्रद्युम्नत्वे तु कार्याणि लभते यः स सर्ववित् ।
126
भानुः सर्वस्य भाति इति निर्माणेऽपि अविकारतः ।
127
इनेन स्वामिना साकं वर्तते सेनः इत्ययम् ।
विष्वक् रक्ष्यो जनोऽस्य असौ अनिरुद्धः तथेरितः ।।
128
भक्तविद्वेषिणां तूर्णं मर्दनात् स जनार्दनः ।
129
संकर्षणत्वे शास्त्रार्थ-प्रदत्वात् वेदः ईरितः ।
130
असंशय विपर्यासं वेदार्थं वेद वेदवित् ।
131
शिक्षा-व्याकरणादि-अङ्गैः न हीनः अव्यङ्गः उच्यते ।
132
यस्य वेदोऽनन्तशाखोऽपि अङ्गं वेदांग एव सः ।
133
वेदैर्वेद्यतया वेदः तदर्थो धर्म उच्यते ।
तदनुष्ठापनात् नित्यं प्रद्युम्नो वेदवित् स्मृतः ।।
134
स एव क्रान्तदर्शित्वात् कविः इत्युच्यते बुधैः ।
135
धर्माधिकारिणो लोकाः तदाराध्याः सुरास्तथा ।
136
धर्मस्तत्साधनं तेषाम् अध्यक्षः स्यात् त्रिनामवान् ।।
137
लोकाध्यक्षः सुराध्यक्षो धर्माध्यक्ष इति क्रमात् ।
अनिरुद्धः स विज्ञेयो लोकाध्यक्षादि-नामवान् ।।
138
अनित्य-नित्यफलदौ प्रवर्तक-निवर्तकौ ।
ददौ यस्य स्वरूपं (सः?)यः कृताकृतः इति ईरितः ।।
139
वासुदेवादि-रूपत्वात् चतुरात्मा इति कथ्यते ।
140
जाग्रत्स्वप्न-सुषुप्त्यादौ व्यूहावस्था-चतुष्टये ।
एतैः विशिष्ट-मूर्तित्वात् चतुर्व्यूहः इति ईरितः ।।
141
दंष्ट्रा-चतुष्क-युक्तत्वात् चतुर्दंष्ट्र इति स्मृतः ।
142
महापुरुष-रूपत्वात् उच्यते हि चतुर्भुजः ।।
143
उपासितृभ्यो भ्राजिष्णुः स्वप्रकाशन-शीलतः ।
144
सुखेन भोजनं प्राहुः यो भक्तैरनुभूयते ।
145
भोक्ता अर्पितस्य भोक्तृत्वात् ; भोक्ता स्यात् अमृतस्य वा ।।
146
प्रागूर्ध्वं संचितानां च बुद्ध्या च करणैः सदा ।
कृतानां सर्वथा तेषां निषेध-विधि-साधनम् ।।
अतीत्य क्रियमाणानाम्् असत्सेवानुबन्धिनाम् ।
सर्वंसहेन स्वेन अपि दुस्सहानां विशेषतः ।।
स्वभक्त-विषयाणां च निर्मर्याद-कृतैनसाम् ।
सहनैक-स्वशीलत्वात् सहिष्णुः इति विश्रुतः ।।
147
वर्णितोऽमूत् व्यूहभेदो विभवस्तु प्रतन्यते ।
जगताम् आदिभूतासु मूर्तिषु अन्यतमत्वतः ।
जातत्वात् विष्णुरूपेण प्रोच्यते जगदादिजः ।।
148
पाप-प्रतिस्पर्धी अनघः, ...
149
.... विजयो जगतां जयी ।
150
स्वाभिप्राये स्थापयिता जेता स्यात् विधि-शंकरौ ।
151
विश्वं तत्कार्यवर्गः स्यात् योनिस्तस्य तु कारणम् ।
तस्य ब्रह्मादिमुखतो विश्वयोनिः इति ईरितः ।।
152
ब्रह्मादिष्वपि देवेषु हि अन्तरात्मतया च यः ।
पुनः निवसनात् नित्यं पुनर्वसुः उदाहृतः ।।
153
इन्द्रस्यापि अनुजत्वेन जातश्च उपेन्द्रः उच्यते ।
154
दृष्ट्या स्वकान्त्या वामानि सुखानि नयतीति यः । स वामनः .... ।
155
.... व्याप्तिमत्त्वात् प्रांशुः च परिकीर्तितः ।
156
बलेश्च वासवस्यापि कृतार्थीकरणात् समम् ।
मानातीत-प्रभावत्वात् अमोघः परिकीर्तितः ।।
न मोघं चेष्टितं यस्य सः अमोघः परिकीर्तितः ।।
157
स्वयं कृतोपकारेषु यत्किंचित् प्रत्युपक्रियाम् ।
अनपेक्ष-स्थितो योऽसौ शुचिः स्यात् धर्मदो मनुः ।।
158
ऊर्जा बलं यस्य नित्यं संजाता इति ऊर्जिंतः स्मृतः ।
159
इन्द्रानुजत्वेऽपि ऐश्वर्यात् अतीतः अतीन्द्रः उच्यते ।
160
भक्तैरपि अप्रयत्नेन संग्राह्यः संग्रहः स्मृतः ।
161
ब्रह्मादिभ्यः सृज्यते यः सर्गं तं परिचक्षते ।
162
येन आत्मानो धृता नित्यं स धृतात्मा इति कीर्त्यते ।
163
नियम्यते जगत् येन नियमः स उदीरितः ।
164
अकण्टकं च अनुकूलं यच्छति इति अखिलं यमः ।
165
सर्वैंश्च वेदितुं शक्यः सौलभ्यात् वेद्यः ईरितः ।
166
वेदितॄणां भवाख्यस्य गदस्य विनिवर्तिनीम् ।
विद्यामधीते वेदेति यो वैद्यः समुदाहृतः ।।
167
चिकित्सायां जागरूकः सदा योगी इति कथ्यते ।
168
स्वध्यान-भंजकान् वीरान् हन्ति यः स तु वीरहा ।
169
मा विद्या तु हरेः प्रोक्ता तस्याः स्वामी धवः स्मृतः ।
तस्मात् माधव-नामासौ ब्रह्मविद्या-प्रदो मनुः ।
मौनात् ध्यानाच्च योगाच्च माधवः परिकीर्तितः ।
170
भक्तेभ्यो लब्ध-विद्येभ्यो स्वदमानतया मधुः ।
171
ज्ञानोपकरणव्रातम् अतिक्रान्तो हि अतीन्द्रियः ।
172
माया यस्य अप्रपन्नानां सर्वेषामस्ति मोहनी ।
महामायः स विज्ञेयो वरवर्णो मनुः उज्ज्वलः ।।
173
महत् उत्सहनं यस्य हि ऐश्वर्यं कर्तृलक्षणम् ।
महोत्साहः स विज्ञेयो मनुः ऐश्वर्यदायकः ।।
174
कर्त्रन्तरानपेक्षो यः सृष्टेः सः स्यात् महाबलः ।
175
महाबुद्धिः महत् ज्ञानं स्वरूपं यस्य सा उच्यते ।
176
हेतौ सति विकारित्वेऽपि अविकारित्व-लक्षणम् ।
महत् हि वीर्यं यस्य इति महावीर्यः स च स्मृतः ।।
177
शक्तिश्च महती यस्य महाशक्तिः सः कीर्तितः ।
178
तेजोऽनपेक्ष-रूपं स्वं महत् यस्य महाद्युतिः।
179
ज्ञानादि-षाड्गुण्यमयम् उपमान-विवर्जितम् ।
वपुः अस्यास्ति तेजिष्ठम् अनिर्देश्य-वपुः हि सः ।।
180
दिव्य- भूषण-संपद्भिः युक्तः श्रीमान् सदा स्मृतः ।
181
सिन्धु-गंभीर-भावो यो हि अमेयात्मा सः कीर्तितः ।
182
महान्तं मन्दरं यो हि धृतवान् स महाद्रिधृत् ।
183
महेष्वासः स विज्ञेयः चण्ड-कोदण्ड-मण्डितः ।
184
धरणीधर-लीलः सः महीभर्ता इति शब्द्यते ।
185
मथनानीत-लक्ष्मीवान् श्रीनिवासः स ईरितः ।
186
प्रणतानां प्रियकरः सतां गतिः इह उच्यते ।
187
अनन्त-चेष्टा-युक्तत्वात् अनिरुद्धः उदाहृतः ।
188
सुरानन्दः सुरान् सर्वान् आनन्दयति यः सदा ।
189
गवां स्तुति-गिरां विन्दो गोविन्दः स उदाहृतः ।
190
गावो वेदगिरः प्रोक्ताः गोविन्दः तत्सुपालनात् ।
गोविदां पतिः उद्दिष्टो वेदविद्वत्प्रदो मनुः ।।
191
अन्धेभ्योऽपि च जन्तुभ्यः हंसग्रीवावतारतः ।
प्रकाशित-स्वरूपत्वात् मरीचिः इति कल्प्यते ।।
192
भवतापस्य दमनात् कान्त्या दमनः ईरितः ।
193
हन्ता संगस्य, हसति गच्छतीति मनोहरम् । हंसः .. ।
194
... शोभन-पर्णत्वात् सुपर्णं इति कथ्यते ।
संसार-पार-नयनात् सुपर्ण इति वा मतः ।।
195
*प्रादुर्भावेषु प्रथमः पद्मनाभः अथ तु उच्यते ।
भुजगस्य उत्तमः शेषी भुजगोत्तमः उच्यते ।।
196
हिरण्यनाभः सौन्दर्य-नाभिः यस्य इति सः स्मृतः ।
197
तपो बुद्धिः सैव तनुः सुतपाः यस्य सः स्मृतः ।
198
पार्थिवं भूरि पद्मं तु नाभौ अष्टदलं महत् ।
यस्य हेममयी दिव्या कर्णिका मेरुः उच्यते ।
यस्य नाभौ तदुत्पत्तिः पद्मनाभः सः उच्यते ।।
199
नैमित्तिके तु ये सृष्टाः प्रजा ब्रह्ममुखास्तथा ।
तेषां चैव पतिः स्वामी प्रजापतिः इह उच्यते ।।
200
*नारसिंहम् अथ स्तौति सर्वमृत्यु-निवारणम् ।। 200 ।।
201
अनुकूलान् तटस्थांश्च प्रतिकूलानपि स्वयम् ।
नियन्तुं च यथायोग्यं यः पश्यति सः सर्वदृक् ।।
202
रिपुद्विपानां निष्पेष-भीषणः सिंहः उच्यते ।
203
प्रह्लादाद्यैः च सन्धाता संश्लेषकरणाच्च सः ।
204
प्रह्लादाद्यैः नित्यसन्धिः यस्य स्यात् सन्धिमान् स्मृतः ।
205
अपचारेऽपि अचाल्यत्वात् सन्धाने स्थिर उच्यते ।
206
स्तंभजत्वात् इतरवत् अजातत्वात् अजः स्मृतः ।
207
दुष्करं मर्षणं यस्य परैः दुर्मर्षणः स्मृतः ।
208
समस्तान् कण्टकान् शास्ति इत्यतः शास्ता इति कीर्त्यते ।
209
विस्मयेन श्रुतं देवैः सैंहं यस्य अपदानकम् ।
शीलं तैः विश्रुतात्मा सः महाकीर्तिप्रदो मनुः ।।
210
हिरण्यकशिपोः हन्ता कीर्त्यते स सुरारिहा ।
211
*अथ मत्स्यावतारस्य प्रस्तावस्तु प्रतन्यते ।
अशेषविद्याचार्यत्वात् स्मृतो गुरुतमो गुरुः ।।
212
चराचराधारतया धामेति परिचक्षते ।
213
मन्वादिष्वपि साधुत्वात् सत्यः इत्यभिधीयते ।
214
वृत्तिर्हि अकैतवा यस्य स स्यात् सत्यपराक्रमः ।।
215
विरोधिनः सतां योऽसौ नेक्षते निमिषश्च सः ।
216
सद्रक्षणे जागरूकः स्मृतो ह्यनिमिषश्च सः ।
217
परत्व-सूचिनी या च वैजयन्तीति कीर्तिता।
तया स्रजा नित्ययोगात् स्रग्वी इति परिकीर्त्यते ।
218
वेदोपबृंहणात् वाचस्पतिः मात्स्यपुराणतः ।
219
सर्वोपजीव्य-सार्वज्ञ्यात् उच्यते सः उदारधीः ।
220
महोदारतया भक्तान् अग्रिमं पश्चिमं पदम् ।
नयति इति अग्रणीः प्रोक्तः भक्तमोक्षप्रदो मनुः ।।
221
ग्रामं समाजं सूरीणां नयति ग्रामणीः च सः ।
222
मत्स्यरूपावतारेऽपि श्रीमान् कमल-नेत्रतः ।
223
न्यायो हि युक्त-कारित्वात् भक्तेषु एष विशेषतः ।
224
भक्तैः नियुक्तं यत् कर्म नेता तत्करणादपि ।
225
भक्तेष्टचेष्टाशीलत्वात् समीरण उदाहृतः ।
226
सहस्रशब्दो हि आनन्त्य-लक्षकः समुदाहृतः ।
सहस्रमूर्धा सोऽनन्त-शिरस्कः कीर्त्यते ततः ।
सहस्रमूर्धा स स्याद्वा पुंसूक्ताद्युक्त-नामवान् ।।
227
आभ्यां च ज्ञानकर्मभ्यां विश्वात्मा व्यापनात् स्मृतः ।
228
अक्षिपादपदे ज्ञान-कर्मेन्द्रियनिदर्शके ।
तेन अनन्त-ज्ञानकर्मा सहस्राक्षः .. ।।
229
अक्षिपादपदे ज्ञान-कर्मेन्द्रियनिदर्शके ।
तेन अनन्त-ज्ञानकर्मा ... सहस्रपात् ।।
230
संसाराध्व-घटीयन्त्रे परिवर्तन-शीलतः ।
चक्रवच्च विशेषेण हि आवर्तनः इति ईरितः ।।
231
त्रिपाद्विभूतिकत्वेन भवपादविभूतितः ।
उद्गतात्मस्वरूपत्वात् निवृत्तात्मा इति कथ्यते ।।
232
तामसानां तु मूढानां गूढत्वात् संवृतः स्मृतः ।
233
तमसो विद्यया सम्यक् मर्दनात् संप्रमर्दनः ।
234
अहर्लक्षितकालस्य परिवृत्तेश्च साधनम् ।
अहःसंवर्तकः इति प्राहुः वेदान्त-पारगाः ।।
235
विश्वस्य देशरूपेण वहनात् वह्निः उच्यते ।
236
बद्धादेः अननात् योऽसौ अनिलः परिकीर्तितः ।
237
भूत-धात्र्याश्च धरणेः धारणात् धरणीधरः ।
238
प्रसादपरमत्वाच्च सुप्रसादः प्रकीर्तितः ।
239
अवाप्त-सर्वकामत्वात् रागादि-रहितं मनः ।
यस्यास्ति स प्रसन्नात्मा चित्ततुष्टिप्रदो मनुः ।
240
विश्वं जगत् सृजति यो विश्वसृट् सः प्रकीर्तितः ।
241
स सृष्टं व्याप्य वै भुञ्जन् पालयन् विश्वभुग्विभुः ।
242
सत्कर्ता च स विज्ञेयः सज्जनप्रतिपूजकः ।
243
अर्चादिभिः सज्जनैः यः पूजितः सत्कृतः स्मृतः ।
244
सेवां सारथ्यदूत्याद्यां साधुः साधयतीति सः ।
245
अभक्तेषु आत्म-माहात्म्य-निह्नुतेः जह्नुः उच्यते ।
246
अन्तर्बहिश्च तत्सर्वं व्याप्य नारायणः स्मृतः ।
247
रः क्षयो यस्य न ह्यस्ति सः नरः समुदाहृतः ।
248
अगण्य-नरसंघो यः सोऽसंख्येयः प्रकीर्तितः ।
249
एकैकशोऽप्रमेया या ह्यसंख्याता विभूतयः ।
तासां चैव अप्रमेयात्मा व्यापनात् बहिरन्ततः ।
250
विलक्षणो विशिष्टो यः सर्वान् तान् अनपेक्ष्य सः ।
251
स्वानुकूल-शुभान् कुर्वन् स्वसंबन्धेन तान् स्वयम् ।
अनाधेय-महादीप्तिः शिष्टकृत् शुचिः उच्यते ।।
252
स्वानुकूल-शुभान् कुर्वन् स्वसंबन्धेन तान् स्वयम् ।
अनाधेय-महादीप्तिः शिष्टकृत् शुचिः उच्यते ।।
253
सिद्धाः प्राप्ताः यस्य सर्वे ह्यर्थाः सिद्धार्थः ईरितः ।
अवाप्त-सर्वकामो वा सिद्धार्थः इति कथ्यते ।।
254
सत्य-संकल्पवत्त्वाच्च सिद्धसंकल्पः ईरितः ।
255
सिद्धिदः साधकेभ्यो यो ह्यणिमाद्यष्टसिद्धिदः ।
256
तत्सिध्देश्चापि हेतुत्वात् सिद्धिसाधनः ईरितः ।
257
वृषो हि धर्मस्तद्रूपम् अहर्यस्य दिनं स्मृतम् ।
प्रथमाभिगमाहाख्यं वृषाही सः प्रकीर्तितः ।।
258
अभिगच्छद्भक्तजनान् सुधावर्षणतोऽन्वहम् ।
वृषभश्च समाख्यातः सिञ्चन् भयहरो मनुः ।।
259
विष्णुः स्यात् अविनाभावात् व्याप्य-व्यापक-भावतः ।
260
वृषा वर्णाश्रमा धर्माः पर्वाण्यारोहणे तु ते ।
यस्य सन्ति सदा सोऽयं वृषपर्वा प्रकीर्तितः ।।
261
भक्तैः उपाहृतां पूजाम् उपहारांश्च धर्मतः ।
कृत्वोदरे यो जयति सः वृषोदरः उच्यते ।।
262
मातृवत् जठरे कृत्वा भक्तान् वर्धयति स्वयम् ।
वर्धनः प्रोच्यते नित्यम् सप्तार्णो वृद्धिदो मनुः ।।
263
वर्धयन् तान् स्वयमपि वर्धमानश्च वर्धनः ।
264
लोकोत्तरादिवृत्तान्तात् स्वैकान्तात् गुणबृंहितात् ।
विविक्तः इति विख्यातः पावनत्वप्रदो मनुः ।।
265
नदीनां सागर इव स्वगुणोक्तिविधाजुषाम् ।
श्रुतीनाम् अवसानत्वात् कथ्यते श्रुतिसागरः ।।
266
प्रपन्न-भरणे धुर्यभुजो यः सुभुजस्तु सः ।
267
परैः दुर्वारवेगो यः दुर्धरः सः च कथ्यते ।
268
वेदलक्षण-वक्तृत्वात् वाग्मी प्रियहितोक्तितः ।
269
परमैश्वर्यवत्त्वेन महेन्द्रः इति शब्द्यते ।
270
वसुदो धनदानाच्च धनायद्भ्यो विशेषतः ।
271
सर्वस्य हरिरूपत्वात् धनं यस्मात् वसुः ततः ।
272
यस्सदा बहुरूपश्च नैकरूपः स कीर्तितः ।
तत्तज्जन-ज्ञान-योग्यं रूपं यस्य विशेषतः ।
नैकरूपः समुद्दिष्टः सर्वप्रत्ययगोचरः ।।
273
व्याप्नुवत् यस्य रूपं तु बृहद्रूपः सः कीर्तितः ।
274
शिपयो रश्मयः प्रोक्ताः व्याप्य तेष्वपि वर्तनात् ।
शिपिविष्टः समाख्यातः सूर्येन्दु-अग्न्यादि-रूपवत् ।।
275
दिव्य(विश्व)रूपं दिदृक्षुभ्यः पार्थादिभ्यो विशेषतः ।
रूपं प्रकाशयति यः सः प्रकाशनः ईरितः ।।
276
असाधारण-सामर्थ्यं बलम् ओजः प्रचक्षते ।
पराभिभव-सामर्थ्यं तेजश्च परिपठ्यते ।।
कीर्तिः वा द्युतिः औज्ज्वल्यं तानि धत्ते च यः सदा ।
ओजस्तेजोद्युतिधरो हि एकनामा प्रकीर्तितः ।।
277
मूर्खेरपि सदा सम्यक् प्रतिपन्न-स्वभाववान् ।
यः सः स्यात् तु प्रकाशात्मा ... ।
278
... तीक्ष्णभावः प्रतापनः ।
279
पार्वणो जलधिः यद्वत् वृद्धिमान् ॠद्धः उच्यते ।
280
स्पष्टीकृताश्च वेदार्णाः यस्मात् स्पष्टाक्षरः ततः ।
281
मन्तारं त्रायते इति मन्त्रश्चाप्यभिधीयते ।
282
क्लमहारि-महाह्लाद-तेजस्करतयाऽपि च ।
मन्तॄणामेव चन्द्रांशुः आह्लाद-फलदो मनुः ।।
283
परप्रभावाभिभव-लक्षण-द्युतिमान् च सः ।
स भास्कर-द्युतिः प्रोक्तः नेत्र-वैमल्यदो मनुः ।।
284
सर्वताप-हरस्यैव मृत-संजीवनस्य च ।
अमृतांशोर्हि तज्जत्वात् अमृतांशूद्भवः स्मृतः ।।
285
रवेः तेजस्करत्वाच्च भानुः इत्यभिधीयते ।
286
शशः प्लुतगतिः प्रोक्तः बिन्दुः तस्य निवर्तकः ।
कौटिल्य-गति-विध्वंसी शशबिन्दुः उदाहृतः ।।
287
धर्ता ॠजुगतीनां यः सः सुरेश्वरः ईरितः ।
288
भवतीव्रविषं हर्ता हि औषधं यः स उच्यते ।
289
निरोधात् जगतः सेतुः सदसद्वर्ग-संगतेः ।
290
सत्या ह्यवितथा धर्माः गुणाः यस्य पराक्रमः ।
चेष्टितानि च सन्ति इति सत्यधर्मपराक्रमः ।।
291
ऐश्वर्यं स्वाम्यम् अथवा त्रिषु कालेषु यस्य सः ।
भूत-भव्य-भवन्नाथः इत्युक्तः सद्भिरादरात् ।।
292
यतः स्वयं तु सर्वत्र प्रवहत्येष नित्यशः ।
प्रवाहः पवनः तस्मात् कथ्यते वेगदो मनुः ।।
293
यः स्वसंबन्धिगंगादीन् पावयेत् लेकपावनान् ।
स पावनः इति ख्यातः पावनत्वप्रदो मनुः ।।
294
अपर्याप्तो हि भक्तेभ्योऽपि उपकृत्य पुनः पुनः ।
अनुग्रहं यः करोति सः अनलः परिकीर्तितः ।।
295
पुंसां स्वदर्शिनां योऽसो स्पृहां च विषयान्तरे ।
हतवान् कामहा प्रेक्तः सर्वाशा-पूरको मनुः ।।
296
स्वपादपद्मे रागादि-करणात् कामकृत् स्मृतः ।
297
सौन्दर्यादि-गुणैः कान्तः ... ।
298
... कामो भृश-मनोहरः ।
299
स्वकाम्य-क्षुद्रकाम्येभ्यो यथार्हं काम्यदानतः ।
कामप्रदः समाख्यातो ह्यष्टार्णो मनुरुत्तमः ।।
300
सर्वेषां चित्तहरणे प्रभुः प्रभवतीति यः ।। 300 ।।
301
न्यग्रोधशायी भगवान् पुराण-पुरुषोत्तमः ।
करोति आदिं युगस्यान्ते स युगादिकृत् ईरितः ।।
302
धर्मव्यवस्थया स्वस्य युगाद्यावर्तनात् मुहुः ।
युगावर्तः समाख्यातः कालरूपधरो हरिः ।।
303
मुग्धार्भकत्व-रूपेण जगन्निर्भरणादपि ।
वटैकपत्र-शयनात् निरालंबजले मुहुः ।
अनन्ताश्चर्य-संयुक्तो नैकमायस्तु सः स्मृतः ।।
304
भुवनानां निगरणात् महाशनः इति ईरितः ।
305
अतर्क्य-वृत्तान्ततया जगतः प्रलयेऽपि यः ।
न लभ्यः चिन्त्यमानोऽपि सः अदृश्यः इति कथ्यते ।।
306
महाजले संचरतो मार्कण्डेयस्य धीमतः ।
दृश्यो यो व्यक्तरूपत्वात् दिव्यविग्रहधारणात् ।।
307
सहस्रयुग-संख्याकं सर्वकल्पान्तमेव हि ।
शयान एव जयति सहस्रजित् इति स्मृतः ।।
308
मितस्य शिशुरूपस्य कदाचित् कश्चिदेव च ।
कथंचित् अवधिः नास्ति महिम्नः परमात्मनः ।
तस्मात् अनन्तजित् इति वस्वर्णो जयदो मनुः ।।
309
इष्टोऽविशिष्टः कथितः सर्व-रक्षण-तत्परः ।
310
इष्टोऽविशिष्टः कथितः सर्व-रक्षण-तत्परः ।
311
मार्कण्डेयद्विजातीनां पण्डितेषु अग्रयायिनाम् ।
उत्कृष्ट-पुरुषार्थत्वेन इष्टः शिष्टेष्टः उच्यते ।।
312
अत्यप्रधृष्यम् ऐश्वर्यं परं यत् तेजः आस्थितम् ।
तत् शिखण्डं तु यस्यास्ति तं शिखण्डी इति चक्षते ।
313
जीवान् स्वमायया नित्यं नहुषो नह्यति इति सः ।
314
सागरस्योदरे नित्यं वसन् अमृतरूपया ।
स्वदेहकान्त्या वाचाऽपि सम्यगाश्वासयन् मुहुः ।
बहुशः सिंचति तु यः वृषः सः परिपठ्यते ।।
315
काश्यपस्य प्रार्थनया यः क्रोधं क्षत्रहानिदम् ।
हतवान् क्रोधहा प्रोक्तः षडर्णः क्रोधनाशकः ।।
316
क्रोधकृत् क्षत्रियेभ्यो यः पुरा क्रोधं करोति सः ।
317
क्रुद्धेतोः कार्तवीर्यस्य छेत्ता कर्तेति शब्द्यते ।
318
विश्वस्मै यस्य बाहू सः विश्वबाहुः प्रकीर्तितः ।
319
भारावतरणं कृत्वा गां धत्ते स महीधरः ।
320
च्यवनोत्पत्तियुक्तेषु ब्रह्मेन्द्रवरुणादिषु ।
यस्मान्न च्यवते स्थानात् तस्मात् संकीर्त्यतेऽच्युतः ।।
साधर्म्येण अवतारेऽपि ब्रह्मेन्द्रवरुणादिभिः ।
न स्वैश्वर्यात् प्रच्युतो यः सोऽच्युतः परिकीर्तितः ।।
321
अच्युतत्वेन लोकेऽस्मिन् प्रख्यातः प्रथितः स्मृतः ।
322
पुंसां जीवितरूपत्वात् प्राणः इत्यभिधीयते ।
323
मरुतां बलदानाद्धि समुद्रमथने भृशम् ।
प्राणदश्च समुद्दिष्टः कूर्मरूपतया हि सः ।
324
वासवस्य अनुजत्वेन जातत्वात् वासवानुजः ।
325
अपां निधिः मथ्यमान-महार्णव-विधारणात् ।
326
भ्राम्यमाणं मन्दराद्रिं धृतवाऩ् यो महाजले ।
अधिष्ठानं तमेवाहुः अधिष्ठान-प्रदो मनुः ।।
327
अत्यन्तावहितः त्राणे हि अप्रमत्तः प्रकीर्तितः ।।
328
स्वे महिम्नि स्थितो यस्तु सः प्रतिष्ठितः उच्यते ।
329
असुरादीन् शोषयति स्कन्दः स्कन्दयतीति यः ।
330
सः स्कन्दधरः आख्यातः षडानन-विधारणात् ।
331
भुवनं धृतवान् धुर्यः ... ।
332
... वरदोऽभीष्टदः स्मृतः ।
333
जगत्प्राणं वहति यो वायुवाहनः उच्यते ।
334
सर्वभूतान् वासयति वासुः स परिकीर्तितः ।
दिवुधातोरपि क्रीडाद्यर्थकत्वात् विशेषतः ।
वासुश्च देवश्चेत्येष वासुदेवः प्रकीर्तितः ।।
सर्वभूतेषु अपि वसन् स्वस्मिन् भूतानि वासयन् ।
यः क्रीडति मुदा यद्वा वासुदेवः स उच्यते ।।
सर्वत्रासौ समस्तं च वसत्यत्रेति वै यतः ।
ततः स वासुदेवेति विद्वद्भिः परिपठ्यते ।।
335
बृहन्तो भानवो यस्य स बृहद्भानुः उच्यते ।
336
क्रीडतीति आदिदेवः सः पादात्मक-विभूतिभिः ।
337
पुरन्दरः इति ख्यातोऽसुराणां पुरदारणात् ।
338
अशोकः शोकमोहादिनाशकः परिकीर्तितः ।
339
तारणो यस्तारयति वैरिव्याघ्रादि-भीतितः ।
340
तारः संसारभयतो नित्यं तारयतीति सः ।
341
विजिगीषुतया जैत्रः समर्थः शूरः उच्यते ।।
342
शूरस्य वसुदेवस्य योऽपत्यं शौरिः उच्यते ।
343
प्लवनोज्ज्वलनैश्वर्यमहौघः स्यात् जनेश्वरः ।।
344
स्वभावतो महत्त्वेऽपि मदविस्मय-वर्जनात् ।
भक्तक-प्रवणो नित्यम् अनुकूलः इति स्मृतः ।।
345
ऐश्वर्यजृंभिताभिख्या आवर्ता यस्य नित्यशः ।
शतं सन्ति शतावर्तः वस्वर्णो भुक्तिमुक्तिदः ।।
346
*गुणतो वासुदेवत्वम् उक्तं रूपादिरुच्यते ।
लीला-पद्मधरो नित्यं पद्मी इति परिकीर्त्यते ।।
347
स्वच्छाम्बु-जातसदृशम् ईक्षणम् श्रमहारि च ।
यस्यास्ति भक्तरक्षायां स स्यात् पद्मनिभेक्षणः ।।
348
नाभिश्च पद्मवत् यस्य पद्मनाभः सः उच्यते ।
349
रक्तारविन्द-नयनस्तु अरविन्दाक्षः ईरितः ।
350
योगि-हृत्पुण्डरीकस्थः पद्मगर्भः सः उच्यते ।
351
योगिहृत्कंज-मध्यस्थः स्वदेहं तं बिभर्ति यः ।
शरीरभृत् स कथितो वस्वर्णो भुक्तिमुक्तिदः ।।
352
*स एवाथो विव्रियते वासुदेवो विभूतिभिः ।
तद्योगक्षेमवहन-निर्मर्यादविभूतितः ।। महर्द्धिः ... ।
353
... तत्समृद्ध्या यः समृद्धः स्वृद्धः उच्यते ।
354
महिमानं चुलकयन् प्रवृद्धः सर्वतोऽधिकम् ।
आत्मा स्वरूपं यस्येति स वृद्धात्मा इति कथ्यते ।।
355
अक्षस्तु तार्क्ष्यो वहनात् रथावयव-साम्यतः ।
महान् पूज्यः स यस्यास्ति स महाक्षः इति स्मृतः ।
356
स एव तु ध्वजो यस्य स उक्तो गरुडध्वजः ।।
357
गरुडध्वजवत्त्वाद्धि सः अतुलः अनुपमः स्मृतः ।
358
स्वाज्ञातिलंघिनः पुंसः शिक्षणात् शरभः स्मृतः ।
359
भीमो यस्मात् बिभ्यति तु शरभात् पवनादयः ।
360
अग्न्यादीनां च समयम् ऊर्द्ध्वाग्र-ज्वलनादिकम् ।
यो जानाति अधिकारं सः समयज्ञः प्रकीर्तितः ।
361
भक्तेभ्यः स्वात्मदानाय यो ज्ञात्वाऽवसरं मुदा ।
दीयते चादीयते च तैर्योऽसौ तु हविः स्मृतः ।।
हरिश्च तद्विघ्रहरो यद्वा क्रतुषु दीयते ।
यत् हविः तस्य हरणात् हविर्हरिः इति स्मृतः ।।
362
सर्वलक्षणलक्षण्यो लक्ष्मीलक्षणचिह्नितः ।
363
लक्ष्म्या च नित्ययुक्तत्वात् लक्ष्मीवान् इति कथ्यते ।
364
चेतनानां स्वदासत्व-विवादं जयतीति सः ।
समितिञ्जयः आख्यातः सर्वदुःख-शमाश्रयः ।।
365
उक्त-स्नेहस्य अक्षरणात् विक्षरः परिकीर्तितः ।
366
पद्मस्य गर्भाभतया रोहितः परिकीर्तितः ।
367
उपासकैः मार्ग्यमाणो मार्गो वाञ्छित-सिद्धये ।
368
वाञ्छितार्थ-निदानत्वात् हेतुः इत्यभिधीयते ।
369
दामानि लोकनामानि हि उदरे यस्य सन्ति सः ।
दामोदरो मतो यद्वा यशोदा-दाम-बन्धनात् ।
देवानां सुख-शंसित्वात् दामात् दामोदरोऽपि वा ।।
370
यशोदा-कृतबन्धादि-सहनात् सहः ईरितः ।
371
भूभारनाशनेन ज्या-धरणात् धरणीधरः ।
372
रुक्मिण्यादि-बहुस्त्रीभिः महाभागः स्वयंवृतः ।
373
दुर्वार-परमैश्वर्य-प्रसरत्वात् विशेषतः ।
मनुष्यधर्मे बाल्येऽपि वेगवान् इति शब्द्यते ।।
374
इन्द्राय कल्पितं गोपैः अमितं च अशनं स्वयम् ।
भुक्तवान् यश्च निःशेषं प्रोच्यते सः अमिताशनः ।।
375
समुद्गतो भवो यस्मात् उद्भवः परिकीर्तितः ।
376
प्रकृतिं बन्धनार्हांश्च क्षोभयन् क्षोभणः स्मृतः ।
377
व्याघ्रादिवत् जीवततेः मायापाशेन बन्धनम् ।
कृत्वा नित्यं क्रीडति यः सः देवः परिकीर्तितः ।
378
श्रीगर्भः श्रीः येन भोग-क्रीडा-साह्येन पोष्यते ।
379
श्रीस्वयंग्रह-सार्थात् स्वात् ऐश्वर्यात् परमेश्वरः ।
380
स्वप्राप्तौ साधकतमं जीवानां करणं विदुः ।
381
जीवानां चक्षुरादीन् यो हेतून् कारयति इति सः । प्रोच्यते कारणम् .... ।
382
.... कर्ता स्वतन्त्रः परिकीर्तितः ।।
383
विकुर्वाणो विकर्ता यो हर्षशोकादिभिः स्मृतः ।
384
बुद्ध्यायतन-भोगोपकरणादिषु देहिनाम् ।
तदभिन्नाभिमानात्म-महागुणगणेऽपि च ।
गहनो हि अतिभूमित्वात् .... ।।
385
.......रक्षतीति गुहः स्मृतः ।
386
ज्योतिश्चक्रं ध्रुवे नित्यं सीयते बद्ध्यते यतः ।
व्यवसायः ततो ज्ञेयः भ-गणाधार-मूर्तिमान् ।।
387
कला-मुहूर्तादिमयो ध्रुवे कालोऽवतिष्ठते ।
यस्मात् तस्मात् व्यवस्थानः ह्यष्टार्णः स्थानदो मनुः ।।
388
ध्रुवे समाप्यते सर्वमिति संस्थानः उच्यते ।
389
स एव परमाकाश-प्राप्तौ हेतुत्वतः सदा ।
प्रोच्यते स्थानदः इति सप्तार्णो मनुनायकः ।।
390
अर्वाचीनं ध्रुवमपि तुङ्गस्थान-प्रदानतः ।
ध्रुवीचकार यस्माद्धि ध्रुवः तस्मात् प्रकीर्तितः ।।
391
कल्याणानां पराणां च गुणानाम् ॠद्धिदः सदा ।
परावस्थतया चैव परर्द्धिः इति कथ्यते ।।
392
साक्षात् दृष्टस्वपारम्यः परमस्पष्टः उच्यते ।
393
लाभात् दाशरथित्वस्य जगतः पालनस्य च ।
मनुष्यत्वेऽपि यः प्रीतः स तुष्टः इति कथ्यते ।
394
गुणैर्यो हि आनृशंस्याद्यैः पूर्णः पुष्टः इतीरितः ।
395
सौशील्य-ऐश्वर्य-पिशुनं शीतलं दीर्धम् आयतम् ।
ताम्रं च लोचनं यस्य सः शुभेक्षणः ईरितः ।।
396
शुभेक्षणेऽस्मिन् स्वगुणैः रम्यते रामः ईरितः ।
397
वरप्रदैः ब्रह्ममुख्यैः अवध्यत्वादिभिः वरैः ।
यस्मिन् विरम्यते इति स विरामः प्रकीर्तितः ।।
398
निसर्गनैरपेक्ष्येण राज्यादेः कृपणाद्धि यः ।
विरागी विरतः स स्यात् सप्तार्णः परमाद्भुतः ।।
मृग्यमाणतया मार्गो भरद्वाजादिभिः सदा ।
पाठे तु विरजो मार्ग इति पन्थाः प्रदर्शितः ।
निर्दोषो येन विरजो मार्गः सन्मार्गदर्शी असौ ।।
399
नियोगयोग्यः सुहृदां योऽसौ नेयः स उच्यते ।
400
यस्मिन् तपोधना नित्यं नीयन्ते इति वै नयः । 400 ।
401
असुहृद्भिर्नयो यस्य नास्तीति अनयः उच्यते ।
अथवा जगतामस्मात् अयो नान्यस्ततः अनयः ।।
402
वीरः कंपनहेतुत्वात् रक्षसाम् अतिभीमतः ।
403
सुरादीनां शक्तिमतां यः प्रशस्यतमः स्मृतः ।
तस्मात् शक्तिमतां श्रेष्ठः दशार्णः श्रेष्ठदो मनुः ।
404
निःश्रेयसाभ्युदयतो धर्मः सर्वस्य धारणात् ।
405
वसिष्ठाद्युपजीव्यो यः धर्में धर्मविदुत्तमः ।
406
संश्लेष-प्रतिघातश्च कुठिधात्वर्थ उच्यते ।
विगतः स च येषां ते विकुण्ठाः स्युः उदीरिताः ।
तेषामेवैष इति हि वैकुण्ठः परिकीर्तितः ।।
407
"स यत्पूर्व" इति श्रुत्या पुरुषः पावनत्वतः ।
पृधातोः पालनार्थाद्धि कुषन् प्रत्यय-योगतः ।
सर्वपालकता-लब्ध्या पुरुषः प्रोच्यते बुधैः ।।
408
प्राणः सर्वप्राणनाद्धि ... ।
409
.... तद्दानात् प्राणदः स्मृतः ।
410
गुणैश्चराचराणां हि नामनात् प्रणमः स्मृतः ।
411
यशोविस्तारवत्वाच्च पृथुः इत्युच्यते बुधैः ।
412
हितस्य रमणीयस्य ध्यातॄणां हृदयस्य हि ।
हिरण्यगर्भस्तु अन्तःस्थः स शुभाश्रयणः स्मृतः ।।
यद्वा हिरण्यगर्भोऽसौ हिरण्यनिधिसाम्यतः ।।
413
शत्रून् इन्द्रियवर्गान् यो हन्ति शत्रुघ्नः उच्यते ।
414
नीचपूज्याविशेषेण व्यापनात् व्याप्तः उच्यते ।
415
तत्र तत्र स्थितान् सर्वान् भरद्वाज-गुहादिकान् ।
गच्छति स्वयमेव एतान् स वायुः इति शब्द्यते ।।
416
सदोपभुज्यमानोऽपि सर्वैः अमृतसिन्धुवत् ।
अधो न क्षीयते जातु यस्मात् तस्मात् अधोक्षजः ।।
417
ऋच्छतीति ऋतुः प्रोक्तः सर्वोल्लासकरैः गुणैः ।
418
मन्दानां च शुभं यस्य दर्शनं सः सुदर्शनः ।
419
चराचराणां कलनात् कालः स्वस्मिन् गुणैरसौ ।
420
परे पदे स्थितत्वाच्च परमेष्ठी प्रकीर्तितः ।
421
इहामुत्र समं सर्वग्रहणात् स्यात् परिग्रहः ।
422
नष्टे धर्मे कल्किरूपो हि अवतीर्य महीभृतः ।
म्लेच्छादीन् हतवान् योऽसौ उग्रः इत्युच्यते बुधैः ।।
423
संहारस्य उपकरणैः साकं काल-प्रतीक्षया ।
संवत्सरः स्यात् पातालेऽनन्ते संवसतीति सः ।।
424
शीघ्रार्थत्वात् दक्षधातोः निमेषात् दस्यवो हताः ।
येन सोऽयं शीग्रकारी दक्षः इत्युच्यते बुधैः ।।
425
पापानि तत्फलान्येवं श्रान्ता भोक्तुं च ये जनाः ।
तेषां विश्रामभूमित्वात् विश्रामः परिकीर्तितः ।।
426
अपकारिषु अतिक्षान्तो विश्वदक्षिणः उच्यते ।
यद्वा अश्वमेधे पृथिवीं दक्षिणात्वेन दत्तवान् ।
महीसुरेभ्यः कृत्स्नां यः सः स्मृतो विश्वदक्षिणः ।
427
प्रबलं यः कलिं हत्वा प्रवर्त्य च कृतं युगम् ।
विस्तार्य वेदमर्यादां स्थितो विस्तारः उच्यते ।।
428
स्थावरीकृत्य धर्मान् यः शमे स्थास्यति नित्यशः ।
येन केनाप्यचाल्यः सः स्थावरस्थाणुः उच्यते ।।
429
हिताहितस्थापकत्वात् प्रमाणं स्यात् कृतादिषु ।।
430
यौ वै कलियुगस्यान्ते मुहुः धर्मप्ररोहणम् ।
करोति भक्तरक्षार्थं स भवेत् बीजमव्ययम् ।।
431
परमैकान्तिभिः नित्यम् एषणात्रय-वर्जितैः ।
स्वयं प्रयोजनतया प्राप्यमाणः अर्थः उच्यते ।।
432
अर्थार्थिना अल्पभाग्येन निर्व्याजं नार्थ्यते यतः ।
तस्मात् अनर्थनामाऽसौ वेदविद्भिः प्रकीर्तितः ।।
433
शंखपद्मादिनिधयो महान्तो रोहणो गिरिः ।
कोशा भाण्डगृहा यस्य महाकोशः स उच्यते ।।
434
अर्थसाध्यः कामभोगो यस्मादेषां महानिति ।
महाभोगः स विज्ञेयो हि अष्टार्णः चिन्तितार्थदः ।।
435
अनिरूप्यातिकृपणप्रदेयं धनमक्षयम् ।
अस्यैवास्तीति सततं स महाधनः ईरितः ।।
436
अनिर्विण्णो जागरूको जगद्व्यापार-सन्ततौ ।
437
शिंशुमाराकृतितया तारारूपेण सर्वदा ।
स्थौल्यात् स्थविष्ठः संप्रोक्तः सप्तार्णः पापनाशनः ।।
438
औत्तानपादि-संबन्धात् सर्वाधारतया तथा ।
भवतीति च भूः प्रोक्तो भक्तानां भूतिदो मनुः ।।
439
उत्तमाङ्गतया धर्मतत्त्वं यौतीति सर्वदा ।
धर्मयूपः समाख्यातो हि अष्टार्णो धर्मदायकः ।।
440
धर्मदेहतया पूज्यो यज्ञोऽस्य अवयवो यतः ।
ततो महामखः प्रोक्तो हि अष्टार्णः कर्मकारकः ।।
441
यो नक्षत्रात्मकं चक्रं ज्योतीरूपम् अनामयम् ।
नयति भ्रामयति यं भ्रमन्तम् अनुयाति तत् ।
नक्षत्रनेमिः स ज्ञेयो नवार्णो भ्रमनायकः ।।
442
शिंशुमाराकृति प्रोक्तं यद्रूपं ज्योतिषां दिवि ।
तत् यस्यास्ति स नक्षत्री सप्तार्णो लोकपावनः ।।
443
अनायासेन निखिलं भारं च भुवनस्य यः ।
सहते स क्षमः प्रोक्तः षडर्णः क्षान्तिदायकः ।।
444
अवान्तरलये कैश्चित् क्षीणः तारागणैः स्मृतः ।
क्षामो ध्रुव-समीपस्थः चतुर्नक्षत्र-संयुतः ।।
445
स्वस्याधिकारे सर्वान् यः समीहयति सृष्टिषु ।
समीहनः स विज्ञेयस्तु अष्टार्णः कार्यदायकः ।।
446
यज्ञाराध्यतया यज्ञः ... ।
447
....... इज्यः कर्मभिः अर्चितः ।
448
इज्या हि महती यस्य स महेज्यः उदाहृतः ।
449
अग्निष्टोमादयः सप्त संस्थाः क्रतव ईरिताः ।
आराध्यः क्रियते तैरिति असौ क्रतुः उदीरितः ।
450
अनेक-यजमाने च दीर्घे मासादि-चोदिते ।
सत्रे तैः आराध्यतया सत्रं स्यात् सीदतीति सः ।।
451
निवृत्तिधर्म-निष्ठानां गतिः यः सः सतां गतिः ।
452
धर्माधर्मौ च तौ सर्वौ अध्यक्षयितुम् आदरात् ।
सर्वदा शीलम् अस्येति सर्वदर्शी ततः स्मृतः ।।
453
निवृत्ति-धर्माचार्यत्वात् विषयेभ्यो निवृत्तिमत् ।
मनो यस्य निवृत्तात्मा नरनारायणात्मकः ।।
454
सर्वात्मना स्वमात्मानं यश्च जानाति केवलम् ।
सर्वज्ञः स तु विज्ञेयः सप्तार्णो ज्ञानदो मनुः ।।
455
परश्च वैष्णवो धर्मः सर्वोऽस्मिन् ज्ञायते यतः ।
सर्वेषां श्रेयसां मूलं तत् ज्ञानं ज्ञेयम् उत्तमम् ।
456
भक्तार्थं व्रतवान् योऽसौ सुव्रतः स प्रकीर्तितः ।
457
ध्यातॄणां सुप्रसन्नं यत् मुखं स सुमुखः स्मृतः ।
458
सूक्ष्मो दुस्साध-योगैक-लक्ष्य-सूक्ष्म-स्वरूपतः ।
असुरेषु अथवा गूढाभिप्रायः सूक्ष्मः उच्यते ।।
459
स्वाध्याय-घोषो यस्यास्ति सुघोषः स तु कीर्तितः ।
460
समाध्यनुष्ठापनेन तदनुष्ठान-शालिनाम् ।
सुखं बहु ददातीति सुखदः परिकीर्तितः ।।
461
किमस्मिन् करवाणि इति अपकारिण्यपि शोभनम् ।
यस्यास्ति हृदयं सोऽयं सुहृत् इत्यभिधीयते ।।
462
एवं निसर्ग-सौहार्दात् तेषां हृदय-हारकः ।
मनोहरः समाख्यातो हि अष्टार्णः शान्तिदायकः ।।
463
रक्षसां देवविषये येन क्रोधो विनिर्जितः ।
स जितक्रोधः आख्यातः हि अष्टार्णः क्रोधनाशकः ।।
464
विक्रान्ता बाहवो यस्य वीरबाहुस्तु स स्मृतः ।
465
आयुधैः दारुणैः दिव्यैः दारणाच्च विदारणः ।
466
कटाक्षभ्रूविलासाद्यैः नष्टशिष्टान् जनानपि ।
योऽसौ सम्यङ् मोहयति स्वापनः परिकीर्तितः ।।
467
स्वकीयैः सह सुप्तेषु स्वैरविहारवान् ।
भवति स्ववशः सोऽन्यान् आधीनत्वप्रदो मनुः ।।
468
देवरक्षो-मन्दरेषु वासुकि-प्रभृतिष्वपि ।
आप्यायनाय शक्त्या च व्यापी स्यात् व्यापनादसौ ।।
469
तदातनैः ब्राह्मकौर्म मोहिन्याद्यवतारकैः ।
नैकात्मा इति श्रुतः सम्यक् मुन्यर्णो मनुरूपदः ।।
470
समुद्रमथनेऽनेककर्मकृत् नैककर्मकृत् ।
471
पुरुषार्थस्थापनाय सर्वान्तर्वसनाच्च यः ।
धर्मात्मा वत्सरः स स्यात् मुन्यर्णोऽभीष्टदो मनुः ।।
472
सर्वस्यान्तर्निवसने तस्य हेतुरथोच्यते ।
वत्से यतो धेनुरिव वत्सलः शरणागते ।।
473
नित्यपोष्य-आत्मवर्गाख्य-वत्सभूयस्त्वतः सदा ।
वत्सी स्याद्धि विशेषेण षडर्णो गौप्रदो मनुः ।।
474
धनायद्भ्यो यताकामं प्रदेय-धनवत्त्वतः ।
रत्नगर्भः समाख्यातः हि अष्टार्णो धनदो मनुः ।।
475
तत्तदिष्ट-द्रव्यदाने शीघ्रकारी धनेश्वरः ।
476
कामं दत्वाऽप्यर्थकामौ निवर्त्य विषयान्तरात् ।
ताभ्यां हितस्य धर्मस्य रक्षणात् धर्मगुप् स्मृतः ।।
477
सर्वं जनं धार्मिकयन् लीलानुग्रहलक्षणम् ।
धर्मं करोति यस्माद्धि तस्मात् धर्मकृत् उच्यते ।।
478
साधारणोपकरणं धर्मो यस्यास्ति केवलम् ।
स वै धर्मीति विज्ञेयः षडर्णो धर्मदो मनुः ।।
479
निरुपाधिकसद्भावात् नित्यसाद्गुण्ययोगतः ।
सच्छब्देन उच्यते विष्णुः वेदवेदान्तपारगैः ।।
480
अपक्षयविनाशादि-वर्जितः अक्षरः उच्यते ।
ततोऽक्षरसत् इति एवमेकनाम च शस्यते ।।
481
असतां यः सदाऽनन्तभवाख्याघप्रदानतः ।
असत् इत्युच्यते सद्भिः .... ।।
482
.... तादृक्क्षरम् असत्क्षरम् ।।
483
प्रपन्नकृतपापानां किंचिदप्यविचारणात् ।
अविज्ञाता इति कथितः बुधैः तद्गुणपारगैः ।।
484
अंशवो बुद्धयः प्रोक्ताः सहस्रं सन्ति यस्य ते ।
सहस्रांशुः इति ख्यातः हि अष्टार्णो धीप्रदो मनुः ।।
485
तादधीन्यात् यमादीनां विधाता इत्युच्यते बुधैः ।
486
कृतं हि लांछनं येन स्वोपादेयेषु जन्तुषु ।
परमात्मा हृषीकेशः स तु स्यात् कृतलक्षणः ।।
487
ज्योतिर्विशिष्टं नेम्योपलक्षितं यस्य तूत्तमम् ।
चक्रं गभस्तिनेमिः स नवार्णः पापनाशकः ।।
488
सत्त्वे हृदि स्थितत्वात् स सत्त्वस्थः समुदीरितः ।।
489
हरिभक्तान् अविज्ञाय दण्डे प्रवणमानसान् ।
हिनस्ति च यमादीन् यः स सिंहः परिकीर्तितः ।।
490
भूतेश्वराणां सः ब्रह्म-यमादीनां नियन्त्रणात् ।
कारणं जगतां यश्च स स्यात् भूतमहेश्वरः ।।
491
आदिदेवो हि भवति ब्रह्मादिभ्यो विशेषतः ।
492
ब्रह्मादिभिः क्रीडति यो महादेवः स उच्यते ।।
493
ब्रह्मादीनां च देवेशो यथार्हविनियोजकः ।
494
ब्रह्मशक्रयमादीनां भरणात् देवभृत् स्मृतः ।
495
ब्रह्मेन्द्रवरुणादीनां गुरुः वेदोपदेशनात् ।।
496
आपदुत्तारणात् योऽसौ ब्रह्मादेः उत्तरः स्मृतः ।
497
छन्दोभाषावेदवाचां निर्वाहात् गोपतिः स्मृतः ।
498
पालनात् सर्वविद्यानां गोप्ता इति परिकीर्तितः ।
499
परया विद्या वेद्यो ज्ञानगम्यः इति स्मृतः ।।
500
विद्याप्रद्योतनात् योऽसौ प्रतिकल्पं पुरातनः । 500 ।
501
देहभूतं जगत्तत्वं प्रकृत्यादिधरान्तकम् ।
शरीरभूतभृत् प्रोक्तो बिभर्तीति दशाक्षरः ।।
502
हव्यं कव्यं च यो भुङ्क्ते स भोक्ता परिकीर्तितः ।
503
कपिरूपं प्रपन्नानां देवानामीश्वरत्वतः ।
कपीन्द्र इति विख्यातः सप्तार्णो मनुनायकः ।।
504
हयमेधादिभिर्यज्ञैः जगदाचार्यकाय वै ।
यजमानः स विज्ञेयः सर्वदा भूरिदक्षिणः ।।
505
हयमेधे सोमपीथी सोमपः परिकीर्तितः ।
506
परिणामोऽस्य हविषां पीयूषमिति कथ्यते ।
तत्पानात् स्यात् अमृतपः परमे व्योम्नि वा स्थितः ।
मुक्तेभ्यो यः स्वानुभवं पाति इति अमृतपः स्मृतः ।।
507
सोमः सुधायमानत्वात् मुक्तानां परिकीर्तितः ।
508
लोकान् दीनान् गुरून् शत्रून् बहून् सत्येन दानतः ।
शुश्रूषया च धनुषा जितवान् पुरुजित् स्मृतः ।।
509
पुरुः महान् महत्सु अस्तितमः हनुमदादिषु ।
पुरुसत्तमः आख्यातो नवार्णः स्वस्तिदो मनुः ।।
510
कुंभकर्ण-महाकाय-खर-मारीच-रावणाः ।
दम्यन्ते विक्रमैर्येन विनयः स उदाहतः ।।
511
आश्रितैः जीयते यस्मात् विधेयीक्रियते जयः ।।
512
सत्या प्रतिज्ञा यस्येति सत्यसन्धः स उच्यते ।
513
आत्मनो वाऽर्पणं भक्तैः तेभ्यो वा स्वात्मनोऽर्पणम् ।
दाशस्तमर्हतीत्येष दाशार्हः परिकीर्तितः ।।
514
येषां सत् ते हि सत्वन्तः तेषां यत् सात्वतं तु तत् ।
तत् करोति तदाचष्टे सात्वतः भागवतः स्मृतः ।।
यद्वा सातयति ह्येवं सुखयति आश्रितानिति ।
सात्पदेनोच्यते .. सात्वन्तो भगवत्पराः ।
सात्वतां भगवद्भक्त-जनानां पतिरीश्वरः ।
सात्वतां पतिः इत्युक्तः नवार्णः साधुरक्षकः ।।
515
तान् आत्मनाशात् व्यावर्त्यं सत्वान् यश्च स्वसेवया ।
उज्जीवयति जीवः सः भक्तक्लेशासहो मनुः ।।
516
भक्तान् नित्यं राजपुत्रलालनन्यायतः सुखम् ।
रक्षति अतो विनयिता नयतेः रक्षणार्थतः ।।
517
साक्षात्करोति यः साक्षी तद्वृत्तं रक्षणाय सः ।
518
तैः प्रार्थितः स्वयं मुक्तिं मुकुन्दः स्यात् ददाति यः ।।
519
तेषां ध्यानानुसन्धेय-तत्वसन्दोहधारिणीम् ।
तां शक्तिं धृतवान् योऽसौ स्मृतो हि अमितविक्रमः ।।
520
आधारशक्ति-कमठः स्वरूपेण अर्णवांभसि ।
निधीयते स्वयं येन स हि अंभोनिधिः उच्यते ।।
521
कमठस्योपरि जगदाधारस्तंभभोगिनः ।
स्वरूपेण स्थितो योऽसौ अनन्तात्मा प्रकीर्तितः ।।
522
तस्मिन् अनन्तपर्यंके समुद्रे शयनाच्च यः ।
महोदधिशयः ख्यातो दशार्णो मनुरुत्तमः ।।
523
अन्तं करोति जगतो योऽसौ अन्तकः ईरितः ।
524
तत्वावसाने प्रमवप्रकृतेः स त्वकारतः ।
स्मर्तव्यत्वात् अजः प्रोक्तः ह्यषड्वर्णोर्मिनाशकः ।।
525
स्वरूपादिकृतार्थेन तारेण आत्मनिवेदनम्  ।
महं पूजामर्हतीति महार्हः इति कथ्यते ।।
526
मन्त्रेणानेन आत्मभिस्तु स्वभूतैः आभिमुख्यतः ।
अवश्यं भावनीयत्वात् स्वाभाव्यः परिकीर्तितः ।।
527
एतद्रहस्यविज्ञान-विरोधिममतादयः ।
जितास्तेषाम् अनेनेति जितामित्रोऽष्टवर्णकः ।।
528
ध्यानासक्तेषु भक्तेषु मोदमानः प्रमोदनः ।
529
आनन्दवल्ली मीमांस्यस्तु अवाङ्मनसगोचरः ।
आनन्दो ह्यस्य नित्योऽस्तीति आनन्दः परिकीर्तितः ।।
530
तमानन्दं यथोक्तायां मुक्तौ प्रापय्य यः सदा ।
मुक्तान् नित्यान् नन्दयति नन्दनः स तु कीर्तितः ।।
531
भोग्यैः भोगोपकरणैः भोगैर्भोक्तृभिरेव च ।
तस्मिन् समृद्ध्यते नित्यमिति नन्दः प्रकीर्तितः ।।
532
आप्रक्रमात् आ स्वप्राप्तेः आर्जवात् सत्यवर्तनः ।
यः स्यात् स सत्यधर्मा च वस्वर्णः सत्यवर्तनः ।।
533
त्रीन् वेदान् क्रमते यो हि महिम्ना स त्रिविक्रमः ।।
534
साक्षात् द्रष्टा स वेदानां महर्षिः कपिलः स्मृतः ।
535
तत्त्वप्रवचनादेव कपिलाचार्यः उच्यते ।
536
स्वाभिनम्रत्वसुकृतं किंचित् अंशुमता कृतम् ।
विदितं येन कारुण्यात् कृतज्ञः सोऽभिधीयते ।।
537
कापिलं रूपमास्थाय यो धारयति मेदिनीम् ।
स मेदिनीपतिः ख्यातो नवार्णो भूप्रदो मनुः ।।
538
भोक्तृभोग्यनियन्तॄणि ज्ञाप्यान्यान्यस्य पदानि अतः ।
प्रणवे त्रीणि वाऽप्येततद्वाचकानि पदान्यतः ।।
वाराहरूपस्याऽऽस्थाने पदानि ककुदानि वा ।
त्रीणि सन्ति ततो वाऽसौ त्रिपदः परिकीर्तितः।।
539
सखा स्यात् त्रिदशाध्यक्षो ब्रह्मादेः प्रलयापदि ।
540
मही यस्य च शृङ्गाग्रे महाशृङ्गः स कथ्यते ।।
541
अन्तकायं हिरण्याक्षं कृत्तवान् यः कृतान्तकृत् ।
वाराहयोः स्वसिद्धान्तकृतेः स्मृतिपुराणयोः ।
कृतान्तकृत् इति ख्यातो वस्वर्णः अभीष्टदायकः ।।
542
रसातलगताम् उर्वीं यश्चोद्धृत्योत्थितः क्षणात् ।
महावराहः इति सः स्मृतो हि उर्वीप्रदो मनुः ।।
543
नष्टां च धरणीं पूर्व गोविन्दः लब्धवान् इति ।।
544
पञ्चोपनिषदङ्गत्वात् सुषेणः परिकीर्तितः ।
545
अप्राकृतानि दिव्यानि भूषणानि च नित्यशः ।
रौक्माणि सन्ति यस्यासौ उच्यते कनकाङ्गदी ।।
546
पञ्चोपनिषदङ्गेन गूढत्वात् गुह्यः उच्यते ।।
547
तद्वपुर्व्यङ्ग्यगांभीर्यो गभीरः इति कथ्यते ।।
548
अन्यैः दुरवगाहत्वात् गहनः परिकीर्तितः ।
549
तद्गौरवज्ञैः गुप्तः स गुप्तः इत्यभिधीयते ।।
550
यः शक्तिमद्दिव्यहेतिः स स्यात् चक्रगदाधरः ।।
551
महाविभवकल्याणं सततं विदधाति यः ।
भक्तेभ्यः परमं वेधाः षडर्णो मंगलप्रदः ।।
552
स्वासाधारणमङ्गं हि छत्रादि परिबर्हणम् ।
यस्यास्ति नित्यं स स्वाङ्गः षडर्णः परिवारदः ।।
553
प्राकृतैर्न जिता या सा यस्यास्ति इत्यजिता पुरी ।
अजितः तेन विज्ञेयः सप्तार्णो मुक्तिदो मनुः ।।
554
अप्राकृतातिरुचिरमेचकः कृष्णः ईरितः ।
555
स्थूलत्वात् बलवत्वाच्च दृढः इत्यभिधीयते ।।
556
संकर्षणः संसृतौ यः समं चिदचितौ कृषेत् ।।
557
ब्रह्मादिवत् न च्यवते स्थानात् इति अच्युतः स्मृतः ।।
558
यः स्थितः सर्वमावृत्य वरुणः स तु कथ्यते ।।
559
स्वामित्वेन वृणानेषु स्थितो वारुणः ईरितः ।।
560
साधूनाम् आश्रयत्वाच्च सर्वैनस्सहनादपि ।
सर्वोपजीव्यसर्वस्वो वृक्षः इत्यभिधीयते ।।
561
सतां प्रसादवर्षेण पोषके यस्य चाक्षिणी ।
पुष्कराक्षः स विज्ञेयो ह्यष्टार्णः प्रीतिवर्धकः ।।
562
अगाधोदारविस्तारं मनो यस्य महामनाः ।।
563
सर्वहेयप्रत्यनीक कल्याणात्मतया स्थितः ।
पूज्यात् पूज्यतमो योऽसौ भगवान् इति शब्द्यते ।।
564
भगशब्द्यान् स कल्याणगुणान् हन्ति तु गच्छति ।
इत्यसौ भगहा प्रोक्तः षडर्णः सुखदायकः ।।
565
नन्दगोपेन पितृमान् नन्दी आनन्दीति वा तथा ।।
566
स्वसृज्य-भूतसूक्ष्माणां मालया नित्ययोगतः ।
वनमाली समाख्यातो ह्यष्टार्णो भूषणप्रदः ।।
567
हलं च सततं सीरं धत्ते योऽसौ हलायुधः ।
सीरकार्यसमृद्ध्यर्थे वस्वर्णो मन्त्रनायकः ।।
568
आवर्णादेव यः प्राप्यः स आदित्यः प्रकीर्तितः ।
अदितिः देवकी तस्या वाऽऽदित्योऽपत्यभावतः ।।
569
समस्ततेजोहरण-ज्योतिषा दीप्यते च यः ।
स वै स्यात् ज्योतिरादित्यो नवार्णो ज्ञानदायकः ।।
570
ब्रह्मादिमन्तु-सहनात् सहिष्णुः इति कथ्यते ।।
571
धर्मे प्रत्ययिततमो गतिसत्तमः उच्यते ।।
572
सुशोभनं धनुर्यस्य सुधन्वा परिकीर्तितः ।।
573
तीव्रकोपात् परशुना रौद्रसंग्रामखण्डनात् ।
प्रोक्तः स खण्डपरशुः नवार्णः शोकनाशनः ।।
574
ब्राह्याभ्यन्तरशत्रूणां दारणादपि दारुणः ।।
575
शास्त्रं तदर्थं द्रविणं प्रददाति जनाय यः ।
व्यासो भूत्वा हरिः साक्षात् द्रविणप्रदः उच्यते ।।
576
परया विद्या यः स्वं स्पृशतीति परे पदे ।
दिविस्पृक् प्रोच्यते नित्यम् ... ।।
577
... सर्वदृक् सर्वदर्शनात् ।।
578
त्रय्याः चतुर्धा करणात् व्यासः इत्युच्यते बुधैः ।।
579
वाचः पंचमवेदस्य स्वामी वाचस्पतिः स्मृतः ।।
580
सारस्वतावतारे हि भगवद्वाग्भवत्वतः ।
स्मृतो हि अयोनिजः इति वस्वर्णः कर्मनाशकः ।।
581
प्रोक्तः त्रिसामा यस्मात् सः बृहदादित्रिसामकः ।।
582
स्वयं स्वानुभवप्रीत्या गायतीति च सामगः ।।
583
स्वगायकानां कालुष्यं स्यति यः साम कथ्यते ।।
584
निर्वाणं स्यात् परगतेः निमित्तं निर्गतैनसाम् ।।
585
असाध्यभवरोगस्य भेषजं यत् सदौषधम् ।।
586
भवरोगनिदानज्ञो योऽसौ भिषक् उदीरितः ।।
587
त्यागेन सात्विकेनाशु रजसस्तमसः पदम् ।
यः कृन्तति स संन्यासकृत् नवार्णो मनुः स्मृतः ।।
588
अनुद्रिक्तः शमः प्रोक्तः ... ।।
589
.... शान्तोऽविकृतमानसः ।।
590
निष्ठायते च योगोत्थैः यत्र निष्ठा स कथ्यते ।।
591
सर्वाधिकाराः शाम्यन्ति समाधौ परमे यतः ।
अतः शान्तिः इति प्रोक्तः ऋत्वर्णो भक्तिदो मनुः ।।
592
यस्मात् तु परमा भक्तिः चरमा प्रापिका मता ।
तस्मात् परायणम् इति स्मृतो हि अष्टार्ण उत्तमः ।।
593
स्वभक्त्युद्भवकल्याणयमाद्यष्टाङ्गसंभवः ।
यः स्यात् शुभाङ्गः स प्रोक्तः सप्तार्णो ध्यानदायकः ।।
594
एवं निष्पन्नभक्तिभ्यः शान्तिं सायुज्यसंज्ञिकाम् ।
महानन्दां ददातीति शान्तिदः परिकीर्तितः ।।
595
कर्मवैचित्र्यतः सृज्यान् स्रष्टा स्यात् सृजतीति यः ।।
596
कौ प्राकृते मंडलेऽस्मिन् स्वभोक्तॄनपि भोजयन् ।
मोदते यः सर्वकालं कुमुदः स तु गीयते ।।
597
बलं येषां कुत्सितं ते कुवलाः जीवसंज्ञिताः ।
देहेन्द्रियादेरीशास्ते कुवलेशा इति स्मृताः ।
यस्तान् नियच्छन् यात्येष कुवलेशयः उच्यते ।।
598
संसारबीजक्षेत्रस्य प्रकृतेः स्थापकश्च यः ।
स गोहितः .... ।।
599
.... स स्वर्भूमेः पतित्वात् गोपतिः स्मृतः ।
600
गोप्ता स यः कर्मफलचक्रस्य परिपालकः ।। 600 ।।
601
यतोऽक्षो वृषभो धर्मो वृषभाक्षः स उच्यते ।।
602
धर्मौ प्रियो तावस्येति प्रवर्तकनिवर्तको ।
वृषप्रियः स विज्ञेयो हि अष्टार्णः फलदो मनुः ।।
603
पितृयाणप्रवृत्तानां संसारादनिवर्तनात् ।
अनिवर्ती समाख्यातो हि अष्टार्णोऽभयदो मनुः ।।
604
सर्वे निवृत्तिधर्माणो यस्यात्मानः स तु स्मृतः ।
निवृत्तात्मा इत्यष्टवर्णों दृष्कर्मफलमोचकः ।।
605
स्वाभाविकासंकुचितमेधाया अप्रसारणम् ।
प्रवृत्तिधर्मणां कर्तुं शीलं यस्यास्ति सर्वदा ।
स संक्षेप्ता इति कथितः षडर्णो धीविकासदः ।।
606
असंकोचज्ञान-रूप-क्षेमस्य करणात् सताम् ।
क्षेमकृच्चापि सर्वेषाम् .... ।।
607
.... शिवस्य करणात् शिवः ।।
608
लक्ष्मीवाल्लभ्य सौभाग्य-चिह्नं-श्रीवत्सनामकम् ।
श्रीवत्सवक्षा अस्यास्ति वक्षसीति स तु स्मृतः ।।
609
श्रियो विहारस्थानत्वात् श्रीवास इति चोच्यते ।।
610
स्वयं श्रिया पतित्वेन वृतत्वात् श्रीपतिः स्मृतः ।।
611
देवानां श्रीमतां श्रेष्ठः श्रीमतां वरः उच्यते ।।
612
योऽसौ श्रियै स्वप्रणयरसदः श्रीदः ईरितः ।।
613
श्रीशः स श्रिय ईशत्वात् ईशा श्रीरस्येति वा ।।
614
नित्योपघ्ननिवासत्वात् श्रीनिवासः श्रियः स्मृतः ।।
615
श्रीरस्मिन् निहिता नित्यं श्रीनिधिः परिकीर्तितः ।।
616
श्रीप्रख्योपाख्ययोर्हेतुः यस्य स श्रीविभावनः ।।
617
रुच्यर्चिः कौमुदीगन्धान् निसर्गात् धरति श्रियम् ।
सुधारत्नेन्दुपुष्पाणि यथाऽसौ श्रीधरः ततः ।।
618
व्यूहादिष्ववतारेषु स्वानुरूपां करोति ताम् ।
श्रियं योऽसौ श्रीकरः स्यात् मुन्यर्णः श्रीकरो मनुः ।।
619
श्रेयसे श्रयणीया श्रीः श्रेयःश्रीः नित्ययोगिनी ।
श्रेयः श्रीमान् असौ अस्य वस्वर्णः पुरुषार्थदः ।।
620
श्रिया सह जगन्मात्रा पितृवत् सकलाश्रयः ।
लोकत्रयाश्रयः स स्यात् दशर्णो रक्षकत्वदः ।।
621
श्रीसौन्दर्य-सुधासिन्धु-पारीणकरणो हि यः । स्वक्षः ..
622
(स्वक्षः) श्रीस्पृहणीयाङ्गः स्वङ्गः इत्येष उच्यते ।।
623
अन्योन्यप्रणयानन्दप्रवाहश्चामितोऽस्य हि ।
शतानन्दः स विज्ञेयो दंपत्यानन्ददो मनुः ।।
624
सर्वत्र सर्वथा नन्दिः श्रिया ऋद्ध्यति सर्वदा ।।
625
नित्यसूरिगणानां य ईशो ज्योतिर्गणेश्वरः ।।
626
*सौशील्यस्य गुणस्याथ परमावधिवर्णनम् ।
विजितात्मा जितं यस्य मानसं प्रणतैश्च सः ।।
627
इह गच्छेह तिष्ठेदं भुंक्ष्वेति प्रणतैः सदा ।
योग्यं विधातुं यद्रूपं विधेयात्मा स कीर्तितः ।।
628
ईदृक्सौशील्यसत्वाद्धि सत्कीर्तिः इति कथ्यते ।।
629
सौशील्यप्रथया चैवं दुष्करत्वादिसंशयः ।
छिन्नो येन विशेषेण स प्रोक्तः छिन्नसंशयः ।।
630
प्रत्यक्षविषयत्वेन ह्युत्पन्नः चर्मचक्षुषाम् ।
उदीर्णः इति स प्रोक्तः सप्तार्णो नयनप्रदः ।।
631
यत्साक्षात्कार कर्माणि चर्मचक्षूंष्यपि त्वतः ।
सर्वतः सर्वतश्चक्षुः नवार्णो नेत्रशक्तिदः ।।
632
प्रोक्तो हि अनीशः भक्तेषु तदायत्ताखिलक्रियः ।।
633
बिंबाकृत्याऽऽत्मना बिंबे स्थितः स्यात् शाश्वतस्थिरः ।।
634
स्वयंव्यक्तादिरूपेण कौ शेते भूशयः ततः ।।
635
एवं विश्वजनीनेन शीलेन एषः श्रियः पतिः ।
यदात्मानं भूषयति भूषणः तत् स कीर्तितः ।।
636
योऽसौ समृद्धिमौश्वर्यं भक्तानां भूतिः ईरितः ।।
637
नाथत्वाच्चापि सर्वेषाम् अशोकोऽनाथताहतेः ।।
638
भक्तानां स्वेन संबन्धव्यतिरेकनिबन्धनम् ।
शोकं नाशयतीत्येषः शोकनाशनः ईरितः ।।
639
बाह्याभ्यन्तरसद्भक्त-चक्षुरुन्नयनक्षमम् ।
दिव्यं तेजः सदा यस्य सः अर्चिष्मान् इति कथ्यते ।।
640
अर्चा हि अर्चावतारोऽस्य क्षेत्रायतनसद्मसु ।
संजाता इति अर्चितः प्रोक्तः सप्तार्णो वांछितप्रदः ।।
641
काम्यते स सजातीयर्गुणैः कुंभः प्रकीर्तितः ।
कौ स भातीति कुंभो वा षडर्णो भयनाशकः ।।
642
सर्वाश्रितेष्वशेषेण सर्वस्य त्यागतः सदा । विशुद्धात्मा ... ।।
643
.... क्षेत्रमृतशोधकः स्यात् विशोधनः ।।
644
तत्तत्क्षेत्रेश्वरोक्तिः स्यात् अनिरुद्धादिनामभिः ।
वासुभाण्डाख्यभूभागे नित्यसन्निहितः स्थितः ।
अनिरुद्धः इति ख्यातो वस्वर्णो मनुरुत्तमः ।।
645
प्रतिपक्षस्य राहित्यात् बह्वनिष्टजनार्दनः ।
विख्यातो हि अप्रतिरथः नवार्णः शत्रुनाशकः ।।
646
आत्मप्रद्योतनत्वाच्च प्रद्युम्नः इति कथ्यते ।
अधिष्ठाय स्थितः साक्षात् भक्तानां सुगतिप्रदः ।।
647
लोकत्रयेऽप्यपर्याप्तविक्रमो अमितविक्रमः ।।
648
कालचक्रस्य या नेमिः अविद्याख्या च दुर्धरा ।
तां वाशयति यश्चासौ कालनेमिनिहा स्मृतः ।।
नवाक्षरो मनुरयम् अविद्यामूलमोचकः ।।
649
शोरिनाम्ना स्थितः शौरिः उत्पलावर्तके शुभे ।।
650
सर्वरक्षःक्षयकरः शूरः इत्यभिधीयते ।।
651
पराक्रमिजनेशत्वात् स्मृतः शूरजनेश्वरः ।।
652
यः सातत्येन लोकांस्त्रीन् भक्तानुग्रहकाम्यया ।
गच्छत्यसौ त्रिलोकात्मा वस्वर्णो भूतिदायकः ।।
653
त्रिलोकानामीशतया त्रिलोकेशः प्रकीर्तितः ।।
654
ब्रह्मेशयोः स्वाङ्गजत्वात् केशवः परिकीर्तितः ।।
655
असुरं केशिनामानं हतवान् केशिहा स्मृतः ।।
656
गोवर्धनस्थो हरितः क्रतुभागहरो हरिः ।।
657
शंकरालयगः कामदेवः सर्वेष्टदः स्मृतः ।।
658
दत्तानुपालकश्चैव कामपालः प्रकीर्तितः ।।
659
प्रदेयातिशयात् कामी ... ।।
660
... कान्तश्च कमनीयकः । तत्तत्क्षेत्रेशोक्तिरेवमुपर्यपि यथोचितम् ।।
661
*अथ शक्त्यवतारोत्र मन्त्रात्मा स्यात् कृतागमः ।।
(मन्त्रविद्याव्यञ्जकत्वात् कृतागमः इतीरितः ।--पा.)
662
युगानुसारिरूपत्वात् अनिर्देश्यवपुः स्मृतः ।।
663
स्वशक्त्या सर्वजगतो व्याप्तेः विष्णुः इति स्मृतः ।।
664
वीरः स्यात् साधुसन्तापकारिणोऽजति हन्ति यत् ।।
665
देशतः कालतो वाऽपि गुणतो वस्तुतोऽपि वा ।
अवधिस्तु अस्य नास्तीति सोऽनन्तः समुदाहृतः ।।
666
प्रेप्सोपार्जनलोभादि योग्यत्वाधिक्यसत्वतः ।
मणिमौक्तिकरत्नादि-हेमरूप्यादिकं धनम् ।
जयति अधः करोतीति धनञ्जय इतीरितः ।।
667
जीवात्मा प्रकृतिश्चापि ब्रह्मेति व्यपदिश्यते ।
कारणं स्थितिभोगादेः सर्वावस्थासु यत् ततः ।
ताभ्यां हितः सन् ब्रह्मण्यः सप्तार्णो भोगदायकः ।।
668
महदादितमः कार्यं ब्रह्मेति ह्यभिधीयते ।
तस्य कर्ता स्वयं ब्रह्मा नियाम्यो यस्य सर्वदा ।
स तु स्यात् ब्रह्मकृद्ब्रह्मा नवार्णः सर्वशक्तिदः ।।
669
व्यक्ताव्यक्त-समष्ट्यादि पुरुषांश्चैव नित्यशः ।
गुणैश्च कल्याणतमैः ब्रह्म बृम्हयतीति च ।।
रूपैः स्वरूपेण गुणैः विभवैश्च स्वयं सदा ।
बृम्हतीति च तद् ब्रह्म षडर्णः सन्ततिप्रदः ।।
670
तपोविवर्धनान्नित्यं स्मृतो ब्रह्मविवर्धनः ।।
671
यो वेदानन्ततो वेत्ति स ब्रह्मवित् उदीरितः ।।
672
दत्तात्रेयादिरूपेण ह्यदीर्णो ब्राह्मणः स्मृतः ।
पठनाद्वाऽथ वेदस्य ब्राह्मणः परिकीर्तितः ।।
673
मानमेयस्वरूपत्वात् स्वयं ब्रह्मीति शब्द्यते ।।
674
यो वेदान् अर्थतो वेत्ति सोऽयं ब्रह्मज्ञः इरितः ।।
675
वेदाधिकारिणो विप्राः प्रिया यस्येति वै सदा ।
ब्राह्मणप्रियः इत्युक्तो नवार्णो धर्मदो मनुः ।।
676
परमोन्नतिमात्मानं निम्नात् भवरसातलात् ।
जीवान् समारोहयतो ज्ञानभक्त्यादिरूपिणी ।
पूर्वानुपूर्वी यस्यास्ति स महाक्रम ईरितः ।।
677
अत्यन्तहीनान् जन्तूंश्च योग्यान् स्वानुभवस्य हि ।
करोति महदाश्चर्यं कर्म तत् यस्य सर्वदा ।
महाकर्मा स विज्ञेयो ह्यष्टार्णो मनुरुत्तमः ।।
678
अनाद्यविद्याख्यतमो हारि तेजो महत् यतः ।
महातेजा ह्यतः ख्यातः तेजोदो वसुवर्णकः ।।
679
महोरग इति ख्यातः चित्तद्वारा प्रवेशनात् ।।
680
सर्वैश्च सुकरा पूजा यस्य स्यात् स महाक्रतुः ।।
681
देवतान्तरयाजिभ्यः स्वयाज्युत्कर्षकारकः ।
महायज्वा समुद्दिष्टः सत्कर्मफलदो मनुः ।।
682
अन्येभ्यो देवयागेभ्यः स्वयागोत्कर्षकारकः ।
महायज्ञः समाख्यातो ह्यष्टार्णो हरियागदः ।।
683
अहिंस्रम् आत्मादिहविः यस्य स्यात् स महाहविः ।।
684
*चेतःशरीरयोः जन्तोः व्यापाराराध्यता हरेः ।
उक्ता नारायणस्याथ वागाराध्यत्वमुच्यते ।
स्मृतः स्तुत्यर्हणात् स्तव्यः षडर्णो बन्धमोचकः ।।
685
यया कयाचित् भारत्या येन केनापि जन्तुना ।
यथा कथंचित् कथितो यस्य प्रियतमः स्तवः ।
स्तवप्रियः स कथितः वस्वर्णः प्रीतिवर्धकः ।।
686
स्वेनैव निष्पाद्यतया स्वस्तुतेः स्तोत्रम् उच्यते ।।
687
शेषशेषाशनाद्यैः यः सूरिभिश्च अस्मदादिभिः ।
स्तुतत्वादविशेषेण स्तुतः इत्यभिधीयते ।।
688
स्वस्तोतारं परं स्तोतुं शीलं यस्यास्ति सर्वदा ।
स्तोता स स्यात् पञ्चवर्णः सर्वस्तुत्यत्वदो मनुः ।।
689
सुहृत्प्रियं युद्धकर्म यस्यास्ति स रणप्रियः ।।
690
अवाप्तसर्वकामत्वं यस्यासौ पूर्णः उच्यते ।।
691
सदा पूरयितुं शीलं यस्य स्तोतृमनोरथान् ।
स स्यात् पूरयिता ... ।।
692
.... पुण्यः सोऽपि पातकिपावनः ।।
693
पुण्यः श्लोकोऽस्ति यस्तस्य पुण्यकीर्तिः स तु स्मृतः ।।
694
संसाराख्यमहाव्याधेः विरोधित्वात् अनामयः ।।
695
भक्तानां संपदः शीघ्रं करोतीति मनोजवः ।।
696
गङ्गादितीर्थहेतुत्वात् श्रुतिस्मृत्योः प्रवर्तनात् ।
आत्मप्रवेशसोपानकृत्त्वात् तीर्थकरः स्मृतः ।।
697
वसु शब्दो ज्योतिरर्थो रेतस्तत्कारणं मतम् ।
दिव्यज्योतिःकारणत्वात् वसुरेताः प्रकीर्तितः ।।
698
देवकीवसुदेवाभ्याम् आत्मरूपं महद्धनम् ।
पुत्रत्वेन प्रकर्षेण ददातीति वसुप्रदः ।।
699
देवकीवसुदेवाभ्यां स्वपितृत्वं महद्वसु ।
तेजोऽसौ प्रददातीति वसुप्रदः इतीरितः ।।
700
वसुदेवापत्यभावात् वासुदेवः प्रकीर्तितः ।। 700 ।।
701
वसतीति वसुः लोकहितेच्छुः क्षीरसागरे ।।
702
सिन्धौ लक्ष्मीजन्मभूमौ वसतोऽप्यस्य वै मनः ।
वसुदेवे सदाऽस्तीति स स्यात् वसुमनाः परम् ।।
703
नन्दगोपयशोदाभ्यां कंसोपद्रवशान्तये ।
अदीयतऽऽदीयत च ताभ्यां हविः अतः स्मृतः ।
704
उत्पन्न एव कंसादिकृत-बाधापनोदनात् ।
सतां प्राप्यतया चैव सद्गतिः समुदाहृतः ।।
705
रासक्रीडादिकृतयः सत्यो यस्य स सत्कृतिः ।।
706
स्वयमेव सतां सत्ता यस्मात् सत्ता इति कीर्त्यते ।।
707
सतां पुत्रकलत्रादिभूत्या सद्भूतिः उच्यते ।।
708
सतां परं स्यादयनं सन्तो यस्य उत्तमायनम् ।
सः सत्परायणं ख्यातः यद्वा स्यात् सत्परायणः ।।
सतां परं स्यादयनं सत्परायणम् ईश्वरः ।
यद्वा अयनं परं सन्तो यस्यासौ सत्परायणः ।।
709
भूभारहरणार्थाय यादवाः पाण्डवाश्च ये ।
शूराः सहायास्तेऽस्येति शूरसेनः स कथ्यते ।।
710
मग्नं तु यादवं वंशमुद्धरिष्यति यश्च सः ।
यदुश्रेष्ठः इति ख्यातः वस्वर्णो वंशवर्धनः ।।
711
सनकादिनिवासो हि मनुष्यत्वेऽपि यः सदा ।
सन्निवासः स विज्ञेयो ह्यष्टार्णः स्थानदायकः ।।
712
गोपीभिर्यमुनायां तु शोभनं पावनं महत् ।
जलक्रीडादि यस्येति सुयामुनः इतीरितः ।।
713
यस्मिन् वसन्ति भूतानि भूतावासः स कथ्यते ।।
714
वसुदेवापत्यतया द्वादशाध्यात्ममञ्जसा ।
नियच्छति सदा यस्तु वासुदेवः स ईरितः ।।
715
सर्वासुनिलयः स स्यात् सर्वप्राणावलंबनम् ।।
716
सर्वं कृत्वाऽपि गोपानां न च किंचित् मया कृतम् ।
इत्येवमवितृप्तो यः सः अनलः परिकीर्तितः ।
स्वभक्तेभ्यः कृतं मन्तुं नालं सोढुं स वा अनलः ।
717
गोवर्धनस्योद्धरणे पारिजातपरिग्रहे ।
बाणदोर्दण़्डषण्डानां खण्डनादौ तदा तदा ।।
देवानां वै दर्पमात्रं हतवान् यः स दर्पहा ।।
718
मधुरायां यादवेभ्यो मधुपानादिना ततः ।
दर्पं च दत्तवान् योऽसौ दर्पदः परिकीर्तितः ।।
719
अथाऽप्यगर्वितो योऽसौ अदृप्तः स उदाहृतः ।
बाललीलाप्रसङ्गेषु यशोदानन्दलालनात् । दृप्तः ... ।
720
... मत्तेभवत् ताभ्यां दुर्ग्रहो दुर्धरः मतः ।।
721
दुर्योधनादिभिर्नित्यं रूढमूलैः पराजयः ।
न यस्य कुत्रचिद्वाऽपि सः अपराजितः ईरितः ।।
722
विश्वं मूर्तिः तनुर्यस्य विश्वमूर्तिस्तु स स्मृतः ।।
723
विश्वैकाश्रयमूर्तित्वात् महामूर्तिः इति स्मृतः ।।
724
यत्किंचित् केनचित् दीप्तं गुणेनात्र विशेषतः ।
तत्सर्वं मूर्तिरस्येति दीप्तमूर्तिरसौ स्मृतः ।।
725
अमूर्तिशब्देनोच्यते ह्यव्यक्तपुरुषादयः ।
त एव यस्य स्वम् इति स स्मृतः स्यादमूर्तिमान् ।।
726
षोडशस्त्रीसहस्राणि शतमेकं ततोऽधिकम् ।
अनेकमूर्तिः इत्युक्तः तत्संख्याक-स्वदेहतः ।।
727
मनुष्यत्वेन सर्वत्र परभावप्रकाशनात् ।
बुधैः अव्यक्तः इति च कथितस्तत्त्वपारगैः ।।
728
अर्जुनाय व्यक्ततया विश्वरूपप्रदर्शनात् ।
शतमूर्तिः इति ख्यातः ... ।।
729
.... शतशोऽथ सहस्रशः ।
अनेकाननसंपत्या शताननः इतीरितः ।।
730
द्वितीयकस्वजातीय-राहित्यात् एक उच्यते ।।
731
नैकः स्वविसजातीयविभूत्याख्याद्वितीयवान् ।।
732
सर्वेषु कृष्णरूपादिषु आकुमार प्रसिद्धितः ।
अज्ञानं स्यन् स्वविज्ञानं विश्चयीकुरुते स सः ।।
733
यथाप्रसिद्धिवासित्वात् स्वस्य भूतेष्वपि स्वयम् ।
भूतावासतया वः स्यात् .... ।।
734
.... सर्वेषु कनतीति कः ।।
735
स ईप्सितार्थज्ञप्त्यर्थं प्रष्टव्यः किमिति स्मृतः ।।
736
रक्षायै पृच्छकानां स यतनात् यत् इति स्मृतः ।।
737
स्वज्ञानभक्तिं भक्तानां तनोतीति तत् उच्चते ।।
738
परमं च प्रपन्नानां प्राप्यं पदमनुत्तमम् ।।
739
लोकानां स्वजनत्वाद्धि लोकबन्धुः इति स्मृतः ।।
740
लोकबन्धुत्वमूलं हि लोकस्वामित्वमित्यतः ।
स्वाभाविकाच्च संबन्धात् लोकनाथः इतीरितः ।।
741
लोकनाथत्वसंबन्धः श्रीमतश्च इति माधवः ।
मधोर्वंशोद्भवत्वाच्च माधवः परिकीर्तितः ।।
742
विशेषं वक्ति भक्तेषु योऽसौ स्यात् भक्तवत्सलः ।।
743
गुणवत्स्वर्णनिकष-निर्दोषोज्ज्वलवर्णतः ।
सुवर्णवर्णः इत्युक्तः नवार्णो भक्ति-कामदः ।।
744
वर्णाधिष्ठानमङ्गं च दिव्यसत्त्वमयं यतः ।
अतो हेमाङ्गः इत्युक्तः सप्तार्णो हेमवर्णदः ।।
745
देवकीप्रीतये दिव्यं मङ्गलं दिव्यलाञ्छनम् ।
आविष्कृतं येन रूपं वराङ्गः स तु कथ्यते ।।
746
भूषणानि अङ्गदादीनि सदाह्लादकराणि च ।
सन्ति यस्य हि नित्यं तु स स्मृतः चन्दनाङ्गदी ।।
747
समूलं पूतनादीन् वै यो जघान स वीरहा ।।
748
भीतिक्षेमकरत्वाद्धि कुटिलाकुटिलात्मसु ।
विषमः स तु विख्यातः .... ।।
749
.... शून्यः स्यात् दोषवर्जितः ।।
750
गोपानां सद्मगव्ये वा जगदाप्यायनेऽथवा ।
घृते त्वाशास्तिरस्येति घृताशीः परिकीर्तितः ।।
751
दुयोंधनाद्यभेद्यत्वात् अचलः परिकीर्तितः ।।
752
सत्यादेः पाण्डवार्थे स चलतीति चलः स्मृतः ।।
753
अमानी योऽनहंकारी भक्तेष्वेव स ईरितः ।।
754
स मानदः अर्जुनादिभ्यो मानं राज्यं च दत्तवान् ।।
755
मान्यस्तदीयत्वेन स्यात् संमन्तव्यः सदेति सः ।।
756
लोकः सर्वः स्वमस्येति लोकस्वामी इति कथ्यते ।।
757
लोकत्रयस्य धरणात् स त्रिलोकधृत् ईरितः ।।
758
बुद्धिः सुशोभना यस्य सुमेधाः परिकीर्तितः ।।
759
देवकीकृतपुत्रीयव्रतयज्ञे च यस्य वै ।
जनिस्तु मेधजः स स्यात् सप्तार्णः पुत्रदायकः ।।
760
धन्यस्तु देवकी जन्मधनलाभात् अयं स्मृतः ।।
761
वल्लवीवसुदेवादिसाजात्यस्य अभिमानिनी ।
मेधा यस्यास्ति सत्या स सध्यमेधाः प्रकीर्तितः ।।
762
धरं गोवर्धनं शीघ्रं धृतवान् स धराधरः ।।
763
तेजोऽभिवर्षति यतः सुहृत्पालनलक्षणम् ।
तेजोवृषः समाख्यातो वस्वर्णों मित्रवृद्धिदः ।।
764
अमानुषीं यो धृतवान् द्युतिम् ऐन्द्राभिभावुकाम् ।
ख्यातः स हि द्युतिधरः वस्वर्णः कान्तिदो मनुः ।।
765
जरासन्धादिसमरे श्रेष्ठः शस्त्रभृतां च यः ।
स ख्यातः सर्वंलोकेषु सर्वशस्त्रभृतां वरः ।।
766
पार्थः सारथिनानेन सदश्व इव रश्मिभिः ।
प्रगृह्यते यतः तत् स्यात् प्रग्रहः समुदाहृतः ।।
767
येन सारथ्यवैचित्र्यात् निगृह्यन्ते स्म शत्रवः ।
स निग्रहः समाख्यातः सप्तार्णः शत्रुनाशकः ।।
768
युद्धक्रमासहिष्णुत्वात् पार्थविद्विड्विनिग्रहे ।
असौ व्यग्रः समाख्यातः षडर्णो वैरिनाशकः ।।
769
नैकशृङ्गो यस्य नैकं स्यात् शृङ्गं वैरिबाधकम् ।।
770
गदनाम्नश्च अग्रजत्वात् गदाग्रज इतीरितः ।
771
बलभद्रो वासुदेवः प्रद्युम्नश्च अनिरुद्धकः ।
चतस्रो मूर्तयो यस्य स चतुर्मूर्तिः उच्यते ।
772
व्यूहमूलपरावस्थ-निरुपाधिकरूपतः ।
चत्वारो बाहवो यस्य स चतुर्बाहुः उच्यते ।।
773
समस्तव्यस्त षाड्गुण्य-व्यूहावस्थाचतुष्टयः ।
चतुर्व्यूह इति ख्यातः चतुर्वर्गप्रदो मनुः ।।
774
चतस्रः प्राप्तयो यस्मिन् भक्तानां स चतुर्गतिः ।।
775
जाग्रदादि स्थूलसूक्ष्म-चातुरात्म्य प्रकाशनात् ।
चतुरात्मा स विज्ञेयः वस्वर्णो मनुरुत्तमः ।।
776
शास्त्रदानादि-कृत्याभिव्यञ्जनात् स्थूलसूक्ष्मतः ।
चतुर्भावः समाख्यातः मुन्यर्णश्च गतिप्रदः ।।
777
चतुर्वेदप्राज्ञनिष्ठा वित्तिर्यद्विषये स तु ।
चतुर्वेदवित् इत्युक्तः नवार्णो निगमप्रदः ।।
778
एकांशेन अवतीर्णत्वात् एकपात् इति कथ्यते ।।
779
एतादृशं हि सर्वत्र सर्वदा सर्वथाऽपि च ।
व्यूहस्य विभवस्यापि यस्यास्त्यावर्तनं स तु ।
समावर्तः समाख्यातः वस्वर्णो जन्मनाशकः ।।
780
निवृत्तात्मा मनो यस्य सदा जगदमिश्रितम् ।।
781
शक्त्या देवमनुष्याद्यैः वशीकर्तुं न शक्यते ।
अन्वेष्टुं वाऽपि यः स स्यात् दुर्जयः सर्ववर्णकः ।।
782
अतिक्रम्य स्वपादाब्जं सर्वेषां प्रापकान्तरम् ।
नास्तीति सर्वपापघ्नः स स्मृतो दुरतिक्रमः ।।
783
अजितेन्द्रियदुष्प्रापो दुर्लभः स च कथ्यते ।।
784
नेत्रदुर्बलवृत्तीनां मध्याह्नद्युमणेर्यंथा ।
दुष्प्रापाधृष्यतेजस्त्वात् दुर्गमः परिकीर्तितः ।।
785
दुष्प्रवेशतया दुर्गः पापिभिः सर्वथैव सः ।
786
दुष्करावासभूमित्वात् दुरावासः इतीरितः ।।
787
दुरारिणस्तु दुर्मार्गगामिनस्तान् निहन्ति यः ।
त्रयीमार्गत्याजनाद्यैः स स्यात् नित्यं दुरारिहा ।।
788
मायामोहनवेषेण विप्रलभ्यासुरानपि ।
स्थितः प्रत्ययितस्तेषां शुभाङ्ग इति कथ्यते ।।
789
न्यायानपेतं यत् सारं भोगनिर्वाणवर्त्म सः ।
तद्गच्छति सदा लोके लोकसारंग ईरितः ।।
790
तन्तुः कृत्रिमशान्त्यादिरूपः तद्ग्रहणाय वै ।
शोभनोऽस्य सुतन्तुः स सप्तार्णो दोषनाशकः ।।
791
अंशुभिः पापरुचिभिः तन्तुं संसारनामकम् ।
सन्तनोति सदा यः स तन्तुवर्धन ईरितः ।।
792
प्रपन्नेन्द्राद्यर्थतया दैत्यसंहाररूपकम् ।
कर्म यस्यास्ति इन्द्रकर्मा सोऽष्टार्णो मनुरुत्तमः ।।
793
एवं न्यायप्रवृत्तत्वात् महाकर्मा इति कथ्यते ।।
794
स्वनुष्ठित-तदाचारः कृतकर्मा इति कथ्यते ।।
795
कृतबुद्धाद्यागमत्वात् कृतागम उदाहृतः ।।
796
मोक्षोपदेशनटनात् भवात् उद्गतवत् स्थितः ।।
उद्भवः स तु विज्ञेयः सप्तार्णः पापनाशकः ।।
797
स स्यात् सुन्दर उद्दिष्टः तेषां दृष्टिमनोहरः ।।
798
विश्वातिशायिसौभाग्यशालित्वात् स उनत्ति यत् ।
सुष्ठु चेतः क्लेदयति रक्षसां सुन्दः ईरितः ।।
799
स रत्ननाभ इत्युक्तः यः पाण्डित्य-विडम्बनात् ।
मृष्टोदर-व्यक्त-रम्यनाभिः सत्फलदो मनुः ।।
800
सुलोचन इति प्रोक्तो दृङ्मायामोहितेक्षणः ।। 800 ।।
801
अत्यन्तधार्मिक इति स्तुतः अर्कः उदीरितः ।
802
अन्नादीन् एहिकानेव यस्मान्मह्यां भजन्ति ते ।
स वाजसनिः इत्युक्तः वस्वर्णो अन्नप्रदो मनुः ।।
803
करेऽस्ति पिञ्छिका यस्य शृङ्गी अहिंसाविडम्बनात् ।
804
सर्वप्रपञ्चमिथ्यात्व-संविदात्मत्व-वादतः ।
आस्तिक्यवादिनां जेता जयन्तः इति कथ्यते ।।
805
यस्य जय्याश्च सर्वज्ञाः स उक्तः सर्वविज्जयी ।।
806
बिन्दति अपलपति आस्तिकत्वं पटुभिरक्षरैः ।
सुवर्णबिन्दुर्गदितः नवार्णः पापनाशनः ।।
807
गभीराशयवत्त्वेन ह्यविकार्यतया परैः ।
अक्षोभ्यः सप्तवर्णः स्यात् अक्षोभ्यत्वप्रदायकः ।।
808
वादिताया गतः पारं सर्ववागीश्वरेश्वरः ।
वाग्मितायाश्च सर्वेशः रव्यर्णो वाक्प्रदो मनुः ।।
809
मज्जन्ति पापास्तृप्यन्ति पुण्या इति महाह्रदः ।।
810
पापाक्रान्ततया नष्टप्रज्ञानां रौरवादयः ।
गर्ता यस्मात् महागर्तः स स्मृतो वसुवर्णगः।।
811
*निग्राहकत्वं कथितं स्वस्यैवाज्ञातिलंघनात् ।
*स्वाज्ञानुवर्तिनां पुंसाम् अनुग्राहकतोच्यते ।।
महाभूतो महात्मानः स्वभूता यस्य स श्रुतः ।।
812
महात्मनो निधिरिव प्रिया यस्य महानिधिः ।।
813
प्राकृते मण्डले भूमौ कुमुदः स्यात् स मोदनात् ।।
814
मुक्तिभूमिप्रदा कुन्दसुमवत् विपुला मतिः ।
कुन्दम्, तत् राति दत्तेऽसौ कुन्दरः कीर्तितोऽथवा ।
कुमव्ययं पापवाचि कुन्दरः तस्य दारणात् ।।
815
भक्तेभ्यः परभक्त्यादि-प्रदानात् कुन्दः उच्यते ।
विदारितं पापजातं कुन्दः शोधयतीति वा ।।
816
स्वतत्त्वज्ञानदानेन नित्यं तापत्रयापहा । पर्जन्यः सः .... ।।
817
... तदर्थं च पवते पवनश्च सः ।।
818
स्वस्य यस्मात् प्रेरकोऽन्यः प्रपन्नानुग्रहे सदा ।
नापेक्ष्यः सोऽनिलः प्रोक्तः मुन्यर्णो मनुरुत्तमः ।।
819
यश्च आशयति भक्तान् वै स्वगुणामृतमादरात् ।
अमृताशः स इत्युक्तः श्रितपीयूषदो मनुः ।।
820
वपुर्यस्यामृतसमं स च अमृतवपुः स्मृतः ।।
821
शक्याशक्यादिकं सर्वं साध्यासाध्यादिकं च यः ।
भक्तानाम् अनुसन्धत्ते स सर्वज्ञ इतीरितः ।।
822
तत्तन्नियममुत्सृज्य यो ज्ञातुं शक्यते बुधैः ।
व्याजेन येन केनापि स स्मृतः सर्वतोमुखः ।।
823
सर्वेषां सुखलभ्यत्वात् सुलभः परिकीर्तितः ।।
824
येन केनापि विष्टानां सर्वथा परिपालनम् ।
दृढं सुष्ठु व्रतं यस्य स सुव्रतः उदाहृतः ।।
825
अयत्नसाध्यः सिद्धः स्यात् स्वतत्त्वस्थितिवेदिनाम् ।।
826
पुरुकुत्स-ककुत्स्थाद्यैः शत्रुजिद्भिः स्वतेजसा ।
आप्यायितैरपि परान् यस्तापयति नित्यशः ।
अयमेकपदेन उक्तः शत्रुजित्-शत्रुतापनः ।।
827

न्यग्भूतैः प्रणतैः स्वानुग्रहौन्मुख्येन रुद्ध्यते ।
यो व्यवस्थाप्यते नित्यं न्यग्रोधः स उदाहृतः ।।
गुणत्रयादुद्गतं यत् परमं धाम चाम्बरम् ।
यस्योदुम्बर एष स्यात् उः पृषोदरनीतितः ।।
न्यग्रोधोदुम्बर इति ह्येकं नाम प्रकीर्तितम् ।
अत्युच्छ्रितानां सेव्यो योऽप्यतिनीचानुवर्तनः ।


न्यग्रोधोदुम्बरः स स्यात् दशार्णः सर्वसिद्धिदः ।।
828
अनित्यमिन्द्रादिपदं येषां तेष्वपि तिष्ठति ।
नियामकत्वेन इत्येवम् अश्वत्थ इति कीर्तितः ।।
829
चाणूराख्यासुरं योऽरिं मल्लं सूदितवानसौ ।
प्रोच्यते मुनिभिर्नित्यं चाणूरान्ध्रनिषूदनः ।।
830
सूर्ये सहस्रमर्चींषि शोषणादिषु हेतवः ।
अभिविष्टानि येनासौ सहस्रार्चिः इति स्मृतः ।।
831
यस्मात् काल्यादयो जिह्वा अग्नेः सप्त भवन्ति च ।
स सप्तजिह्वः आख्यातो लोकसन्तर्पणे रतः ।।
832
वानस्पत्याश्च समिधः सप्तसंस्थाः तथाऽथवा ।
इष्टापूर्तादिकर्माणि सप्तैधाः सन्ति यस्य सः ।।
833
यो वहत्यनिलस्कन्धान् सप्तासौ सप्तवाहनः ।
वाहनानि रवेरस्य सप्त वा सप्तवाहनः ।। 
834
स्थूलभौतिकमूर्तिभ्यो व्यावृत्तः अमूर्तिः उच्यते ।।
835
जीवेभ्यः कर्मवश्येभ्यो व्यावृत्तश्च अनघः स्मृतः ।।
836
अचिन्त्यः दुर्निरूपः स्यात् मुक्ताद्युपमयाऽपि सः ।।
837
आज्ञातिलंघिनां पुंसां नरकादिभयंकरः ।
भयकृत् स समाख्यातः सप्तार्णः भववर्धनः ।।
838
आज्ञानुवर्तिनां स्वस्य भयं नाशयतीति सः ।
भयनाशनः इत्युक्तो नवार्णः कर्मकारकः ।।
839
अतिसूक्ष्महृदाकाशव्यक्त जीवप्रवेशने ।
शक्तिमान् अणुः इत्युक्तः षडर्णः सर्वशक्तिदः ।।
840
विपुलं परमव्योम महिम्ना चुलकीकृतम् ।
येन नाम्ना बृहत् स स्यात् षडर्णश्च बृहत्त्वदः ।।
841
सर्वत्राव्याहतगतिः लघिम्ना कृशः ईरितः ।।
842
स्थित्वा एकत्र अखिलं स्प्रष्टुं शक्तिर्या महती सदा ।
तया प्रकृष्टया शक्त्या विशिष्टः स्थूलः उच्यते ।।
843
संकल्पात् स्वगुणीभूत-सर्वावस्थमिदं जगत् ।
कुर्वन् बिभर्ति नित्यं यो गुणभृत् स स्मृतो बुधैः ।।
844
स्थितोऽप्यतद्वश्यतया जगति अस्पर्शनात् गुणैः ।
उक्तः स निर्गुण इति सप्तार्णः पावनत्वदः ।।
845
भूम्यां महानीर इव हि उन्मज्जननिमज्जनात् ।
महान् प्राकाम्यसंपूर्त्या षडर्णस्तु महत्त्वदः ।।
846
यश्चानियाम्यः केनाऽपि हि अधृतः स तु कीर्तितः ।।
847
स्वभावतो धृतैश्वर्यः स्वधृतः परिकीर्तितः ।।
848
आसनं शोभनं यस्य स स्वास्यः इति कथ्यते ।।
849
अनादिमुक्ताः प्राञ्चो ये तेषामुद्भवभूमिदः ।
प्राग्वंशः इति विख्यातः सप्तार्णो मनुरुत्तमः ।।
850
नित्यसिद्धस्य वर्गो यो वंशं सन्तानलक्षणम् ।
तं वर्धयति यश्चासौ वंशवर्धनः उच्यते ।।
851
मुक्तानां बन्धमोक्षादिभारस्य भरणाद्धि सः ।
भारभृत् सप्तवर्णः स्यात् कार्यनिर्वाहशक्तिदः ।।
852
उक्तः शास्त्रेषु कथितः यः सर्वगुणवत्तया ।।
853
योगो हि अघटितार्थस्य घटनं तेन सर्वथा ।
यस्यास्ति नित्यसंबन्धः स योगी परिकीर्तितः ।।
854
योगीशः सनकादीनां योगिनां धुर्य उच्यते ।।
855
अणिमादीन् सर्वकामान् योगस्खलितयोगिनाम् ।।
अन्तरायतया मुक्तेः ददत् स्यात् सर्वकामदः ।।
856
तेषां तु योगभ्रष्टानां हेतुर्वैष्णवसद्मसु ।
सुभिक्षपरविद्येषु विश्रान्तेः आश्रमः स्मृतः ।।
857
अक्षीणपूर्वसंस्कारैः जन्मनाऽनुभवेन सः ।
श्रम्यतेऽभ्यस्यतेऽनेन श्रमणः परिकीर्तितः ।।
858
योगाभिमुख्यमात्रेण योगभ्रष्टा अपि स्वयम् ।
यस्मात् क्षमन्ते स क्षामो भवाब्धितरणाय वै ।।
859
प्रत्यापन्नसमाधीन् यः समाधेः परिपाकतः ।
नयते तमसः पारं सुपर्णः स च कीर्तितः ।।
860
वायुना गत्वरेणेव कर्मणः पतितान् सतः ।
गरुत्मता वाहयति यः स स्यात् वायुवाहनः ।।
861
उपासकानां भक्तेर्यः प्रत्यूहविनिवृत्तये ।
धनुषो धारको नित्यं स्वयं स स्यात् धनुर्धरः ।।
862
सुरेन्द्राद्या धनुःशास्त्रं यस्मात् विन्दन्ति स श्रुतः ।
धनुर्वेदो ह्यष्टवर्णः धनुर्वेदप्रदायकः ।।
863
वेदधर्मारिष्टताति नृपादिमुखतः खलान् ।
दण्डनीत्या दण्डयतीति असौ दण्डः प्रकीर्तितः ।।
864
ताच्छील्यात् रावणादीनां हर्ता दमयिता स्वयम्।।
865
कश्चित् दमयिता नास्ति यस्यासौ अदमः स्मृतः ।।
866
क्वचित् कदाचित् कस्माच्चित् सर्वतोमुखशासने ।
यस्य प्रतिहतिर्नास्ति स वै स्यात् अपराजितः ।।
867
मन्दाधिकारिणां सर्वमाराध्यत्वेन दैवतम् ।
बिभर्ति सहते यस्तु स सर्वसहः ईरितः ।।
868
दैवतेषु च सर्वेषु तत्तदिच्छाम् प्ररोचयन् ।
मन्दाधिकारिणो योऽसौ नियन्ता स्यान्नियच्छति ।।
869
भोगादिकं नियम्यास्मिन् लेभयन् नियमः स्मृतः ।।
870
यमादीन् यच्छति यमः तत्तत्फलनियामकान् ।।
871
प्रकाशलाघवसुखसंपदा मोक्षसाधनम् ।
सत्त्वं साक्षादधिष्ठेयं यस्यासौ सत्त्ववान् श्रुतः ।।
872
विज्ञानैश्वर्यवैराग्य धर्मरूपफलस्वयम् ।
नियम्यार्हति सत्त्वं यः सात्विकः परिकीर्तितः ।।
873
यथार्थवैभवः सत्यः श्रुतः सात्विकशास्त्रतः ।।
874
उपाधिरहितः सर्वमुख्यो धर्मः परायणम् ।
परमप्रीणनो यस्य सत्यधर्मपरायणः ।।
875
स्वच्छेन धर्मनिष्ठेन योऽभितः प्रेयते पुनः ।
निरुपाधिकम् उद्देश्यतयाऽसौ अभिसंहितः ।।
अभिप्रायः इति ज्ञेयो वस्वर्णो मनुरुत्तमः ।।
876
ऐतदर्थ्यज्ञानिनं यः प्रियार्हः प्रियमर्हति ।।
877
अनन्येच्छावतां पुंसां योग्यः स अर्ह इति स्मृतः ।
878
भक्तान् अन्यपरानेवं स्वप्रियान् कुरुते सदा ।।
छन्दानुवर्तनेनेति प्रियकृत् स निगद्यते ।।
879
गुणाविष्करणात् नित्यम् उत्तरोत्तरतोऽधिकम् ।
यस्तु प्रीतिं वर्धयति प्रीतिवर्धनः ईरितः ।।
880
निरूढभक्तियुक्तैर्हि नित्यं यस्मात् तु गम्यते ।
विहायसः परं व्योम विहायसगतिः तु सः ।।
881
स्वप्राप्तेः साधनत्वात् यः स्वयं नित्यं विशेषतः ।
अर्चिरादिगतेः ज्योतिः प्रथमं पर्व कथ्यते ।।
882
अहः शुभं यस्य स वै सुरुचिः परिकीर्तितः ।
883
हुतं सुधापरिणतं भुञ्जानश्चन्द्रमास्तथा ।
विभुः पूर्णो भवेत् यस्मिन् स वै स्यात् हुतभुग्विभुः ।।
884
यश्चोत्तरायणद्वारा रूयतेऽत्र प्रशस्यते ।
स वै रविः समाख्यातः प्राशस्त्यफलदो मनुः ।।
885
अयनद्वयगत्याऽर्कं यो विरोचयति स्वयम् ।
विरोचन इति ख्यातः प्रकाशफलदो मनुः ।।
886
वायुः सरति यस्माद्धि तस्मात् सूर्यः षडक्षरः ।।
887
वृष्टिसस्यादिकं सूते सविता इति रवेर्मुखात् ।।
888
सूर्यस्य रश्मिसंबन्धात् विद्युद्वरुण-चन्द्रकान् ।
निरन्तरं लोचयति रविलोचन ईरितः ।।
889
मरुत्त्वान् हुतभुक् भोक्ता यो भुनक्ति प्रजा विधिः ।
सः अनन्तहुतभुग्भोक्ता महान्तौ यस्य तौ सदा ।।
890
अमानवकरस्पर्शात् भवमुत्सार्य सत्वरम् ।
स्वप्राप्तिलक्षणसुखं ददाति सुखदः च सः ।।
891
ब्रह्मालंकारदायिन्यो मुक्तेभ्यश्च परे पदे ।
दिव्यास्तु अप्सरसो यस्य नैकदः स च कथ्यते ।।
892
स्वस्याग्रे प्राप्तमुक्तानां सर्वेश्वर्या श्रिया सह ।
यथापर्यंकविद्यं च करुणाविष्टचेतसा ।
तद्भोग्यो जायते यश्च सः अग्रजः परिकीर्तितः ।।
893
महता प्रणिधानेन हि उत्तार्य भवगर्ततः ।
प्रापय्य च तमात्मानं कृतकृत्यश्च विज्वरः ।
पश्यन्नशोच्यमेनं यो हि अनिर्विण्णः स ईरितः ।।
894
कृतप्रतिकृतं त्वस्य निर्वोढुं मर्षितुं भवेत् ।
सर्वदा शीलमस्येति सदामर्षी इति कीर्तितः ।।
895
लोकानां मुक्तभोग्यानां लोकाधिष्ठानम् आश्रयः ।।
896
सर्वदा सर्वथा सर्वैः भुज्यमानोऽप्यपूर्ववत् ।
स्मयनीयः अद्भुतः प्रोक्तः ... ।।
897
... तेषां संभजनात् सनात् ।।
898
नित्यनूतनभोग्यत्वात् सनातनतमः स्मृतः ।।
899
विद्युन्मण्डलमध्यस्थनीलमेघवत् उज्ज्वलः ।
कपिलः स समाख्यातः सप्तवर्णों महामनुः ।।
900
नित्यं सुखं स्वानुभवं पात्ययं कपिरव्ययः ।। 900 ।।
901
भक्तेभ्यो मङ्गलं स्वस्ति ददानः स्वस्तिदः स्मृतः ।।
902
स्वस्ति भोगाशिषं यस्तु करोति स्वस्तिकृत् च सः ।।
903
महामङ्गलरूपत्वात् स्वयं स्वस्ति इति कथ्यते ।।
904
पालनात् मङ्गलस्यैव स्वस्तिभुक् च इति गम्यते ।।
905
शक्त्याद्या प्रकृतिः स्वस्ति स्वात्मदानं च दक्षिणा ।।
आत्मार्पणाख्ययागे तु यस्यासौ स्वस्तिदक्षिणः ।।
906
सर्वैश्वर्येऽपि सुगुणः शीतलः अरौद्रः उच्यते ।।
907
दिव्यभूषणवान् योऽसौ कुण्डली इति प्रकथ्यते ।।
908
नित्यदिव्यायुधः चक्री ... ।।
909
... स्यात् विलासी तु विक्रमी ।।
910
ब्रह्माद्यलंघ्यस्वाज्ञो यः स स्यात् ऊर्जितशासनः ।।
911
अनन्तशाखैराम्नायैः वाग्देव्याऽनन्तभोगिना ।
वक्तुं ह्यशक्यो महिमा यस्य शब्दातिगोऽस्ति सः ।
912
अतिभारमिवास्पष्टं तिरश्चां शब्दमार्तिजम् ।
सहते यः शब्दसहः वस्वर्णो मनुरुत्तमः ।।
913
गजेन्द्रपालनार्थं यः शिशिरस्तरसा गतः ।।
914
उच्यते शर्वरीशब्दात् हिंसा परविदारिणी ।
पञ्चायुधी करे साऽस्य इत्युदितः शर्वरीकरः ।।
915
योऽसौ धृतायुधैर्ग्राहम् अक्रूरो मङ्क्षु अकृत्तवान् ।।
916
त्वरातिशयतः स्रस्तस्रग्भूषाम्बरसुन्दरः ।
गजेन्द्ररक्षासमये योऽसौ स्यात् पेशलः स्मृतः ।।
917
दक्षो यो द्रुतमागन्ता रक्षणाय स उच्यते ।।
918
गजेन्द्रस्य प्रपन्नस्य यः प्रीतो दक्षिणस्तु सः ।।
919
गजेन्द्रदर्शनेनासौ धृतात्मा क्षमिणां वरः ।।
920
गजेन्द्रार्तिचिकित्सायां विद्वान् विद्वत्तमस्तु सः ।।
921
वीतं भयं गजेन्द्रस्य यस्मात् वीतभयः च सः ।।
922
गजेन्द्रमोक्षणं श्रुत्वा सद्यः पापात् प्रमुच्यते ।
यस्मात् तत्कीर्तनं पुण्यं श्रवणं चेति स स्मृतः ।
द्वादशार्णों मनुश्रेष्ठः पुण्यश्रवणकीर्तनः ।।
923
सरसस्तौ तारितवान् इति उत्तारणः इरितः ।।
924
ग्राहं विदारयामास यस्मात् दुष्कृतिहा च सः ।।
925
कीर्त्याऽस्मदादीनपि यो गजेन्द्रत्राणरूपया ।
पुनात्यसौ भवेत् पुण्यः षडर्णः पावनत्वतः ।।
926
गजेन्द्रमोक्षणाध्याय-जपात् दुःस्वप्नजं फलम् ।
नाशयत्यञ्जसा योऽसौ भवेत् दुःस्वप्ननाशनः ।।
927
वीरं तद्बाधकं मृत्युं हतवान् वीरहा मतः ।।
928
स्पर्शसंश्लेषणाद्यैस्तं रक्षतीति स रक्षणः ।।
929
यः स्वाश्रितान् सन्तनोति स सन्त इति कथ्यते ।
तेषामस्तीति वा सन्तः वचनव्यत्ययः स्मृतः ।
तेभ्य इष्टं दत्तवान् वा सनोतेः सन्तः उच्यते ।।
930
स्वहस्तेन हतं ग्राहं गन्धर्वत्वेन जीवयन् ।
पूर्वशापं निरस्याथ यस्तिष्ठति स जीवनः ।।
931
वात्सल्यात् तं गजेन्द्रं तु परितोऽवस्थितश्च सः ।
पर्यवस्थित आख्यातो नवार्णो ह्यमितप्रदः ।।
932
अनन्तरूपः स स्याद्वै यस्य असंख्येयविग्रहाः ।।
933
देयाः स्वप्राप्तिपर्यन्ताः श्रियोऽनन्ताश्च नित्यशः ।
प्रपन्नेभ्यो यस्य सन्ति सः अनन्तश्रीः इति स्मृतः ।।
934
गजेन्द्रद्वेषिणे क्रोधो जलकीटाय यः स्थितः ।
तं मन्युं जितवान् योऽसौ जितमन्युः प्रकथ्यते ।।
935
अनाथत्वभयं हन्ति वात्सल्येनैव मादृशाम् ।
भयापहः समाख्यातो वस्वर्णो मनुरुत्तमः ।।
936
युक्तकारी सर्वसमः चतुरश्रः स कीर्तितः ।।
937
धात्रादीनामप्रधृष्यं गांभीर्यं यस्य विद्यते ।
गभीरात्मा स विज्ञेयो वस्वर्णो मनुरुत्तमः ।।
938
विनयात् गद्गदस्तोत्रगिरामपि दिवौकसाम् ।
दूरेऽस्य विविधा देशाः विदिशः स तु कीर्तितः ।।
939
ब्रह्माद्यभिमतस्थानातिसृष्ट्या व्यादिशः च सः ।।
940
धात्रादीन् सर्वकृत्येषु हि आज्ञापयति यः सदा ।
दिशः स तु समाख्यातः षडर्णो मनुरुत्तमः ।।
941
देवतान्तरभक्तैर्यः देवताभिश्च सर्वदा ।
नादीयते स्वामितयेति अनादिः परिकीर्तितः ।।
942
तथ्यस्वदास्यज्ञानेन हि आत्मलाभवतः पदम् ।
भवति स्वयमेवेति भूर्भुवः स च कथ्यते ।।
943
आत्मलाभवतां सर्वसंपत् लक्ष्मीः सः यत् स्मृतः ।
944
तेषां यो विनिपातस्य प्रतीकारं करोति सः ।
सुवीर इति विख्यातः सप्तार्णो मनुरुत्तमः ।।
945
प्रपन्नेभ्यः स्वानुभवयोग्यमङ्गं मनोहरम् ।
अप्राकृतं सदा दत्ते योऽसौ स्यात् रुचिराङ्गदः ।।
946
*अथोच्यतेऽत्र भगवद्व्यापाराणां प्रयोजनम् ।
जननः स्वानुभूत्यर्ह करणोपेतसर्जनात् ।।
947
जनानां जनजन्मादिः जन्मनो यत् फलं स्वयम् ।।
948
एवंविधानुग्रहस्य विमुखानां निरन्तरम् ।
गर्भजन्मादिहेतुत्वात् भीम इत्युच्यते बुधैः ।।
949
लोकाहितेषु नितरां हिरण्यादिषु सर्वदा ।
भीमः पराक्रमो यस्य स स्यात् भीमपराक्रमः ।।
950
धार्मिका जगदाधाराः प्रह्लादाद्या विशेषतः ।
तेषां तु निलयः स्थानम् आधारनिलयस्तु सः ।।
951
स्वयं च धर्माचार्यत्वात् धाता इति परिकीर्त्यते ।।
952
स्वात्मानुभवशक्तीनां सायं पुष्पवदस्य वै ।
हासोऽस्ति भोग्यतोल्लासः पुष्पहास इति स्मृतः ।।
953
रात्रिंदिवं प्रजागर्ति सस्येष्विव कृषीवलः ।
भक्तेषु नितरां योऽसौ प्रजागर इहोच्यते ।।
954
योऽसौ स्वभावतस्तुङ्गः ऊर्ध्वगः परिकीर्तितः ।।
955
सत्पथाचार इत्युक्तः सन्मार्गे तत्प्रवर्तनात् ।।
956
कान्तादिविषयासक्त्या नष्टात्मभ्यः कृपावशात् ।
सदात्मोज्जीवनं योऽसौ ददाति प्राणदः तु अयम् ।।
957
आत्मोज्जीवनसंबन्धमुद्बोध्य प्रणवेन वै ।
पादारविन्दयोस्तान् यः प्रणामयति नित्यशः ।
प्रणवः स समाख्यातः सप्तार्णो मोक्षदो मनुः ।।
958
स्वाम्य-दास्य-व्यतीहार-व्यवहारात् पणः स्मृतः ।।
959
परमार्थत्रयीसारप्रत्यायकतया स्वयम् ।
प्रमाणमिति विख्यातः सप्तार्णो मनुरुत्तमः ।।
960
यस्मिन् नित्यं प्रलीयन्ते प्राणा जीवाः सदाऽग्रजे ।
शकुन्ता इव नीडे स्वे स प्राणनिलयः स्मृतः ।।
961
तान् मातृवत् धारयति प्राणधृत् स स्मृतो बुधैः ।।
962
जीवयति अन्नवत् जीवान् स उक्तः प्राणजीवनः ।।
963
सारांशभूतो जगतो योऽसौ तत्त्वमिति स्मृतः ।।
964
वेत्ति यः स्वात्मनस्तत्त्वं तत्त्ववित् स च कथ्यते ।।
965
शेषी भोक्ताऽभिमानी चापि एकश्चिदचितोस्तु यः ।
एकात्मा हीति सप्तार्णः सर्वप्राणप्रदो मनुः ।।
966
चिदचिद्धर्महीनो यो जन्ममृत्युजरातिगः ।।
967
भूरादिभिः लक्षितानां जीवानां यः समाश्रयः ।
भूर्भुवःस्वस्तरुः स स्यात् दशार्णः सर्वदो मनुः ।।
968
संसारतारणात् तेषां तारः स्यात् प्राणिनां सदा ।।
969
साक्षात् जनयिता योऽसौ सर्वस्य सविता स्मृतः ।।
970
पितामहस्य जनकः प्रपितामहः उच्यते ।।
971
रिक्तानां स स्वयं यज्ञो यज्ञ इत्युच्यते बुधैः ।।
972
यज्ञस्य फलदो यस्मात् तस्मात् यज्ञपतिः स्मृतः ।।
973
अशक्तविषये यष्टा स्वयं यज्वा इति कथ्यते ।।
974
शेषः शक्तकृतो यज्ञोऽस्येति यज्ञाङ्ग उच्यते ।।
975
तेषां श्रद्धाधिकारादिदानात् स्यात् यज्ञवाहनः ।।
976
पूर्णाहुति-स्वस्मृतिभ्यां विफलं यज्ञमप्युत ।
पुष्णाति यज्ञभृत् स स्यात् सप्तार्णो मनुरुत्तमः ।।
977
जगद्धिताय कृतवान् यज्ञमादौ स यज्ञकृत् ।।
978
यः सर्वेषां तु यज्ञानां शेषी यज्ञी इति कथ्यते ।।
979
भुंक्ते तान् स भुनक्त्येवं यज्ञभुक् स निगद्यते ।।
980
ज्ञानद्वारा यस्य यज्ञः साधनं यज्ञसाधनः ।।
981
अन्तं पर्यवसानं यो यज्ञानां कुरुते स्वयम् ।
स्वतत्त्वज्ञानरूपं तु स यज्ञान्तकृत् उच्यते ।।
982
यस्तपर्यति यज्ञेषु नित्यतृप्तोऽप्यतृप्तवत् ।
पुरोडाशादिनां भुक्त्वा तृप्यन्नन्यान् विशेषतः ।।
... यज्ञगुह्यम् 
983
एवं निष्पादितानन्तभोक्तृ शक्तिसमन्वितैः ।
भुज्यते यः सदा सोऽयम् अन्नम् इत्युच्यते बुधैः ।।
984
अतॄंस्तांश्च तथा भुंक्ते स्वयं सः अन्नादः इरितः ।।
985
भोक्तारमात्मना नित्यं यो योजयति सर्वदा ।
आत्मयोनिः स कथितो वस्वर्णः सुखभोगदः ।।
986
स्वयं जातो यतो जातः प्रार्थनाद्यनपेक्षया ।।
987
जनित्वा भवदुःखं यो विविधं खनति स्वतः ।
वैखानः स च निर्दिष्टः सप्तार्णोऽखिलदुःखहा ।।
988
स्वप्राप्तिमधुपानेन निरताः सामगीतिषु ।
नित्यमुक्ताः सन्ति यस्य स उक्तः सामगायनः ।।
989
देवक्यास्तनयत्वेन परावस्थः स जज्ञिवान् ।
वात्सल्यवारिधिर्योऽसौ देवकीनन्दनः स्मृतः ।।
990
परावस्थां प्रपन्नोऽसौ स्रष्टा सर्वस्य सर्जनात् ।।
991
भूभारक्लेशहारी यः क्षितीशः स च कथ्यते ।।
992
नवनीतस्तैन्यरासक्रीडाद्यात्मकथामृतैः ।
पापानां नाशनो लोके यः स स्यात् पापनाशनः ।।
993
शंखभृत् परमैश्वर्यलक्षणायुधधारणः ।।
994
नन्द्यात् मामयम् इत्येवं प्रार्थ्यो भगवताऽपि यः ।
स नन्दको नित्ययोगी यस्यासौ नन्दकी स्मृतः ।।
995
सर्वरक्षोसुरच्छेत्त्रा नित्यं चक्रेण योगतः ।
चक्रीति कथ्यते सम्यक् ऋत्वर्णः शत्रुनाशकः ।।
996
शार्ङ्गाख्यं धनुरस्येति शार्ङ्गधन्वा प्रकीर्तितः ।।
997
कौमोदकीधारणाच्च गदाधरः इतीरितः ।।
998
यथोदितं रथाङ्गं च पाणौ यस्य सदोद्यतम् ।
रथाङ्गपाणिः आख्यातो नवार्णो भयनाशकः ।।
999
प्रपन्नाभयदानार्थव्रत दाढर्यात् असौ तथा ।
अचाल्यः स्वमहिम्नाऽपि हि अक्षोभ्य इति कीर्तितः ।।
1000
पादमूलं प्रपन्नानाम् अनिष्टोन्मूलने स्वयम् ।
असंख्येयानि अमर्याद-सामर्थ्यानि आत्मनः सदा ।।
सर्वत्र सर्वथा सर्वप्रकाराश्रितरक्षणे ।
दीक्षितानि ऊर्जितानि अनन्तान्यायुधानि हि ।।
यस्य सन्ति स वै नित्यं सर्वप्रहरणायुधः ।
द्वादशार्णो महामन्त्रः सर्वदुःखविनाशकः ।।
एवं श्रीशं प्रपन्नानां सर्वाः सिद्ध्यन्ति संपदः ।। 1000 ।।