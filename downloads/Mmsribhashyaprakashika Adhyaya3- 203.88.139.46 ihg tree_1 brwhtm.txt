।। श्रीरस्तु ।। 
।। अथ तृतीयोऽध्याय ।।
।। प्रथमः पादः ।।
		(1) ।। तदन्तरप्रतिपत्त्यधिकरणम् ।।
		सू0 ।। तदन्तरप्रतिपत्तौ रंहति सम्परिष्वक्तः 
		प्रश्ननिरूपणाभ्याम् ।। 1 ।।
		सू0 ।। त्र्यात्मकत्वात्तु भूयस्त्वात् ।। 2 ।।
		सू0 ।। प्राणगतेश्च ।। 3 ।। 
		सू0 ।। अग्न्यादिगतिश्रुतेरिति चेन्न भाक्तत्वात् ।। 4 ।।
		सू0 ।। प्रथमेऽश्रवणादिति चेन्न ता एव ह्युपपत्तेः ।। 5 ।।
		सू0 ।। अश्रुतत्वादिति चेन्नेष्टादिकारिणां प्रतीतेः ।। 6 ।।
		सू0 ।। भाक्तं वानात्मवित्त्वात्तथा हि दर्शयति ।। 7 ।।
	पूर्वद्विकेन ब्रह्मकारणवादे साङ्ख्यादिपरोद्भावितस्मृतिन्यायविरोधपरिहारसाङ्ख्यादि- परपक्षप्रतिक्षेपवेदान्तवाक्यापातप्रतीतान्योन्यविरोधपरिहारसमेतायोगान्ययोगव्यवच्छेदकथन-मुखेन कारणवाक्यानां समन्वयकथनेन सिद्वविषयब्रह्मरूपं चिन्तितम् । अथोत्तरद्विकेन वेदान्तवाक्यप्रतिपाद्यं साधनफलस्वरूपरूपं साध्यविषयं स्वरूपं चिन्त्यते । तत्र तृतीये साध्यसिद्वेस्साधनसापेक्षत्वेन साधनभूतब्रह्मोपासनविषयिणी चिन्ता प्रवर्तते । ततश्चतुर्थे तत्फलभूतपरिपूर्णब्रह्मानुभव(रूप)विषयिणी चिन्तेति विभागः । तृतीयाध्याये चाद्यद्वितीययोः पादयोर्ब्रह्मोपासिसिषान्तरङ्गहेतुभूतप्राप्येतरवैतृष्ण्यप्राप्यतृष्णासिद्वये प्राप्येतरचेतनस्य हेयत्वं प्राप्यभूतब्रह्मणो निर्दोषकल्याणगुणाकरत्वलक्षणो- भयलिङ्गत्वञ्चोच्यते । तृतीयचरणे तु उपासनस्वरूपतद्भेदाभेदादि चिन्त्यते । ब्रह्मोपासनाङ्गभूतं यज्ञादिकर्म शमादि च चिन्त्यते । यत्किञ्चित्प्रतिबन्धकसत्त््वे साधकसहस्राणामप्यकिञ्चित्करत्वेन प्रतिबन्धकस्य प्रथममवश्यनिरसनीयतया प्राप्येतरतृष्णालक्षणोपासिसिषाप्रतिबन्धकनिवृत्तये चेतनस्य हेयत्वज्ञापनाय जाग्रत्स्वप्नसुषुप्त्याद्यवस्थासु चेतनस्वरूपं चिन्त्यते । चिदचिदीश्वरेषु त्रिषु तत्त्वेषु ईश्वारस्य प्राप्यकोटित्वेन अचेतनस्वरूपहेयत्वस्य सार्वजनीनत्वेन विषमिश्रमधुबिन्दु- 
वदत्यल्पानन्दादिना चेतनस्वरूपस्याप्यत्वशङ्काह्कुरशोषणाय तत्स्वरूपहेयत्वमेव ज्ञापनीयमिति तदेव प्रथमं चिन्त्यते । (तत्रापि) जाग्रदवस्थायां सुखादिगुणातिशयेन झटिति प्राप्यत्वशङ्कासंभावनया तदवस्थायां तत्स्वरूपं प्रथमं चिन्त्यते । देहयोगायत्तत्वेन चेतनहेयत्वस्य गेहवियोगे सति अतिरोहितस्वरूपतया प्राप्यत्वं प्रसजत इति तदवस्थायां स्वरूपं शोध्यते । 
	गेहं विसृज्य गेहान्तरं गञ्छंश्चेतनः किं भूतसूक्ष्मैरपरिष्वक्तो गच्छति किं वा परिष्वक इति संशये, कर्मानुगुणं गन्तव्यस्वर्गादितत्तल्लोकस्थितैः भूतसूक्ष्मैरेव भोगौपयिकदेहारम्भसम्भवेन गमनदशायां भूतपरिष्वङ्गे प्रमाणाभावात् वेत्थ यथा पञ्चम्यां (छा. 5-3-3) इत्यादिपञ्चाग्निविद्यावाक्यगतप्रश्नप्रतिवचनयोरपामेव श्रवणेन केवलाद्भिर्देहारम्भासम्भवात् त्रिवृत्करणमर्यादया तदारम्भोपपत्तौ अप्शब्दनिर्देशोपपत्तयेऽबंशभूयस्त्वस्याश्रयणीयतया तदारब्धास्मदादिदेहानामाप्यत्वेन पार्थिवत्वानुपपत्तेः तस्मिन्नेतस्मिन्नग्नौ देवाः श्रद्वां जुह्वति, (छा. 5-4-2) इत्यत्र प्रथमाहुतावपां होम्यत्वाश्रवणेन प्रश्नप्रतिवचनयोर्विरूपतयान्यपरत्वस्यैवाश्रयणीयत्वात् तमुत्क्रामन्तं प्राणोऽनुत्क्रामति प्राणमनूत्क्रामन्तम् (बृ. 4-4-2) इत्याद्यनुशब्देन उत्क्रमणपौर्वापर्यावगत्या कालभेदेन निष्क्रान्तानां जीवप्राणेन्द्रियाणां सहगतौ प्रमाणाभावेन इन्द्रियगत्यर्थं  भूतगत्यसिद्वेः  'यत्रास्य  मृतस्य  पुरुषस्याग्निं  वागप्येति' (बृ. 3-2-13) इत्यादिना वागादीन्द्रियाणामत्रैवाप्ययश्रवणेन गत्यनुपपत्तेः 'वेत्थ यथा' (छा. 5-3-3) इत्यादिप्रश्नतदुत्तरतदुपपादकतदुपसंहाररूपे अस्मिन् गमनवाक्ये क्वापि जीवप्रतीत्यभावेन भूतपरिष्वक्तजीवगमनकल्पनानवकाशात् व्यवहितोत्तरवाक्ये क्वचित् सोमराजशब्दस्य प्रापकप्रमाणबलेन कथञ्चिञ्चेतनाभिधायित्वेऽपि प्रकृते प्रमाणाभावेन सोमराजशब्दस्य तथात्वायोगात् । 'तं देवा भक्षयन्ति' (छा. 5-10-4) इति सोमराजशब्दोक्तस्य देवभक्ष्यत्वोक्त्या चेतनस्य तदसम्भवेन तत्रापि तदसिद्व्या प्रत्यभिज्ञानानवतारात् । अतो भूतसूक्ष्मापरिष्वक्त एव जीवो गच्छतीति तद्दशायामतिरोहितस्वरूपतया चेतनस्वरूपस्य प्राप्यतावकाश इति प्राप्ते - 
	तदपि नेति सिद्वान्त्यते । न हि वयं देहारम्भाय भूतसूक्ष्मपरिष्वङ्गंब्रमः ; येन गन्तव्यस्वर्गादिलोकस्थितभूतसूक्ष्मैरेव देहारम्भसम्भवं ब्रूयाः । किन्तु पञ्चाग्निविद्यावाक्यगतप्रश्नप्रतिवचनाभ्यां परिष्वङ्गं ब्रूमः । तथा हि - श्वेतकेतुमारुणेयं प्रति 
नाम्ना प्रवाहणः पाञ्चालो नृपतिः, 'वेत्थ यदितोऽधि प्रजाः प्रयन्ति' (छा. 5-3-2) इति इतोऽधि इत ऊर्ध्वं प्रयातानां कर्मिणां गन्तव्यदेशं, 'वेत्थ यथा पुनरावर्तन्ता' (छा. 5-3-2) इति पुनरावृत्तिप्रकारं, 'वेत्थ पथो देवयानस्य पितृयाणस्य च व्यावर्तना' (छा.5-3-2) इति देवयानपितृयाणव्यावर्तकस्वरूपं, 'यथासौ लोको न सम्पूर्यता' (छा.5-3-3) इत्यामुष्मिकस्याप्राप्तारञ्च पृष्ट्वा 'वेत्थ यथा पञ्चम्यामाहुतावापः पुरुषवचसो भवन्ति' (छा. 5-3-3) इत्यपां पुरुषपदप्रतिपाद्यदेहावस्थाप्राप्तिप्रकारं पृष्टवान् । अत्र प्रश्ने पञ्चमाहुतिहुतानामपां पुरुषशब्दोक्तदेहाकारपरिणामभाक्त्वं प्रतीयते । तत्र 'पञ्चम्यामाहुतौ' (छा. 5-3-3) इत्युक्ते कस्य द्रव्यस्य पञ्चमाहुतावित्यपेक्षायामुपस्थितानामेवापां हूयमानतया सम्बन्धौचित्येन तासां पञ्चमाहुतावित्यवगतौ पूर्वाहुतिचतुष्टयेऽपि तासां होम्यत्वं सिध्यति । तथा प्रतिवचनेऽपि 'इति तु पञ्चम्यामाहुतौ' (छा. 5-9-1) इति पूर्वोक्तप्रकारवाचिनेतिशब्देन द्युलोकपर्जन्यपृथिबीपुरुषयोषिद्रूपेषु पञ्चस्वग्निषु देवशब्दोक्तेन्द्रियैः प्रक्षिप्तानामपां क्रमेण सोमराजवर्षान्नरेतोभावमुखेन योषिद्रूपाग्निप्रक्षेपेण गर्भभाव एव पुरुषपदाभिलप्यदेहपरिणाम इत्यवगम्यते । तदेवं प्रश्नोत्तराभ्यां जीवो भूतसूक्ष्मपरिष्वक्तो गच्छतीति सिद्वम् । 
	ननु प्रश्नप्रतिवचनयोरपामेव श्रवणेन कथं देहारम्भकत्रिवृत्कृतभूतपरिष्वङ्ग- सिद्विरिति चेन्न । अत एवारम्भकत्वश्रुत्युपपत्तये अप्शब्देन त्रिवृत्कृताभिधाय- कत्वस्वीकारेण तादृशभूतपरिष्वङ्गावगत्युपपत्तेः देहारम्भकत्रिवृत्कृतभूतेष्वबंशाधिक्ये- नाशोकवनिकान्यायेनाप्छब्देन व्यपदेशोपपत्तेः । न चैवं तदारब्धेष्वस्मदादिपुरुष- शब्दाभिलप्यदेहेष्वाप्यत्वापात इति वाच्यम् । अबंशाधिकत्रिवृत्कृतारब्धत्व- निबन्वनाप्यत्वस्य अस्मदादिदेहेष्विष्टत्वात् । तदभिप्रायेणैव भगवताभाष्यकृता 'देहे लोहितादिभूयस्त्वेन आरम्भकेष्वपां भूयस्त्वं गम्यते' इत्यनुगृहीतम् । पार्थिवत्वव्यवहारोऽस्मदादिदेहेष्वस्ति चेत् भूयोभिः पार्थिवैरन्नसूपघृतव्य़ञ्जनैराप्यायि- तत्वनिबन्धनो गौण इत्यदोषात् ।
	ननु 'तस्मिन्नेतस्मिन्नग्नौ देवाः श्रद्वां जुह्वति' (छा. 5-4-2) इति प्रथमाहुतौ मनोवृत्तिविशेषश्रद्वाया एव होम्यत्वावगतेरपां पञ्चस्वपि होम्यत्वमसिद्वमिति चेन्न । 'वेत्थ यथा पञ्चम्यामाहुतावापः पुरुषवचसो भवन्ति' (छा. 5-3-3) इति प्रश्नस्य प्रतिवचनोपक्रमे श्रुतश्रद्वाशब्देनापामनभिधाने प्रतिवचनत्वानुपपत्तेः । 'इति तु पञ्चम्यामाहुतावापः' 
(छा.5-9-1) इत्याहुतिपञ्चकेष्वपि अपां होम्यत्वेन प्रतिवचननिगमनानुपपत्तेः । 'तस्मिन्नेतस्मिन्नग्नौ देवाः श्रद्वां जुह्वति तस्या आहुतेस्सोमो राजा भवति' (छा. 5-4-2) इति श्रुतसोमाकारामृतमयदेहाख्यपरिणामस्य मनोवृत्तिविशेषेऽनुपपत्त्या 'श्रुद्वा वा आपः' (अष्ट. 2-4-33) इत्यप्सु वैदिकप्रयोगानुसाराञ्चापामेव श्रद्वाशब्दाभिधानार्हत्वात् प्रथमे होमेऽपामश्रवणदोषानवकाशात् । अभिधानवृत्तेरपि तात्पर्यवृत्तेर्बलीयस्त्वात् । 
	किञ्च 'तमुत्क्रामन्तं' (बृ. 4-4-2) इत्यादिश्रुत्या प्राणशब्दाभिहित- प्राणवाय्विन्द्रियाणां गच्छता जीवेन सह गतिश्रवणेन तेषाञ्च निराश्रयाणां गत्यसम्भवेन भूताश्रयाणां जीवेन सह गत्यवश्यम्भावात् सेन्द्रियभूतसूक्ष्मसम्परिष्वक्तो जीवो गच्छतीत्यवश्यमभ्युपेत्यम् । न च तेषां स्वतो गमनं कुतो न स्यात् । अणुपरिमाणतया गमनक्रियासम्भवादिति वाच्यम् । 'गृहीत्वैतानि संयाति वायुर्गन्धानिवाशयात्' (गीता. 15-8) इति गन्धदृष्टान्तेन तेषामाश्रयं विना स्थितिगत्यनुपपत्तिप्रतीत्या 'प्रकृतिस्थानि कर्षति' (गीता. 15-7) इति शब्दितस्वाश्रयभूतस्थित्या सहैव कर्षणावगत्या च दीपप्रभावदाश्रयाधीनस्थितिगत्यादिस्वभावतया निराश्रयगत्यनुपपत्तेः ' गृहीत्वैतानि संयाति' (गीता. 15-8) 'प्रकृतिस्थानि कर्षति' (गीता. 15-7) इति वचनाभ्यां, 'तमुत्क्रामन्तं प्राणोऽनूत्क्रामति' (बृ. 4-4-2) इत्यादिवर्तमानार्थकप्रत्ययेन चानुशब्दस्यानुकूल्यं देशपौर्वापर्यं वार्थ इति गतिकालपौर्वापर्यासिद्वेः । न च 'अग्निं वागप्येति' (बृ. 3-2-13) इत्यादिना इन्द्रियाणामत्रैवाप्ययश्रवणात् न सहगतिसम्भव इति वाच्यम् । वैकारिकाणामिन्द्रियाणां स्वानुपादानाग्न्यादिष्वप्ययायोगेन 'ओषधीर्लोमानि वनस्पतीन्केशा' (बृ. 3-2-13) इत्यनपियद्भिर्लोमादिभिस्सह पाठेन चाप्ययश्रुतेरभिमानिदेवतापक्रमण- परत्वेन भाक्तत्वात् ।
	ननु तथाप्यस्मिन्वाक्ये 'वेत्थ यथा पञ्चम्यां' (छा. 5-3-3) इत्यादिप्रश्नप्रतिवचनात्मके जीवप्रत्यायकशब्दाभावेन कथमत्र भूतसूक्ष्मपरिष्वक्तस्य जीवस्य गमनसिद्विरिति चेन्न । अस्मिन्प्रश्नप्रतिवचनपरम्परात्मके पञ्चाग्निविद्यावाक्ये तावदुत्तरत्र पितृयाणपथव्यावर्तकप्रश्नोत्तरवाक्यभागे 'अथ य इमे ग्रामे इष्टापूर्ते दत्तमित्युपासते ते धूममभिसम्भवन्ति  धूमाद्रात्रिं रात्रेरपरपक्षमपरपक्षाद्यान् षट् दक्षिणैति मासान् नैते संवत्सरमभिप्राप्नुवन्ति मासेभ्यः पितृलोकं पितृलोकादाकाशमाकाशाञ्चन्द्रमसमेष सोमो 
राजा' (छा. 5-10-3) इत्यत्र कर्मिणां गन्तव्यदेशप्रश्नोत्तरे एष इति प्राप्तारं जीवं परामृश्य एष जीवः सोमो राजा सोमराजाख्यदिव्यदेहविशिष्टो भवति 'तस्या आहुतेस्सोमो राजा सम्भवति' (छा. 5-4-2) इति वाक्यानुसारात् । न च 'तद्देवानामन्नं तं देवा भक्षयन्ति' (छा.5-10-4) इति सोमराजशब्दोक्तस्य देवभक्ष्यत्ववचनाञ्चेतनप्रतीत्यसम्भव इति वाच्यम् । 'अथ य इमे ग्राम' (छा. 5-10-3) इत्युपक्रमप्राप्तचेतनप्रतीत्यनुसारेणानन्तर- श्रुतान्नत्वभक्ष्यत्ववादस्य आजानसिद्वदेवकिङ्करतया भाक्तत्वावश्यंभावात् । कर्मिणामिह लोके देवानामाराधकत्वेनोपकरणत्वम् । आमुष्मिके कर्मरूपाराधनप्रीतदेर्वैर्दत्तममुं लोकं प्राप्य तत्र तत्समानभोगानां तदुपकरणत्वमिति 'यथा पशुरेवं स देवानां' (बृ. 1-4-10) इत्यनात्मविदां देवोपकरणत्वश्रुतेः । ततश्चान्नत्वेन भक्ष्यत्ववचनस्य भाक्ततया तत्र सोमराजशब्दस्य तच्छरीरविशिष्टजीववाचित्वेन श्रद्वाहोमवाक्येऽपि तत्प्रत्यभिज्ञानेन 'तस्या आहुतेस्सोमो राजा सम्भवति' (छा. 5-4-2) इत्युक्तसोमराजाख्यदेहपरिमाणस्य 'अनेन जीवेनात्मनानुप्रविश्य' (छा. 6-3-2) इति सिद्वजीवानुप्रवेशसापेक्षत्वेन 'कर्मभिर्देवो जायत' इत्यादिवत् सोमराजशरीरविशिष्टो भवतीति सोमराजशब्दस्य तच्छरीरकजीववाचित्वावश्यम्भावेन जीवप्रत्यायकशब्दाभावशङ्कानवकाशात् पञ्चमप्रश्नप्रतिवचने द्युलोकपर्जन्यपृथिवीपुरुषयोषित्सु देवशब्दार्थेन्द्रियैरुत्पाद्यमानानां भूतसूक्ष्माणां क्रमेण श्रद्वासोमवृष्ट्यन्नरेतोभावयोषिद्योनिप्रवेशायत्तगर्भभावमां सासृङ्मूत्रपुरीषपूयपूरितातिहेयमातृकुक्षिनिवासजरायुलब्धनिर्बन्धमातृभक्षितरूक्षवस्तुसंसर्ग- कृतक्लेशयोनिद्वारसङ्कटनिर्गमनदुःखादिपूर्वकं घटीयन्त्रकुण्डिकान्यायेन पुनःपुनर्भ्रमणो- पन्यासस्य कर्मिणां वैराग्योपजननार्थतया केवलाचेतनविषयत्वे स्वारस्यानुपपत्त्या चेतनविषयप्रश्नोत्तरसहपाठेन प्रायदर्शनन्यायेन च चेतनविषयत्वावश्यम्भावेन सोमराजशब्दस्य श्रद्वाशब्दस्य च विशिष्टजीवपर्यन्ताभिधायित्वेनात्र चेतनप्रत्यायक- शब्दाभावशङ्कानवकाशाञ्च ।

	तस्मात्पञ्चाग्निविद्यागतप्रश्नप्रविवचनाभ्यां प्राणशब्दप्रतिपन्नेन्द्रियादिगतेश्च भूतसूक्ष्म- सम्परिष्वक्तो जीवो देहान्तरं गच्छतीति तद्दशायामपि तिरोहितस्वरूपतया न प्राप्यत्वप्रसक्तिरिति निर्धारितम् । 
।। इति तदन्तरप्रतिपत्त्यधिकरणम् ।। 
।। अथ कृतात्ययाधिकरणम् ।।
		सू0 ।। कृतात्ययेऽनुशयवान् दृष्टस्मृतिभ्यां यथेतमनेवञ्च ।। 8 ।। 
		सू0 ।। चरणादिति चेन्न तदुपलक्षणार्थेति कार्ष्णाजिनिः ।। 9 ।।
		सू0 ।। आनर्थक्यमिति चेन्न तदपेक्षत्वात् ।। 10 ।।
		सू0 ।। सुकृतदुष्कृते एवेति तु बादरिः ।। 11 ।।
	प्रसङ्गात्प्रत्यवरोहतः प्रत्यगात्मनो धर्मविशेषश्चिन्त्यते ।
	'कृतात्ययेऽनुशयवान्' इत्यत्र - 'अथैतमेवाध्वानं पुनर्निवर्तन्ते' (छा. 5-10-3) इति श्रूयमाणः प्रत्यवरोहन् जीवः किमनुशयवान् प्रत्यवरोहति उत निश्शेषभुक्तकर्मेति विशये 'यावत्सम्पातमुषित्वाथैतमेवाध्वानं पुनर्निवर्तन्ते' (छा. 5-10-3) इति संपात्यतेऽनेन सुखादाविति सम्पातः कर्म । यावच्छब्दस्साकल्यवचनः । 'यावत्तावञ्च साकल्ये' इति नैघण्डुकोक्तेः । साकल्यञ्च फलदानप्रवर्तकर्मविषयम् । स्वस्वप्रारब्धं सकलं कर्म भोक्तुमुषित्वा स्वर्गादिलोके स्थित्वा भुक्त्वेति यावत् । तथा च 'यावत्सम्पातमुषित्वा' इति वचनात् ,
			प्राप्यान्तं कर्मणस्तस्य यत्किञ्चेह करोत्ययम् । 
			तस्माल्लोकात्पुनरेत्यस्मै लोकाय कर्मणे' ।। (बृ. 4-4-6)
इति वचनान्तराञ्च निरवशेषकर्मभोगप्रतीतेर्न सावशेषकर्मा प्रत्यवरोहति । न च 'रमणीयचरणा रमणीयां योनिमापद्येरन्' (छा. 5-10-7) इति श्रुत्या ब्राह्मणादि- शरीरप्राप्तिहेतुकर्मशेषोऽवगम्यत इति वाच्यम् । चरणशब्दस्य सन्ध्यावन्दनाद्याचारार्थक- तया पुण्यादिकर्मवाचित्वाभावेन ततः कर्मावशेषत्वासिद्वेः । अत एव 'यान्यनवद्यानि कर्माणि । चानि सेवितव्यानि । यान्यस्माकं सुचरितानि' (तै. 1-11) इति पृछङ्निर्देश उपपद्यते । तस्मान्निरवशेषकर्मा प्रत्यवरोहतीति पूर्वपक्षं प्रापय्य -
	'तद्य इह रमणीयचरणा अभ्याशो ह यत्ते रमणीयां योनिमापद्येरन्' 'अथ कपूयचरणा अभ्याशो ह यत्ते कपूयां योनिमापद्येरन्' (छा. 5-10-7) इति श्रुत्या, 'वर्णा आश्रमाश्च स्वकर्मनिष्ठाः प्रेत्य ततः कर्मफलमनुभूय ततश्शेषेण विशिष्टदेहजातिकुलरूपे' (गौतम. 2-11-12, 13) इत्यादिस्मृत्या च रमणीयचरणकपूयचरणशब्दयो रमणीयकपूययोनिहेत्वभिधायकतया सन्ध्यावन्दनाद्याचारस्य कर्मानुष्ठानयोग्यतापादकस्य 
रमणीयशरीरप्राप्त्यादिफलहेतुत्वायोगेन फलसाधनसुकृतदुष्कृतकर्मपरत्वावश्यम्भावेन कर्मशेषसद्भावस्य दुर्वारत्वात् । न च 'यावत्सम्पातमुषित्वा' (छा. 5-10-3) इत्यादिवचनविरोधः । स्वर्गादिलोकविशेषानुभाव्यफलदानप्रवृत्तकर्मसाकल्यार्थकतया तस्य विरोधभावात् । न च संकोचो दोषः, प्रामाणिकस्य संकोचस्यादोषत्वात् । न चात्र प्रमाणभावः । 'रमणीयचरणारमणीयां योनिं'  (छा. 5-10-7) इत्यादिश्रुतेः 'ततश्शेषेण विशिष्टदेहजातिकुलरूपे' (गौतम. 2-11-12) इत्यादिस्मृतेश्च तत्संकोचे प्रमाणत्वात् । न चैवमाचारे चरणमाचारःशीलं वृत्तं इति 'यान्यस्माकं सुचरितानि' (इति च) लोकवेदप्रसिद्धचरणादिशब्दस्य चरतिधातुनिष्पन्नस्य कर्मणि लक्षणा दोष इति चरणाच्छीलाद्योनिप्राप्तिरिति युक्तमिति वाच्यम्  सुखदुःखयोः पुण्यपापरूपकर्मफलतया केवलाचारात्सुखादिप्राप्त्यसम्भवेन योन्यादिप्राप्त्यनुपपत्त्या 'गङ्गायां घोष' इत्यादाविव लक्षणायाः प्रामाणिकत्वेनादोषत्वात् । 'पुण्यं कर्माचरति पापं कर्माचरति' इत्यादौ कर्मानुष्ठानेऽपि चरतेः प्रयोगात् चर्यतेऽनुष्ठीयते इदं सुकृतदुष्कृतमिति कर्मणि व्युत्पत्त्या मुख्यावयवशक्तिरूपया योगवृत्त्यैव चरणशब्देन सुकृतशब्देन सुकृतदुष्कृताभिधानसम्भवेन लक्षणाप्रसङ्गाभावाच्च । न च तर्हि स्मृतिविहितस्याचारस्याफलतया आनर्थक्यं स्यादिति वाच्यम् ।
	'आचारहीनं न पुनन्ति वेदाः ।
	सन्ध्याहीनोऽशुचिर्नित्यमनर्हस्सर्वकर्मसु'
इत्यादिवचनेन सर्वेषामपि कर्मणामाचारसापेक्षत्वेन आचारस्य कर्मानुष्ठानार्थतया आनर्थक्याभावात्् ।
	तस्मात् 'रमणीयां योनिमापद्येरन्' (छा. 5-10-7) इत्यादिश्रुतेः 'वर्णा आश्रमा' (गौतम. 2-11-12) इत्यादिस्मृतेश्चानुशयवान् प्रत्यवरो इति । सौत्रेणानुशयशब्देनामुष्मिकस्वर्गलोकानुभाव्यफलदानप्रवृत्तभुक्तफलकर्मव्यतिरिक्तमैहिकलोकानुभाव्यफलसाधनभूतकर्मजातमुच्यते न तु स्वर्गार्थकर्मैकदेशभूतमैहिकफलसाधनं कर्म । तस्यैहिकफलस्यापि ज्योतिष्टोमसाध्यत्वे 'ज्योतिष्टोमेन स्वर्गकाम' इति स्वर्गस्य कामश्रुतिप्रतिपन्ननिरपेक्षसाध्यत्वभङ्गप्रसङ्गात् । पूर्वतन्त्रे 'सौर्यं चरुं निर्वपेद्ब्रह्मवर्चसकामः' इत्यादौ शास्त्रस्य बहुविषयत्वलिप्सया विश्वजिन्न्यायेन स्वर्गस्यापि फलत्वकल्पने 
कामश्रुतिप्रतिपन्नस्य ब्रह्मवर्चसगतनिरपेक्षसाध्यत्वस्य बाधापत्त्या न स्वर्गार्थत्वमिति निर्धारितत्वात् । तस्माज्जीवस्य आमोक्षं कर्मसम्बन्धोऽवर्जनीय इति सिद्धान्तितम् ।
।। इति कृतात्ययाधिकरणम् ।।  

(3) ।। अथानिष्टादिकार्यधिकरणम् ।।
सू. ।। अनिष्टादिकारिणामपि च श्रुतम् ।। 12 ।।
सू. ।। संयमने त्वनुभूयेतरेषामारोहावरोहौ तद्गतिदर्शनात् ।। 13 ।।
सू. ।। स्मरन्ति च ।। 14 ।।
सू. ।। अपि सप्त ।। 15 ।ऽ
सू. ।। तत्रापि तद्व्यापारादविरोधः ।। 16 ।।
सू. ।। विद्याकर्मणोरिति तु प्रकृतत्वात् ।। 17 ।।
सू. ।। न तृतीये तथोपलब्धेः ।। 18 ।।
सू. ।। स्मर्यतेऽपि च लोके ।। 19 ।।
सू. ।। दर्शनाच्च ।। 20 ।।
सू. ।। तृतीयशब्दावरोधस्संशोकजस्य ।। 21 ।। 

	'तदन्तपरप्रतिपत्तौ' (ब्र. सू. 3-1-1) इत्यत्र जीवस्यामोक्षं प्रकृतिसम्बन्धस्यावर्जनीयत्वमुक्तम् । 'कृतात्ययेऽनुशयवान्' (ब्र. सू. 3-1-9) इत्यत्र तद्धेतुभूतकर्मसम्बन्धस्यावर्जनीयत्वं चिन्तितम् । इदानीमनिष्टादिकारिणामित्यत्र कर्मसम्बन्धेऽपि साधुकर्मसम्बन्धनियमो नास्तीत्युच्यते ।
	'अनिष्टादिकारिणामपि च श्रुत' मित्यत्र - ये निषिद्धं कर्मानुतिष्ठन्ति ये च विहितं नानुतिष्ठन्ति ते द्वयेऽपीष्टादिकारिभ्यो भिन्ना अइनिष्टादिकारिणः । तेषां चन्द्रप्राप्तिरस्ति न वेति संशये 'ये वै के चास्माल्लोकात्प्रयन्ति चन्द्रमसमेव ते सर्वे गच्छन्ति' (कौषी. 1-2) इत्यविशेषेण लोकान्तरं गच्छतां चन्द्रगमनश्रुतेः 'इति तु पञ्चम्यामाहुतावापः पुरुषवचसो भवन्ति' (छा. 5-9-1) इति श्रुत्या पञ्चमाहुतेः पुरुषरूपदेहपरिणामहेतुत्वसिद्ध्या तस्य तन्द्रप्राप्तिसापेक्षत्वेन देहारम्भाय च तेषामपि चन्द्रप्राप्तिरस्सत्येव । न चैवं 
पुण्यपापयोर्द्वयोरपि तकुल्यफलत्वे बहुवित्तव्ययायाससाध्यसुकृतस्य वैयर्थ्यं स्यात् पापस्य नैष्पल्यञ्च स्यात् । द्युलोकप्राप्त्यादेस्सुकृतफलत्वात् पापिनां देहारम्भहेतुपञ्चमाहुत्यार्थ (वचसम्पन्नत्वेन) द्युलोकप्राप्त्यादेर्नान्तरीयकश्रमवत्पापफलत्वासम्भवात् ? पापानां नरकाद्यफलकत्वे प्रायश्चित्त्विधिवैयर्थ्यञ्च स्यादिति वाच्यम् । यमाज्ञया तत्तत्पापानुगुणरौरवादिपापफलानुभवानन्तरं पापिनां चन्द्रारोहावरोहाभ्युपगमेन तुल्यफलत्वादिशंकानवकाशात् । न च पापिनां यमाज्ञाधीनतायां (नरकादिफलकत्वे च) मानाभाव इति शंक्यम् । 'अयं लोको नास्ति पर इति मानी पुनः पुनर्वशमापद्यते मे ।' (कठ. 2-6) 'वैवस्वतं सङ्गमनं जनानां यमं राजानं' इत्यादि(ना) यमवश्यत्व(श्रुतेः) (श्रुत्या) (तस्य) तदाज्ञाप्रयुक्तयातनानुभवप(र्याय) (र्यन्त)स्य तत्राभिप्रेतत्वात् । कारणोक्तेः कार्यपर्यन्ततायामेवार्थवत्वादन्यथा कारणोक्तिवैयर्थ्यात् । 'न तस्य यमवश्यता नरकपातभीतिः कुतः' (अभीतिस्तव.) इति व्यतिरेकोक्त्या यमवश्यताया नरकपातशब्दोक्तदुःखानुभवहेतुत्वप्रतीतेः । सप्तस्वपि रौरवादिस्थानेषु पापिनां गमनेऽपि तेष्वपि तद्व्यापारस्य यमशासनात्मकस्य कार्यकारित्वात् सर्वत्र यमाज्ञाप्रयुक्तयातनानुभवाविरोधात् , चन्द्रप्राप्तेः 'ते सर्वे' (कौ. 1-2) इति सर्वश्रुत्या असंकोचप्राप्ताया अपरित्याज्यत्वात् ।
	न च तथापि 'जायस्व म्रियस्वेत्येतत्तृतीयं स्थानं तेनासौ लोको न सम्पूर्यते' (छा.5-10-8) इति तृतीयस्थानशब्दोक्ततच्छबादपरामृष्टपापिनो द्युलोकस्याप्राप्यत्व- प्रतिपादनेन पापिनो देहालम्भे पञ्चमाहुत्यनपेक्षावगमेन न तदर्थं पापिनश्चन्द्रपाप्तिस्सिध्यतीति वाच्यम् । 'अथैतयोः पथोर्न कतरेण च तानीमानि क्षुद्राण्यसकृदावर्तीनि भूतानि भवन्ति जायस्व म्रियस्वेत्येतत्तृतीयं स्थानं तेनासौ लोको न सम्पूर्यते' (छा. 5-10-8) इति पापकर्मणां न द्युलोकाप्राप्तिरुच्यते, किन्तु केषाञ्चित्कृमिकीटादीनामतिपापिनामुक्तरीत्या यातनानुभवोत्तरं द्युलोकं गतानां तदा तदा झटित्येव जननमरणभाक्तया द्युलोकारोहावरोहशालित्वेन नित्यं बहूनां जन्तूनां द्युलोकगमनेऽपि तैस्सम्बाधरूपसम्पूर्तिर्नास्तीत्यपूर्तिरुच्यते । 'वेत्थ यथासौ लोको न संपूर्यता' इति प्रश्नप्रतिवचनस्वारस्यात् । तस्मात् द्युलोकासम्पूरणवचनस्य पापिनां देहारम्भे पञ्चमाहुत्यनपेक्षत्वानवगमकतया पुरुषत्वनिष्पत्तेः पञ्चमाहुतिसापेक्षत्वेन 'य इमे ग्रामे' (छा. 5-10-3) इत्युपक्रमस्य इष्टादिकारिविषयत्वानवगमकतया पितृयाणस्य 
सर्वसाधारणत्वादनिष्टादिकारिणामपि प्राप्तत्वात् , 'सर्वे गच्छन्ति' इति सर्वशब्दस्य प्रेतमात्रविषयतया 'ये वै के च' (कौषी. 1-2) इत्यादिवाक्येन सर्वेषां चन्द्रप्राप्त्यवगमेनानिष्टादिकारिणोऽपि यातनानुभवानन्तरं चन्द्रमसं गत्वा निवर्तन्त इति पूर्वः पक्षः । 
	राद्धान्तस्तु - पापकर्मणां न चन्द्रप्राप्तिस्सम्भवति । देवयानपितृयाणसाध्यत्वाञ्चन्द्रप्राप्तेस्तयोश्च विद्याकर्मफलभोगार्थतया विद्याकर्मवतामेव तदुपपत्तेः तद्विधुराणां पापकर्मणां देवयानवैधुर्यवत्पितृयाणस्याप्यभावात् । देवयानपितृयाणसाध्यत्वञ्च चन्द्रप्राप्तेः 'तेऽर्चिषमभिसम्भवन्त्यर्चिषोऽहरह्न आपूर्यमाणपक्षं' (छा. 5-10-1) इत्यारमभ्य 'आदित्याञ्चन्द्रमसं  चन्द्रमसो विद्युतं' (छा. 5-10-2) (इति) 'ते धूममभिसम्भवन्ति धूमाद्रात्रिं रात्रेरपरपक्षं' (छा. 5-10-3) इत्यारभ्य 'पितृलोकादाकाशमाकाशाञ्चन्द्रमसमेष सोमो राजा' (छा. 5-10-4) इति (च) वाक्यादवगम्यते । देवयानपितृयाणयोर्विद्याकर्मफलभोगार्थत्वात् । विद्याकर्मफलत्वञ्च देवयाने विद्यायास्सन्निहितत्वात् पितृयाणे पुण्यकर्मणस्सन्निहितत्वाञ्चावगम्यते । 'तद्य इत्थं विदुर्ये चेमेऽरण्ये श्रद्धा तप इत्युपासते तेऽर्चिषमभिसम्भवन्ति' (छा. 5-10-1) इत्यादिनार्चिरादिविधानात् देवयाने विद्या सन्निहिता । 'अथ य इमे ग्राम इष्टापूर्ते दत्तमित्युपासते ते धूममभिसम्भवन्ति' (छा. 5-10-3) इत्यादिना धूमागदिविधानात् पितृयाणे इष्टापूर्तादिपुण्यकर्म सन्निहितम् । अतो विद्याकर्मफलभूता चन्द्रप्राप्ति- र्विद्याकर्मविधुराणामनिष्टादिकारिणां न सम्भवति । 
	न च 'ये वै के चास्माल्लोकात्प्रयन्ति चन्द्रमसमेव ते सर्वे गच्छन्ति' (कौषी. 1-2) इत्यविशेषेण चन्द्रपाप्तिवचनानुसारेण विद्याकर्मनिष्ठविषयार्चिरादिवाक्यमुपलक्षणं नेयमिति युक्तम् । सामान्यवाक्यस्यैव विशेषविषयतया 'छागो वा मन्त्रवर्णात्' (मी.सू.6-8-31) इति न्यायसिद्धतया ये वैके चेष्टादिकारिणोऽस्माल्लोकात्प्रयान्ति ते सर्वे चन्द्रमसं गच्छन्तीत्येव नयनौचित्यात् इष्टादिकारिणामेव चन्द्रमःप्राप्तेः प्राप्त्यानिष्टादिकारिणां प्रापकप्रमाणाभावेन चन्द्रप्राप्तिर्न युज्यते । 
	ननु पापकर्मणां चन्द्रगमनाभावे पञ्चमाहुत्यसम्भवात् शरीरारम्भ एव नोपपद्येत । 'पञ्चम्यामाहुतावापः पुरुषवचसो भवन्ति' (छा. 5-9-1) इति पञ्चम्या आहुतेः देहपरिणामहेतुत्वश्रवणात् तस्याश्चाहुतेश्चन्द्रप्राप्तिपूर्वकत्वस्य 'आकाशाञ्चन्द्रमसमेष सोमो 
राजा' (छा. 5-10-4) इति वचनेन प्रतीयमानत्वात् । अतः पापकर्मणां शरीरारम्भाय तेषामपि चन्द्रारोहावरोहावभ्युपेत्याविति चेत् ; तृतीये (तृतीयस्थाने) विद्याकर्मफलानुभवाश्रयविद्यावत्सुकृतिजीवद्वयापेक्षया पापफलानुभवाश्रयतया तृतीयस्थाने पापकर्मणि देहारम्भाय न पञ्चमाहुत्यपेक्षेति न तदर्थं पापकर्मणश्चन्द्रप्राप्तिरभ्युपेया । 'वेत्थ यथासौ लोको न सम्पूर्यता' (छा. 5-1-3) इति तृतीयप्रश्नप्रतिवचने 'अथैतयोः पथोर्न कतरेण च तानीमानि क्षुद्राण्यसकृदावर्तीनि भूतानि भवन्ति जायस्व म्रियस्वेत्येतत्तृतीयं स्थानं तेनासौ लोको न सम्पूर्यता' (छा. 5-10-8) इत्यत्र 'तप्ते पयसि दध्यानयति सा वैश्वदेव्यामिक्षा' इत्यत्र तच्छब्देन दध्यानयनवाक्ये प्रधानप्रस्तुतपयसः परामर्शवत् 'षङ्किशतिरस्य वङ्क्रयः ता अनुष्ठायोञ्चावयतात्' इत्यत्र तच्छब्देन स्त्रीलिङ्गद्वितीया- बहुवचनान्तेन प्रधानभूतवङ्क्रीणां परामर्शवञ्च भूतानीति प्रथमानिर्दिष्टप्रधानभूत- भूतशब्दार्थपापकर्मणः तृतीयस्थानस्य तेनेति परामृश्य 'असौ लोको न सम्पूर्यते न प्राप्यत' इति पापकर्मणां द्युलोकगमनाभाववचनेन चन्द्रप्राप्तिपूर्वकपञ्चमाहुतिनैरपेक्ष्यस्य तेषां शरीरारम्भे प्रतीयमानत्वात् ।
	न च प्रश्नप्रतिवचनयोस्सम्पूर्यत इति पदस्वारस्यान्निबिडीकाराभाव एवोच्यते । न तु गमनाभावः । पापकर्मणां यातनानुभवानन्तरारम्भकर्मफलदेहारम्भाय पञ्चमाहुति- सम्पत्तये तेषां द्युलोकगमनचन्द्रप्राप्तिस्वीकारेण झटित्येव देहप्राप्तये पुनरवरोहस्वीकारेण पुण्यकर्मणामिव तत्र लोके चिरकालावस्थानाभावेन तैर्निबिडीकाराभावोपपत्तिरिति वाच्यम् । 'अथैतयोः पथोर्न कतरेण' (छा. 5-10-8) इति देवयानादिमार्गद्वयमध्ये केनापि न गच्छन्तीति कण्ठतः पापिनां द्युलोकगमनाभावप्रतिपादनेन न सम्पूर्यत इत्यत्र प्राप्त्यभावार्थकत्वस्यैवोचितत्वात् । तेन च प़्चमाहुत्यनपेक्षावगमात् ।
	न च पञ्चमाहुतौ 'आपः पुरुषवचसः' (छा. 5-9-1) इति पथमुपपद्यत इति वाच्यम् । व्रीहिभिर्यजेतेत्यत्रेवायोगव्यवच्छेदेन हेतुत्वप्रतिपादनोपपत्तेः । कार्याव्यवहितपूर्वक्षणावच्छेदेन सकलकार्याधिकरणवृत्त्यभावाप्रतियोगित्वे सत्यनन्यथा- सिद्धत्वस्य कारणत्वरूपतया तस्य च कार्यपूर्वं कतिपयकार्याधिकरणवृत्तिषु व्रीहिपञ्चमाहु- त्यादिषु अयोगव्यवच्छेदिष्वपि सम्भवात् । कतिपयघटादिकार्यपूर्ववृत्तिरासभादीनां अनन्यथासिद्धत्वविशेषणेनैव घटादिकारणत्वनिरासात् । लोके केषाञ्चि(पुण्य) कर्मणां द्रौपदीधृष्टद्युम्नप्रभृतीनां देहारम्भे पञ्चमाहुत्यनपेक्षणदर्शनात् , वेदेऽपि 'तेषां खल्वेषां भूतानां 
त्रीण्येवबीजानि भवन्ति अण्डजं जीवजमुद्भिज्जं' (छा. 6-3-1) इत्युक्तोद्भिज्जापद- सङ्गृहीतसंशोकजकीटादिशरी रारम्भे पञ्चमाहुत्यनपेक्षणदर्शनाञ्च, अत्रावधारण श्रवणाञ्चान्ययोगव्यवच्छेदकल्पनानुपपत्तेः ।
	तस्मात् द्युलोकासम्पूरणवचनस्य पापकर्मणां देहारम्भे प़्चमाहुत्यनपेक्षावगमकतया नैरपेक्ष्येण 'अथ य इमे ग्रामे' (छा. 5-10-3) इत्युपक्रमस्य इष्टादिकारिमात्रविषयतया सन्निधानात्पितृयाणमार्गस्य तद्विषयत्वेन तत्साध्यचन्द्रप्राप्तिरपि तद्विषयैवेति । 'ये वै के चास्माल्लोकात्प्रयन्ति' (कौषी. 1-2) इत्यस्येष्टादिकारिणस्ते सर्वे चन्द्रमसं गच्छन्तीत्यर्थकतया प्रापकप्रमाणाभावान्नानिष्टादिकारिणां चन्द्रप्राप्तिरिति फलितम् (इति) ।
।। इत्यनिष्टादिकार्यंधिकरणम् ।।

		(4) ।। अथ तत्स्वाभाव्यापत्त्यधिकरणम् ।।
		सू. ।। तत्स्वाभाव्यापत्तिरुपपत्तेः ।। 22 ।।
	एवं पुण्यकर्माणो भूतसूक्ष्मसम्परिष्वक्ताः पितृयाणेन धूमरात्र्यपरपक्षदक्षिणायनषण्मासपितृलोकाकाशान्तक्रमेणामुं लोकं गताः पुण्यफलानुभवान्ते सानुशयाश्चन्द्रमसः स्थानात् आकाशमभिसम्भवन्तीत्याकाशस्यारोहणा- वरोहणयोस्तुल्यत्वात् 'यथेतमाकाशमाकाशाद्वायुं वायुर्भूत्वा धूमो भवति धूमो भूत्वाभ्रं भवत्यभ्रं भूत्वा मेघो भवति मेघो भूत्वा प्रवर्षति' (छा. 5-10-5) इति वचनात् वायुमारभ्यानेवञ्चावरोहन्तीत्युक्तम् । 
	तत्रावरोहतोऽस्याकाशादिप्रतिपत्तौ किमाकाशादिभावादेव मनुष्यादिभाववत्तच्छरीरि- भावः ? किं वा आकाशादिसादृश्यापत्तिरिति विशये श्रद्धावस्थस्य सोमराजभाववदविशेषात् आकाशादिभावोऽप्याकाशादिशरीरिभाव एव । सोमराजभावपुरुषभावयोराद्यन्तयोश्शरीरिभावापत्तिदर्शनेनाग्र्यप्रायन्यायेन आकाशादिप्राप्तावपि तथाभावस्यैव निर्णयात् । 'सोमो राजा सम्भवति' (छा. 5-4-2) 'गर्भस्सम्भवति' (चा. 5-4-8) इति वदविशेषेण 'यथेतमाकाशमाकाशाद्वायुं वायुर्भूत्वा धूमो भवति' (छा. 5-10-5) इत्याख्यातार्थतौल्याद्भवतेरुत्पत्त्यर्थकतया चेतनोत्पत्तेश्शरीरपरिग्रहरूपतया आकाशादिभावस्यापि तथारूपत्वस्यैव प्राप्तत्वादिति प्रापय्य - 
	द्युलोके पुण्यकर्मपरतया स्वर्गादिसुखानुभवयोग्यसोमराजख्यामृतमयदिव्यदेह- प्राप्तिसम्भवेऽप्यत्र लोके मनुष्यादिशरीरप्रापकभुक्तशिष्टकर्मफलतया मनुष्यादिशरीरप्राप्ति- सम्भवेऽपि सर्गादिकालक्लृप्ततत्तदभिमानिदेवताधिष्ठिताकाशादिशरीरप्रापकस्य भुक्तभोक्ष्यमाण- कर्मतिरिक्तकर्मणस्सअद्भावेन आकाशादिशरीरप्राप्त्यसम्भवेन आकाशादिभावस्तत्स्वा- भाव्यापत्तिः तत्सादृश्यापत्तिः आकाशादिसादृश्यापत्तिः चन्द्रमण्डले सोमराजाख्यदेहारम्भकाणामपां कर्मक्षये द्रवीभूतानामाकाशगतानां भेदकाकारप्रहाणेन आकाशात्पृथङ्निर्देशानर्हाकाशादिसंसर्गविशेषरूपैव । तासामपां तथाविधसादृश्यापत्तौ तत्संश्लिष्टचेतनानामपि आकाशसाम्यं भवतीति आकाशादिभावस्तत्संसर्गविशेषरूप- तत्सादृश्यात्मकतत्स्वाभाव्यापत्तिरिति 'तत्स्वाभाव्यापत्तिरुपपत्तेः' इत्यत्र निरणायि ।
।। इति तत्स्वाभाव्यापत्त्यधिकरणम् ।। 

		(5) ।। अथ नातिचिराधिकरणम् ।। 
		सू. ।। नातिचिरेण विशेषात् ।। 23 ।।
	आकाशादिभावे विचारिते तस्य प्रसङ्गादचिरावस्थानमुच्यते । 
	'नातिचिरेण विशेषा' दित्यत्र - आकाशादिभावप्रभृति वर्षभावावधि किं नातिचिरं तिष्ठन्ति किं वा नातिचिरं चिरं वेत्यनियम इति सन्दिह्य नातिचिरमेव तिष्ठन्तीत्यत्र नियमग्राहकप्रमाणाभावादाकाशादिसंश्लेषस्य मार्गगतिसम्पन्नतया तत्र तत्र आकाशादाववस्थानस्यावस्थातुरिच्छाधीनतया यथेच्छं चिरमचिरं वा तिष्ठन्तीत्यनियम इति प्रापय्य - 
	'इह व्रीहियवा ओषधिवनस्पतयस्तिलमाषा इति जायन्ते ततो वै खलु दुर्निष्प्रपतरं' (छा. 5-10-6) इति पूर्वत्राकाशादावनुक्तस्य अतो वै खल्वित्यतश्शब्देन सन्निहितव्रीह्यादीन्परामृश्य ततो दर्निष्प्रपततरस्यातिशयितदुःखनिष्क्रमणस्योक्ततया तस्य चिरकालावस्थानायत्ततया व्रीह्यादिषु चिरकालावस्थानावगत्या आकाशादावचिरावस्थानं गम्यते । खलन्ताद्द्दुर्निष्प्रपतशब्दादातिशायनिके तरप्प्रत्यये सति छान्दसे तशब्दलोपे च सति दुर्निष्प्रपतरमिति रूपेततश्चातिशयितदुःखनिष्क्रमणप्रतिपादनेऽतिशयस्य प्रतियोग्याकांक्षायां पूर्वानुक्रान्ताकाशादीनामेव सन्निहिततया प्रतियोगित्वेनान्वये सत्याकाशाद्यपेक्षया व्रीह्यादिषु चिरकालावस्थानावगत्या व्रीह्याद्यपेक्षया 
आकाशादिष्वल्पकालावस्थानावगत्यवसानात् दुर्निष्प्रपतरमिति विशेषकप्रमाणसद्भा- वादाकाशादिष्वचिरावस्थानमवरोहतामिति सिद्धान्तितम् ।
।। इति नातिचिराधिकरणम् ।।

		(6) ।। अथान्याधिष्ठिताधिकरणम् ।।
		सू. ।। अन्याधिष्ठिते पूर्ववदभिलापात् ।। 24 ।।
		सू. ।। अशुद्धमिति चेन्न शब्दात् ।। 25 ।।
		सू. ।। रेतस्सिग्योगोऽथ ।। 26 ।। 
		सू. ।। योनेश्शरीरम् ।। 27 ।।
	अवरोहतां जीवानामाकाशभावे सप्रपञ्चं निरूपिते तत्प्रलङ्गाद्व्रीह्यादिभावो विचार्यत इति प्रासङ्गिकी सङ्गतिः । यद्वा आकाशादिभावस्य तत्संश्लेषविशेषरूपत्वेऽपि व्रीह्यादिभावस्तच्छरीरकत्वरूपः स्यादिति शङ्कयोत्थानात्सङ्गतिः ।
	'अन्याधिष्ठिते पूर्वव' दित्यत्र - 'व्रीहियवा ओषधिवनस्पतयस्तिलमाषा इति जायन्ते' (छा. 5-10-6) इति श्रूयमाणो व्रीह्यादिभावः किं मनुष्यादिभाववत्तच्छरीरकत्वं ? किं वाकाशादिभाववत् व्रीह्यादिसंश्लेषमात्रमिति सन्दिह्य देवो जायते मनुष्यो जायत इतिवत् 'तिलमाषा इति जायन्त' इति जननवचनात् चेतनस्य शरीरसम्बन्धो जन्मेत्यभ्युपगमात् स्थावरशरीरसम्बन्धस्य पापमूलत्वात् , इ,्टादिकारिणामपि हिंसादिगर्भयागादिकारितया पापांशमिश्रत्वेन द्युलोके पुण्यफलमनुभूयावरोहतां पापांशफलतया व्रीह्यादिस्थावरशरीरप्राप्तिसम्भवेन मनुष्यादिभाववत्तच्छरीरकत्वमेव युक्तं वक्तुम् । आकाशादिभावे त्वचिरनिष्क्रमणावगत्या संश्लेषमात्रकल्पनम् ।
	न च क्रत्वङ्गतया विहितस्य अग्नीषोमीयहिंसात्मककर्मणः कथं पापत्वं ? निषिद्धं हि कर्म पापं भवति । न हिंस्यादिति निषेधशास्त्रस्य पदाहवनीयन्यायेन विहितेतरविषयत्वादिति वाच्यम् । विधिनिषेधयोर्भिन्नविषयतया विरोधाभावेनोत्सर्गापवादन्यायानवतारात् । अग्नीषोमीयहिंसा विधिहिंसायाः क्रतूपकारकत्वं बोधयति ; न हिंस्यादिति निषेधस्तु हिंसायाः प्रत्यवायफलकत्वम् । भोजनादेः श्रमतृप्त्युभयहेतुत्ववत्  विहितहिंसाया अप्यल्पदुःखस्वर्गादिसुखद्वयहेतुत्व- सम्भवात् । न च निषेधविधे रागप्राप्तहिंसाविषयतया न वैधहिंसामास्कन्दतीति वाच्यम् । 
वैधेऽपि रागं विना प्रवृत्त्यनुपपत्त्या तस्यापि रागप्राप्तत्वाविशेषात् । तस्मादिष्टादीनां पापमिश्रत्वेन स्वर्गे पुण्यफलमनुभूय पापांशफलमवरोहणकाले व्रीह्यादिस्थावरभावेनानु- भवन्ति । 'शरीरजैः कर्मदोषैर्याति स्थावरतां नरः' । (मनु. 1-2-9) इति स्थावरभावस्य पापफलत्वस्मरणात् । अतो व्रीह्यादिभावो व्रीह्यादिशरीरकत्वरूप इति प्राप्ते -
	चेतनाधिष्ठिते कर्मफलानुभवार्थं  चेतनान्तरपरिगृहीते व्रीह्यादिस्थावरशरीरे संश्लेषमात्रमाकाशादि(उभया) भाववद्व्रीह्यादिभावोऽपि न तच्छरीरत्वम् । आकाशादिमेघपर्यन्तवदत्रापि केवलतद्भावाभिलापात् भोक्तृत्वहेतुकर्माभिलापाभावात् । भोक्तृत्वाभिप्रायस्थलेऽत्र श्रुतिवाक्ये 'अथ य इमे ग्राम इष्टापूर्ते' (छा. 5-10-3) इत्यारभ्य 'एष सोमो राजा' 'रमणीयचरणा रमणीयां योनिमापद्येरन्' (छा. 5-10-7) इति भोगहेतुकर्माभिलापदर्शनेनात्र व्रीह्यादिभावे आकाशादाविव कर्माभिलापाभावात् आकाशादिभाववत् व्रीह्यादिभावोऽपि तत्संश्लेषमात्रम् ।
	न चैवं कर्माभावे व्रीह्यादिसंश्लेषस्यादृष्टापरपर्यायकर्महेतुकत्वं न स्यादिति वाच्यम् । रमणीयचरणादेरैहिकरमणीयशरीरप्राप्तिहेतुत्वमवरोहाकाशव्रीह्यादिसंश्लेषमन्तरानुपपन्नमिति तस्यैवावरोहाकाशादिसंश्लेषहेतुत्वस्यार्थसामर्थ्यप्राप्तत्वात् कर्महेतुत्वसम्भवात् । रमणीयचरणानां पापफलव्रीह्यादिस्थावरशरीरहेतुत्वासम्भवात् । न चेष्टादीनां निषिद्धहिंसादिगर्भत्वेन पापमिश्रत्वेन तत्फलस्थावरव्रीह्यादिशरीरप्राप्तिसम्भवेन व्रीह्यादिभावस्थले कर्मानभिलापोऽप्रयोजक इति वाच्यम् । अग्नीषोमीयसंज्ञपनस्य हिंसात्वाभावश्रुत्या तस्य न हिंस्यादिति निषेधसिद्ध्यनाक्रान्ततया पापत्वाभावात्तत्फलत्वासम्भवात् । व्रीह्यादिभावस्य 'न वा उवेतन्म्रियसे न रिष्यसि' (काठक. 2-6-9-49) इति हिं सात्वाभावः श्रूयते । न रिष्यसि न हिंस्यस इत्यर्थः । 'रुष रिष हिंसाया' मिति धातुः । प्रत्युत 'देवां इदेषि पथिभिस्सुगेभिः । यत्र यन्ति सुकुतो नापि दुष्कृतः । तत्र त्वा देवस्सविता दधातु' (काठक. 2-6-9-49) इति स्वर्गादिप्राप्तिहेतुत्वं श्रूयते । 
	हिंसापदप्रवृत्तिनिमित्तञ्च बलवदनिष्टजनकत्वे सति दुःखसाधनव्यापारत्वमेव । तञ्च पशुसंज्ञपनस्य तादात्विकदुःखजनकस्यापि बलवदिष्टभूतस्वर्गजनकतया न संभवतीति न निषिद्धत्वमितीष्टादीनां न पापमिश्रत्वम् । व्रीह्यादिभावानन्तरमपि 'यो यो ह्यन्नमत्ति यो यो रेतस्सिञ्चति भूय एव तद्भवति' (छा. 5-10-6) इत्यत्र स इत्यध्याहारः । भूयः पश्चात् 
स तद्भवति रेतस्सिग्भवति रेतस्सिग्योगी भवतीत्यर्थः । न तु तच्छरीरकः चेतनान्तराधिष्ठितत्वात् । तथा चौपचारिकाकाशादिभावप्रकरणाविच्छेदात् तन्मध्य- गतव्रीह्यादिभावोऽप्यौपचारिक इत्येव युक्तम् ।
	योषिद्योनिप्राप्त्युत्तरभाविषु अनुशयिनां शरीरेषु 'स उल्बावृतो गर्भो दश वा नव वा मासानन्तश्शयित्वा यावद्वाथ जायते स जातो यावदायुषं जीवति तं प्रेतं दिष्टमितोऽग्नय एव हरन्ति यत एवातो यतस्सम्भूतो भवति' (छा. 5-9-1,2) इत्युक्तरीत्या सुखदुःखोपभोगार्थत्वतद्धेतुपुण्यापुण्यकर्ममूलत्वयोर्दर्शनेन व्रीह्यादिभावे सुखदुःखोपभोग- रूपकार्यस्य पुण्यापुण्यरूपकारणस्य चाभावेन व्रीह्यादिभावो नानुशयिनां व्रीह्यादिशरीरकत्वरूपः किन्तु तत्संश्लेषरूप एव पुण्यस्य स्वर्गलोक एव भुक्तत्वात् अनुशिष्टस्य च भोक्ष्यमाणत्वात् व्रीह्यादिस्थावरस्य पुण्यफलत्वायोगात् । इष्टादिपुण्यकर्मणां पापाभावा़ञ्च ।
	'अन्याधिष्ठिते पूर्ववदभिलापात्' (ब्र.सू. 3-1-24) इत्यस्मिन् सूत्रे - पुण्यपापरूपकर्माभावात् व्रीह्यादिभावस्तत्संश्लेषमात्रमिति साधितम् । 'योनेश्शरीरं' (ब्र.सू.3-1-27) इत्यत्र सुखदुःखोपभोगरूपकार्याभावात् व्रीह्यादिभावस्तत्संश्लेषमात्रमिति साध्यत इति भेदः । अन्याधिष्ठित इति सूत्रव्याख्याने 'यत्र ऊोक्तृत्वमभिप्रेतं तत्र तत्साधनभूतं कर्माभिलप्यते रमणीयचरणा' इत्यादि भाष्यम् । योनेश्शरीरमित्यत्र च 'योनिप्राप्तेः पश्चादेवानुशयिनां शरीरप्राप्तिः । तत्रैव सुखदुःखोपभोगसद्भावात्' इत्यादि भाष्यम् । 
इति श्रीमल्लक्ष्मणार्यकरुणाकटाक्षलब्धतत्त्वयाथात्म्येन 
श्रीनिवासदासेन विरचितायां 
श्रीभाष्यप्रकाशिकायां 
तृतीयस्याध्यायस्य 
प्रथमः पादः ।।
अधिकरणानि 6.    सूत्राणि 27. 

।। द्वितीयः पादः ।। 
(1) ।। संध्याधिकरणम् ।।
सू. ।। संध्ये सृष्टिराह हि ।। 1 ।।
सू. ।। निर्मातारञ्चैके पुत्रादयश्च ।। 2 ।।
सू. ।। मायामात्रन्तु कार्त्स्न्येनानभिव्यक्तस्वरूपत्वात् ।। 3 ।।
सू. ।। पराभिध्यानात्तु तिरोहितं ततो ह्यस्य
बन्धविपर्ययौ ।। 4 ।।
सू. ।। देहयोगाद्वा सोऽपि ।। 5 ।।
सू. ।। सूचकश्च हि श्रुतेराचक्षते च तद्विदः ।। 6 ।।
	जाग्रदवस्थाचिन्तानन्तरं ज्ञानवत्तया तुल्या स्वप्नावस्था चिन्त्यते ।
	'सन्ध्ये सृष्टि' रित्यत्र - स्वप्नदृशं प्रस्तुत्य 'न तत्र रथा न रथयोगा न पन्थानो भवन्त्यथ रथान् रथयोगान् पथस्सृजते स हि कर्ता' (बृ. 4-3-10) इति श्रूयमाणो जाग्रत्कालीनरथादिविलक्षणरथादीनां स्रष्टा, जीवः परो वेति संशये, प्रकृतपरामर्शिना स हि कर्तेति तच्छब्देन प्रस्तुतं स्वप्नदृशं परामृश्य कर्तेति स्वाप्नरथादिकर्तृत्वोक्तेः, केषाञ्चिच्छाखिनां शाखायां 'य एषु सुप्तेषु जागर्ति कामं कामं पुरुषो निर्मिमाणः' (कठ. 5-8) इति कामशब्देन 'सर्वान्कामांश्छन्दतः प्रार्थयस्व शतायुषः पुत्रपौत्रान् वृणीष्व' (कठ. 1-25) इति पूर्वप्रस्तुतपुत्रादीन्निर्दिश्य तन्निर्मातृत्वोक्तेः, 'य आत्मापहतपाप्मा' (छा.8-7-1) इत्यादिप्रजापतिवाक्योक्तापहतपाप्मत्वादिसत्यसङ्कल्पपर्यन्तगुणशालिनस्तस्य प्रसिद्धोपकरणाद्यभावेऽपि सङ्कल्पमात्रेण विलक्षणरथादिनिर्मातृत्वसम्भवाञ्च स्वाप्नपदार्थानां स्रष्टा जीव एवेति पूर्वपक्षे - 
	प्रसिद्धोपकरणाभावकालीना स्वाप्नरथादिपदार्थसृष्टिः मायामात्रं मायैव आश्चर्यरूपैव । मायाशब्दो ह्यश्चर्यवाची । 'जनकस्य कुले जाता देवमायेव निर्मिता' (रामायण. 1-1-27) इत्यादौ तथा दर्शनात् । निर्मिता मूर्तिमती देवस्य माया आश्वर्यशक्तिरिवेति तदर्थत्वात् । माया विचित्रा सान्ध्यसृष्टिः परमपुरुष,ङ्कल्पसिद्धेति यावत् । 'न तत्र रथा न रथयोगा' (बृ. 4-3-10) इत्यादिना प्रसिद्धरथादिवैलक्षण्यस्य प्रतिपादने सत्यर्थवशात् सकलेतराननुभाव्यत्वतत्कालमात्रावसानत्वरूपाश्चर्यपर्यवसन्नतया तादृशी च सृष्टिस्सत्यसङ्कल्पस्य परस्यैव । जीवस्य सत्यसङ्कल्पत्वसत्वेऽपि तत्तत्कर्मानुगुणभगवत्सङ्कल्पेन बन्धहेतुभूतेन स्थूलसूक्ष्माचित्संसर्गद्वारेण आमोक्षं तिरोहिततया कार्योपधानायोगात् । स्वाप्नपदार्थसृष्टिमात्रोपयोगिसत्यसङ्कल्पत्वाद्या- 
विर्भावस्वीकारे -
		'यदा कर्मसु काम्येषु स्रियं स्वप्नेषु पश्यति । 
		समृद्धिं तत्र जानीयात्' (छा. 5-2-9) 
इत्यादिश्रुत्या स्वाप्नपदार्थदर्शनस्य शुभाशुभसूचकत्वावगमेव जीवस्य तत्स्रष्टृत्वे शुभसूचकपदार्थमात्रसृष्ट्यापत्त्या शाखान्तरे च - 
		'य एषु सुप्तेषु जागर्ति कामं कामं पुरुषो निर्मिमाणः । 
		तदेव शुक्लं तद्ब्रह्म तदेवामृतमुच्यते' (कठ. 5-8) ।।
इति स्वाप्नपदार्थस्रष्टुः जागर्तीति सार्वकालिकासङ्कुचितज्ञानशुक्लशब्दोक्तनिर्दोषत्वा- मृतशब्दावगतनिरुपाधिकासङ्कुचितभोग्यत्व ब्रह्मशब्दार्थानवधिकातिशयबृहत्वानां जीवा- सम्भावितानां प्रतिपादनात् । कामं काममित्यस्य णमुलन्तत्वेन सङ्कल्प्येत्यर्थकतया पुत्रादिनिर्मातृत्वानवगतेः । स हि कर्तेति तच्छब्दहिशब्दयोः प्रमाणप्रसिद्धिमादायाप्युपपत्तेः परमात्मैव स्वाप्नपदार्थस्रष्टेति न तदानीमपि जीवस्यातिरोहितत्वेन प्राप्यत्वशङ्कावकाश इति राद्धान्तितम् ।। 
।। इति संध्याधिकरणम् ।।

(2) ।। अथ तदभावाधिकरणम् ।।
सू. ।। तदभावो नाडीषु तच्छ्रुतेरात्मनि च ।। 7 ।।
सू. ।। अतः प्रबोधोऽस्मात् ।। 8 ।। 
	ज्ञानगर्भावस्थाचिन्तनानन्तरं तदभावगर्भंसुषुप्त्यवस्था चिन्त्यते । 
	'तदभावो नाडीषु तच्छ्रुतेरात्मनि च' इत्यत्र - 'आसु तदा नाडीषु सृप्तो भवति' (छा. 8-6-3) 'ताभिः प्रत्यवसृप्य पुरीतति शेते' (बृ. 2-1-19) 'सता सोम्य तदा सम्पन्नो भवति सति सम्पद्य न विदुः' (छा. 6-8-1) इति स्रूयमाणानि नाडीपुरीतच्छब्दोक्तपरमात्मरूपाणि सुषुप्तिस्थानानि विकल्प्येरन् समुञ्चयेरन्वेति विशये समुञ्चये सामर्थ्याधिकाररहितसप्तमीविभक्त्यवगतनैरपेक्ष्यबाधापत्त्या विनिगमकप्रमाणा- भावेन प्रसादखट्वापर्यङ्कन्यायानवतारेण 'सत आगच्छामः' (छां 6-10-2) इति ब्रह्मणस्सकाशात्प्रबोधोक्तेश्च विकल्पप्राप्तसुषुप्तिस्थानमादायाप्युपपत्तेः सुषुप्तौ नाड्या हृदयान्निष्क्रम्य पुरीतति शयानं प्रत्यवसृप्येति श्रुतेरपि विकल्पप्राप्तपरमात्म- 
विषयतयाप्युपपत्तेरणुत्वेन जीवस्य युगपगनेकत्रावस्थानासम्भवाञ्च सुषुप्तावेषां स्थान- विकल्प इति पूर्वपक्षे -
	पाक्षिकबाधगर्भस्य विकल्पस्यान्याय्यत्वेन प्रासादखट्वापर्यङ्कवन्नाड्यादीनां कार्यभेदासम्भवात् समुञ्चयः । नाड्या हृदयान्निष्क्रम्य पुरीतति शयानं प्रत्यवसृप्येति श्रुतेः । तत्र नाडीपुरीततौ प्रासादस्वट्वास्थानीयौ । ब्रह्म तु पर्यङ्कस्थानीयम् । द्वासप्ततिसंख्याकहिताख्यनाड्यात्मकसिरासन्ततमांसखण्डविशेषात् विषयानुभवस्थानभूतहृदयान्निष्क्रम्य निर्गत्य हृदयमघ्यवर्तिलोहितमांसखण्डात्मकपुरीतति शयानं दहरपुण्डरीकावच्छिन्नाकाशरूपं ब्रह्म प्रत्यवसृप्य प्राप्य शेते इत्युक्त्या सिरासन्ततहृदयस्य भोगस्थानतया नाडीनां प्रसादस्थानीयत्वं हृदयाधेयतया दहरपुण्डरीकद्वारा दहरपुण्डरीकावच्छिन्नाकाशाधारतया च पुरीततः खट्वास्थानीयत्वं 'सत आगत्य न विदुस्सत आगच्छाम' (छा. 6-10-2) इति ब्रह्मणस्सकाशात्प्रबोधोक्ति- स्वारस्यानुरोधेन अनतिशीतवर्मच्छायातरुभूतानवधिकातिशयकल्पाणगुणपरिपूर्णदहराकाश- परब्रह्मसम्पत्तेर्जाग्रत्कालीनविषयानुभवजनितकालुष्यशान्तिकरतात्मकार्थसामर्थ्येन च दहराकाशब्रह्मणः पर्यङ्कशब्दाभिप्रेतास्तरणस्थानीयत्वं 'हृदयस्य मध्ये लोहितं मांसपिण्डं यस्मिस्तद्दहरं पुण्डरीकं कुमुदमिवानेकधा विकसित' मिति सौबालश्रुत्यां हृदयमध्यवर्तिदहरपुण्डरीकाधारभूतं लोहितं मांसपिण्डं यत्तदेव पुरीतदिति ज्ञायते । तस्मान्नाडीपुरीतत्परमात्मनां समुञ्चयेन सुषुप्तिस्थानत्वमिति सिद्धान्तः ।।
।। इति तदभावाधिकरणम् ।।

(3) ।। अथ कर्मानुस्मृतिशब्दविध्यधिकरणम् ।।
सू. ।। स एव तु कर्मानुस्मृतिशब्दविधिभ्यः ।। 9 ।।
	सुषुप्तिप्रसङ्गात् प्रबोधविषयचिन्ता प्रवर्तते -
	'स एव तु कर्मानुस्मृतिशब्दविधिभ्य' इत्यत्र - किं सुप्तादन्यः प्रबोधे उत्तिष्ठति किं वा स एवेति संशये 'सता सोम्य तदा सम्पन्नो भवति' (छा. 6-8-1) इति सुषुप्तौ सच्छब्दोक्तब्रह्मसम्पत्तिवचनेन तत्सम्पत्तेश्च 'न कञ्च पाप्मानं स्पृशति' इति श्रुत्या सकलोपाधिनिर्मोकपूर्वकत्वावगमेन तस्य च पुनः प्राकृतशरीरयोगासम्भवादन्य एव तच्छरीरे कर्मविशेषफलभोगाय परकायप्रवेशन्यायेन प्रविश्य प्रबुध्यतीति प्राप्ते - 
	तत्त्वज्ञानभोगयोरन्यतरदन्तरेण निश्शेषकर्मनिवृत्त्यसम्भवात् पुनस्तस्य प्राकृतशरीरप्राप्तितन्मूलभोगयोरवर्जनीयत्वात् 'न कञ्च पाप्मानं स्पृशति' इत्यस्य सुषुप्तिकाले कर्मानुष्ठानाभावविषयतया नेतव्यत्वात् सुप्त एवाहमुत्थितोऽस्मीति सुप्तप्रबुद्धयोरभेदस्मृतेः 'त इह व्याघ्नो वा सिंहो वा वृको वा यद्यद्भवन्ति' (छा. 6-10-2) इति सुप्तप्रबुद्धयोरैक्यश्रुतेः सुप्तस्य मुक्तत्वे मोक्षसाधनविधिवैयर्थ्यापत्तेः 'नाह खल्वयमेवं संप्रत्यात्मानं जानाति अयमहमस्मीति नो एवेमानि भूतानि' (छा. 8-11-2) इत्यज्ञत्ववचनात् मुक्तस्य 'सर्वं ह पश्यः पश्यति' (छा. 7-26-2) इत्यादिना सर्वज्ञत्वकामचारत्वादिवचनाञ्च विरुद्धस्वभावत्वाञ्च स एव सुप्तः प्रबुध्यति । सुषुप्तौ जाग्रत्कालीनविषयानुभवायस्तो विषयभोगाशक्तः परमात्मानं विश्रमस्थानं लीलाप्रवृत्तभगवत्सङ्कल्पेन सम्पद्याश्वस्तः पुनर्भोगायोत्तिष्ठतीति सम्पत्तेः प्रयोजनं विश्रम इति सिद्धान्तः । 
।। इति कर्मानुस्मृतिशब्दविध्यधिकरणम् ।। 

(4) ।। अथ मुग्धाधिकरणम् ।। 
सू. ।। मुग्धेऽर्धसम्पत्तिः परिशेषात् ।। 10 ।।
	ज्ञानाभावतौल्यात् सुषुप्त्यवस्थाचिन्तानन्तरं मूर्छावस्था चिन्त्यते । 
	'मुग्धेऽर्धसम्पत्तिः परिशेषात्' इत्यत्र - मूर्छावस्था किं सुषुप्तिमरणादावन्तर्भूता किं वा ततोऽन्येति संशये करणव्यापारोपरतितौल्यान्मरणादिषु क्वचिदन्तर्भाव- सम्भवेऽवस्थान्तरत्वे प्रमाणाभावाञ्च नान्येति प्राप्ते -
	ज्ञानाभावात् , जाग्रत्स्वप्नावस्थानन्तर्भाववदभिघातादिनिमित्तवैरूप्यात् , अनुभवसिद्धाकारवैरूप्याञ्च सुषुप्तिमरणादावनन्तर्भावात् मरणारार्धसम्पत्तिरूपा सूक्ष्मप्राणमात्रावस्थितिरूपान्यैव मूर्छावस्थेति निर्णीतम् ।
।। इति मुग्धाधिकरणम् ।।

(5) ।। अथ उभयलिङ्गाधिकरणम् ।।
सू. ।। न स्थानतोऽपि परस्योभयलिङ्गं सर्वत्र हि ।। 11 ।।
सू. ।। भेदादिति चेन्न प्रत्येकमतद्वचनात् ।। 12 ।।
सू. ।। अपि चैवमेके ।। 13 ।।
सू. ।। अरूपवदेव हि तत्प्रधानत्वात् ।। 14 ।।
सू. ।। प्रकाशवञ्चावैयर्थ्यात् ।। 15 ।।
सू. ।। आह च तन्मात्रम् ।। 16 ।।
सू. ।। दर्शयति चाथो अपि स्मर्यते ।। 17 ।।
सू. ।। अत एव चोपमा सूर्यकादिवत् ।। 18 ।।
सू. ।। अम्बुवदग्रहणात्तु न तथात्वम् ।। 19 ।।
सू. ।। वृद्धिह्नासभाक्त्वमन्तर्भावादुभयसामञ्जस्यादेवं 
दर्शनाच्च ।। 20 ।।
सू. ।। प्रकृतैतावत्वं हि प्रतिषेधति ततो ब्रवीति च भूयः ।। 21 ।।
सू. ।। तदव्यक्तमाह हि ।। 22 ।।
सू. ।। अपि संराधने प्रत्यक्षानुमानाभ्याम् ।। 23 ।।
सू. ।। प्रकाशादिवञ्चावैशेष्यं प्रकाशश्च कर्मण्यभ्यासात् ।। 24 ।।
सू. ।। अतोऽनन्तेन तथा हि लिङ्गम् ।। 25 ।।
	इत्थं ब्रह्मोपासनायापेक्षितस्य प्राप्येतरवैतृष्ण्स्य सिद्धये प्राप्यभूतब्रह्मव्यतिरिक्त- चेतनस्वरूपस्य जाग्रत्स्वप्नसुषुप्तिमूर्छाद्यवस्थासु हेयत्वावगतये दोषः ख्यापितः । अथ प्राप्यभूतब्रह्मविषयतृष्णासिद्ध्यै निर्दोषत्वकल्याणगुणाकरत्वरूपं उभयलिङ्गत्वं ब्रह्मणः स्थाप्यते ।
	'न स्थानतोऽपि परस्य' इत्यत्र - ब्रह्मणो निरुक्तमुभयलिङ्गत्वं युक्तमयुक्तं वेति संशये स्वप्रकाशज्ञानानन्तस्वरूपस्य प्रजापतिवाक्योदितस्वाभाविकापहतपाप्मत्वादि- गुणस्यापि चेतनस्य स्थूलसूक्ष्माचित्संसर्गकृताज्ञत्वदुःखित्वभ्रमप्रमादादिदोषसंस्पर्शवत् ब्रह्मणोऽपि 'यः पृथिव्यां तिष्ठन्' (बृ. 3-7-3) 'योऽप्सु तिष्ठन्' (बृ. 3-7-4) 'यस्तेजसि तिष्ठन्' (बृ. 3-7-14) 'द्वा सुपर्णा सयुजा सखाया समानं वृक्षं परिषस्वजाते' (मु. 3-1-1) इत्यादिप्रमाणसिद्धाचिच्छरीरसंसर्गेणाज्ञानादिदोषाः प्रादुःष्युः । 'न ह वै सशरीरस्य सतः' (छा. 8-12-1) इत्यनेन शरीरसंसर्गस्यैव प्रियाप्रियहेतुत्वावगमात् 'रमणीयचरणा रमणीयां योनिं' (छा. 5-10-7) इत्यादिना कर्मणां शरीरोपक्षीणत्वावगमेन सुखादिहेतुत्वासिद्धेः कर्मणारब्धशरीरसंसर्गस्य ज्ञानादिहेतुतया अस्मदादिकर्मारब्धशरीरसंसर्गस्येश्वरेऽपि सत्वात् 
स्वकर्मारब्धशरीरस्य तद्धेतुत्वे परकायप्रवेशेन भोगानापातात् । तस्माद्ब्रह्मणोऽचित्संसर्गकृतदोषावश्यम्भावात् निर्दोषत्वमयुक्तम् । तथा कल्याणगुणाकरत्वञ्च नोपपद्यते 'सदेव सोम्येदमग्र आसीदेकमेवाद्वितीयं' (छा. 6-2-1) इत्यत्राद्वितीयपदेन गुणतस्सद्वितीयतानिषेधात् 'निर्गुणं' (आत्मोप) 'निरञ्जनं' (श्वे. 6-19) इति विशिष्य गुणनिषेधात् , 'सत्यं ज्ञानमनन्तं ब्रह्म' (तै. 2-1) इति सामानाधिकरण्येनाखण्डैकार्थपरेण निर्विशेषस्वरूपावगमात् 'नेह नानास्ति किञ्चन' (बृ.4-4-19) 'अथात आदेशो नेति नेति न ह्येतस्मादिति नेत्यन्यत्परमस्ति' (बृ. 2-3-6) इति प्रकृतं सर्वं ब्रह्मणः प्रकारमितिशब्देन परामृश्य नेति सर्वस्य तस्य प्रतिषेधात् सर्वेषामेव विशेषाणां तस्मिन्परिकल्पितत्वेन मिथ्यात्वावश्यम्भावाञ्च । तस्मान्नोभयलिङ्गं ब्रह्मेति पूर्वपक्षः । 
	राद्धान्तस्तु - स्वेतरसमस्तवस्तुविलक्षणस्य स्वसङ्कल्पमात्रावक्लृप्तस्वेतर- समस्तवस्तुस्वरूपस्थितिप्रवृत्तिनियमनादिलीलस्य सर्वज्ञस्य सर्वंशक्तेः कर्मातीतस्य परस्य ब्रह्मणोऽनादिकर्मप्रवाहपरम्पराप्राप्ताचित्संसर्गतिरोहितस्वसूपतत्कृतनिखिलाज्ञानादिदोषास्पद- चेतनदृष्टदोषापादनमत्यन्तासङ्गतम् । सर्मातीतस्य कर्ममूलकाज्ञानादेरसम्भवात् । न च कर्माप्यावश्यकशरीरसम्बन्धोपक्षीणतयान्यथासिद्धम् । अज्ञानादिदोषहेतुशरीरसम्बन्धस्तु परेऽप्यस्तीति वाच्यम् । तर्हि 'ज्योतिष्टोमेन स्वर्गकामो यजेत' इत्यादिबहुतरफलसाधनविधिविरोधापातात् । 'रमणीयचरणा रमणीयां योनिमापद्येरन्' (छा. 5-10-7) 'न ह वै सशरीरस्य सतः' (छा. 8-12-1) इत्यादिना शरीरस्य कर्मद्वारत्वमुच्यत इत्येव स्वीकर्तव्यत्वात् ।
	किञ्च योग्य एव वस्तुनि सामग्री कार्यमुत्पादयति नायोग्ये । तत एव सामग्रयां सत्यामपि शिलाशकले नाङ्कुरोत्पत्तिदर्शनम् । वस्तुनश्च योग्यता तत्तत्प्रमाणावसेया शब्दैकगम्ये वस्तुनि सा शब्दावसेया । तथा च 'अशरीरं शरीरेषु' (कठ. 2-21) इति (शरीरे) वर्तमानमपि ब्रह्म शरीरायत्तदोषानर्हस्वरूपमित्यवगम्यते । तथा 'यः पृथिव्यां तिष्ठन्' (बृ. 3-7-3) इत्यादिषु प्रतिपर्यायं 'एष त आत्मान्तर्याम्यमृतः' (बृ. 3-7-4) इति पृथिव्याद्यचित्सम्बन्धेऽप्यमृतो भोग्यभूत इति तद्गतदोषानर्हं ब्रह्मेति श्रूयते । चेतनस्तु 'अनीशया शोचति मुह्यमानः' (मु. 3-1-2) 'अनादिमायया सुप्तः' । 
		'अविद्या कर्मसंज्ञान्या तृतीया शक्तिरिष्यते । 
		यथा क्षेत्रज्ञशक्तिस्सा वेष्टिता नृप सर्वगा' ।। (वि.पु. 6-7-61)
इति कर्ममूलप्रकृतिसंसर्गकृताज्ञानादिदोषसंस्पर्शार्हस्वरूप इत्युच्यते । ततश्च नात्र चेतनवद्दोषप्रसक्तिः । 
		किञ्च 'द्वा सुपर्णा सयुजा सखाया समानं वृक्षं परिषस्वजाते । 
		तयोरन्यः पिप्पलं स्वाद्वत्ति अनश्नन्नन्यो अभिचाकशीति' ।। (मु.3-1-2)
इति द्वयोरेकस्मिन् शरीरे स्थितिसाम्येऽपि कस्यचिज्जीवस्य कर्मफलाशनं कस्यचित्परस्य तदनशनं नियमनरूपैश्वर्यायत्तदीप्तियोगश्च शब्देनैवोच्यते । ततश्च 'न हि वचनविरोध' इति न्यायात् अचित्संसर्गायत्तदोषो न कल्पनामर्हति । 
	ननु 'अनेन जीवेनात्मनानुप्रविश्य नामरूपे व्याकरवाणि' (छा. 6-3-2) इति ब्रह्मात्मकजीवानुप्रवेशपूर्वकनामरूपव्याकरणश्रुत्या ब्रह्मणस्सकललौकिकवैदिकशब्दवाच्यतया 'ब्राह्मणो यजेत' इत्यादिविधिवाक्यगतब्राह्मणादिशब्दगृहीतत्वेन विधिनियोज्यतया शास्त्रवश्यत्वेन कर्मानुष्ठानतत्फलभागित्वरूपकर्मवश्यत्वमवर्जनीयमिति चेत् ; सर्वमपि शास्त्रमधिकारिणं विषयीकरोति नानधिकारिणम् । अधिकारी चार्थी समर्थो विद्वान् । तत्रार्थित्वं सास्त्रचोदितस्वर्गादिफलकामत्वम् । तञ्च ब्रह्मणो न सम्भवति अवाप्तसमस्तकामत्वेन परिपूर्णतया फलकामनानवकाशात् । सामर्थ्यञ्च पटुतरदेहेन्द्रियादिमत्त्वम् भोगावच्छेदक- भोगोपकरणरूपं देहेन्द्रियादिकम् । तस्यैव विष्णुक्रमणाज्यावेक्षणाद्युपयोगित्वात् । तञ्च ब्रह्मणो न सम्भवति । 'न तस्य कार्यं करणञ्च विद्यते' (श्वे. 6-8) इति शरीरेन्द्रियनिषेधात् । विद्वत्ता च व्रतनियमविशेषोपनयनाद्यङ्गोपेताचार्योञ्चारणानूञ्चारण- रूपाध्ययनसंस्कृतस्वाध्यायसम्पादितार्थज्ञानरूपा । सा च स्वतस्सिद्धसार्वज्ञ्यस्य ब्रह्मणो न सम्भवति । तदुक्तं भगवता भाष्यकृता 'विधिनिषेधशास्त्राण्यपि कर्मवश्यमेवाधिकुर्वन्ति' इति । कर्मफलभोगकामो हि कर्मवश्यः । ततश्च तात्पर्यायोगान्न विधिवाक्यगत- ब्राह्मणादिशब्दगृहींत ब्रह्मेति जीववत्तस्य कर्मवश्यत्वाभावान्नियोज्यत्वं व्याहतमेव । तथा कल्पाणगुणाकरत्वमपि -
		'तमीश्वराणां परमं महेश्वरं तं दैवतानां परमञ्च दैवतम्' । (श्वे. 6-7)
		'स कारणं करणाधिपाधिपो न चास्य कश्चिज्जनिता न चाधिपः' (श्वे.6-9)
	'भीषास्माद्वातः पवते' (तै. 2-8) 'स एको ब्रह्मण आनन्दः' (तै. 2-8) 'यस्सर्वज्ञस्सर्ववित्' (मु. 1-1-9) 'परास्य शक्तिर्विविधैव श्रूयते स्वाभाविकी ज्ञानबलक्रिया च' (श्वे. 6-8) 'एष आत्मापहतपाप्मा विजरो विमृत्युर्विशोको विजिघत्सोऽपिपासस्सत्यकामस्सत्यसङ्कल्पः' (छा. 8-1-5) इत्यादिश्रुतेः, 'समस्तकल्याण- गुणात्मकोऽसौ' (वि.पु. 3-5-84) इत्यादिस्मृतेश्च ।
	न चैषां 'नेह नानास्ति किञ्चन' (बृ. 4-4-19) इति निषेधेन बाधान्मिथ्यात्वमाशङ्क्यम् । 'सन्मूला' (छा. 6-8-4) इत्यादिना ब्रह्मात्मकत्वेन प्राप्तानामनुवादासम्भवेन श्रुत्या विधेयानां श्रुत्यैव निषेधे श्रुतेरुन्मत्तप्रलपितत्वापत्त्या स्वतन्त्राब्रह्मात्मकवस्तुनिषेधपरत्वावश्यम्भावेन वस्तुस्वरूपानिषेधेन मिथ्यात्वानवकाशात् । 'सदेव सोम्ये'त्यत्र कारणवाक्येऽद्वितीयपदेन वाक्याभिप्रेतकारणत्वापेक्षितज्ञानशक्त्यादिगुण- निषेधानौचित्यात् उपादानव्यतिरिक्तनिमित्तसद्भावायत्तप्रतिज्ञातसर्वविज्ञानानुपपत्तिशङ्का- परिहारायापेक्षितस्य निमित्तान्तरनिषेधस्यैव युक्तत्वेन ततो गुणनिषेधासिद्धेः । 'निर्गुणं निरञ्जनं' इत्यत्र प्रतियोगिसमर्पंकाञ्जनपदसमभिव्याहारेण तथाविधगुणपदस्य सत्वादिगुणपरत्वौ चित्येन तन्निषेधस्य युक्तत्वेन कल्याणगुणनिषेधस्य ततोऽसिद्धेः निर्गुणमिति सामान्यनिषेधस्य विहितसत्यकामादिगुणव्यतिरिक्तहेयगुणनिषेधविषयत्वेन वा अपहतपाप्मत्वादिरूपनिषेधविशेषविषयत्वेन वोपपत्तौ गुणसामान्यनिषेधायोगेन ततो हेयगुणनिषेधस्यैव सिद्धेः । नीलो घट इत्यादिसामानाधिकरण्यस्य पदद्वयावगतप्रवृत्ति- निमित्तधर्मद्वयवद्धर्म्यैक्यबोधकतया पदान्तरवैयर्थ्यादिदोषदुष्टाखण्डार्थबोधकत्वस्यानुभव- विरुद्धस्यात्यन्तानुपपन्नत्वेन ततोऽपि गुणनिषेधासिद्धेः । 
	'द्वे वाव ब्रह्मणो रूपे मूर्तञ्च' (बृ. 2-3-1) इत्यादिना मूर्तामूर्ताख्यस्थूलसूक्ष्मप्रपञ्चं प्रमाणान्तराप्राप्तं ब्रह्मणो रूपमभिधाय, 'तस्य ह वा एतस्य पुरुषस्य रूपं यथा माहारजनं वास' (बृ. 2-3-6) इत्यप्राकृतरूपविशेषञ्चाभिधाय, इत्थं ब्रह्मप्रकारतया प्रमाणान्तराप्राप्तं स्वरूपरूपेण तत्प्रकारतया च प्रमाणान्तराप्राप्तं धर्मजातं ब्रह्मविशेषणत्वेन प्रतिपाद्य, प्रतिपादितधर्मप्रतिपन्नेयत्तारूपं प्रकारं प्रकारवाचिनेतिशब्देन 'अथात आदेशो नेति नेति' (बृ. 2-3-6) इति परामृश्य प्रकृतेयत्ताया एव निषेधेन ततो गुणनिषेधासिद्धेः विहितगुणजातनिषेधे विहितप्रतिषेधविरोधो भूयश्च तदुपरि गुणविधिविरोधश्च स्यात् । 'सत्यं ज्ञानमनन्तं ब्रह्म' (तै. 2-1) इत्यादिश्रुत्या प्रमाणान्तराप्राप्ततदविरुद्धस्वरूपसिद्धिवत् 
तथाविधश्रुत्या तथाविधगुणानामपि सिद्धिरनिवार्या । इतरथार्धजरतीन्यायापातात् । अतोऽनन्तेन कल्याणगुणेन विशिष्टं ब्रह्म । तस्मात् श्रुतिस्मृतिभ्यां निर्दोषकल्याणगुणगणमुभयलिङ्गं ब्रह्मेति सिद्धम् । 
।। इत्युभयलिह्गाधिकरणम् ।।

(6) ।। अथ अहिकुण्डलाधिकरणम् ।।
सू. ।। उभयव्यपदेशात्त्वहिकुण्डलवत् ।। 26 ।। 
सू. ।। प्रकाशाश्रयवद्वा तेजस्त्वात् ।। 27 ।। 
सू. ।। पूर्ववद्वा ।। 28 ।। 
सू. ।। प्रतिषेधाञ्च ।। 29 ।।
	प्रकृतैतावत्त्वमिति पूर्वाधिकरणगुणसूत्रप्रतिपादिताचित्प्रपञ्चगतब्रह्मरूपत्वं, ब्रह्मणः पूर्वाधिकरणोक्तनिर्दोषत्वस्थेम्ने निर्धार्यते । 
	'उभयव्यपदेशात्त्वहिकुण्डलव'दित्यधिकरणे - मूर्तामूर्तशब्दोक्ताचित्प्रपञ्चस्य ब्रह्मरूपत्वं किमहिकुण्डलवदेकद्रव्यावस्थाविशेषेण, किं वा प्रभाप्रभावतोरेकतेजस्त्वजातियोगेनेव अचिद्ब्रह्मणोरेकजातियोगेन, आहोस्वित् जीवब्रह्मणोरिव विशेषणविशेष्यभावरूपांशांशिभावेनेति संशय्य 'सर्वं खल्विदं ब्रह्म' (छा.3-14-1) 'आत्मैवेदं सर्वं' (छा. 7-25-2) इत्यभेदव्यपदेशेन 'हन्ताहमिमास्तिस्त्रो देवता अनेन जीवेनात्मनानुप्रविश्य' (छा. 6-3-2) 'यस्य पृथिवी शरीरं' (सु. 7) इत्यादि 'यस्याव्यक्तं शरीरं' (सु.7) इत्यन्तेन, 'यञ्च किञ्चिज्जगत्यस्मिन् दृश्यते' इत्यादिना भेदव्यपदेशेन च, 'मृद्धटः मृद उत्पन्नो घटः' 'अहेः कुण्डलं अहिरेव कुण्डलं' इत्यादिवदुभयव्यपदेशोपपत्तये ब्रह्मणोऽवस्थाविशेषा एवाचिदर्थाः । यद्वा ब्रह्मणोऽवस्थाविशेषस्वीकारे ब्रह्माचित्प्रपञ्चयोः स्वप्रकाशत्वपरप्रकाशत्वादिविरुद्धधर्म- योगप्रतिपादकभेदश्रुतीनां ब्रह्मणो निर्विकारत्वप्रतिपादकश्रुतीनाञ्च बाधापत्त्या प्रभाप्रभावतोः स्वरूपेण भिन्नयोस्तेजस्त्वजातियोगेनाभेदवत् स्वरूपेण भिन्नयोर- चिद्ब्रह्मणोरेकजातियोगेनाभेदः न विशेषणविशेष्यभावरूपांशांशिभावेन, तथा सति दण्डपुरुषयोरिवाभेदस्य सर्वथानुपपत्तेरिति पक्षद्वयं प्रापय्य -
	अचित्प्रपञ्चस्य ब्रह्मवस्थाविशेषत्वे ब्रह्मणोऽपरिणामित्वश्रुतिविरोधेन, ब्रह्मत्वस्य 
जातित्वकल्पे सदसदव्याकृतादीश्वरवाचिपदसामानाधिकरण्यस्य इदमादिप्रपञ्चवा- चिपदेऽनुपपत्त्या, ब्रह्मणो जातित्वकल्पे खण्डादिपदे गोत्वपदसामानाधिकरण्यानुपपत्तिवत् 'सर्वं खल्विदं ब्रह्म' (छा. 3-14-1) इत्यादिब्रह्मपदेप्रपञ्चवाचिपदसामानाधिकरण्यानुपपत्त्या ब्रह्मणो जगत्कारणत्वादिश्रुत्यनुपपत्त्या च, जीवस्य 'अंशो नानाव्यपदेशात्' (ब्र.सू. 2-3-42) इत्यधिकरणे पूर्वत्रोक्तविशेषणत्वरूपांशत्ववत् अचित्प्रपञ्चस्यापि विशेषणत्वरूपांशत्वमेव युक्तम् । न च विशेषणविशेष्ययोः स्वरूपभेदेन प्रपञ्चब्रह्मवाचिपदसामानाधि- करण्यमनुपपन्नमिति वाच्यम् । 'नीलो घटः, खण्डो गौः, देवदत्तो विद्वान्' इत्यादावपृथक्सिद्धविशेषणीभूतगुणजातिशरीरवाचिनां गुणिव्यक्तिशरीरिवाचिपदसामानाधि- करण्यवत् चिदचिद्रूपविशेषणवाचिपदसामानाधिकरण्यस्य ब्रह्मवाचिपदे निर्व्यूढत्वात् । सामानाधिकरण्यं हि प्रकारद्वयवद्वस्त्वैक्यं बोधयति । तथा च विशेषण- विशेष्ययोरचिद्ब्रह्मणोः स्वभावासाङ्कर्यात् ब्रह्मणो निर्दोषत्वं सुस्थमिति सिद्धान्तितम् । 
।। इति अहिकुण्डलाधिकरणम् ।।

(7) ।। अथ पराधिकरणम् ।।
सू. ।। परमतस्सेतून्मानसम्बन्धभेदव्यपदेशेभ्यः ।। 30 ।।
सू. ।। सामान्यात्तु ।। 31 ।।
सू. ।। बुद्ध्यर्थः पादवत् ।। 32 ।।
सू. ।। स्थानविशेषात्प्रकाशादिवत् ।। 33 ।।
सू. ।। उपपत्तेश्च ।। 34 ।।
सू. ।। तथान्यप्रतिषेधात् ।। 35 ।।
सू. ।। अनेन सर्वगतत्वमायामशब्दादिभ्यः ।। 36 ।।
	ब्रह्मणो निर्दोषत्वस्थिरीकरणायाचित्प्रपञ्चस्य चेतनवत् ब्रह्मविशेषणत्वलक्षणं ब्रह्मांशत्वात्मकं ब्रह्मरूपत्वमुक्तम् । अथात्र कल्याणगुणाकरत्वस्थेम्ने गुणविशेषसिद्ध्यौपयिकं तस्यैव प्राप्यत्वं निश्चीयते । 
	'परमतस्सेतून्मानसंबन्धे'त्यत्र - जन्मादिसूत्रमारभ्य प्रतिपादितादस्मात्परमकारणाद्ब्रह्मणः प्राप्यान्तरं तत्त्वमस्ति नवेति संशये 'अथ य आत्मा 
स सेतुर्विधृतिः' (छा. 8-4-1) इति कूलात्कूलान्तरप्राप्तिहेतौ प्रसिद्धसेतुशब्देनास्य ब्रह्मणः प्रापकत्वोक्त्या, तथा 'एतं सेतुं तीर्त्वा' (छा. 8-4-2) इति तरितव्यत्वोक्त्या च प्राप्यान्तरावगमात् , 'चतुष्पाद्ब्रह्म' (छा. 3-18-2) 'षोडशकलं ब्रह्म' (प्रश्न. 6-1) इति उन्मानस्य उद्धृत्य परिच्छिद्यमानस्य परिमितत्वस्य व्यपदेशेनास्य प्रापकस्योन्मितस्य वेदान्तप्रसिद्धानुन्मितप्राप्यवस्तुभेदप्रतीत्यानुन्मितप्राप्यान्तरावगमात् , तथा 'अमृतस्य परं पारं' (श्वे. 6-19) 'अमृतस्यैष सेतुः' (मु. 2-2-5) इति षष्ठ्या प्रापकत्वसम्बन्धव्यपदेशेन सम्बन्धस्य च सम्बन्धिद्वयनिरूपितत्वेन प्रापकीभूतोक्तब्रह्मणः प्राप्यान्तरसिद्धेः, तथा 'परात्परं पुरुषमुपैति दिव्यं' (मु. 3-2-8) 'परात्परं यन्महतो महान्तं' (तै.ना. 1-5) 'तेनेदं पूर्णं पुरुषेण सर्वं' (श्वे. 3-9) 'ततो यदुत्तरतरं तदरूपमनामयं' (श्वे.3-10) इति पञ्चम्यन्तशब्दनिर्दिष्टोक्तपरमकारणभूतपरब्रह्मणो तदन्यपरादिशब्द- निर्दिष्टप्राप्यान्तरतत्त्वप्रतीतेश्च वस्त्वन्तरं प्राप्यमस्तीति पूर्वपक्षं प्रापय्य -
	'अथ य आत्मा स सेतुः' (छा. 8-4-1) इत्यत्र प्राप्यविशेषानुपादानेन प्राप्यपरत्वानवसायेन, 'स सेतुर्विधृतिरेषां लोकानामसम्भेदाय' (छा. 8-4-1) इति सिनोति बध्नाति स्वस्मिन्सर्वमसङ्कीर्णमिति असङ्करकरत्वरूपसेतुसाधारणधर्मप्रतिपादकसन्निहितश्रुत्यवगतगुणेन ब्रह्मणि गौणार्थतात्पर्यावधारणेन प्राप्यान्तरासिद्धेः, वेदान्तं तरति प्राप्नोतीतिवत् सेतुं तीर्त्वेत्यत्रापि प्राप्येति तरतेः प्राप्त्यर्थकतया सेतुशब्दार्थस्य ब्रह्मण एव प्राप्यत्वसिद्ध्या प्राप्यान्तरस्य ततोऽप्यनवगमात् , 'चतुष्पाद्ब्रह्म' (छा. 31-8-2) इत्यादावपि परिमितत्वव्यपदेशस्योपासनार्थतया वस्त्वनुबन्धित्वाभावेन तस्यैव वस्तुनोऽनुन्मिततया ततोऽन्यस्य प्राप्यस्य वस्तुनस्सिद्ध्यसम्भवात् , कारणभूतब्रह्मण एव वेदान्तप्रसिद्धानुन्मितप्राप्यत्वोपपत्तेः, 'यमेवैष वृणुते तेन लभ्यः तस्यैष आत्मा विवृणुते तनूं स्वां' (मु. 3-2-3) इति श्रुत्या स्वस्यैव स्वप्रापकत्वावगमात् तदनुरोधेन 'अमृतस्यैष सेतुः' (मु. 2-2-5) इत्युक्तषष्ठ्यर्थप्रापकत्वसम्बन्धस्यापि स्वस्मिन्नेव प्राप्येऽप्यभेदेनोपपत्त्या ततः प्राप्यान्तरासिद्धेः, घटस्य स्वरूपं राहोश्शिरः इत्यादौ प्रत्यक्षादिप्रमाणान्तरानुरोधेनाभेदे षष्ठीवदिह्णाप्यभेदषष्ठ्यपपत्तेः, 'यस्मात्परं नापरमस्ति किञ्चित्' (श्वे. 3-9) 'न तत्समश्चाभ्यधिकश्च दृश्यते' (श्वे. 6-8) इति 
परमकारणपरब्रह्मव्यतिरिक्तपरतत्त्वनिषेधश्रुतिविरोधेन 'परात्परं पुरुषमुपैति' (मु. 3-2-8) इत्यादौ प़्चम्यन्तपरशब्दस्य परमकारणपरब्रह्मपरत्वासम्भवेन 'अक्षरात्परतः परः' (मु.2-1-2) इत्यत्र प़्चम्यन्तपरशब्दस्यैव जीवपरत्ववत् जीवपरत्वस्यैव न्याय्यत्वेन ततोऽपि प्राप्यान्तरासिद्धेः, 
		'वेदाहमेतं पुरुषं महान्तं आदित्यवर्णं तमसः परस्तात् । 
		तमेव विदित्वातिमृत्युमेति नान्यः पन्था अयनाय विद्यते' ।। (श्वे.3-8)
इत्युपक्रान्तस्य ब्रह्मोपासनामृतत्वसाधनत्वस्य 'ततो यदुत्तरतरं' (श्वे. 3-10) इत्यत्र यद्यस्मात्तदुत्तरतरमरूपमनामयं ततस्तस्मात् 'य एतद्विदुरमृतास्ते भवन्ति अथेतरे दुःखमेवापियन्ति' (श्वे. 3-10) इत्युपसंहार इत्येवोपक्रमानुगुण्यायाङ्गीकर्तव्यतया ततोऽपि प्राप्यान्तरासिद्धेरुक्तमेव परमकारणं परं ब्रह्म प्राप्यमिति सिद्धान्तितम् ।।
।। इति पराधिकरणम् ।।

(8) ।। अथ फलाधिकरणम् ।।
सू. ।। फलमत उपपत्तेः ।। 37 ।।
सू. ।। श्रुतत्वाञ्च ।। 38 ।।
सू. ।। धर्मं जैमिनिरत एव ।। 39 ।।
सू. ।। पूर्वं तु बादरायणो हेतुव्यपदेशात् ।। 40 ।।
	उपासनोपयोगिनिर्दोषत्वकल्याणगुणाकरत्वसर्वस्मात्परत्वगुणनिरूपणप्रस्तावात् सर्व- कर्माराध्यत्वसर्वफलप्रदत्वरूपोपासनोपयोगिगुण निरूपणमारभते -
	'फलमत उपपत्ते' रित्यत्र - किं धात्वर्थयागादिकर्मस्वरूपादुपासन- स्वरूपाञ्चापूर्वद्वारकात् फलं किं वा यागादिकर्मदहराद्युपासनाराधितवाय्वादिदेवता- रूपात्केवलाञ्च ब्रह्मणः फलमिति सन्दिह्य लोके कृष्यादीनां दानादीनाञ्च कर्मणां साक्षात्परम्परया वा फलसाधनत्वदर्शनात् वैदिकानामपि यागादीनां फलार्थिपुरुषव्यापारविषयाणां फलसाधनत्वौचित्यात् क्षणध्वंसिनां यागादीनां साक्षात्कालान्तरभाविस्वर्गादिसाधनत्वासम्भवेऽपि परम्परया तदुपपत्तेः ज्योतिष्टोमादि- वाक्यावगतफलत्वान्यथानुपपत्त्या व्यापारे कल्पनीये वाक्यशेषावगतदेवतातृप्त्यादेरपि क्षणर्ध्वंसितया व्यापारत्वानुपपत्त्या स्थिरतरापूर्वरूपव्यापारकल्पनौचित्येन चापूर्वद्वारा 
यागोपासनादिकर्मणामेव फलहेतुत्वमिति प्रापय्य -
	तत्तत्कर्मोपासनादिसाधनानुष्ठातृपुरुषाभिलषितेष्टानिष्टप्रापणनिवारणौपयिकज्ञानशक्त्यादिविधुराचेतनयागादिकर्मणां फलप्रदातृचेतनमन्तरा तत्साधनत्वानुपपत्त्या श्रणध्वंसिकर्मणां द्वारापेक्षायां तृप्त एवैनमित्यादिविध्यपेक्षितार्थसमर्पकार्थवादोपस्थापितदेवताप्रीत्यादेरेव धर्मिकल्पनान्यायेन स्थैर्यकल्पनया द्वारत्वौचित्येनानुपस्थापितापूर्वकल्पनानुपपत्त्या 'यजि देवपूजायां' इत्यनुशासनेन, 'स्वकर्मणा तमभ्यर्च्य' (गीता. 18-46) 
		'अहं हि सर्वयज्ञानां भोक्ता च प्रभुरेव च' । (गीता. 9-24)
		'येऽप्यन्यदेवताभक्ता यजन्ते श्रद्धयान्विताः । 
		तेऽपि मामेव कौन्तेय यजन्त्यविधिपूर्वकम्' ।। (गीता. 9-23)
		'लभते च ततः कामान् मयैव विहितान् हि तान्' ।। (गीता. 7-22)
	'अन्नादो वसुदानः' (बृ. 4-4-24) 'ह्येवानन्दयाति' (तै. 2-7) इत्यादिसर्वकर्माराध्यत्वसकलफलप्रदत्वश्रुत्या च कर्मोपासनाराधितात् तत्तद्देवतारूपात् केवलाद्ब्रह्मणो वा स्वर्गापवर्गादिफलमिति ब्रह्मणस्सर्वकर्माराध्यत्वं सकलफलप्रदत्वञ्च सुस्थमिति सिद्धान्तितम् ।। 
।। इति श्रीमल्लक्ष्मणार्यकरुणाकटाक्षलब्धतत्त्वयाथात्म्येन
श्रीनिवासदासेन विरचितायां
श्रीभाष्यप्रकाशिकायां 
तृतीयस्याध्यायस्य 
द्वितीयः पादः ।।
अधिकरणानि 8.       सूत्राणि 40

।। तृतीयः पादः ।।
(1) ।। सर्ववेदान्तप्रत्ययाधिकरणम् ।।
सू. ।। सर्ववेदान्तप्रत्ययं चोदनाद्यविशेषात् ।। 1 ।।
सू. ।। भैदान्नेति चेदेकस्यामपि ।। 2 ।।
सू. ।। स्वाध्यायस्य तथात्वे हि समाचारेऽधिकाराच्च
सववच्च तन्नियमः ।। 3 ।।
सू. ।। दर्शयति च ।। 4 ।।
सू. ।। उपसंहारोऽर्थाभेदाद्विधिशेषवत्समाने च ।। 5 ।। 
	तृतीयाद्यपादद्विकेन प्राप्येतरवैतृष्ण्याय प्रत्यगात्मनोऽचित्संसर्गायत्तं हेयत्वं प्राप्यतृष्णायै तस्य ब्रह्मणो निर्दोषत्वकल्याणगुणाकरत्वरूपोभयलिङ्गत्वञ्च चिन्तितम् । अथाद्य पादद्विकेन सहकारिणा सहोपासनचिन्ता प्रवर्तते । तत्र तृतीयपादे तावदुपासनविषयिणी चिन्तारभ्यते । 
	सर्ववेदान्तप्रत्ययाधिकरणे - छान्दोग्यवाजसनेयकादिनानाशाखासु श्रूयमाण- वैश्वानरादिविद्या किं भिद्यते किं वा न भिद्यत इति विशये विधिपुनःश्रवणरूपाभ्यासस्य प्रकरणान्तरस्य च भेदकतया पूर्वतन्त्रसिद्धस्य शाखाभेदे सत्यवश्यम्भावात् विद्या भिद्यत एव । न च चोदनासंयोगरूपाख्यानामैक्यसाधकतयात्र  वैश्वानरादिविद्यायां चोदनाद्य- विशेषान्न भिद्यत इति वाच्यम् । शिरोव्रतस्याथर्वणिकैकानुष्ठेयस्य विद्यासन्निध्यामन- नावगतविद्याङ्गभावस्य प्रधानानुवर्तननियतस्याथर्वणतदितरशाखाविहिताक्षरब्रह्म- विद्ययोस्संयोगाद्यविशेषैणैक्ये तद्विद्यानुष्ठातृणामन्यशाखिनामपि तद्विद्याङ्गभूत- शिरोवतानुष्ठानावश्यम्भावेन तस्य चाथर्वणिकैकानुष्ठेयत्वविरोधादसम्भवेन 'तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम्' (मु. 3-2-10) इत्यवगतनियमानुप- पत्तिरूपबाधकेन संयोगिनामत्र विद्यैक्यसाधकत्वानवकाशादित्यभ्यासप्रकरणान्तराभ्यां विद्याभेदान्न गुणोपसंहार इति प्राप्ते - 
	प्रकारणान्तराभ्यासयोरेकशाखाधीतयोः प्रयोजनान्तरशून्यत्वेनागत्या चोदनाद्य- विशेषापवादेन भेदकत्वेऽपि भिन्नशाखागतयोस्तयोस्तत्तत्प्रतिपत्त्यप्रतिपत्त्यर्थतया लब्धप्रयोजनयोस्संयोगाद्यविशेषापवादकत्वायोगात् विद्यैक्यमेव । न चैवं शिरोव्रत- नियमानुपपत्तिरक्षब्रह्मविद्यायामिति शङ्क्यम् । 'नैतदचीर्णव्रतोऽधीयीत' (मु. 3-2-11) इत्यध्ययनसंयोगात् , समाचराख्यग्रन्थे 'इदमपि वेदव्रतेन व्याख्यातं' इति वेदव्रतशब्देन शिरोव्रतनिर्देशाञ्च तस्याथर्वणवेदाध्ययनाङ्गत्वेन तदनुरोधात् 'तेषामेवैतां ब्रह्मविद्यां वदेत' (मु. 3-2-10) इत्यत्र ब्रह्मविद्याशब्दस्य वेदरूपविद्या इत्यर्थावश्यम्भावेन शिरोव्रतस्य ब्रह्मविद्याङ्गत्वाप्राप्त्या तेषामेवेत्युक्तनियमानुषपत्तिरूपबाधकाभावेन संयोगाद्य- विशेषेण विद्यैक्यस्य दुर्वारत्वात् । 
	किञ्च तैत्तिरीयके - 
		'दहरं विपाप्मं परवेश्मभूतं यत्पुण्डरीकं पुरमध्यसंस्थम् । 
		तत्रापि दह्नं गहनं विशोकस्तस्मिन्यदन्तस्तदुपासितव्यम्' ।। (तै.ना.)
	इति तच्छब्देन सामान्यतो निर्दिष्टस्यापेक्षितविशेषकथनेन विशेषावधारण- मन्तरेणानुष्ठानासिद्ध्या तत्सिद्धये समानप्रकरणे छान्दोग्योक्तार्थोपजीवनावश्यम्भावेन चोदकादिप्रमाणमन्तरेणान्यार्थोपजीवनानुपपत्त्या तदुभयविद्यैक्यावश्यम्भावेन तस्य च सर्ववेदान्तप्रत्ययन्यायाधीनत्वेन प्रकरणाभ्यासयोर्विद्याभेदकत्वे तदुभयशाखागतदहर- विद्ययोर्भेदापत्त्या चोदनाद्यविशेषरूपसर्ववेदान्तप्रत्ययन्यायेन विद्यैक्यं तैत्तिरीयकदहरविद्या- विषयश्रुतिवाक्यं सूचयति । तदेवमेकसंज्ञके एकफले चोपासने समाने सत्यभिन्ने सति शाखाद्वयाम्नातानां गुणानां सर्वेषामपि तद्विद्योपकारकत्वाविशेषेण सर्वेषां समुञ्चित्यानुष्ठानमुपसंहारो न तदभावरूपो विकल्प इति सिद्धान्तितम् ।
।। इति सर्ववेदान्तप्रत्ययाधिकरणम् ।। 

(2) ।। अथ अन्यथात्वाधिकरणम् ।। 
सू. ।। अन्यथात्वं शब्दादिति चेन्नाविशेषात् ।। 6 ।। 
सू. ।। न वा प्रकरणभेदात्परोवरीयस्त्वादिवत् ।। 7 ।। 
सू. ।। संज्ञातश्चेत्तदुक्तमस्ति तु तदपि ।। 8 ।। 
सू. ।। व्याप्तेश्च समञ्जसम् ।। 9 ।। 
	सामान्येनोपासनशास्त्रेषु सर्वसाखाप्रत्ययन्यायावतरणमुक्तम् । अथ विद्याविशेषेषु केषुचित् तत्सम्भवासम्भवौ पादशेषे निरूप्येते इति पादशेषसङ्गतिः । वैश्वानरादिविद्यायाश्चोदनाद्यविशेषादैक्यवत् अत्राप्युद्गीथविद्यायां तथैवैक्यं स्यादिति शङ्कयोत्थानादनन्तरसङ्गतिः ।
	'अन्यथात्वं शब्दादिति चेन्नाविशेषा' दित्यत्र - छान्दोग्यवाजसनेयकयोः श्रूयमाणोद्गीथविद्या न भिद्यते उत भिद्यत इति सन्दिह्य उभयत्र फलसम्बन्धकल्पितवेदन- विषयविधिप्रत्ययात्मकचोदनायाः, अध्यस्तप्राणभावोद्गीथलक्षणोपास्यरूपस्य, असुरपरा- भवरूपसंयोगस्य, उद्गीथविद्येति समाख्यायाश्च द्वयोरपि छान्दोग्यवाजसनेकयोर- विशेषाद्विद्यैक्यमाशङ्क्य -
	छान्दोग्ये 'ओमित्येतदक्षरमुद्गीथमुपासीत' (छा. 1-1-1) इति प्रकृतोद्गीथावयवं प्रणवं प्रस्तुत्य, 'एतस्यैवाक्षरस्योपव्याख्यानं भवति देवा असुरा ह वै यत्र संयेतिरे' (छा. 1-2-1) इत्यारभ्य 'अथ य एवायं मुख्यप्राणस्तमुद्गीथमुपासाञ्चक्रिरे' (छा. 1-2-1) इत्यध्यस्तप्राणभावोद्गीथावयवस्योपास्यरूपत्वेन ; वाजसनेयके च तथाविधप्राचीनप्रकरणाभावेन कृत्स्नोद्गीथं प्रस्तुत्य, 'अथ हैनमासन्यं प्राणमूचुस्त्वन्न उद्गाय' (बृ. 1-3-7) इति कूत्स्नस्योद्गीथस्याध्यस्तप्राणभावस्योपास्यरूपत्वेन उद्गीथगानकर्तुरुद्गीथ- घटितमूर्तिकतयोद्गीथस्यापि साधनकोटिप्रविष्टत्वेन 'उद्गीथेनात्ययाम' (बृ. 1-3-1) इत्युपक्रमाविरोधेन 'प्राण उदगायत्' (बृ. 1-3-7) इत्यध्यस्तप्राणभावस्योद्गातुरुपास्य- रूपत्वेन चोभयत्र रूपभेदात् संयोगाद्यविशेषेऽपि शब्दान्तरादीनां प्रत्येकं भेदकत्वस्वीकारेऽपि चोदनादीनां समुञ्चितानामेवैक्यसाधकत्वाभ्युपगमेन उक्तरीत्या प्रकृते रूपभेदेन तदभावादुद्गीथविद्या भिद्यते । यथा एकस्यामेव शाखायामुद्गीथावयवभूते प्रणवे परमात्मदृष्ट्यविशेषेऽपि हिरण्मयपुरुषदृष्टिविधानात् परोवरीयस्त्वादिगुणविशिष्ठदृष्ट्युपासनं भिद्यते तद्वत । वरीयोभ्यः परः परोवरीयान् 'कर्तृकरणे कृता बहुलं' (पाणिनि सू. 2-1-32) इति बहुलग्रहणात्समासः । पारस्करादित्वात्सुडागमः । परश्शतानि कार्याणि परोक्षमित्यादिवत्परोवरीयस्त्वमुत्तमोत्तमत्वम् । अग्निहोत्रभेदेऽप्यग्निहोत्रसंज्ञैक्यवत् उद्गीथविद्याभेदेऽपि संज्ञैक्यमुपपद्यत इति निर्णीतम् । 
।। इत्यन्यथात्वाधिकरणम् ।। 

(3) ।। अथ सर्वाभेदाधिकरणम् ।। 
सू. ।। सर्वाभेदादन्यत्रेमे ।। 10 ।।
	प्राणदृष्टिप्रसङ्गात्प्राणविद्या चिन्त्यते । 
	'सर्वाभेदादन्यत्रेमे' इत्यत्र - कौषीतकिनामुपनिषदि दशमाध्यायप्रवृत्ता प्राणविद्या छान्दोग्यवाजसनेयोक्तप्राणविद्यातो भिद्यते नवेति संशये छान्दोग्यवाजसनेयकयो- र्ज्यैष्ठ्यवसिष्ठत्वप्रतिष्ठात्वसम्पत्त्यायतनत्वरूपगुणषट्कयुक्तप्राणस्योपास्यत्वेन कौषीतकि- नामुपनिषदि प्राणे वसिष्ठत्वादिगुणचतुष्कानभिधानेन ज्यैष्ठ्यश्रैष्ठ्ययोर्द्वयोरेवाभिधानेनो- पास्यगुणत्वावगमेन न्यूनाधिकगुणकृतोपास्यरूपस्य भेदात् कौषीतकीप्राणनिद्या छान्दोग्याद्युक्त- प्राणविद्यातो भिन्नेति प्राप्तौ -
	सर्वासूपनिषत्सु वागाद्येकैकापक्रमणेऽपि इन्द्रियान्तराणां शरीरस्य तत्तत्कार्यकरत्वस्य चावैकल्यं मुख्यप्राणापक्रमणे सति सर्वेषां स्वरूपस्थितिवैकल्यञ्च दर्शयित्वा तथाभूतप्राणगतज्यैष्ठ्यश्रैष्ठ्योपपादनप्रकारस्याविशेषेण छान्दोग्याद्युक्तस्य प्राणगतवसिष्ठत्वादिगुणस्य वागादिगतवसिष्ठत्वादिगुणहेतुत्वरूपस्यानुगतत्वेन ज्यैष्ठ्यश्रैष्ठ्योपपादनेन वसिष्ठत्वाद्यनुसन्धानं विना ज्यैष्ठ्यश्रैष्ठ्यानुसन्धानायोगेन च सर्वत्र ज्यैष्ठ्यवसिष्ठत्वादिगुणकप्राणस्योपास्यत्वसिद्ध्या रूपाद्यविशेषेण विद्यैक्यमिति सिद्धान्तितम् । 
।। इति सर्वाभेदादिकरणम् ।।

(4) ।। अथ आनन्दाद्यधिकरणम् ।। 
सू. ।। आनन्दादयः प्रधानस्य ।। 11 ।।
सू. ।। प्रियशिरस्त्वाद्यप्राप्तिरुपचयापचयौ हि भेदे ।। 12 ।।
सू. ।। इतरे त्वर्थसामान्यात् ।। 13 ।। 
सू. ।। आध्यानाय प्रयोजनाभावात् ।। 14 ।।
सू. ।। आत्मशब्दाच्च ।। 15 ।।
सू. ।। आत्मगृहीतिरितरवदुत्तरात् ।। 16 ।।
सू. ।। अन्वयादिति चेत्स्यादवधारणात् ।। 17 ।।
	ज्यैष्ठ्यश्रैष्ठ्ययोरुपपाद्ययोरनुसन्धानेन तदुपपादकवसिष्ठत्वादिविषयीभावा- वश्यम्भावेऽभिहिते तत्प्रसङ्गात् ब्रह्मविद्यायामानन्दत्वादीनां विषयीभावनैयत्यमुच्यते ।
	आनन्दादयः प्रधानस्येत्यत्र - आनन्दत्वसत्यत्वज्ञानत्वानन्तत्वरूपगुणाः किं सर्वासु ब्रह्मविद्यासूपसंगार्याः किं वा यासु श्रुतास्तास्वेवेति संशये क्वचिच्छ्रुतानां प्रमाणमन्तरेणान्यत्र यत्र क्वापि सर्वत्र वोपसंहारे तार्तीयन्यायमात्रोच्छेदप्रसङ्गात् आनन्दत्वादीनां विद्याविशेषसन्निहितानां सर्वविद्यार्थत्वग्राहकश्रुत्यादेरभावात् सन्निधेश्च तेषामानन्दवल्ल्यादिविद्याविशेषनियतत्वात् विद्यानां प्रकृतिविकृतिभावाभावेनाति- देशाख्यप्रमाणाभावाञ्च सन्निहितविद्यामात्रशेषतया तत्रैवोपसंहारो न सर्वत्रेति प्राप्ते -
	प्राधानस्य गुणिनो ब्रह्मणस्सर्वविद्यानुयायित्वेन गुणानां प्रधानानुवर्तनशीलतया आनन्दत्वादिगुणानां सर्वविद्यानुयायित्वं सिध्यति ।
	न चैवं प्रियशिरस्त्वादीनामपि तथात्वं स्यादिति वाच्यम् । तेषामानन्दत्वादिवत् स्वरूपनिष्ठत्वाभावात् तेषां स्वरूपनिष्ठत्वे मूलमध्याग्रभेदभिन्नपरिमाणरूपस्थूलत्वादेर- स्थूलत्वादिश्रुतिविरुद्धस्य ब्रह्मणि प्रसङ्गात् ।
	न च तर्हि शास्त्रे प्रियशिरस्त्वाद्याम्नानं व्यर्थं स्यादिति वाच्यम् । प्रयोजनान्तराभावात् ध्याननिर्वर्तनाय शास्त्रश्रवणदशायामपरिच्छिन्नस्य ब्रह्मणः प्रतीतिविषयत्वसम्पादनाय तथा परिच्छिद्योक्तेरर्थवत्वात् । 
	न चैवमपि वात्सल्यादिगुणानामपि सर्वविद्यानुयायित्वं स्यात् गुणप्रधानन्यायतौल्यादिति वाच्यम् । आनन्दत्वादिवत् वात्सल्यादीनामपि स्वरूपापृथक्सिद्धत्वाविशेषेऽपि तद्वत्स्वरूपनिरूपकत्वाभावेन सर्वविद्यान्वयाप्रसक्तेः । स्वरूपनिरूपकत्वं नामार्थसमानत्वमर्थप्रतीत्यनुबन्धित्वमर्थप्रतीतिकाले प्रतीयमानत्व- नियमरूपम् ।
	न चानन्दत्वादेरप्युक्तं स्वरूपनिरूपकत्वमसम्भवि सत्यादिप्रत्येकप्रतीतौ भानाभावादिति वाच्यम् । तथाप्युपास्यस्वरूपप्रतीत्यनुबन्धित्वरूपं तन्निरूपकत्वमस्त्येव । 'कारणं तु ध्येयः' इति तुशब्दाभिप्रेतकारणत्वशङ्कितदोषव्यावृत्तकारणीभूत ब्रह्मस्वरूपमुपास्यमिति प्रतीयते । कारणत्वप्रसञ्जितदोषाश्च परिणामित्वरूपानृतत्व पर- प्रकाशैकस्वभावत्वरूपजडत्वनियतदेशकालसम्बन्धित्वरूपपरिच्छिन्नत्वसापेक्षत्वरूपापरिपूर्णत्वात्मकास्तद्व्यावृत्तिरूपाः तदभावात्मकास्सत्यत्वादय इति 'अक्षरधियाम्' (ब्र.सू. 3-3-33) इत्यत्रोपपादयिष्यते । सत्यत्वादीनाञ्च तादृशव्यावृत्तिरूपतया तद्विशिष्टोपा- स्यस्वरूपप्रतीतिकाले प्रतीतिनियमोऽस्ति । प्रत्येकं तत्तद्विशिष्टप्रतीतिकाले प्रतीयमानत्वाभावे तादृशयत्किञ्चिद्धर्मविशिष्टस्वरूपाविषयकस्वरूपविषयकप्रतीत्य विषयत्वलक्षणप्रतीत्यनुबन्धित्वरूपोपास्यनिरूपकत्वं सत्यत्वादीनां न तु वात्सल्यादीना मित्यक्षरधियामित्यत्र निरूपयिष्यते । तस्मादानन्दादयस्सर्वविद्यानुयायिन इति सिद्धान्तितम्।
।। इत्यानन्दाद्यधिकरणम् ।।

(5) ।। अथ कार्याख्यानाधिकरणम् ।। 
सू. ।। कार्याख्यानादपूर्वम् ।। 18 ।।
	प्राणविद्याविषयविचारात्प्रसक्तविचारानन्तरं प्राणविद्याङ्गविषयचिन्ता प्रवर्तते । 
	'कार्याख्यानादपूर्वमित्यत्र' - प्राणविद्यासन्निधौ 'स होवाच किं मे वासो भविष्यतीत्याप इति होचुस्तस्माद्वा एतदशिष्यन्तः पुरस्ताञ्चोपरिष्टाञ्चाद्भिः परिदधति लम्भुको ह वासो भवति' (छा. 5-2-2) इति छान्दोग्ये श्रुतम् । वाजसनेयके 'किं मे वासः' (बृ. 6)1-14) इति प्राणप्रश्ने 'आपो वास इति तद्विद्वांसः श्रोत्रिया असिष्यन्त आचामन्ति अशित्वा चाचामन्ति एतदेव तदनमनग्नं कुर्वन्तो मन्यन्ते' (बृ. 6-1-14) 'तस्मादेवंविदशिष्यन्नाचामेदशित्वा चाचामेत् एतदेव तदनमनग्नं कुरुते' इति श्रुतम् । लम्भुको वासो भवति वासः प्राप्तवान् भवति । तदनं तत्प्राणं अनग्नं नग्नतारहितम् । किमत्र आचमनान्तरं प्राणविद्याङ्गं विधीयते, किं वा आचमनीयास्वप्सु प्राणवासस्त्वानुसन्धानमङ्गं विधीयत इति संशये 'एतदेव तदनमनग्नं कुर्वन्तो मन्यन्त' (बृ. 6-1-14) इति पूर्ववाक्ये मननस्य श्रवणेऽपि वेदनस्याश्रवणात् कथञ्चिद्वेदनस्य श्रवणेऽपि विधिप्रत्ययाश्रवणात् अनग्नतासङ्कीर्तनस्य भोजनात्पूर्वोत्तरयोः क्रियमाणविधित्सिताचमनस्तुत्यर्थतयान्वयोपपत्तेः, आचमनस्य स्मृत्याचारप्राप्तत्वेऽपि चातुर्मास्येषु मध्यमपर्वणोर्द्वयोः प्रणयन्तीत्यनेन चोदकप्राप्तप्रणयनभिन्नाहवनीया- पादानकप्रणयनान्तरविधानवत् प्राणविद्याङ्गभूताचमनान्तरस्य 'अशिष्यन्नाचामेदशित्वा चाचामेत्' (बृ. 6-1-14) इति विधिप्रत्ययबलाद्विधानमास्थेयमिति प्रापय्य -
	'किं मे वासः' (छा. 5-2-2) इत्याद्युपक्रमस्य, 'अद्भिः परिदधति' (छा. 5-2-2) 'लम्भुको वासो भवति अनग्नो ह भवति' (छा. 5-2-2) इति छान्दोग्योपसंहारार्थवादस्य 'तदनमनग्नं कुर्वन्तः' (बृ. 6-1-14) इति वाजसनेयकोपसंहारार्थवादस्य च प्राणवासस्त्वानग्नत्वानुसन्धानानुगुणफलसमर्पकत्वेन वेदनस्योपक्रमोपसंहारूपतात्पर्यलिङ्गोपेतत्वात् 'तस्मादेवं विदशिष्यन्नाचामेदशित्वा चाचामे' दित्याचमनस्य माध्यन्दिनशाखामात्रगतत्वेन वेदनस्य छान्दोग्यकाण्वमाध्यन्दिनशाखात्रयानुयायित्वाञ्च, 'यदिदं किञ्च आश्वभ्य आकीटपतङ्गेभ्यस्तत्तेऽन्नं' (बृ. 6-1-14) इत्युक्तस्य सर्वप्राण्यन्नस्यादनं प्राणविद्यानिष्ठेन कर्तुमशक्यमिति तत्तत्प्राण्यदनीये वस्तुनि प्राणाप्यायकभूते प्राणान्नत्वदृष्टिरेव विधित्सितेति तत्साहचर्याञ्च, 'स्नात्वा भुञ्जीत' इत्यत्राप्राप्तप्रतिपन्नस्नानवत् इहापि 
प्रतिपन्नाप्राप्तवेदनरूपार्थलाभे सत्यप्रतिपन्नाप्राप्तार्थान्तरपरिग्रहायोगाच्च, प्राप्तार्थस्थले, 'विष्णुरुपांशु यष्टव्यः' 'श्रोतव्यो मन्तव्य' इत्यादौ विधिप्रत्ययस्याकिञ्चित्करत्वाच्च, प्राप्त्यभावस्थले 'उपरि हि देवेभ्यो धारयति' इत्यादौ विधिदर्शनाञ्च, आचमनीयास्वप्सु प्राणवासस्त्वानुसन्धानमङ्गं विधीयते नाचमनान्तरम् । द्वयोः प्रणयन्तीत्यत्र तु प्रतिपन्नाप्राप्तार्थालाभेन 'द्वावग्नी प्रणयत' इत्याहवनीयापादानकप्रणयनान्तरविधायक- शाखान्तरगतवाक्यान्तरैकार्थ्येन चागत्या प्रणयनान्तरविधानमिति सिद्धान्तितम् । 
।। इति कार्याख्यानाधिकरणम् ।।

(6) ।। अथ समानाधिकरणम् ।। 
सू. ।। समान एवञ्चाभेदात्  ।।  19 ।।
	प्राणविद्याया इव शाण्डिल्यविद्याया अपि रूपैक्यादेक्यमुच्यते । 
	'समान एवञ्चाभेदा' दित्यत्र - वाजसनेयकेऽग्निरहस्ये 'सत्यं ब्रह्मेत्युपासीत अथ खलु क्रतुमयोऽयं पुरुष' इत्यारभ्य 'आत्मानमुपासीत मनोमयं प्राणशरीरं भारूपं सत्यसङ्कल्पमाकाशात्मान' मिति स्वातन्त्र्यपर्यवसन्नाप्रतिहत सङ्कल्परूपसत्यसङ्कल्पत्वा- काशवद्व्यापकत्वरूपाकाशात्मत्वादिगुणयुक्ता या शाण्डिल्यविद्या श्रुता । (या च) तत्रैव बृहदारण्यके 'मनोमयोऽयं पुरुषो भास्सत्यं स्तस्मिन्नन्तर्हृदये यथा व्रीहिर्वा यवो वा स एष सर्वस्य वशी सर्वस्येशानस्सर्वस्याधिपतिस्सर्वमिदं प्रशास्ति यदिदं किञ्च' (बृ. 5-6-1) इति पुनरप्यन्तर्हृदय इत्यणीयस्त्वसर्वपारतन्त्र्यरूपसर्ववशित्वादिगुणोपेता शाण्डिल्यविद्या श्रुता तत्र किं विद्या भिद्यते नेति संशय्य व्यापकत्वाणीयस्त्वयोः स्वातन्त्र्यपर्यवसन्नसत्यसङ्कल्पत्वपारवश्यत्वयोर्विरुद्धयोरेकत्रोपसंहारायोगात् विकल्पे चाष्टदोषापाताच्च विद्याभेदे प्राप्ते -
	आकाशात्मानमित्यत्र आकाशवन्नर्मलस्वरूपत्वस्य विवक्षिततया सर्वस्य वशीत्यत्र सर्वनिष्ठस्वाधीनत्वविवक्षया स्ववस्यसर्ववस्तुकत्वस्य सत्यसङ्कल्पत्वानुगुणतया क्वापि विरोधाभावेन चोदनाद्यविशेषेण विद्यैक्यात् गुणोपसंहार इति निर्धारितम् । 
।। इति समानाधिकरणम् ।।

(7) ।। अथ सम्बन्धाधिकरणम् ।।
सू. ।। सम्बन्धादेवामन्यत्रापि ।। 20 ।।
सू. ।। न वा विशेषात् ।। 21 ।।
सू. ।। दर्शयति च ।। 22 ।।
	शाण्डिल्यविद्यावद्व्याहृतिविद्यापि रूपैक्यादेका स्यादिति शङ्कयोत्थानात्सङ्गतिः ।
	'सम्बन्धादेवमन्यत्रापी'त्यत्र - 'सत्यं ब्रह्म' (बृ. 5-5-1) इत्युपक्रम्य 'तद्यत्सत्यमसौ स आदित्यो य एष एतस्मिन्मण्डले पुरुषो यश्चायं दक्षिणेऽक्षन्' (बृ.5-5-2) इत्युपक्रम्य ''य एष एतस्मिन्मण्डले पुरुषस्तस्य भूरिति शिर एकं हि शिर एकमेतदक्षरं, भुव इति बाहू द्वौ बाहू द्वे एते अक्षरे सुव इति प्रतिष्ठा द्वे प्रतिष्ठे द्वे एते अक्षरे तस्योपनिषदहरिति' (इत्यधिभूतं) 'हन्ति च पाप्मानं जहाति च य एवं वेद । योऽयं दक्षिणेऽक्षन् पुरुषस्तस्य भूरिति शिर एकं हि शिर एकमेतदक्षरं भुव इति बाहू द्वौ बाहू द्वे एते अक्षरे सुवरिति प्रतिष्ठा द्वे प्रतिष्ठे द्वे एते अक्षरे तस्योपनिषदहमिति इत्यध्यात्मम् हन्ति च पाप्मानं जहाति च य एवं वेद' (बृ. 5-5-3,4) इति व्याहृतिविद्या बृहदारण्यके श्रुता । प्रतिष्ठा पादौ उपनिषदिति रहस्यनाम । अहरिति प्रकाशवाची । अहमित्यात्मवाची । तत्र संशयः किं यथाश्रुतस्थानविशेषनियतविद्यायां नामनी व्यवस्थिते ? किमुभयत्रोक्त- विद्यायामुभे विकल्पेनानियमेनोप संहार्ये तदर्थं किं विद्या भिद्यते नेति, तदर्थं किमादित्यमण्डलाक्षिरूपस्थानमुपास्यशरीरप्रविष्टं नेति । तत्र पूर्वपक्षः । व्याहृतिशरीरकस्य सत्यस्यैव ब्रह्मण उपास्यत्वप्रतीत्या रूपाभेदाद्विद्यैक्यमेव । तस्य भूरिति तच्छब्देन पूर्ववाक्ये 'य एष एतस्मिन्मण्डले' (बृ. 5-5-3) इत्यत्र प्रथमान्तपदोप- स्थाप्यविशेष्यपरामर्शौचित्येन 'य एवं वेद' (बृ. 5-5-4) इत्यत्रापि वेदनकर्मत्वेन प्रस्तुतप्रधानभूतविशेष्यस्यैवान्वयात् । न च स्थाननिर्देशस्योपासनार्थत्वाभावे व्यापकस्य ब्रह्मणः स्थानविशेषनिर्देशो व्यर्थस्स्यादिति वाच्यम् । सत्यस्य ब्रह्मणो व्याहृति- शरीरत्वोपपत्तये चक्षुर्मण्डलयोः स्थित्या प्रसिद्धादित्येन सादृश्यं वक्तुं 'य एष एतस्मिन्मण्डलेऽर्चिषि पुरुषः' (तै.ना.अनु. 13) 'यश्चक्षुषि तिष्ठन्' (बृ. 3-7-18) इत्यादिश्रुतिसिद्धस्थानस्य कीर्तनमिति पूर्वपक्षिणोऽभिप्रायात् । सव्याहृतिकगायत्रीप्रतिपाद्यतया प्रसिद्धादित्यस्य व्याहृतिशरीरत्वोपपत्तिवत् तत्सादृश्येन सत्यस्य तदुपपत्तेरभिप्रेतत्वात् । अत एव 'तावेतावन्योन्यस्मिन् प्रतिष्ठितौ' (बृ. 5-5-2) इति तत्रैवोच्यते । स्थानस्योपास्यबहिर्भावेऽपि व्याहृतिशरीरकस्य सत्यस्य ब्रह्मण 
एकविद्यावेद्यस्याहरिति वा नामास्तु अहमिति वा नामास्तु इत्यव्यवस्थायाः पूर्वपक्ष्यभिमतत्वसम्भवेन आदित्यमण्डलस्थपुरुषस्याप्यहमिति नामास्तु इत्यव्यवस्थायाः पूर्वपक्ष्यभिमतत्वसम्भवेन आदित्यमण्डलस्थमुरुषस्याप्यहमिति नामास्तु अक्षिपुरुषस्याप्यहरिति नामास्तु इत्यव्यवस्थासिद्धये पूर्वपक्षेऽपि स्थानस्योपास्यान्तर्भाव आवश्यक इत्यस्यासम्भवदुक्तिकत्वात् । नाम्नोऽनुपास्यत्वेऽपि 'व्याहरन्मामनुस्मरन्' (गीता.8-13) इत्युक्तरीत्या व्याहरणेनापि विद्याशेषत्वोपपत्त्या तयोरुपास्यत्वासिद्ध्या पूर्वपक्षे तत्कृतविद्याभेदाप्रसङ्गात् नाम्नोरेव विशेषयोः श्रवणेनाभ्यासाद्विद्याभेदस्य पूर्वपक्षेष़नवकाशहतत्वात् । 
	ननु 'अग्निहोत्रं जुहोति' इति वाक्योत्पन्ने निर्गुणे अग्निहोत्रे कर्मणि 'दध्ना जुहोति' 'पयसा जुहोति' इति वाक्याभ्यां विकल्पे दधिपयसोर्निवेशवदिह केवलविद्योत्पत्तिविधेरश्रवणान्नाम्नो विकल्पेन कथमन्वय इति चेन्न । अर्थाप्राप्तिफलकीर्तनादिना विधौ कल्पनीये सयोगरूपाद्यविशेषेण विद्यैक्ये च सति व्याहृतिशरीरं सत्यमुपासीतेति विद्याविधिं परीक्ष्य तदनुवादेन तत्र विकल्पेन नामद्वयविधायकं विधिद्वयं कल्पयित्वा तत्र नाम्नो विकल्पेन निवेश इति पूर्वपक्षनिगर्वः ।
	राद्धान्तस्तु - नात्र विद्यैक्यं सम्भवति । विशेषात् रूपविशेषात् । तथा हि व्याहृतिशरीरकसत्याख्यब्रह्मोपासनस्यान्यतरवाक्येनैव विधानसिद्धेरन्यतरवाक्यं व्यर्थं स्यात् ।
	न चैकत्र विद्यानिधिः अन्यत्र गुणविधानायानुवाद इति वक्तुं युक्तम् । विनिगमकाभावात् । न चात्र भूयस्त्वेनोभयश्रुतिन्यायस्सम्भवति । स्थानव्याहृतिशरीरनामफलानां चतुर्णामुभयत्राविशेषतः श्रवणेन भूयोऽल्पभावासिद्धेः । उत्पत्तिशिष्टस्थानाद्यवरुद्धे स्थानान्तरादिविधानासम्भवाच्च । 'य एतस्मिन्मण्डले पुरुषः' (बृ.5-5-3) इत्युपक्रान्तस्य 'हन्ति च पाप्मानं जहाति य एवं वेद' (बृ. 5-5-4) इति परिसमाप्त्यनन्तरं 'योऽयं दक्षिणेऽक्षन्पुरुषस्तस्य भूरिति शिर' (बृ. 5-5-4) इति पुनरुपक्रमस्य 'हन्ति च पाप्मानं जहाति' (बृ. 5-5-4) इति पुनस्समापनस्य च दर्शनेन वाक्यभेदतन्मूलविधेयभेदयोः स्फुटमवगम्यमानत्वाच्च । य एवं वेदेत्यत्रोक्तप्रकारवाचिना एवंशब्देन पूर्वोक्तस्थानव्याहृतिशरीरनामरूपप्रकारावगमेन तावत्प्रकारकवेदननस्याप्राप्ततया विशिष्टविधितात्पर्यावगतावाख्यातविपरिणामकल्पनेन स्थानाद्युपेतं सत्यं ब्रह्म विद्यादिति प्रतिवाक्यं विशिष्टविधिकल्पनस्यैव न्याय्यत्वाच्च वाक्यवैयर्थ्यपरिहाराय 
वाक्यभेदविधिगौरवस्याङ्गीकार्यत्वात् । न ह्यत्र यच्छब्दो विधिविरोधी । विधेयक्रियासमानाधिकरणयच्छब्दस्य 'देवांश्च याभिर्यजते' इत्यादौ विधिविरोधित्वेऽपि 'य एवं विद्वानग्निं चिनुते' इत्यादाविव कर्तृसमानाधिकरणयच्छब्दस्यातथात्वात् । एवं स्थानादिनिर्देशस्य प्रयोजनवत्तरत्वे सम्भवति पूर्वपक्षोत्प्रेक्षितविद्यैक्यनामविकल्प- स्थाननिर्देशफलकल्पनादिकमनादेयमिति नाम्नोर्यथायथं व्यवस्थैव । किञ्च 'य एतस्मिन्मण्डले पुरुषो यश्चायं दक्षिणेऽक्षन् तावन्योन्यस्मिन्प्रतिष्ठितौ' (बृ. 5--2) इति प्रक्रम एव द्वित्वसंख्यया प्रधानोपास्यभेदप्रतीतौ सत्यां तदनुरोधेन स्थानस्योपास्यान्तर्भावं कल्पयित्वा विशेषणभेदायत्तविशिष्टोपास्यभेदावश्यम्भावेन ततो विद्याभेद एव न्याय्यः ।
	किञ्च 'तस्यैतस्य तदेव रूपं यदमुष्य रूपं' (छा. 1-7-5) इत्यादिना रूपाद्यतिदेशाद्विद्याभेदस्सिध्यति । विद्यैक्ये धर्माणामुपदेशेनैव प्राप्तिसम्भवेनाति- देशानपेक्षणात् । तस्माद्व्याहृतिविद्याभेदान्नान्योन्यं गुणोपसंहार इति ।

(8) ।। अथ सम्भृत्यधिकरणम् ।।
सू. ।। सभृतिद्युव्याप्त्यपि चातः ।। 23 ।।
	स्थानान्नाम्नो व्यवस्थावत् स्थानादुत्पत्त्यादेर्व्यवस्थोच्यते । 
	'संभृतिद्युव्याप्त्यपि' इत्यत्र - 'ब्रह्म ज्येष्ठा वीर्या सम्भृतानि । ब्रह्माग्रे ज्येष्ठं दिवमाततान । ब्रह्म भूतानां प्रथमो जज्ञे । तेनार्हति ब्रह्मणा स्पर्धितुं कः' इति तैत्तिरीयके नारायणानां खिलेषु अनारभ्य श्रुतं सम्भृतिद्युव्याप्त्यादिगुणजातं किं सर्वासु विद्यासूपसंहार्यम् ? किं वा स्थानविषयव्यतिरिक्तास्विति सन्दिह्य व्यापकस्य ब्रह्मणो द्युपरिच्छिन्नत्वव्यपदेशस्योपासनार्थतया तस्योपासनान्वयावश्यम्भावे सति उपासनविशेषप्रत्यभिज्ञापकधर्माभावेन ब्रह्मसम्बन्धिगुणत्वबलेन ब्रह्मोपासनमात्रोपस्थितौ सर्वत्र विनियोगात्सर्वासूपसंहारः कर्तुं शक्यः । न च अल्पायतनविषयासु दहरादिविद्यासु कथं तर्कविरुद्धद्युपरिच्छिन्नत्वोपसंहारः । गोत्वाश्वत्वयोरेकस्मिन् धर्मिणि एकज्ञानविषयत्वायोगादिति वाच्यम् । एकस्मिन्महाकाशे घटमठरूपाल्पानल्पोपाधि- कृताल्पत्वानल्पत्ववत् एकस्मिन् ब्रह्मण्युपाधिद्वयकृताल्पत्वाधिकत्वयोरविरोधेन एकोपासनविषयीभावसम्भवात् । अतस्सर्वविद्यासु द्युव्याप्त्यादेरुपसंहार इति प्रापय्य - 
	यद्येकत्र द्वयमिति रीत्याणीयस्त्वदहरत्वद्युव्याप्त्यादेरुपास्यता स्यात्तदा वक्तुमेवं 
शक्यम् । नत्वेनमस्ति । किन्तु 'दहरोऽस्मिन्नन्तर आकाशः' (छा. 8-1-1) 'एष म आत्मान्तर्हृदयेऽणीयान्' (छा. 3-14-3) 'अङ्गुष्ठमात्रः पुरुषोऽन्तरात्मा सदा जनानां हृदये' (कठ. 6-17) इति सप्तमीनिर्दैशेन तदल्पायतने तदवच्छेदेन  दहरत्वादिना ब्रह्मण उपास्यत्वप्रतीत्या तत्रैवायतने तदवच्छेदेन द्युव्याप्त्यादेरुपाधिनिबन्धनस्याप्यसम्भवेन तत्राशक्योपसंहारत्वात् । दहरादिवाक्येन प्रथमं स्वोपात्ताल्पस्थानतन्निबन्धनौपाधिकदहरत्वाद्यन्वयोत्तरं विलम्बितप्रतीतिकानारभ्याधीतवाक्योपात्तद्युव्याप्त्यन्वयस्य वाच्यत्वेन दहरपुण्डरीकायतने दहरत्वविशिष्टे द्युव्याप्तिवैशिष्ट्यानन्वयात् विशिष्टे वैशिष्ट्यमिति रीत्यैवान्वयस्य प्राप्तत्वात् । ततश्च विरुद्धोपाधिकृतमौपाधिकमपि धर्मद्वयमुक्तरीत्या नैकस्मिन्नुपसंहर्तुं शक्यमिति द्युव्याप्तेरल्पस्थानविषयव्यतिरिक्तविद्यानिवेशे संयोगशिष्टन्यायेन संभृतेरपि तत्रैव निवेश इति निर्धारितम् ।
।। इति सम्भृत्यधिकरणम् ।।

(9) ।। अथ पुरुषविद्याधिकरणम् ।। 
सू. ।। पुरुषविद्यायामपि चेतरेषामनाम्नानात् ।। 24 ।।
	द्युव्याप्तिसन्निधिविशिष्टसम्भृत्यादेः ब्रह्मविद्यान्वयवत् ब्रह्मविद्यासन्निधिश्रुतायाः पुरुषविद्यायास्तदङ्गत्वमुच्यते ।
	'पुरुषविद्यायामपि' इत्यत्र - तैत्तिरीयके 'तस्यैवं विदुषो यज्ञस्यात्मा' (तै. नारायणोप. अनु. 52) इत्यादिना 'ब्रह्मणो महिमानमाप्नोति तस्माद्ब्रह्मणो महिमानमित्युपनिषत्' (तै.नारायणोप.अनु. 52) इत्यन्तेन पुरुषविद्या श्रुता । छान्दोग्ये सा श्रूयते - 'पुरुषो वाव यज्ञस्तस्य यानि चतुर्विंशतिवर्षाणि तत्प्रातस्सवनं' (छा.3-16-1) (इत्यादि) । षोडशोत्तरवर्षशतमिते पुरुषायुषे आद्यानि चतुर्विंशतिवर्षाणि प्रातस्सवनम् । तत्र हेतुमाह - 'चतुर्विंशत्यक्षरा गायत्री गायत्रं प्रातस्सवनं' (छा. 3-16-1) (इति) प्रातस्सवनस्य गायत्रछन्दस्कत्वात् गायत्रच्छन्दसश्चतुर्विंशत्यक्षरात्मकत्वात् चतुर्विंशतिवर्षे प्रातस्सवनत्वाध्यासो युक्त इति भावः । 'तदस्य वसवोऽन्वायत्ताः' (छा.3-16-1) अस्योपासकस्य तत्प्रातस्सवनं वसवस्स्वामित्वेनानुगताः । प्रसिद्धयज्ञे 
प्रातस्सवनस्य वसुस्वामिकत्वादिति भावः । प्रसिद्धान्वसून्व्यावर्तयति - 'प्राणा वाव वसवः' (छा. 3-16-1) (इति) वावशब्दोऽवधारणे । प्राणानां वसुत्वे हेतुमाह - 'एते हीदं वासयन्ति' (छा. 3-16-1) (इति) शरीराणामशैथिल्यलक्षणवासस्य प्राणाधीनत्वादिति भावः । 'तञ्चेदेतस्मिन्वयसि किञ्चिदुपतपेत्' (छा. 3-16-2) तं पुरुषविद्यानिष्ठमेतस्मिन्वयसि चतुर्विंशतिवर्षात्मके वयसि किञ्चिद्रोगादिकं बाधेतेत्यर्थः । 'स ब्रूयात्प्राणा वाव वसव इदं मे प्रातस्सवनं माध्यन्दिनं सवनमनुसन्तनुतेति माहं प्राणानां वसूनां मध्ये यज्ञो विलोप्सीयेति' (छा.3-16-2) तत इमं मन्त्रं ब्रूयात् । हे प्राणा वसव यज्ञरूपमधुना प्रातस्सवनं प्रवर्तते । इदं प्रातस्सवनं प्रवर्तमानं माध्यन्दिनसवनेनाविच्छिन्नं कुरुत । प्रातस्सवनेशानां वसूनां मध्येऽहं यज्ञरूपोऽहं मा विलोप्सीय लुप्तो मा भूवं छान्दसो माङिलुङ्भावः, माशब्दो वा । 'उद्धैव तत एत्यगदो भवति' (छा. 3-16-2) ततः उपतापात् उदेति उद्गच्छति । अगदो भवति अरोगो भवति । एवमुत्तरत्रापि । 'अथ यानि चतुश्चत्वारिंशद्वर्षाणि तन्माध्यन्दिनं सवनं तदस्य रुद्रा अन्वायत्ताः प्राणा वाव रुद्रा एते हीदं सर्वं रोदयन्ति' (छा. 3-16-3) 'तञ्चेदेतस्मिन्वयसि किञ्चिदुपतपेत् स ब्रूयात् प्राणा रुद्रा इदं मे माध्यन्दिनं सवनं तृतीयसवनमनुसन्तनुतेति माहं प्राणानां रुद्राणां मध्ये यज्ञो विलोप्सीयेत्युद्धैव तत एत्यगदो भवति' (छा.3-16-4) 'अथ यान्यष्टाचत्वार्रिंशद्वर्षाणि तत्तृतीयसवनमष्टाचत्वारिंशदक्षरा जगती जागतं तृतीयसवनं तदस्यादित्या अन्वायत्ताः प्राणा वा आदित्या एते हीदं सर्वमाददते । तञ्चेदेतस्मिन्वयसि किञ्चिदुपतपेत् स ब्रूयात्प्राणा आदित्या इदं मे तृतीयसवनमायुरनुसन्तनुतेति' (छा.3-16-5) तृतीयसवनात्मकमायुरासमाप्त्यविच्छिन्नं कुरुतेत्यर्थंः । 'माहं प्राणानामादित्यानां मध्ये यज्ञो विलोप्सीयेत्युद्धैव तत एत्यागदो भवति' (छा. 3-16-6) स्पष्टोऽर्थः । 'स यदशिशिषति यत्पिपासति यन्न रमते ता अस्य दीक्षा' । अशनायादीनां दुःखात्मकत्वाद्दीक्षात्वम् । 'अथ यदश्नाति यत्पिबति यद्रमते । तदुपसदमेति' (छा.3-17-1) अशनपानादीनां पयोव्रतादियुक्तोपसद्वसुरूपत्वात् उपसद्रूपत्वादुपसद्दृष्टिस्तासु कर्तव्येत्यर्थः । 'अथ यद्धसति यज्जक्षति यन्मैथुनं चरति स्तुतशस्त्रैरेव तदेति' (छा.3-17-3) हासादीनां शब्दवत्वसाम्यात् स्तुतशस्त्रैस्साम्यमेतीत्यर्थः । 'अथ यत्तपो दानमार्जवमहिंसा  सत्यवचनमिति ता अस्य दक्षिणाः' (छा. 3-17-4) 
धर्मत्वतुष्टिकरत्वसाम्यादिति भावः । 'तस्मादाहुः सोष्यत्यसोष्टेति पुनरुत्पादानमेवास्य' (छा.3-17-5) यतो हेतोः पुरुषस्यैव यज्ञरूपत्वं अत एव यथा यज्ञं करिष्यमाणे पुरुषे यज्ञदत्तस्सोमं सोष्यतीति प्रयञ्जते तथा पुरुषस्योत्पादनं प्रतीक्ष्य यदा माता तं पुरुषं जनयिष्यति तदा पुरुषं सोष्यतीति प्रयुञ्जते लोकाः । तदुत्पादनानन्तरमसोष्ट सोमं यज्ञदत्त इतिवत् असोष्ट मे माता पुरुषमित्युत्पत्तेः पश्चात्प्रयुञ्जते । ततश्च पुरुषस्योत्पादनमेव सोष्यत्यसोष्टेति शब्दसम्बन्धित्वसामान्यात् यज्ञानुष्ठानलक्षणमुत्पादनमित्यर्थः । 'तन्मरणमेवावभृथः' (छा. 3-17-5) समाप्तित्वसामान्यादिति भावः । 'घोर आङ्गिरसः कृष्णाय देवकीपुत्रायोक्त्वोवाच' (छा. 3-17-6) घोरनामा अङ्गिरोगोत्रस्तदेतत्पुरुष- यज्ञदर्शनं देवकीपुत्राय कृष्णाय । इतिशब्दोऽध्याहर्तव्यः । तच्छेषभूतं तत्प्रीत्यर्थमित्युक्त्वा अनुसन्धाय उवाच अनुष्ठितवानित्यर्थः । वचेर्लक्षणयानुष्ठानार्थत्वम् । 'अपिपास एव बभऊव' (छा. 3-17-6) स घोरनामा भगवच्छेषत्वानुसन्धपूर्वकपुरुषयज्ञोपासनानुष्ठानेन विद्यां प्राप्यापिपासो मुक्तो बभूवेत्यर्थः । ततश्च षोडशाधिकशतवर्षजीवनफलकस्यापि पुरुषयज्ञदर्शनस्य भगवच्छेषत्वानुसन्धानपूर्वकमनुष्ठितस्य ब्रह्मविद्योपयोगित्वमप्यस्तीति भावः ।
	तत्रोभयत्र विद्यैक्यमुत नेति सन्दिह्य पुरुषविद्येति संज्ञैक्यात् 'ब्रह्मणो महिमानमाप्नोति' इति तैत्तिरीयकश्रुतब्रह्मप्राप्तिरूपफलस्य केवलपुरुषविद्यायाम- योग्यत्वेनान्वयासम्भवात् योग्ये क्वचिदुत्कर्षावश्यम्भावेनाफलतया छान्दोग्यश्रुतायुः - प्राप्तिरूपफलान्वयेन संयोगैक्यात् , पुरुषसम्बन्धिधर्मेषु यज्ञावयवत्वकल्पनेन रूपैक्याच्च विद्यैक्यम् । न च 'प्रणव एव विस्वर' इति न्यायेन तैत्तिरीये यज्ञत्वकल्पनमेव न दृश्यत इति कथमेतद्विचार इति वाच्यम् । विदुषो यज्ञस्येत्यत्र सम्बन्धसामान्यषष्ठ्या तावत् अभेदस्यापि क्रोडीकारेण विदुषि पुरुषे यज्ञत्वकल्पनसिद्धेः । छान्दोग्यतैत्तिरीयकयोर्य- ज्ञावयवकल्पने धर्मिभेदे सत्यपि यज्ञकल्पनौपयिकयज्ञावयवकल्पनस्याविशेषेण रूपैक्यस्य दुर्वारत्वात् ष संयोगरूपचोदनाख्यानामविशेषे सति अन्योन्यस्मिन्कतिपयधर्माम्नानस्य उपसंहारायत्ततया रूपैक्यस्यानिवार्यत्वाच्च । अतो विद्यैक्यमिति प्राप्ते -
	संज्ञैक्यस्य 'संज्ञातश्चेत्तदुक्तं' (ब्र.सू. 3-3-8) इति न्यायेनाग्निहोत्रादौ कर्मभेदेऽपि दर्शनेन तस्याभेदासाधकत्वात् । तैत्तिरीयके पूर्वानुवाके 'ओमित्यात्मानं युञ्जीत' इति 
ब्रह्मप्राप्तिफलकब्रह्मविद्यामभिधाय 'तस्यैवं विदुष' इत्यादिना ब्रह्मविदुषो यज्ञत्वपरिकल्पनावगमेन तैत्तिरीयोक्तपुरुषविद्याया ब्रह्मविद्याङ्गत्वप्रतीत्या तस्याः फलवद्ब्रह्मविद्यासन्निधावाम्नातायाः पूर्वपक्षोक्तरीत्या निष्फलत्वेन 'फलवत्सन्निधावफलं तदङ्ग' मिति न्यायेन ब्रह्मविद्याङ्गत्वेन च, ब्रह्मप्राप्तिफलकतया छान्दोग्योक्तपुरुषविद्यायाश्च तादृशसन्निधानाद्यभावेन आयुः - प्राप्तिफलकतया संयोगभेदाच्च छान्दोग्योक्तस्य त्रेधा विभक्तायुषस्सवनत्वस्याशिशिषादिदीक्षात्वकल्पनस्यान्यस्य च तैत्तिरीयकोक्तस्य यावद्धारणदीक्षात्वकल्पनस्य सायंप्रातरादिसवनत्वकल्पनस्य चान्यथा दर्शनेन युगपदनुपसंहार्यतया रूपभेदाच्च विद्याभेद इति सिद्धान्तः । 
।। इति पुरुषविद्याधिकरणम् ।। 

(10) ।। अथ वेधाद्यधिकरणम् ।।
सू. ।। वेधाद्यर्थभेदात् ।। 25 ।।
	विद्यासन्निधिसमाम्नानात् ब्रह्मविद्याङ्गं पुरुषविद्येत्युक्तम् । एवं ब्रह्मविद्यासन्निधिसमाम्नानात् केषाञ्चिन्मन्त्राणां प्रवर्ग्यादिकर्मणाञ्च ब्रह्मविद्याङ्गत्वं स्यादिति शङ्कयोत्थानात्सङ्गतिः ।
	'वेधाद्यर्थभेदा'दित्यत्र - उपनिषदारम्भे रहस्यब्राह्मणारम्भे च आथर्वणिकसामगाभ्यामधीताः 'शुक्रं प्रविध्य हृदयं प्रविध्य' इत्याद्याः, 'देवसवितः प्रसुव यज्ञं प्रसुव' इत्याद्या, कठतैत्तिरीयाभ्यामधीताः 'शन्नो मित्र' इत्याद्याः, शाट्यायनिभिरधीताः 'श्वेताश्वो हरिभ्योऽसि' इत्याद्या मन्त्राः, तैत्तिरीयककौषीतकिभ्यामाम्नाताः 'इन्द्रो वृत्रं हत्वा महानभवत्' इत्याद्याः 'प्रजापतिर्वै संवत्सरस्तस्यैष आत्मा' इत्यादयश्च महाव्रतब्राह्मणाः, वाजसनेयिभिराम्नाताः 'देवा ह वै सत्रं निषेदुः' इत्यादिप्रवर्ग्यब्राह्मणाः । हे देवता इति शेषः । शुक्रं तेजिंष्ठ मम शत्रोरङ्गं प्रविध्य, लोण्मध्यमपुरुषैकवचनम् । विदारय । हृदयं विदारयेत्यर्थः ।
	तत्र किमेते मन्त्राः महाव्रतादिकर्माणि च विद्याङ्गमुत नेति सन्दिह्य 'शुक्रं प्रविध्य' इत्यादिमन्त्राणां प्रवर्ग्यादिकर्मणाञ्च श्रुतिलिङ्गवाक्यैर्बलवत्प्रमाणैरन्यत्र विनियुक्तत्वेऽपि विद्यासन्निध्याम्नानवैयर्थ्यपरिहाराय 'आनर्थक्यप्रतिहतानां विपरीतं बलाबलं' इति न्यायेन 
'अथातोऽग्निष्टोमेनानुयजन्ति' इति वाक्यविनियुक्तस्याग्नेः प्राकरणिकोत्तरवेद्या सह विकल्पवदिहापि लिङ्गादिबाधेन स्वस्वप्रकरणाम्नातबलवत्प्रमाणविनियुक्ताङ्गैर्निराकां- क्षाणामपि विद्यानामाकांक्षामुत्थाप्य तथा मन्त्राणामेकवाक्यतां परिकल्प्य तन्निर्वाहाय ब्रह्मविद्याप्रकाशनसामर्थ्यं गौणं परिकल्प्य विनियोजकश्रुतिकल्पनापूर्वकं मन्त्राणां विनियोगः स्वीकर्तव्यः । न चारण्येऽनुवाक्यत्वाय विद्यासन्निधावाम्नानमर्थेवदिति नानर्थक्यमिति वाच्यम् । अरण्येऽनुवाकस्य रहस्यताप्रयुक्ततया तस्याश्च ब्रह्मविद्याङ्गत्वप्रयुक्तत्वात् । तस्मान्निरवकाशात्सन्निधिसमाम्नानरूपस्थानप्रमाणात् एतेषां ब्रह्मविद्याङ्गत्वमिति प्रापय्य -
	सन्निधेररण्येऽनुवाक्यत्वमूलकतयान्यथासिद्धत्वेन तेन लिङ्गादिबाधायोगात् । न ह्यत्रानर्थक्यप्रतिहतन्यायोऽवतरति । अरण्येऽनुवाक्यतयार्थवत्वात् । न चारण्येऽनु- वाक्यत्वमपि रहस्यत्वकृतं तदपि ब्रह्मविद्यासम्बन्धायत्तमिति वाच्यम् । अनुपनीतस्त्र्याद्य- श्रवणार्थमहष्टार्थं वा अरण्येऽनुवाक्यत्वसिद्ध्या रहस्यत्वादिकृतत्वाभावात् । एतदारण्यकं सर्वं नाविति श्रोतुमर्हतीति श्रवणात् । न ह्यङ्गत्वेन प्रयोजनातिशयाय सन्निधिना लिङ्गादिबाधेन ब्रह्मविद्यासम्बन्धोयुक्तः । न हि प्रयोजनाधीना प्रमाणप्रवृत्तिः । अपि तु प्रमाणानुसारेण प्रयोजनकल्पनम् । अन्यथा लोष्टादिविषये चक्षुराद्यप्रवृत्त्यापत्तेः । सन्निधेः प्रकरणादिपूर्वपूर्वप्रमाणकल्पनेन विनियोजकतया लिङ्गादेरुपजीव्यजातीयत्वेन तद्बाधासम्भवेन यत्किञ्चित्प्रयोजनपर्यवसानेनैव सन्निधेर्लब्धस्वरूपत्वौचित्यात् । तस्मान्न विद्याङ्गत्वमेतेषां किन्तु यथायथमभिचाराद्यङ्गत्वमेवेति सिद्धान्तितम् ।
।। इति वेधाद्यधिकरणम् ।। 

(11) ।। अथ हान्यधिकरणम् ।।
सू. ।। हानौ तूपायनशब्दशेषत्वात्कुशाच्छन्दस्तुत्युपगानवत्तदुक्तम् ।। 26 ।।
	विद्यासन्निधिसमाम्नातमन्त्रादिचिन्ताप्रसङ्गात् विद्यासन्निधिसमाम्नातहानादिविषय- चिन्ता प्रवर्तंते । छान्दोग्ये - 
		'अश्व इव रोमाणि विधूय पापं चन्द इव राहोर्मुखात्प्रमुच्य । 
		धूत्वा शरीरमकृतं कृतात्मा ब्रह्मलोकमभिसम्भवानि' ।। (छा.8-13-1)
इति विदुषि फलजनकत्वशक्तिप्रहाणरूपं केवलं पुण्यपापहानं श्रुतम् । आथर्वणे - 'तथा 
विद्वान्पुण्यपापे विधूय निरञ्जनः परमं साम्यमुपैति' (मु. 3-1-3) इति केवलं हानं श्रुतम् । शाठ्यायनीनां शाखायान्तु 'तस्य पुत्रा दायमुपयन्ति सुहृदस्साधुकृत्यां द्विषन्तः पापकृत्यां' इति विद्वत्सम्बन्धिप्रियाप्रियविषयफलजनकत्वशक्तिसङ्क्रमणरूपमुपायनं केवलं श्रुतम् । कौषीतकिनान्तु 'तत्सुकृतदुष्कृते धूनुते तस्य प्रिया ज्ञातयस्सुकृतमुपयन्ति अप्रिया दुष्कृतं' (कौषी. 1-4) इति हानमुपायनञ्च द्वयं श्रुतम् । विद्यासन्निधौ हानोपायनाम्नानं हृदयादिस्थानमनोमयत्वादिगुणाम्नानवत् चिन्तनार्थमित्येवोचितम् । न तु विद्यामाहात्म्यप्रतिपादनार्थम् । 'यावान्वा अयमाकाशस्तावानेष' (छा. 8-1-3) इत्युक्तमहत्त्वस्य चिन्तनीयत्व इवात्र विरोधाभावात् । 'एतमितः प्रेत्याभिसम्भवितास्मीति यस्य स्यादद्धा' (छा. 3-14-4) इतीतिकरणश्रवणेन एतमभिसम्भवितेत्युक्त- ब्रह्मप्राप्तिरूपफलानुसन्धानस्य विधीयमानस्य तत्क्रतुन्यायेन सर्वविद्यार्थतया, 'धूत्वा शरीरमकृतं कृतात्मा ब्रह्मलोकमभिसम्भवानि' (छा. 8-13-1) इति ब्रह्मप्राप्त्या सह चिन्तनीयतया विधीयमानस्य पापप्रहाणस्य सर्वविद्यार्थतया प्रहाणार्थस्याप्युपायनस्य चिन्तनीयत्वं सर्वविद्यापेक्षितत्वञ्च सिद्धम् । अतः केवलहानचिन्तनं केवलोपायनचिन्तनमुभयचिन्तनञ्च सर्वविद्यापेक्षितमास्थेयम् । 
	किमिमानि चिन्तनानि परस्परनैरपेक्ष्येण स्वकार्यसमर्थानि किं वान्योन्यसापेक्षाणि समुच्चितानीनि संशये त्रयाणां तच्चिन्तनानाञ्च पृथगाम्नानसामर्थ्येनान्योन्यनिरपेक्षाणामेव स्वकार्यसामर्थ्यप्रतीत्या तेषां विकल्प एव । ननु सर्वपापप्रहाणमन्तरेण मुक्त्यसम्भवात् उपासकात्प्रहीणस्य निष्क्रान्तस्य पापबृन्दस्य क्वचिदाश्रयेऽनुप्रवेशाभावे निराश्रयावस्थानासम्भवेन प्रहाणासिद्धेरुपायनस्य तदर्थतया तद्द्वारा उपायनस्यापि सर्वविद्यापेक्षितत्वं चिन्तनीयत्वमपि सिद्धमिति हानोपायनचिन्तनस्य सहभावनैयत्येन कथं पृथगाम्नानेन विकल्पपूर्वपक्षोत्थितिरिति चेन्न । पुण्यपापप्रहाणं नाम न निष्क्रमणम् । येन तयोर्निष्क्रान्तयोर्निराश्रयावस्थानानुपपत्त्या उपायनस्य हानार्थता स्यात् । भगवन्निग्रहानुग्रहरूपतया पुण्यपापयोर्विदुषस्सकाशान्निष्क्रमणस्य विद्वत्सम्बन्धिप्रियाप्रियानु- प्रवेशस्य चासम्भवात् । किन्तु विदुषि पुण्यपापफलासङ्क्रमणं फलानुत्पादरूपं प्रहाणम् । तत्सङ्क्रमणं फलोत्पादनरूपमुपायनम् । तयोश्च तत्र तत्र सामग्रीसमवधाना- समवधानमात्रनिबन्धनत्वात्तयोस्तच्चिन्तनयोश्चान्योन्यनिरपेक्षत्वलक्षणं स्वातन्त्र्यमेव । हानोपायनस्वरूपपर्यालोचनाप्राप्तनैरपेक्ष्यबलेन पृथगाम्नानबलेन च तत्क्रतुन्यायभङ्गेन तेषां 
विकल्प इति पूर्वपक्षे प्राप्ते - 
	राद्धान्त उच्यते । 'तद्यथेषीकातूलमग्नौ प्रोतं प्रदूयेत एवं हास्य सर्वे पाप्मानः प्रदूयन्ते' (छा. 5-24-3) 'क्षीयन्ते चास्य कर्माणि तस्मिन्दृष्टे परावरे' (मु. 2-2-8) इत्यादिश्रुत्यक्षरपर्यालोचनया हानश्रुतेः पुण्यपापरूपकर्मनाशपरता प्रतीयते । तच्च नाशरूपं प्रहाणं कर्मस्वरूपनाशात्मकमिति न शक्यते वक्तुम् । 'तस्य प्रिया ज्ञातयस्सुकृतमुपयन्ति अप्रिया दुष्कृतं' (कौषी. 1-4) इत्यन्यत्रोपायनवचनात् । किन्तु भगवन्निग्रहानुग्रहगतविद्वद्विषयफलानुकूलशक्तिनाशात्मकम् । अन्यत्रोपायनञ्च प्रियाप्रियविषयफलजननशक्त्युत्पादनरूपम् । अत एव 'तदधिगम उत्तरपूर्वाघयोः' (ब्र.सू.4-1-13) इति सूत्रभाष्ये 'उत्पन्नायाः प्राक्कृतानां पाप्मनां फलजननशक्तिनाशसामर्थ्यं प्रतिपादयती' त्यनुगृहीतम् । तयोश्च शक्तिनाशतदुत्पादनरूपयोर्हानोपायनयोः परस्परनैरपेक्ष्येऽपि 'अश्व इव रोमाणि विधूय पापं' (छा. 8-13-1) 'पुण्यपापे विधूय' (मु. 3-1-3) 'तस्य पुत्रा दायमुपयन्ति सुहृदस्साधुकृत्यां' 'तस्य प्रिया ज्ञातयस्सुकृतमुपयन्ति' (कौषी. 1-4) इत्यादिश्रुतौ धूननोपायनशब्दस्वारस्येन त्यागापरपर्यायहानसङ्क्रमणयोः प्रतीत्या भगवन्निग्रहानुग्रहरूपयोः स्वविषयकतया विद्वद्विषयीकारत्याग एव हानम् । विद्वत्सम्बन्धिप्रियाप्रियविषयीकार एवोपायनम् । पुण्यपापरूपं कर्म प्रियाप्रियावुपयातीत्युक्ते कं हित्वेति हानापेक्षास्ति तत्कर्म विद्वांसं जहातीत्युक्ते कुत्रोपयातुमित्युपायनापेक्षास्ति । तथा च तयोः परस्परसाकांक्षत्वात्  परस्परान्वये परस्परविशेषणविशेष्यभावरूपतया शेषशेषिभावोऽस्तीति तद्वाचकशब्दयोरपि तद्द्वारा तथात्वमस्तीति । तदिदमुक्तम् - 'हानौ तूपायनशब्दशेषत्वात्' इति । भाषितञ्च 'हानाविति प्रदर्शनार्थं' इति । व्याख्यातञ्च 'उपायनस्यापि प्रदर्शनार्थमित्यर्थः' इति व्यासार्यैः । 
	हानोपायनयोरिह परस्पराविनाभूतयोर्विदुषोऽपेक्षितत्वाविशेषेऽपि मुक्तिविरोधिनोः पुण्यपापयोर्हानं प्राधान्येन विदुषापेक्षितम् । उक्तरीत्या हानस्योपायनमन्तरेणासम्भवात् तदर्थतयोपायनमपेक्षितमिति हानेः प्राधान्येन शेषित्वं, उपायनस्य च तदर्थतया शेषत्वमिति सूत्रकृदभिप्रेतम् । गुणप्रधानन्यायेन गुणवाक्यं प्राधानवाक्येन सदेशं भवतीति तत्राप्युभयाम्नानमेव पर्यवसन्नमिति न केवलहानश्रवणं केवलोपायनश्रवणं वास्तीति न विकल्पावकाशः । 
	न चैवं शाखाद्वयाम्नानवैयर्थ्यं शङ्क्यम् । तत्तच्छाखाध्येतृपुरुष- 
प्रतिपत्त्यर्थत्वेनावैयर्थ्यात् । न चैवं 'सर्वे पाप्मानः प्रदूयन्ते' (छा.5-24-3) 'क्षीयन्ते चास्य कर्माणि' (मु. 2-2-8) इत्यादिश्रुतेः का गतिरिति वाच्यम् । उपायनश्रुत्यनुसारेण तस्या हानपरतया व्याक्येयत्वात् । भिन्नशाखागतयोरपि हानोपायनवाक्ययोरेकवाक्यत्वस्य सम्भवात् । 'कुशा वानस्पत्यः' 'औदुम्बर्यः कुशाः' 'देवासुराणां छन्दोभिरेव छन्दांसि' 'पूर्वं हिरण्येन षोडशिनस्तोत्रमुपाकरोति समयाध्युषिते सूर्ये षोडशिनस्तोत्रमुपाकरोति' 'ऋत्विज उपगायन्ति नाद्वर्युः' इत्यादौ दर्शनात् । तदुक्तं पूर्वकाण्डे - 'अपि तु वाक्यशेषःस्यादन्याय्यत्वाद्विकल्पस्य विधीनामेकशेषः स्यात्' (मी.सू.10-7-4) इति । तदेवं हानोपायनचिन्तनं समुच्चितं सर्वविद्यापेक्षितं मुक्त्यर्थमिति । 
।। इति हान्यधिकरणम् ।।       
 
(12) ।। अथ साम्परायाधिकरणम् ।।
सू. ।। साम्पराये तर्तव्याभावात्तथा ह्यन्ये ।। 27।।
सू. ।। छन्दत उभयाविरोधात् ।। 28 ।।
सू. ।। उपपन्नस्तल्लक्षणार्थोपलब्धेर्लोकवत् ।। 30 ।।
सू. ।। यावदधिकारमवस्थितिराधिकारिकाणाम् ।। 31 ।।
	हानिचिन्ताप्रसङ्गेन हानिकालश्चिन्त्यते । किं विदुषः पुण्यपापप्रहाणं  चरमदेहवियोगकाले अर्चिरादिगमनकाले च, किं वा चरमगेहवियोगकाल एवेति संशये,
	'अश्व इव रोमाणि विधृयपापं चन्द्र इव  राहेर्मुखात्प्रमुच्य ।
	धूत्वा शरीरमकृतंत कृतात्मा ब्रह्मलोकमभिसम्भवानि ।।' (छा. 8-13-1) इति शरीरवियोगकाले, 
	'स एतं देवयानं पन्थानमापद्याग्निलोकं गच्छति' (कौषो. 1-3) इत्युपक्रम्य 'सआगत्य विरजानदीं तां मनसात्येति तत्सुकृतदुष्कृते धूनुते' (कौषी.1-4)इत्यध्वनि च सुकृतदुष्कृतयोर्हानस्य श्रुतत्वात्, देहवियोगकाल एव निश्शेषकर्मनाशे तत्कार्यभूतस्य सूक्षअमशरीरस्यापि तदैव नाशापत्त्या अर्छिरादिना गच्छतो विदुषो गतिश्रुतेः, आतिवाहिकपुरुषऐस्सह संवादादिश्रुतेश्यानर्थक्यापातात्, वसिष्ठावान्तरपतःप्रभृतीनां साक्षात्कृतपरतत्त्वानामपि देहपातान्तरं  देहप्राप्तिपुत्रशोकादिकर्मफलानुभवाच्च देहवियोगकाल एव न निश्शोषकर्मनाशः। किन्तु केषाञ्चिद्देहवियोगकाले केषाञ्चिदध्वनि च हानं युक्तमिति प्रापय्य-
	चरमशरीरपाताधि विदुषां  प्रारब्धस्य भोगेनैव क्षपितत्वेन सापरादे  चरमदेहवियोगकाले भोक्तव्यसुखादेरभावेन 'अथ सम्पत्स्ये' (छा. 6-14-2)  इति प्रारब्धनाशानन्तरभाविवोऽर्चिरादिगतेरातिवाहिकसंवादादेश्च विद्याफलान्तर्गततया विद्यामाहात्म्येनैव गमनौपयिकसूक्ष्मशरीरावस्थानोपपत्तेरध्वनि प्रारब्धावस्थानायोगात्, विद्योत्तरयोः  पुण्यपापयोर्विद्याधिगमसमय एवाश्लेषविनाशाङ्गीकारेण तदा तदवस्थानायोगात् विद्यानुकूलयज्ञादिसाधुकृत्यायास्तन्निष्पत्त्यैव पर्यवसिततयाध्वनि तदवस्थित्यसम्भवात् विद्यायोनिशरीरधारणार्थसुकृतस्य 'पाते तु'  (ब्र. सू. 4-1-14) इति न्यायेन तच्छरीरपातकाल एव नष्टत्वेन स्थित्यसम्भवात् साक्षात्कृततत्त्वानामपिवसिष्ठाद्याधिकारिकाणां यावदधिकारं  
प्रारब्धावस्थानावश्यम्भावेनाधिकारसमाप्तावेव तेषां निश्शेषप्रारब्धनाशात् अर्चिरादिप्राप्तिरित्यध्वनि  कर्मानवस्थाने निश्चिते सति अर्थस्वाभाव्यात्प्रप्तेनार्थक्रमेण पाठक्रमं बाधित्वा 'तत्सुकृतदुष्कृते धूनुते' (कौषी.1-4) इत्यध्वनि हानप्रतिपादकपदजातस्य 'एतं देवयानं पन्थानमापद्य' (कौषी 1-3) इति वाक्यात्पूर्वं  पाठस्य कल्प्यत्नेवाध्वनि हानिप्रापकप्रमाणाभावाच्चरमदेहवियोगकाले निश्शेषकर्मनिवृत्तिरिति सिद्धान्तितम् ।
।। इति साम्परायाधिकरणम् ।।
(13) ।। अथ अनियमाधिकरणम् ।।
सू. ।। अनियमस्स्रवेषामविरोधश्शब्दानुमानाभ्याम् ।। 32 ।।
	गतेरर्तथवत्त्वमिति पूर्वाधिकरणगुणसूत्रप्रस्तुतार्चिरादिगतिविषयचिन्ता प्रवर्तते । 
	'अनियमस्सर्वेषा' मित्यत्र-किमर्चिरादिका  गतिः स्वसन्निहितोपकोसलविद्यानिष्ठानामेव किं वा स्रवविद्यानिष्ठानामितिविशये गतेस्सर्वविद्यानिष्ठविषयत्वग्राहकश्रुत्यादिबलवत्प्रमाणाभावेनानपोदितसन्निधिनार्चिरादिगतेस्सन्निहितोपकोसलविद्यानिष्ठविषयत्वमेव । न च 'तद्य इत्थं विदुर्ये चेमेऽरण्ये श्रद्धा तप इत्युपासते तेऽर्चिषमभिसम्भवन्ति' (छा.5-10-1) इति वाक्यात् गतेस्सर्वविद्यानिष्ठविषयत्वमिति वाच्यम् । तर्हि विद्याविशोषसन्निधौ गतेराम्नानवैयर्थ्यापातेनानर्थक्यप्रतिहतन्यायेन सन्निधिप्राप्तविद्याविशेषसम्बन्धिरत्यनुवादेन पञ्चाग्निविद्यासम्बन्ध एव तद्वाक्यतात्पर्यस्य कल्पनीयत्वादित सन्निधिना गतेर्विद्याविशेषविषयतया नियम इति प्रापय्य,-
	बलवता वाक्येन गतेस्स्रवविद्याविषयत्वावगतौ उपकोसलविद्यादिस्तुत्यर्थतया वाक्यप्राप्तगत्यनुवाद इति सन्निधोः स्तुत्यर्थतया आनर्थक्याभावात् । तस्माद्वाक्येन गतेस्ससर्वविद्याविषयत्वेन सर्वेषामपि ब्रह्मविद्यानिष्ठानामर्चिरादिगत्या ब्रह्मप्राप्तिरितु विद्याविशेषनिष्ठानामेवेति न नियमः । किन्तु सर्वेषामेवेत्यानियम इति निर्धारितम् ।
।। इत्यनियमाधिकरण् ।। 
(14) ।। अथ अक्षरध्यधिकरणम् ।।
सू. ।। अक्षरधियां त्ववरोधस्साप्नान्यतद्भावाभ्यामौपसदवत्तदुक्तम् ।।33 ।।
सू. ।। इयदामननात् ।। 34 ।।
	अर्चिरादिगतेस्सर्वविद्यार्थत्वचिन्तया प्रसक्तमस्थूल्वादिधर्माणां सर्वविद्यार्थत्वमुच्यते 
	'अक्षरधियां त्ववरोधः' इत्यत्र-गार्हिब्राह्मणे 'एतद्वै तदक्षरं ब्राह्मणा अभिवदन्त्यस्थूलमनण्वहस्वमदीर्घमलोहितमच्छायमतमोऽवाय्वनाकाशमसङ्गमरसमगन्धमचक्षुष्कमश्रोत्रमवागमनोऽतेजस्कमप्राणममुखममात्रमनन्तरमबाह्यं न तदश्नाति किञ्चन । एतस्य वाक्षरस्य प्रशासने गार्गि सूर्याचन्द्रमसौ विधृतौ  तिष्ठतः' (बृ. 3.8-8,9) इत्यक्षरसम्धन्धितया श्रुतान्यस्थूलत्वादीनि, तथा  मुण्डके 'अथपरा यया तदक्षरमधिगम्यते । यत्तदद्रेश्यमग्राह्यमगोत्रमवर्णवचक्षुश्श्रोत्रं तदपाणिपादं ' (मु. 1-1-5) इत्यक्षरसम्बन्धितया श्रुतान्यदृश्यत्वादीनि च निषेधरूपाणि किं सन्निहितविद्यामात्रशेषाणि तत्रैवोपसंहार्याणि किं वा सर्वविद्यासेषाणि सर्वासूपसंहार्याणीति संशयः ।
	तत्र पूर्वः पक्षः । सन्निधिसमाम्नानात् सन्निहितविद्यामात्रशेषाणि न  सर्वशेषाणि । सर्वशेषत्वे हेत्वभावात् . न ह्यानन्दत्वादिवत्स्वरूपनिरूपकतयास्रवविद्यानुयायि- ब्रह्मस्वरूपानुबन्धित्वमेषां सम्भवति । आनन्दत्वादिभिरेव व्यावृत्तब्रह्मस्वरूपप्रीतिसिद्धेरेषां तन्निरूपकत्वानवकाशात् । न च  विनिगमनाविरहः ।  तेषां निसेधरूपत्वेन लब्धस्वरूपे क्वचित् 'सद्भ्यामधिकरणप्रतियोगिभ्या' मिति न्यायेन आनन्दत्वादिनिरूपित- ब्रह्मस्वरूपप्रतीत्यनधीनप्रतीतिकताय  आनन्दत्वादेः  प्रथमप्रतीत्यवस्यम्भावात् । न चानन्दत्वादेश्चेतनसाधारणतया तद्व्यावृत्तये   ह्यस्थूलत्वाद्यपेक्षेति वाच्यम् । 'सम्पद्यानिर्भावः स्वनशब्दात् ' (ब्र. सू. 4-4-1) इत्युक्तन्यायेनापहतपाप्मत्वादिगुणकस्य सत्यज्ञानानन्दरूपस्य प्रकृतिवियुक्तप्रत्यात्मनः प्राप्यतयातत्क्रतुन्यायेन यथावस्थितस्वरूपेण ब्रह्मशरीरतयोपास्यत्वेन 'व्यतिरेकस्तद्भावभावित्वात्' (ब्र.सू. 3-3-52) इत्यत्र व्युत्पादिततया तद्व्यावृत्तेरनपेक्षणात् अस्तूलत्वादेर्निष्कृष्टस्वरूपसाधारमतया तद्व्यावृत्तियसिद्धेश्च  विशिष्टचेतनव्यावृत्तेस्सत्य- त्वादिनैव सिद्धेश्च तत्तच्चेतनाचेतनव्यक्तिव्यावर्तकधर्माणामानन्त्येन दुर्ज्ञेयतया ब्रह्मण्युपसंहारासम्भवाच्च तावच्चेतनाचेतनव्यावृत्तानुगतधर्मेण व्यावृत्तिस्वीकारे च श्रुतिसूत्रयोरानन्दत्वाद्यस्थूलत्वाद्युक्तिवैयर्थ्यात् एकेनानन्तत्वेनैव सकलचेतनाचेतनवैलक्षण्य- रूपव्यावृत्तिसिद्धेः । तस्मादस्थूलेत्वादीनां स्वरूपनिरूपकत्वाभावात् आनन्दत्वादिवत्सर्व- विद्यानुयायित्वे हेत्वभावात्सन्निहितविद्यामात्रसेशत्वात्तत्रैवोपसंहार इति । सिद्धान्तस्तु- स्रवविद्यानुयायिकारणत्वशङ्कितदोषव्यावृत्तोपास्यब्रह्मस्वरूपप्रतीत्यनुबन्धित्वेनआनन्दत्वादिवदुपास्यस्वरूपनिरूपकतया तथाविधवस्तुसामर्थ्यरूपहेतुबलादस्थूलत्वादीनां सर्वविद्याशेषतया सर्वत्रोपसंहार एव युक्तः । 
कारमत्वशङ्कितदोषव्यावृत्तिविशिष्टब्रह्मस्वरूपाविषयकप्रतीत्यविषयत्वं तत्प्रीत्यनुबन्धित्वं तच्चोपपादयिष्यते । न चानन्दत्वादिभिरेव इतरव्यावृत्तब्रह्मस्वरूपप्रती तिसिद्धेरेषामनपेक्षेति वाच्यम् । व्यावृत्तिरत्र न च्तनाचेतनवैलक्षण्यस्वरूपातादृश व्यावृत्तेरसङ्कुचितवात्सल्यादिसाधारणत्वात् । किन्तु कारणत्वशङ्कितदोषाभावरूपा । तस्या एव 'करणन्तु  ध्येय 'इति तुशब्दसूचितविलक्षणविषयध्येयतानिर्वाहकत्वात् । तत्क्रतुन्यायेनात्रोपास्यस्य प्राप्यत्वमविनाभूतम् । प्राप्यत्वच्च नित्यनिर्दोषपरिच्छिन्नानन्दरूपस्य तस्यैवोपासनं सुखं कर्तुमव्ययमित्युक्तनित्यसुखरूपं भवति । कारणत्वञ्चाभिन्ननिमित्तोपादानत्वम् । तच्चोपादानत्वे  सति कर्तृत्वम् । उपादात्वसङ्किताश्च दोषाःपरिणामित्वरूपानृतत्वपरप्रकाशत्वात्मकजडत्वदेसकालविशषसम्बन्धित्वरूपपरिच्छिन्नत्वमूलमध्याग्रभेदबिन्नपरिणामरूपस्थूलत्वस्वेतरवस्तुगतधर्मंश्लेषविशेषरूपस्नेहादयः ।
	तत्र  परिणामित्यरूपानृतत्वव्यावृत्तिस्सत्यत्वम् । सततैकत्वलक्षमसत्यत्ववे ज्ञाते परिणामित्वज्ञानानुदयेन सत्यत्वस्य तदभावत्मकत्वत् । एवमग्रेऽपि यथायोग्यं द्रष्टव्यम् । स्थूलत्वव्यावृत्तिरस्थूलत्वं सूक्षअमत्वम् । सूक्ष्मत्वज्ञानेस्थूलत्वज्ञानानुदयात् । सूक्ष्मत्वञ्चसर्ववस्त्वनुप्रवेशार्हपरिणामवत्वम्। अस्नेहत्वं स्नेहाभावः । स्वेतरसमस्तवस्तु गतदोषसंस्पर्शानर्हत्वम्। सत्यत्वाद्यस्नेहत्वपर्यन्ताउपादानत्वशङ्कितदोषव्यावृत्तिरूपाः । कर्तृत्वभागशङ्किताश्चदोषाःसापेक्षत्वरूपपरिपूर्णत्वशरीरित्वचक्षुरादिकरणायत्तज्ञानवत्त्वप्राणायत्तचेष्टितत्वादयः । सापेक्षत्वरूपापरिपूर्णत्वव्यावृत्तिरपरिच्छिन्नानन्दत्वम् । प्रकाशाव्यभिचरितापरिच्छिन्नानन्दरूपत्वज्ञाने सापेक्षत्वज्ञानानुदयात् । शरीरित्वव्यावृत्तिः क्रममूलशरीरानर्हता रूपधर्मात्मिका । एवमुत्तरत्रापि यथार्हमनुसन्धेयम् ।
	सिद्धान्ते निरवयवस्य प्राधानस्योपादानत्वाङ्गीकारात् वैशेषिकादिमते निरवयवानां परमाणूनामुपादानत्वाङ्गीकाराच्च  उपादानत्वेन सावयवत्वदोषस्य मानसिकसृष्ट्यादौ कायिकव्यापारानपेक्षणेन कर्तृत्वेन व्यापारवत्वदोषस्य च शङ्कितुमशक्यतया 'निष्कलं निष्क्रियं'इत्यादिशाखान्तराम्नातनिषेधरूपधर्माणामस्थूलत्वादिवदुपास्यस्वरूपनिरूपकत्वाभावान्न सर्वविद्यानुयायित्वम् । कारणत्वशङ्कितदोषव्यावृत्त्यात्मकधर्मविशिष्टं कारणीभूतब्रह्मस्वरूपमुपास्यस्वरूपम् । तन्निरूपकत्वञ्च  तादृशयत्किञ्चिद्धर्मविशिष्ट- ब्रह्मस्वरूपाविषयकब्रह्मस्वरूपविषयकप्रतीत्यविषयत्वम् । तादृशञ्चोपास्यस्वरूपनिरूपकत्वं  सूत्रद्वयोक्तानामानन्दत्वादीनामस्थूलत्वादीनाञ्चोभयोषामेव । तथाविधर्मविशिष्टस्वरूपा 
विषयकप्रतीतिरपहतपाप्मत्ववात्सल्यादिविशिष्टब्रह्मस्वरूपविषयिणी । तादृशदोषरूपत्वा- भावादपहतपाम्पत्वादीनाम्  तत्परतीत्यविषयत्वञ्च आनन्दत्वादीनामेव तत्प्रतीतिविषयत्वात् ? अपहपाप्मत्वादीनामनिरूपकत्वमेव । 'कारणन्तु ध्येय' इति तुशब्दयुक्तश्रुतिरेवात्र कल्पने नियामिका । गार्हिब्राह्मणमुण्डकोपनिषदुक्तधर्मान्तःपातिनामपि अतथाभूतधर्माणां त्विद्यमात्रानुबन्धित्वं वा सम्भृतिद्युव्याप्तिवत् संयगशिष्टन्यायेन सर्वविद्यानुयायित्वं वा बोध्यम् । निषेधरूपाणामुक्तनिरूपकाणामेव सर्वविद्यान्वयित्वनातथाभूतनिषेधरूपाणामानन्त्येऽपि नानुपसंहारदोषः । तदेवं सूत्रद्वयेन कारणत्वशङ्कितदोषव्यावृत्तिरूपाणां धर्माणां सर्वविद्यानुयायित्वामिति सिद्धम् । 
।। इति अक्षरध्यधिकरणम् ।।
(15) ।। अथ अन्तर्वाधिकरणम् ।।
सू.।। अन्तरा भूतग्रामवत्स्वात्मनोऽन्यथा भेदानुपप्तिरिति चेन्नोपदेशवत् ।। 35।।
सू. ।। व्यतहारो वशिंषन्ति हीतरवत् ।। 36।।
सू. ।। सैव हि सत्यादयः ।। 37 ।।
	हेयप्रत्यनीकास्थूलत्वादिकं ब्रह्मणऽसाधारणञ्चेत् अशनायाद्यतीत्वविशिष्टं ब्रह्मास्तु प्राणितृत्वादिविशिष्टस्तु जीवः स्यादिति शङ्कयोत्थनात्सङ्गतिः ।
	बृहदाण्यके उपस्त्यप्रशश्नप्रतिवचनसन्दर्भवाक्ये एवमाम्नायते-'यत्साक्षादपरोक्षाद्ब्रह्य य आत्मा सर्वान्तरस्तन्मे व्याचक्ष्व . एष त आत्मा सर्वान्तरोयः प्राणेन प्राणिति योऽपानेनापानितियो व्यानेन व्यानिति य उदानेनोदानितिस त आत्मा स्वान्तरः' (बृ. 3-4-1)  इत्युक्तेनोषस्तेन प्राणितृत्वादेर्जीवधर्मतया तस्य  सर्वान्तरत्वासम्भवं मन्वानेन पुनः पृष्टो याज्ञवल्क्य आह 'न दृष्टेर्द्रष्टारं पश्येर्न मतेर्मन्तारं  मन्वीथा न श्रुतेः श्रओतारं शृणुया न विज्ञातेर्विज्ञातारं  विजानीया अतोऽन्यदार्तं ततो  होषस्तश्चाक्रायण उपपराम ' (बृ.3-4-2) 'अथ हैनं कहोलः कौषीतकेयः पप्रच्छ याज्ञवल्केति होवाच यदेव साक्षादपरोक्षाद्ब्रह्य य आत्मासर्वान्तरस्तन्मे व्याचक्ष्वेति योऽशनायापिपासे शोकं मोहं जरां मृत्युमत्येति एतमेवैकमात्मानं विदित्वा  ब्राह्मणाः पुत्रेणाया वित्तेषणायाश्च व्यत्थायाथा भिक्षांचर्यं चन्तीत्याद्यतोऽन्यदार्तं ' (बृ.3-5-1) इत्यन्तम् ।  अपरोक्षात् अपरोक्षम् । सुपां सुलुक् । आदादेशश्च  । अपरोक्षत्वं सर्वदेशकालसन्निहितत्वम् । अतोऽन्यदार्तं=अतस्स्रवमन्यदार्तं दुःखीत्यर्थः । साक्षान्मुख्यम् । तत्रप्रतिवचनद्वयप्रतिपाद्या 
विद्या भिद्यते नेति संसयः ।
	पूर्वपक्षस्तु-'यत्साक्षादपरोक्षाद्ब्रह्म' (बृ.3-4-1) इति प्रश्नस्यैकरूपत्वेऽपि प्रतिवचनयोः प्राणितृत्वाशनायाद्यीत्वादिधर्मविशिष्टसर्वान्तरात्मविषयत्वेनप्रतिवचनानुगुण्येन प्रश्नार्थस्य ज्ञातव्यतया प्राणितृत्वादेर्जीवधर्मत्वेन प्रथमप्रश्नप्रतिवचनयोर्जीवविषयत्वमेव युक्तमाश्रयितुम् । अशनायाद्यतीतत्वस्य परमात्मैकान्ततया द्वितीयप्रश्नप्रतिवचनयोस्तद्विषयत्वं स्पष्टम् । ततश्च प्रतिवचनद्वयप्रतिपाद्ययोर्जीवविषयत्वमेव युक्तमाश्रयितुम् । अशनायाद्यततत्वस्य परमात्मैकान्ततया द्वितीयप्रश्नप्रतिवचनयोस्तद्वियत्वं स्पष्टम् । ततश्च प्रतिवचनद्वयप्रतिपाद्ययोर्जीवपरयोरुपास्ययोर्भेदेन रूपभेदाद्विद्या भिद्यते ।  प्रथमप्रश्नप्रतिपादितानां साक्षाद्ब्रह्मत्वसर्वान्तरत्वप्राणितृत्वादीनामसङ्कुचितनिरुपाधिकानां ब्रह्मैकान्ततया तत्तत्पदस्वारस्याय तेषां परिग्रहेऽन्यतरप्रतिवचनवैयर्थ्यापत्त्या अवयव्यनुरोधेनावयवभृतपदास्वारस्यस्यैव न्याय्यतया प्रथमस्य जीवविषयतावश्यम्भावात् ।  किञ्च प्रष्टुभेदस्य प्रष्टव्यभेदमूलकत्वं प्रायिकमिति प्रष्टव्यविद्याभेदेऽवधृते तस्य च वेद्यभेदयत्ततया प्रश्नप्रतिवचनयोर्जीवविषयत्वमेव युक्तम् । वेदस्य सर्वपुरुषसाधारण्येन प्रवृत्ततया उषस्तविषयप्रतिवचनस्य कहोलसाधारणत्वेन तस्मिन्नेवार्थे  प्रश्नप्रतिवचनयोरनवकाशात् । किञ्च द्वयोरपि ब्रह्मवइषयत्वेऽपि एकत्र प्राणितृत्वादिगुणकस्य ब्रह्मणोऽपरत्राशनायाद्यतीतत्वादिगुणकस्यतस्योपास्यतया गुणरूपोपास्यभेदात् विद्या भिद्यते । तदेवं विद्याभेदे निश्चिते तिष्ठासेदित विधिरावर्तनीयः । अतोऽन्यदार्तमिति वाक्यं  जीवविषये निष्कृष्टप्रत्यगात्मस्वरूपादन्यद्ब्रद्धस्वरूपं दुःखीति नेतव्यम् । सर्वान्तर इत्यत्र सर्वपदञ्च स्वात्मसम्बन्धिभूतग्रामवद्देहविषयं बोध्यमिति ।
	सिद्धान्तस्तु-न रूपभेदाद्विद्याभेदः । द्वयोरपि प्रश्नप्रतिवचनयोः परमात्मविषयत्वस्य स्फुटतरं  प्रतीत्या प्रथमस्यापि जीवविषयत्वासम्भवात् । तथा  हि 'यत्साक्षाद्ब्रह्म' (बृ. 3-4-1) इति मुख्यत्वरूपसाक्षात्त्वविशेषणेन स्फुटतरं  जीवव्यावृत्तिः प्रतीयते । 'यस्सर्वान्तर' इति प्रसिद्धमसङ्कुचितसर्वान्तरत्वं  प्रतीयते । तच्चान्तर्यामिब्राह्मणादिषु ब्रह्मण प्रसिद्धम् । सार्वकालिकासङ्कुचितसर्वप्राणिप्राणितृत्वं परस्यैव 'कौ ह्येवान्यात्' (तै 2-7)इति श्रुतिप्रसिद्धं जीवस्य न सम्भवति । निद्रादशायां तस्य प्राणहेतुत्वाभावात् । तथा च 'न दृष्टेर्द्रष्टारं पश्येः' (बृ.3-4-2) इत्यादिना दर्शनादिकर्तारं जीवात्मानंन पश्येर्न मन्वीथा इतीन्द्रियाधीनदर्शनाद्याश्रयस्य जीवात्मनो द्रष्टव्यत्वाद निषिध्यते ।  स च निषेधो 
जीवात्मन्यत्र द्रष्टव्ये सति नोपपद्यते । न ह्यत्र  परमात्मनि तन्निषेध इति युक्तम् । कहोलप्रश्नप्रतिवचने तस्य द्रष्टव्यत्वाद्युक्त्या तद्विरोधात् । न च दृष्टेर्दर्शनाद्व्यतिरिक्तं जीवं न पश्येः दर्शनरूपं पश्येरिति जीवस्य जडरूपता प्रतिषिध्यत इति वाच्यम् । प्राणितृत्वादेर्जीवासाधारण्यं  मन्वानस्योषस्तस्य पुनः प्रश्नप्रतिवचने प्राणितारं  जीवात्मानं न पश्येरित्युक्त्यासङ्कुचितप्राणितृत्वादिज्ञापनमुखेन साधारण्यप्रतीतिनिवर्तनस्यैवोचितत्वेन जडरूपताप्रतिषेधासम्भवात् । ततः प्रथमप्रश्नप्रतिवचनर्योब्रह्मविषयत्वं सिद्धम् । द्वितीययोस्तु त्दविषयत्वमुभयसिद्धम् । अतो रूपैक्याद्विद्यैक्तम् ।
	किञ्चोभयत्र प्रतिवचने 'अतोऽन्यदार्तं' (बृ. 3-4-2) इत्युपंसंहार एकरूपो दृश्यते । स च द्वयोः परमात्मविषयत्वे युज्यते । अन्यथा प्रथमस्य  जीवविषयत्वे ततोऽन्यस्य परस्यार्तमिति दुःखित्वोक्त्यनुपपत्तेः । बद्धविषयत्वे  चान्यशब्दस्य सङ्कोच एव दोषः । किञ्च सर्वान्ते 'बाल्येन तिष्टासेत्' (बृ3-4-1) इति विधेरेकत्वेन विधेयत्वात् परमात्मैक एवोभयत्र प्रतिवचनेऽपि प्रतिपाद्य इति सिद्धम् । अन्यथा विधेरावृत्तिकल्पना दोषः स्यात् ।
	न च प्रतिवचनभेदानुपपत्तिः । प्राणितृत्वादिना जीवव्यावृत्तेरस्फुटत्वेन स्फुटतरजीवव्यावर्तकजिज्ञासया प्रश्नस्य तत्प्रतिपादकतया प्रतिवचनस्य च  भेदोपपत्तेः । यथा सद्विद्यायां 'उत तमादेशमप्राक्ष्यः' (छा. 6-1-2) इत्युपक्रान्ते सदुपदेशे 'भगवांस्त्वेन मे ब्रनीत्विति' (छा. 6-1-7) 'भूय एव माभगवान्विज्ञापयतु' (छा. 6-5-4) इति प्रश्नस्य 'एषोऽणिमैतदात्म्यमिदं सर्वे तत्सत्यं' (छा. 6-9-4) इति प्रतिवचनस्य च भूयोभूय आवृत्तिस्सतो  ब्रह्मणस्तत्तन्माहात्म्यप्रदर्सनाय दृश्यते द्वद्ब्रह्मण एव सर्वान्तरत्वादिगुणकस्योपास्यस्य माहात्म्यप्रतिपादनाय प्रतिवचनभेद उपपद्यतत । अत  एवोभयत्र परमात्मन एव सर्वप्राणिप्राणितृत्वाशनायाद्यतीतत्वाद्युपास्यगुणभेदायत्तरूप- भेदाद्विद्याभेद इति निरस्तम् । व्याचक्ष्वेत्यत्र उपसर्ग व्यावर्तकस्यापि पृष्टत्वेन प्राणितृत्वादिप्रतिपादनस्य तदर्थतयोपास्यबहिर्भूतत्वात् ।
	किञ्च 'यश्शुक्लवासास्स देवद्तपदवाच्यः' इत्यादौ शुक्लवासस्त्वादेर्देवदत्तपद- वाच्यत्वबहिर्भाववत् 'यः प्राणिति योऽशनायातीतस्तं सर्वान्तरमुपासीत' इत्यत्रापि प्राणितृत्वादेरुपास्यबहिर्भावसिद्धेर्न  ततो विद्या भिद्यते । प्रष्ट्वभेदस्य प्रष्टव्यभेदायत्तत्वेऽपि प्राणितृत्वाद्यशनायाद्यतीतत्वादिव्यावर्तकभेदेन  तदुपपत्तिसम्भवात् उपास्यभेदपर्यन्तत्वस्या- कल्प्यतया जीवपरविषयत्वासिद्धेः । वैश्वानर विद्यैक्येऽपि औपमन्यवादिप्रष्टृभेददर्शनाच्च ।  
भिन्नमिन्नव्यावर्तकधर्मोपदेशश्चोषस्तकहोलयोरन्योन्यव्यावृत्तिबुद्धिव्यतिहारार्थः ।  प्राणितृत्वा- दिना या व्यावृत्तिबुद्धिरुषस्तस्य, सा कहोलेनपि कार्या ; या चाशनायाद्यीतीत्वेन कहोलस्य व्यावृत्तिबुद्धिरुषस्तेनापि सा कार्या इति व्यतिहारः, तदर्थमिति यावत् । व्यतिहारे  सति भूयो व्यावर्तकानुसन्धानायत्तं  व्यावृत्तिबुद्धेरप्रामाण्यशङ्कानर्हत्वरूपदार्ढ्यं सिद्ध्यति । तद्रथमेवैकस्मिन्सत्युपास्य एव प्रश्नप्रतिवचनपरम्परया भयो व्यावर्तकर्धमकीर्तनं दृश्यते ।
	तत्रापि 'ऐतदात्म्यमिदं सर्वं' (छा. 6-94) इति प्रतिवचनमुपसंहारैकरूप्येण सर्वत्र सच्छब्दवाच्य सच्छब्दवाच्यब्रह्मण एवेपास्यत्वं ज्ञायते । तद्वत्रापि प्रतिवचनद्वयेऽपि 'अतोऽन्यदार्तं' (बृ. 3-4-1) इत्युपसंहारैक्यात् सर्वान्तर ब्रह्मैवोपास्यमुच्यत इति निश्चीयते । तस्माद्विद्यैक्यं सिद्धमिति । 
।। इत्यन्तर्वाधिकरण् ।।
(16) ।। अथ कामाद्यधिकरणम् ।।
सू. ।। कामादीतरत्र तत्र चायतनादिभ्यः ।। 38 ।।
सू. ।। आदरादलोपः ।। 39 ।।
सू. ।। उपस्थितेऽतस्तद्वयचनात् ।। 40 ।।
	यथोषस्तकहोलप्रश्नप्रतिवचनयोरुपास्यरूपैक्याद्विद्यैक्यं तथा छान्दोग्यजसनेयकश्रुतदहरविद्ययोरपि रूपाद्यविशेषादैक्तमुच्यते ।
	कामादीतरत्रेत्यधिरणे- 'अथ यदिदमस्मिन् ब्रह्मपुरे दहरं   पुण्डरीकं  वेश्म दहरोऽस्मिन्नन्तर आकाशस्तस्मिन् यदन्तस्तदन्वेष्टव्यं' (छा. 8-1-1) 'एष आत्मा अपहतपाप्मा सत्यकामस्सत्यसङ्कल्पः' (छा. 8-1-5)  'य इहात्मानमनुविद्या व्रजन्त्येतांश्च सत्यान् कामान् तेषां सर्वेषु लोकेषु कामचारो भवित' (छा. 8-1-6)छान्दोग्य श्रुतम् । 'स वा एष महानज आत्मा योऽयं विज्ञानमयः प्राणेषु य एषोऽन्तर्हृदयः आकाशः तस्मिन् शेते सर्वस्य वशी सर्वस्येशानोऽभयं वै ब्रह्म भवति' (बृ. 4-4-22)  इति वशित्वमहत्त्वादिविशिष्टाकाशशयानोपासनमभयं ब्रह्मप्राप्तिफलकं वाजसनेयके श्रुतम् ।
	तत्रोबयत्र विद्या भिद्यते न वेति संशयः । भिद्यत इति पूर्वः पक्षः । छान्दोग्येतावदाकाशस्य धर्मिणोऽपहतपाप्मत्वादिधर्माणां, वाचसनेयके चाकाशेशयानस्य धर्मिणो वशित्वादिधर्माणाञ्चोपास्यत्वप्रतीत्या  धर्मधर्मिलक्षणरूपभेदात् । न चायतनादिभिः प्रत्यभिज्ञापकैर्विद्यैक्यं शङ्क्यम् । छान्दोग्योक्तदहरत्वस्य वाजसनेयकोक्तमहत्वस्य च 
विरुद्धतया प्रत्यभिज्ञाविरोधादिति । 
	सिद्धान्तस्तु-रूपभेदाभावान्न विद्याभेदः । आयतनादिभ्यः । हृदयायतनत्वसेतुत्व- विधरमत्वादिभिर्विद्यैक्यप्रत्यभिज्ञानेनोभयत्र सत्यकामत्ववशित्वादि विशिष्टस्यैवोपास्यतया प्रतीतेः । दहराकाशस्यापहतपाप्मत्वादिगुणश्रवणात्पसिद्धिप्राचुर्यमपोद्य परमात्मत्वमङ्गी- कर्तव्यमित्युक्तम् ।  वाजसनेयके चाकाशे शयानस्यैव वशित्वादिबरह्मगुणश्रवणात् आकाशशब्दप्रसिद्धिप्राचुर्यापवादकाभावेन तस्य हृदयपुण्डरीकवर्तिसूक्ष्मसुषिररूपाव- काशवाचित्वमाश्रित्य तत्र  शयानस्य परमात्मत्वं स्वीकार्यम् । ततश्च ब्रह्मण एव धर्मिण उबयत्रोपास्यत्वम् ।  न हि वशित्वसत्यकामत्वादिधर्मभेदश्शंक्यः । वशित्वादेस्सत्य- सङ्कल्पत्वकार्यविशेषतयास्वकारणस्त्यसङ्कल्पत्वतत्सहचरितसत्यकामत्वाद्यवगमकतया सत्यसङ्कल्पत्वस्यस्वकार्यवशित्वाद्यवगमकतया सत्यसङ्कल्प्वस्य  स्वकार्यवशित्वाद्य- वगमकतया चोभयत्र सत्यकामत्वादिविशिष्टपरमात्मन एवोपास्यतया धर्मधर्मिणोः परमात्मप्राप्तिरूपफसंयोगस्य चाविशेषादुयत्र विद्यैक्यमेव ।  न च दहरत्वमहत्त्व- योर्विरोधादनुपसंहारश्शंक्यः । महत्वमिह न व्यापकत्वं किन्तृत्कृष्टत्वम् । 'स न  साधुना कर्मणा भूयान् । महत्वमिह न व्यापकत्वं किन्तूत्कृष्टत्वम् । 'स न साधुना कर्मणा भूयान् । नो एवासाधुना कनीयानि'  (बृ. 4-4-22) त्यादिना कर्मातीतत्वादिमाहात्म्यस्यैवोत्तरत्रोपपानात् । तस्मात्संयोगरूपचोदनैक्याद्विद्यैक्यमिति ।
	नन्वेतावता तृतीयपादेन गुणोपसंहारानुपसंहारफलकब्रह्मविद्याभेदाभेदचिन्ता प्रवर्तिता । तदेतदनुपपन्नम् । तत्त्वज्ञआनस्यैव मुक्त्युपायतया सत्यकाम त्ववशित्वादीनां गुणानां काल्पनिकतया शुक्तिरूप्यवदतात्विकतयामुक्त्युपायभूततत्त्वज्ञानानुपसंहार्यत्वात् । गुणानामपारमार्थिकत्वञ्च 'अद्वितीयं' (छा. 6-2-1) इत्यनेन स्वगतभेदनिशषेदकेन, 'निर्गुणं' (आत्मोपनिषत्) इत्यनेन च गुणानां निषेधावगमात् ।
	'मनसैवानुद्रष्टव्यं नेह नानास्ति किञ्चन ।
       मृत्योस्स मृत्युमाप्नोति य इह नानेव पश्यति ।। (बृ.4-4-19)
'एकधैवानुद्रष्टव्यं एतदप्रमेयं ध्रुवं' (बृ0 4-4-20) इति प्रकृतवाक्येन 'स एष नेति नेत्यात्मा' (बृ0 4-4-22) इत्युत्तरवाक्येन चोपास्यस्य ब्रह्मणो निर्विशेषत्वस्य प्रतीत्या गुणानामभावावगमाच्च ।' य इहात्मानमनुविद्य विजानात्येतांश्च सत्यान्कामान्' (छा0 8-1-16) इति सगुणोपासनं विधाय तत्फलतया 'जक्षत्क्रीडन् (छा0 8-12-3) इत्यादिना 
सांसारिकफलोक्त्या गुणानां मुक्तत्युपायोपासनोपसंहारो न युज्यते । न चैषां मुक्तभोग्यत्वं सम्भवति । 'अशरीरं वाव सन्तं न प्रियाप्रिये स्पृशत' (छा0 8-12-1) इति मुक्तस्याशरीरत्वप्रियाप्रियराहित्योक्तेः । 'स्वेन रूपेणाभिनिष्पद्यत' (छा0 8-12-2) इति स्वरूपाविर्भावफलश्रवणेन तत्क्रतुन्यायेन निर्विशेषस्वरूपस्यैव मुमुक्षूपास्यत्वमिति चेत्, न । कारणप्रस्तावीदुपादानव्यतिरिक्तसद्भावायत्तसर्वविज्ञानानुपपत्तिपरिहाराय तस्यैव निमित्तत्वसिद्धये निमित्तान्तरनिषेधस्यैवाद्वितीयपदाभिप्रेतत्वौचित्येन गुणनिषेधकत्वभावात् । 'सदेव सोम्य' (छा06-2-1) इत्युक्तकारणत्वौपयिकज्ञानशक्त्यादिगुणानां निषेधासङ्गतेश्च । तदैक्षत बहु स्यां' (छा0 6-2-3) इत्यादिनोत्तरत्रेक्षणादिगुणोक्तिविरोधाच्च । निर्गुण मित्यस्य वशित्वादिगुणविशेषप्रापकवाक्यान्तरानुसारेण विहितेतरगुणनिषेधविषयत्वस्यैव न्याय्यत्वाच्च । प्रमाणान्तराप्राप्तानां श्रुत्येकसमधिगतानां श्रुत्यैव निषेधे श्रुतेरुन्मत्तप्रलपितत्वापाताच्च । ब्रह्मकार्याणां  'सन्मूलास्सोम्येमास्सदायतनास्सत्प्रतिष्ठाः' (छा0 6-8-4) इत्यादिना प्रमाणान्तराप्राप्तं ब्रह्मात्मकत्वब्रह्मकार्यत्वादिकं प्रतिपाद्य तस्यैव निषेध इत्यसम्भवेनाब्रह्मात्मकनिषेधो 'नेह नानास्ति (कठ0 4-11) इत्यादिनेत्यवश्यवाच्यतया ततोऽपि गुणनिषेधासिद्धेः । 'स एष नेति नेति' (बृ04-4-22) इत्यत्रापीतिशब्देन प्रपञ्चप्रकारं परामृश्य स एष आत्मा प्रपञ्चप्रकारो न, प्रपञ्चगतस्वभावो नेति ब्रह्मणि प्रपञ्चवैलक्षण्यप्रतिपादकतया ततो निर्विशेषस्त्वसिद्धेः । 'अगृह्यो न हि गृह्यते अशीर्यो न हि शीर्यते असङ्गो न हि सज्जते अव्यथितो न व्यथते' (बृ0 4-4-22) इत्युत्तरत्र प्रपञ्चवैलक्षण्यस्यैव प्रतिपादनाच्च । 'एकधैवानुद्रष्टव्यं' (बृ0 4-4-20) इत्यत्र प्रकारवाचिधाप्रत्ययेन 'आत्मेति तूपगच्छन्ति ग्राह्यन्ति च' (ब्र0 सू0 4-1-3) इति सूत्रोक्तन्यायेन स्वात्मान्तर्यामित्वरूपात्मत्वैकत्वप्रकारेण ब्रह्म मनसा निर्मलीकृतेन अनुद्रष्टव्यमनुसन्धेयमिति तदर्थतया ततोऽपि निर्विशेषोपासनासिद्धेः । किञ्चेत्यपि न युक्तम् । 'एष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते स तत्र पर्येति जक्षत्क्रीडन् रममाणः स्त्रीभिर्वा' (छा0 8-12-2,3) इत्यादिना सर्वकर्मविनिर्मुक्तस्य परं ज्योतिरुपसम्पन्नस्य परं ज्योतिरुपसत्तिकार्यतया कीर्त्यमानानां जक्षणादीनां कर्ममूलत्वसांसारिकफलत्वोक्त्यसम्भवात् । कर्ममूलानां प्राकृतानामेव जक्षणादीनां  हेयत्वात् 'तद्यथेह कर्मचितो लोकः क्षीयते एवमेवामुत्र पुण्यचितो लोकः क्षीयते' (छा0 8-1-6) इत्यादिश्रुत्या कर्मकृतानामेव हेयत्वप्रतिपादनात् । अन्यथा 
आनन्दानुभवत्वाविशेषाद्वैषयिकानन्दानुभववत् स्वप्रकाशरूपानन्दानुभवस्यापि हेयत्वापातात् ।
	तस्मादकर्मकृतानां परमात्मसम्पत्तिकृतानां जक्षणादीनां न सांसारिकफलत्वमिति कामादिगुणादीनां मुक्त्युपायोपासनोपास्यतया गुणोपसंहारानुपसंहारफलकविद्याभेदाभोद- चिन्तोपपन्नेति स्थितम् । 
।।इति कामाद्यधिकरणम्।।
        ------
(17) ।।अथ तन्निर्धारणानियमाधिकरणम्।।
सू0।। तन्निर्धारणानियमद्रदृष्टेः पृथग्ध्यप्रतिबन्धः फलम् ।।41।।
	वशित्वादिविद्यासन्निध्याम्नातगुणानांविद्यायामुवसंहारनियमवत् क्रत्वङ्गाश्रयो- द्गीथाद्युपासनानामपि विद्याङ्गेषु क्रतुषु नियमेनोपादानं स्यादिति प्रसङ्गात्सङ्गतिः ।
	'तन्निर्धारणानियमस्तद््दृष्टे'रित्यत्र- किं क्रत्वङ्गश्रयोद्गीथाद्युपासनानि क्रतुषु प्रोक्षणादिवत् नियमेनोपादेयानि? किं वा गोदोहनादिवदनियमेनेति संशये नियमेनेति पूर्वः पक्षः । जुह्वा जुहोतीति क्रतुप्रकरणाधीतवाक्यापगतहोमसाधनतया क्रत्वङ्गभूतजुहूद्वारा'यस्य पर्णमयी जुहूर्भवति' इत्यनारभ्याधीतवाक्यविहितपर्णतायाः क्रत्वङ्गत्वेन क्रतुषु नियमेनोपादानावत् क्रत्वङ्गभूतोद्गीथद्वारानारभ्याधीतस्याप्युद्गीथोपासनस्य क्रत्वङ्गत्वात् क्रतुषु नियतोपादानावश्यम्भावित्वात् । एवमुद्गीथोपासनस्य क्रतुषु नियमेनानुष्ठानेऽवधृते 'तेनोभौ कुरुतो यश्चैतदेवं वेद यश्च न वेद' (छा01-1-10) इत्युद्गीथमनुपासितुरुपासितुश्वानुष्ठानवचनं न क्रतुविषयम् । अपि चु ब्रह्मविद्याविषयम् । ऊर्ध्वरेतः प्रभृतिष्वपि विद्याया वक्ष्यमाणत्वेन तत्र तु विद्यायाः क्रत्वनपेक्षणात् क्रत्वङ्गोद्गीथाद्यनुष्ठानस्याप्यभावे विद्याया गृहस्थाद्यधिकारिभेदेनोद्गीथोपासनानियमस्य न्यायप्राप्तस्यानुवादरूपत्वात्तद्वाक्यस्य । न च 'यदेव विद्याया करोति तदेव वीर्यवत्तरं भवति' (छा0 1-1-10) इति तदुपासनस्य वीर्यवत्तरत्वलक्षणफलार्थत्वावगमाद्गोदोहनादिवदनियम एव युक्त इति वाच्यम् । पर्णतायाः क्रत्वव्यभिचरितजुहूद्वाराक्रत्वङ्गत्वेन क्रतुफलेनैव नैराकांक्ष्येणापापश्लोकश्रवणवाक्यस्यार्थ- वादत्ववदत्रापि तथात्वस्यैवोचितत्वात् । रात्रिसत्रे च फलाकांक्षाबलादार्थेवादिकं फलमाक्षितम् तस्मादुद्गीथाद्युपासनानां नियमेनोपादानमिति ।
	राद्धान्तस्तु- तन्निर्धारणस्योद्गीथाद्युपासनस्यानियमः क्रतुण्वनुष्ठानानियमः । तद््दृष्टेः 
अनुष्ठानानियमस्य 'तेनोभौ कुरुतो यश्चैतदेवं वेद यश्च न वेद' (छा0 1-1-10) इति विद्वदविदुषोरुभयोरपि क्रत्वनुष्ठानवचनात् ।  न चोक्तोऽयमनियमो विद्याविषय इति युक्तम् । अत्र विद्याया अनुपस्थितत्वात्, क्रतोस्तूद्गीथद्वारोपस्थितत्वेन तत्परित्यागायोगाच्च । ततोऽनियमवचनादुद्गीथाद्युपासनस्य क्रत्वनङ्गत्वे निश्चिते विहितस्योद्गीथाद्युपासनस्य फलाकांक्षायां रात्रिसत्रन्यायेन वीर्यवत्तरत्वं प्रबलकर्मान्तराप्रतिबद्धफलकत्वरूपं फलं कल्प्यत इति गोदोहनादिवत्स्वर्गादिरूपफलव्यतिरिक्ततदनुगुणफलानां क्रमाङ्गोद्गीथाद्युपासनानां क्रतुष्वनियमेनोपसंहारः इति ।
।।इति तन्निर्धारणानियमाधिकरणम्।।
        --------
(18) ।।अथ प्रदानाधिकरणम्।।
सू0 ।।प्रदानवदेव तदुक्तम् ।।42।।
	प्रासङ्गिकमधिकरणं परिसमाप्य कामादीतरत्रेत्यत्र चिन्तितदहरविद्याविषयिणी चिन्ता प्रवर्तत इति पूर्वाधिकरणेनास्य सङ्गतिः ।
	'प्रदानवदेव तदुक्तं'  इत्यत्र-दहरविद्योवाक्ये ' तद्य इहात्मानमनुविद्यव्रजन्ति' (छा0 8-1-6) इति दहराकाशात्मस्वरूपस्य स्वरूपनिरूपकानन्दादियुक्तस्योपासनमुक्त्वा एतांश्च सत्यान्कामान्' (छा0 8-1-6) इति पृथग्गुणोपासनञ्चोक्तम् । तत्रापहतपाप्मत्वादि- गुणचिन्तनेऽपि आनन्दत्वादियुक्तदहराकाशात्मनोऽपि तत्तद्गुणप्रतिसम्बन्धि तया चिन्तनमावर्तनीयं न वा? किं दहरमात्रचिन्तने गुणवद्दहरचिन्तनं कृतं न वा ? केवलाद्विशिष्टं भिद्यते न वेति । न भिद्यते चेत् दहरमात्रचिन्तने गुणवद्दहरचिन्तनं   कृतमिति गुणचिन्तने दहरचिन्तनं नावर्तनीयम् । भिद्यते चेद्दहरमात्रचिन्तने गुणवद्दहरचिन्तनस्याकृतत्वाद्गुणचिन्तनार्थमावर्तनीयम् । गुणप्रतिसम्बन्धिदहरस्य चिन्तन- मिति तत्र विशिष्टस्यानतिरिक्तत्वात् दहरमात्रचिन्तने गुणप्रतिसम्बन्धिनो दहरस्य चिन्तितत्वाद्गुणमात्रचिन्तने दहरचिन्तनं नावर्तनीयम् । दहरोऽस्मिन्नन्तर आकाशस्स च तस्मिन्यदन्तस्तच्च गुणजातमुभयमन्वेष्टव्यमात्मानमेताश्च सत्यान्कामान् इति दहरात्मनोऽपहत पाप्मत्वादिगुणानाच्चान्योन्यनैरपेक्ष्येणोपास्यत्वावगमादिति प्रापय्य----
	गुणविशिष्टस्वरूपस्य गुणतत्सम्बन्धविशेष्यदहरात्मसमुदायरूपतया तस्य 
केवलदहरस्वरूपत्वाभावेन दहरमात्रचिन्तने विशिष्टस्वरूपचिन्तनासिद्ध्या गुणचिन्तने तत्पर्तिसम्बन्धिदहरचिन्तनमावर्तनीयम् । न हि इमेऽपहतपाप्मत्वादयो ब्रह्मगुणा इति गुणचिन्तनमिहाभिप्रेतम्; येन दहरचिन्तनमिहानपेक्षितं स्यात् । किन्तु 'अस्मिन्कामास्समाहिताः'   इति गुणाधानोक्तौ के ते गुणा इत्यपेक्षायां निष्कृष्यापहतपाप्मत्वं विचरत्वमित्याद्युक्त्वा अपहतपाप्मेत्यादिधर्मिपर्यन्ताभिधायि शब्देन गुणानभिधाय धर्मिविशेषाकांक्षायां 'एष आत्मा' इति प्रस्तुतदहरात्मेत्यभिधानेनापहतपाप्मत्वादि- प्रत्येकगुणप्रकारकदहरात्मत्वावच्छिन्नविशेष्यकचिन्तनं गुणचिन्तनमिति श्रुत्यभिप्रायोन्नयनेन तादृशचिन्तने        अपहतपाप्मत्वादिनिष्ठप्रकारतानिरूपितदहरत्वावच्छिन्नविशेष्यतासिद्धये दहरत्वावच्छिन्नचिन्तनमपहतपाप्मत्वादिप्रत्येकगुणविशिष्टविषयकगुणचिन्तनेऽवश्मावर्तनीयम् । गुणविशिष्टचिन्तने वैशिष्ट्यस्यापि विषयतया तस्य च विशेषणविशेष्योभयनिरूपिततया निरूपकभानं विना निरूप्यवैशिष्ट्यभानायोगाद्विशेष्यदहरचिन्तनं तत्तद्गुणविशिष्ट- विषयकगुणचिन्तने ऽवश्यमावर्तनीयम् । केवलदहराद्गुणविशिष्टरूपस्यातिरिक्तत्वात् । 'इन्द्राय राज्ञे पुरोडाशं निर्वपेत्' (काठ0 2-3-6) इत्यत्रेन्द्रस्यैवाधिराजत्वादिविशिष्टत्वेऽपि विशिष्टस्य सम्बन्ध्याकारस्य भिन्नत्वातप्रदानावृत्तिवदिति सिद्धान्तितम् ।
।। इति प्रदानाधिकरणम्।।
   ------
(19) ।।अथ लिङ्गभूयस्त्वाधिकरणम्।।
सू0।।लिङ्गभूयस्त्वात्तद्धि बलीयस्तदपि।।43।।
	पूर्वप्रकृतदहरविद्यैकवास्यत्वेन नारायणानुवाक्यस्य तदर्थचिन्तेति सङ्गतिः। 'लिङ्गभूयस्त्वात्तद्धि बलीयस्तदपि' इत्यत्र - 'दह्नं विपाप्मं परवेश्मभूतं' (तै0 ना0) इत्यादिदहरविद्यावाक्यानान्तरं ।'सहस्त्रशीर्षं देवं विश्वाक्षं विश्वशम्भुवम्। विश्वं नारायणं देवं'
	इत्यारभ्य, 'सोऽक्षरः परमः स्वराट््' इत्यन्ते  तैत्तिरीये श्रुतम् । तत्र संशयः किं पूर्वप्रस्तुतदहरविद्योपास्यविशेषनिर्धारणमनेन क्रयते? किं वा सर्ववेदान्तोदितपरविद्योपास्य- विशेषनिर्धारणमिति । तत्र पूर्वानुवाके दहरविद्यायास्सन्निहितत्वात् । 'पद्मकोशप्रतीकाशं हृदयञ्चाप्यधोमुखं' इति पूर्वानुवाके दहरवाक्योक्तहृत्पुणडरीकस्य प्रत्यभिज्ञानात् । पूर्वत्र 
'आत्मा गुहायां निहितोऽस्य जन्तोः' इत्युक्तात्मनोऽत्र 'आत्मा नारायणः परः' इति प्रत्यभिज्ञानाच्च प्रकृतदहरविद्योपास्यानुवादेन विश्वोपजीव्यत्वपरब्रह्मत्वनारायणत्वपरमात्मत्व ब्रह्मत्वर्शिवत्वादिकं विधीयते । 'नारायणपरं ब्रह्म' इत्यादीनां ' स ब्रह्मा स शिवः' इत्यादिवाक्यानुरूप्यात् । न तु 'नारयणपरं ब्रह्म' इत्यादिवाक्यनिर्दिष्टानां मध्येऽन्यतरानुवादेनान्यतरस्य विधानम् । प्रमाणाभावात् । न च दहरविद्योपास्यानुरोधेन विश्वोपजीव्यत्वादिनानाधर्मविधाने वाक्यभेद इति वाच्यम् । नानाविद्योपास्यानुरोधेन नारायणत्वविधानेऽपि तद्दोषस्य तुल्यत्वात् सन्निहितानुवादौचित्येन दहरविद्यामात्रशेषत्वमेवास्यानुवाकस्य युक्तमिति प्रापय्य--
	वेदान्तोदितततत्तद्विद्यावेद्यविशेषनिर्धारणमुखेन सर्वपरविद्याशेषत्वेऽस्मिन्ननुवाके तत्तद्विद्योपास्यवाचिपदनारायणपदसमभिव्याहारात्मकानि 'नारायणपरं ब्रह्म' इत्यादीनि बहूनि लिङ्गानि चिह्नानि दृश्यन्त इति भूयोलिङ्गादस्यानुवाकस्य परविद्यावेद्यविशेषस्य निर्धारणमुखेन परविद्याशेषत्वं न तु सन्निहितदहरविद्यावेद्यविशेषनिर्धाहणमुखेन दहरविद्यावाक्यमात्रशेषत्वम् । सन्निधेरपि वाक्यस्य बलीयस्त्वात् । अस्यानुवाकस्य तत्तद्विद्याशेषत्वे
तत्तद्विद्योवेद्यवाचिपदसमभिव्याहाररूपवाक्यस्य प्रत्येकमेकैकस्यैव चिह्नत्वेऽपि परविद्याशेषत्वे दहरविद्येतरविद्याशेषत्वेवा साध्ये तेषां बहूनां साधकतया भूयस्त्वादित्युक्तम् । दहरविद्यामात्रशेषत्वपूर्वपक्षे नारायणपदावृत्तिवैर्थ्यञ्च भूयस्त्वादित्यनेन सूचितम् । 'तत्त्वमसि' (छा0 6-8-7) इति  वाक्यं सामान्यतः 'सन्मूलाः' (छा06-8-4) इत्यादिप्राप्तसदात्मकत्वं विशेष उपसंहृत्य प्रदर्शयितुमिव भूयोवाक्यरूपचिह्न- प्राप्तनानापरविद्याशेषत्वं दहरविद्याविशेष उपसंहृत्य प्रदर्शनोपक्षीणं 'पद्मकोशप्रतीकाशं' इति वाक्यं नास्यानुवाकस्य दहरविद्यामात्रशेषत्वं सन्निधिप्राप्तमुपोद्बलयितुमीष्टे । 'आत्मा वारे द्रष्टव्यः' (बृ02-4-5) 'तमेवैकं जानथात्मानं' (मु02-2-5) 'आत्मानमेव लोकमुपासीत' (बृ0 1-4-15) इत्याद्युक्तवेद्यानुवाको न प्रकृतात्ममात्रप्रत्यभिज्ञापनायालम् । सहस्त्रशीर्षं देवं' इत्यादिद्वितीया च 'येनावृतं खञ्च दिवं महीञ्च' इतिवत् प्रथमार्थे ज्ञेया । 'तस्मिन्यदन्तस्तदुपासितव्यं' इत्युपासिगतकृत्प्रत्ययेनोपास्यस्य कर्मत्वाभिधानेन द्वितीयानुपपत्त्या विधिपदाध्याहारापातात् । अस्यानुवाकस्य दहरविद्यामाभशेषत्वे पूर्वोत्तरवाक्यानामर्थस्वभावविरोधः विधिपदाध्याहारः प्रथमान्तपदास्वारस्यञ्च । सर्वविद्योपास्यविशेषनिर्धारणपरत्वे द्वितीयान्तपदासा वारस्यं न विदेरध्याहारो 
नार्थस्वभावविरोधश्च । तस्मात्सर्वविद्योपास्य- निर्धारणपरत्वमस्यानुवाकस्य युक्तमिति सिद्धान्तितम् ।
।।इति लिङ्गभूयस्त्वाधिकरणम् ।।
         -----
(20)।। अथ पूर्वविकल्पाधिकरणम्।।
सू0।।पूर्वविकल्पः प्रकरणात्स्याक्रिया मानसवत् ।।44।।
सू0।।अतिदेशाच्च।।45।।
सू0।।विद्यैव तु निर्धारणाद्दर्शनाच्च ।।46।।
सू0।।श्रुत्यादिबलीयस्त्वाच्च न बाधः ।।47।।
सू0।।अनुबन्धादिभ्यः प्रज्ञान्तरपृथक्त्ववद््दृष्टश्च तदुक्तम् ।।48।।
सू0।। न सामान्यादप्युपलब्धेर्मृत्युवन्न हि लोकापत्तिः ।।49।।
सू0।।परेण च शब्दस्य ताद्विध्यं भूयस्त्वात्त्वनुबन्धः ।।40।।
	वाक्यात्प्रकरणापरपर्यायसन्निधिबाधेन नारायणानुवाकस्य सर्वपरविद्योपास्यविशेष- निर्धारकत्वेऽपि प्रकृते बाधकाभावेन तादृशप्रकरणेन मनश्चिदादीनां क्रियामयक्रत्वङ्गत्वं स्यादेवेति शङ्कयोत्थानात्सङ्गतिः ।
	'पूर्वविकल्पः प्रकरणात्स्याक्रिया मानसवत्' इत्यस्मिन्नधिकरणे-- 'मनश्चितो वाक््चितः प्राणचितश्चक्षुश्चितः श्रोत्रचितः कर्मचितोऽग्निचितः' इति मनश्चिचादयोऽग्नयो वाजसनेयकेऽग्निरहस्ये श्रुताः । साम्पादिकत्वेन, साम्पादिकं सम्पादिकं सम्पादितं, तदर्हतीति ठक्् । सम्पादमर्हतीति सम्पादिकम् । मनोव्यापारादिष्विष्टकचितत्वेनानुसन्धाना- त्तथात्वेनानुसंहितम् । मनोव्यापारादिकं मनश्चितादिकर्मचितः वागिन्द्रियव्यतिरिक्त- कर्मेन्द्रियचितः कायिककर्मचितो वा । अग्निचितो जाठराग्निचितः । चयननिर्वर्तितस्थले चाग्निशब्दप्रयोगोऽग्निस्थानत्वेन लाक्षणिकः ।
	तत्र संशयः । किं मनश्चितादयः क्रियामयक्रत्वनुप्रवेशेन क्रियारूपाः किं वा विद्यामयक्रत्वनुप्रवेशेन विद्यारूपाः क्रियामयक्रत्वङ्गभूताः विद्यामयक्रत्वङ्गभूताः इति यावत् । तत्र पूर्वपक्षः चित्याग्नित्वेन सम्पादितानां मनश्चितादीनां फलत्वाय क्रत्वनुप्रवेशमवेक्षमाणानां स्वसन्निहितवाक्ये क्रतुविध्यभावात् पूर्वस्मिन्ब्रह्मणे 'असद्वा इदमग्र आसीत्' इत्यादिना इष्टकचिताग्नेः प्रकृतत्वात्तस्य च क्रियामयक्रत्वव्यभिचरितत्वेन 
तेन च क्रियामयक्रतोस्सन्निहितत्वेन तत्प्रकरणगृहीतत्वावश्यम्भावेन मनश्चितादीनामिष्टक- चिताग्निना सह विकल्प्यमानानां  क्रियामयक्रत्वङ्गतया क्रियारूपवदेव विद्यारूपाणामप्येषां क्रियामयक्रत्वङ्गतया क्रियारूपत्वस्य मानसग्रहवदुपपत्तेः । यथा द्वादशाहेऽविवाक्यसंज्ञके दशमेऽहनि मानसग्रहस्य मनोनिष्पाद्यग्रहणासादनस्तोत्रशास्त्र- प्रत्याहरणभक्षणैरूपयोगितया विद्यारूपस्यापि क्रियामयद्वादशाहाख्यक्रत्वङ्गत्वेन क्रियारूपत्वं तथात्रापि मनश्चितादीनां विद्यारूपाणामपि क्रियारूपत्वम् ।
	नन्विष्टकचिताग्निना विद्यारूपाणां मनश्चितादीनां कथं विकल्पः । तुल्यकार्ये हि व्रीहियवादीनां विकल्पो दृश्यते । न हीष्टकचिताग्निकार्यमग्निधारणरूपं मनश्चिताद्यग्निना कथञ्चिदपि सम्पादयितुं शक्यम् । अत एव 'तेषामेकैक एव तावान् यावानसौ पूर्वः' इति फलातिदेशश्च न युज्यत इति चेत्; न हीष्टकचिताग्निरुत्तरवेदिवदाहवनीयधारणार्थत्वेनाङ्गत्वं येनोक्ताशंकास्यात् । किन्तु 'पशुकामश्चिन्वीत' इति श्रवणात् क्रत्वङ्गाश्रितः पुरुषार्थः । 'अभागिप्रतिषेधात्' (मी0 सू0 1-1-5) इति सूत्रे वार्तिककृता तथोक्तत्वात् । विद्यारूपैरपि मनश्चितादिभिः पशुरूपफलसम्भवात् इष्टकचिताग्निना विकल्पनं तत्फलातिदेशश्च युच्यते । ततश्चेष्टकचिताग्ने फलार्थतया तेन स्वकार्याग्निधारणमपश्यन्त्या उत्तरवेद्याः प्राप्तिसम्भवेन तथाहवनीयधारणसिद्धिरिति द्रष्टव्यम् ।
	किञ्च 'तेषामेकैक एव तावानसौ पूर्वः' इतीष्टकचितस्याग्नेर्बुद्धिस्थत्वेनाग्नेः कार्यं मनश्चितादिष्वतिदिश्यते । ततस्तेन तुल्यकार्यत्वाद्विकल्पः । तस्मादिष्ट- मचिताग्निवत्तत्क्रत्वङ्गतया मनश्चितादयः क्रियामयक्रत्वनुप्रवेशेन क्रियारूपा एव । ननु 'तेषु ते मनसैवाधीयन्त मनसैवाचीयन्त मनसैषु ग्रहा अगृह्यन्त मनसा स्तुवन्मनसा शंसन् यत्किञ्च यज्ञे कर्म क्रियते यत्किञ्च यज्ञीयं कर्म क्रियते मनसैव तेषु मनोमयेषु मनश्चित्सु मनोमयः क्रियते' इति वचनात्स्वदेशे विद्यामयक्रतोः प्रतीयमानतया विद्यारूपमनश्चितादीनां तत्रैव क्रतावङ्गत्वेन निवेशौचित्यात् नेष्टकचिताग्निना विकल्पावकाश इति चेन्न । विधिपदाश्रवणात् फलसम्बन्धाप्रतीतेश्चात्र विद्यारूपक्रतुकल्पनस्य न्यायविदकृत्यत्वात् विकल्प एवागत्याश्रयणीयः ।
	ननु वाङ्मनश्चक्षुरादिव्यापाराणामिष्टकादिवच्चयनानुपपत्तेर्मनसा सम्पादिताग्नित्वेन विद्यारूपत्वे सिद्धेऽपि 'ते हैवेते विद्याचित एव' इत्यवधारणं विद्यामयक्रत्वनुप्रवेशेन विद्यारूपत्वज्ञापनार्थमिति न मनश्चितादीनां क्रियामयक्रत्वनुप्रवेशसम्भव इति चेन्न । तर्हि 
विद्याचित इत्यत्र विद्याशब्दस्य लक्षणाप्रसङ्गात् । किन्तु विद्याचिता एव विद्यात्मकाश्चिता एव नाविद्यात्मकाश्चक्षुरादिव्यपाररूपाः । चिता इति मुख्यार्थत्वस्यैवोचिततवेन मनश्चक्षुरादिव्यापाराणां चित्याग्नित्वव्यवच्छेदकतया तेन मनश्चितादीनां विद्यारूपक्रत्वनु- प्रवेशासिद्धेः । तस्मादिष्टकचिताग्निना विकल्प एव मनश्चितादीनामिति मनश्चितादयः क्रियारूपा एवेति ।
	सिद्धान्तस्तु-- नैतद्युक्तम्; यन्मनश्चितादीनां क्रियामयक्रत्वनुप्रवेशेन क्रियारूपत्वमिति । तेषां ' ते हैते विद्याचित एव' इति  विद्यारूपक्रत्वङ्गत्वस्य निर्धार्यमाणत्वात् । ते मनश्चितादयो विद्याचित एव विद्यायै विद्यार्थे विद्यारूपक्रत्वर्थं चित एव चिता न भवन्तीति नेति । विशेषणसङ्गतैवकारेणायोगव्यवच्छेदेन विद्याङ्गत्वं ह्यनेन श्रुतिवाक्येन निर्धार्यते । न च विद्यारूपाश्चित इति कर्मधारय एवोचित इति शक्यं वक्तुम् । 'विद्यया हैत एवंविदश्चिता भवन्ति' इति हेतुतृतीयया तद्वाक्यविवरणेन तदनुरोधादुक्तसमास्सैव न्याय्यत्वात् । ल7णायाश्च प्रामाणिकत्वात् । किञ्च मनश्चितादिसन्निधावेव तेषु 'मनसैवाधीयन्त' इत्यारभ्य 'मनोमयः क्रियते' इत्यन्तेन विद्यारूपक्रतोः प्रतीत्या तदतिक्रमे कारणाभावेन तेषां फलवत्वाय तत्रैव विद्यारूपक्रतावन्वयौचित्येन विकल्पेन क्रियारूपक्रतावनुप्रवेशस्यायुक्तत्वात् । न च विधिपदाश्रवणात् न तत्प्रतीतिसम्भव इत्यपूर्वार्थप्रतीत्या विधिकल्पनस्य न्याय्यत्वात् श्रुतहानायोगात् ।
	किञ्च मनश्चितादीनां श्रुतिलिङ्गवाक्यैर्विद्यारूपकर्तौ विनियोगेन तद्बाधो न युक्तः । श्रुत्यादीनां सन्निधेर्बलीयस्त्वात् । तथा हि 'विद्यया हैत एवंविदश्चिता भवन्ति' इति हेतुतृतीयया विद्यायाश्शेषित्वावगमेन श्रौतोऽयं विनियोगः । लिङ्गञ्च 'तान् हैतानेवंविदे सर्वदा सर्वाणि भूतानि विचिन्वन्त्यपि स्वपते' इति । सर्वकालव्यापित्वेन सर्वभूतकर्तृत्वेन च । तस्मात्सम्पादितस्य चयनस्य परिमितकालकर्तृक्रियामयेष्टकचिताग्निना तुल्यकार्यतया क्रियामयक्रत्वनुप्रवेशासम्भवो विद्यामयक्रत्वनुप्रवेसे लिङ्गम् । विद्यामयस्य क्रतोस्सर्वकालवर्तित्वेन सर्वभूतकर्तृत्वेन तदनुसंहिततया तादृशं चयनं तादृशक्रत्वन्यीति विद्यामयक्रतौमनश्चितादीनां लैङ्गिकोऽयं विनियोगः । तान् हैतानेवंविदे चिन्वन्तीति समभिव्याहारात्मकं वाक्यं विद्याविशिष्टपुरुषस्य कृते चिता भवन्तीति चतुर्थ्या 
पुरुषशेषित्वप्रतीतावपि विद्याशेषिच्वं समभिव्याहारात्मकवाक्यावसेयमिति वाक्यप्रमाणकोऽयं विनियोगः । तदेवं श्रुतिलिङ्गवाक्यैर्मनश्चितादीनां विद्यात्मकक्रत्वङ्गत्वसिद्धेर्दुर्बलेन सन्निधिना क्रियात्मकक्रत्वङ्गत्वमयुक्तम् ।
	ननु तेषु मनसाधीयतेत्यादिवाक्ये विदिप्रत्ययाश्रवणात्कथंक्रियात्मकक्रतोरन्यो विद्यात्मकः क्रतुः प्रतीयेत; यत्रैषां श्रुत्यादिभिर्विनियोगः स्यादिति चेन्न । श्रुत्यादिना गृहस्तोत्रशस्त्रादिभिर्मनसा सम्पादितैर्यज्ञानुबन्धैर्यज्ञाङ्गैश्चन्यग्नोधस््तम्भिनीषु यागीयद्रव्य संस्कारभूताभिषवभक्षणादिश्रवणेन यागकल्पनवदत्रापि यागकल्पनेऽवश्यम्भाविनि विधिप्रत्ययस्य कल्प्यत्वात् । पूर्वतन्त्रे 'वचनानित्वपूर्वत्वात्' (मी0 सू0 3-5-21) इत्यत्र तथा व्युत्पादितत्वात् । न चात्रफलसम्बन्धाप्रतीतिश्शङ्कनीया । 'तेषामैकैक एव तावान्यावानसौ पूर्वः' इतीष्टकचिताग्निवत् भावप्रापकातिदेशेनेष्टकचितस्याग्नेः स्वशेषिभूतक्रियारूपक्रत्वनुप्रवेशेन क्रतुफलवदत्रापि स्वशेषिविद्यारूपक्रतु निर्वर्तनद्वारा क्रतुफलसम्बन्धस्य प्रतीतेः फलकामनायां स्वर्गः फलं इतरथापवर्ग इति विवेकः । न चेष्टकचिताग्निवद्भावाय मनश्चितादीनां क्रियामयक्रत्वनुप्रवेशेनापि  भवितव्यम् । यावत्साधर्म्यस्य लोकवेदयोः क्वाप्यभावात् विवक्षितधर्ममुखेनैव साधर्म्यस्य वाच्यत्वात्, अधिकस्य प्रकृतानुपयोगाच्च । 'स एष एव मृत्युर्य एष एतस्मिन्मण्डले पुरुषः' इत्यत्र मृत्युलोकवासित्वादिधर्माभावेऽपि संहर्तृत्वादिविवक्षितधर्ममादायैव साधर्म्याङ्गीकारात् । तस्माच्छ्रुत्यादिभिः प्रकरणात्प्रबलैर्मनश्चितादीनां विद्यामयक्रत्वङ्गत्वं सिद्धम् ।
	किञ्च परेण ब्राह्मणेनास्यापि मनश्चितादेस्ताद्विध्यं तद्विधत्वं विद्यामयप्रतिपादित्वमवगम्यते । 'अयं वाव लोक एषोऽग्निचितः तस्याप एव परिश्रिताः' इत्यादिना 'स यो ह वैतदेवं वेद लोकंपृणानामेनं भूतमेतत्सम्पद्यत ' इति पृथक्फला विद्यैव विहिता । 'अयं वाव लोको भूर्लोक एषोऽग्निचितः, तत्राग्निचितत्वदृष्टिः कार्या । तस्याप एव परिश्रितास्समुद्रा एव परिस्तरणानि स यो हैतदेवं वेद' इति लिङ्गव्यत्ययश्छान्दसः । एतमग्निं वेदेत्यर्थः । लोकंपृणानां, 'पृ पालनपूरणयोः' लोकं पूरयन्तीं भुवमित्यर्थः । ततश्चाग्निरहस्यस्य क्रियैकविषयत्वाभावात् परस्य ब्रह्मणस्येवास्यापि ब्राह्मणस्य स्वरसतः प्रतीयमानविद्याविषयत्वमेव युक्तम् । विद्यामयानां मनश्चितादीनां विद्याविषये बृहदारण्यकेऽनुबन्धस्य प्राप्तत्वेऽपि मनश्चितादिषु सम्पादनीयानामग्न्यङ्गानामग्निरहस्ये 
तावदिष्टकचिताग्निवुक्तत्वात् तत्सन्निधावेतेषामनुबन्धस्यौचित्यप्राप्तत्वादिति मनश्चितादीनां विद्यारूपक्रत्वङ्गत्वेन विद्यारूपत्वमिति ।।
।।इति पूर्वविकल्पाधिकरणम्।।
       ------
(21)।।अथ शरीरेभावाधिकरणम् ।।
सू0।। एक आत्मनश्शरीरे भावात् ।।51।।
सू0।। व्यतिरेकस्तद्बावभावित्वान्न तूपलब्धिवत् ।।52।।
	सर्वविद्योपास्यविसेष्यभूतपरमात्माकारचिन्ता उक्ता । अथ तद्विशेषणीभूत- प्रत्यगात्माकारचिन्ता प्रवर्तते । 'आत्मेति तूपगच्छन्तीति' (ब्र0 सूद 4-1-3) सूत्रोक्तन्यायेन प्रकृतिवियुक्तप्रत्यगात्मशरीरकपरमात्मनस्सर्वविद्योपास्यत्वात् ।
	तत्र 'एक आत्मनश्शरीरे भावात्' इत्यस्मिन्नध्करणे- किं परमात्मविसेषणीभूतः प्रत्यगात्मा ज्ञातृत्वकर्तृत्वभोक्तृत्वनित्यत्वमात्राकारोऽनुसन्धेयः किं वा अपहतपाप्मत्वाद्या- कारः इति संशय्य प्रत्यगात्मनः कर्मसु कर्तृत्वेन शरीरे वर्तमानस्यैव प्रत्यगात्मनस्तथात्वेन ज्ञातृत्वाद्यनुसन्धानेन विना कर्मानुष्ठानासिद्धेः, तावदनुसन्धानेनैव कर्मानुष्ठानतत्फल- बोक्तृत्वोपपत्तेरपहतपाप्मत्वाद्यनुसन्धाने नियामकाभावादप्रयोजकत्वाच्च उपासनेऽप्यनुष्ठानाय तदावश्यकतया तेनैवाकारेण प्रत्यगात्मनोऽनुसन्धानं युक्तम्। न च 'यथाक्रतुरस्मिन् लोके पुरुषो भवति तथेतः प्रेत्य भवति' (छा0 3-14-1) इति यतोपासनं फलवचनेन 'स्वेन रूपेणाभिनिष्पद्यते' (छा0 8-12-2) इति अपहतपाप्मत्वादिप्राप्तेः फलत्ववचनेन तदाकारः प्रत्यगात्मानुसन्धातव्य इति वाच्यम् । 'तं यथायथोपासते' (मुद्गलोप0 ख0 3) इति श्रुत्या तस्योपास्यपरमात्मविषयत्वादित्येवं प्रापय्य--
	प्रत्यगात्मनोऽप्युपास्यापरमात्मशरीरतयोपास्यकोटिप्रविष्टत्वेन 'तं यता यतोपासते तथैव भवति' इति यथोपासनं फलश्रुत्या तं यथा यथेत्यत्र तच्छब्दस्य प्रत्यगात्मशरीरकपरमात्मपरतया विशेषणीभूतप्रत्यगात्मन्यपि यथायथेत्युक्त प्रकारान्वयेन प्रत्यगात्मनोऽपहतपाप्मत्वादेः स्वाभाविकप्रकारत्वेन 'स्वेनरूपेणाभिनिष्पपद्यते' (छा0 8-12-3) इति अपहतपाप्पत्वादेः प्राप्यत्ववचनेन 'एवं क्रतुर्हामुं लोकं प्रप्याभिसम्भवितास्मि' इति प्राप्यस्यानुसन्देयत्ववचनात् ब्रह्मविद्याङ्गकर्मसु 
कर्तृत्वभोक्तृत्वबुद्धित्यागावश्यम्भावेन चिरानुवृत्तकर्तृत्वादिवृद्धिनिबृत्तेः तद्विरुद्धापहत- पाप्मत्वाद्यनुसन्धानमन्तरेणासम्भवाच्चापहरपाप्मत्वादिगुणकप्रत्यगात्मशरीरकः परमात्मा सर्वविद्योपास्य इति विशेषणीभूतः प्रत्यगात्मापहतपाप्मत्वादिधर्मा सर्वत्र चिन्तनीय इति सिद्धान्तितम् ।
।।इति शरीरेभावाधिकरणम् ।।
      -----
(22)।। अथाङ्गावबद्धाधिकरणम् ।।
सू.।। अङ्गावबद्धास्तु न शाखासु हि प्रतिवेदम् ।।
सू. ।। मन्त्रादिवद्वाविरोधः ।। 54 ।।
	परमात्मोपासने सर्वत्र प्रत्यगात्मानुप्रवेशेऽपि नानाशाखाधीतोद्घीथादिषु  उपासनानुप्रवेशो न सम्भवतीति शङ्कयोत्थानात्सङ्गतिः । 
	'अङ्गावबद्धास्तु न शाखासु हि प्रतिवेद' मित्यस्मिन्नधिकरणे- 'अोमित्येतदक्षरमुद्गीथमुपासीत' (छा. 2-2-1) 'लोकेषु पञ्चविधं सामोपासीत' (छा. 2-2-1) 'उक्थमुक्थमिति वै प्रजा वदन्ति तदिदमेवोक्थमियमेव पथिवी' उक्थे कर्माङ्गभूतशस्त्रे पृथिवीत्वदृष्टिः कर्तव्या । 'अयं  वाव लोक एषोऽग्निचितः' भूलोके अग्निचितत्वदृष्टिः कार्या । एवमाद्याः कर्माङ्गोद्गीथाद्याश्रया उपासना विहिताः । ताः किं यत्र शाखायां विधीयन्ते क्रत्वङ्गोद्गीथादिषु तच्छास्वाधीतेष्वेव उद्गीथादिषु कर्तव्याः किं वा नानाशाखाधीतेष्वपि कर्तव्या इति संशयः तत्र  पूर्वपक्षः । सामवेद एव ताण्डिशाखाप्रभृतिषु बह्वीषु शाखासु श्रूयमाणेषु  स्वरवर्णविशेषादिभिर्भिन्नेषु सामभागेषभद्गीथेषु क्रतुमध्ये  प्रयोगाय तत्तत्काले प्रसक्तेष्वपि आप्त्यादिगुणविशिष्टतया हिरण्मयप्राणाकाशादिदृष्टियुक्ततया ताण्डिशाखादिविहित मुद्गीथादिविषयोपासनं ताण्डिशाखाधीतोद्गीथ एव कर्तव्यं न तु शाखान्तराधीतेऽपि क्रतुमध्यगते ताण्डिशाखागतोद्गीथोपासनविधिवाक्यस्थोद्गीथशब्दस्य  व्यक्तिवचनन्यायेन स्वरवर्णादिभिन्नताण्डिशाखाधीतोद्घीथपरत्वेन तस्यैव तत्रत्योपासनान्वयौचित्यात्  शाखान्तराधीतोद्गीथस्यासन्निहितत्वात् । लोके गामानयेत्यादौ  सन्निहितव्यक्तिबोधस्यैव सर्वानुभवसिद्धत्वात् । गोपदस्य सामान्यशक्त्या सर्वगोव्यक्त्युपस्थापनसंभवेऽपि  उत्सर्गन्यायावधृतसन्निहितव्यक्तितात्पर्यबलेन सन्निहितव्यक्तेरेवोपस्थित्यवश्यम्भावात् । 
योग्यतायास्सर्वशब्दसाधारणत्वेन व्यक्तिवचने विशेषव्यक्तिकल्पनवैयर्थ्यापातात् । उद्गीथश्रुतेस्सर्वव्यक्तिषु शक्तिरूपसम्बन्धतौल्येऽपि उपासनविधिवाक्यस्थोद्गीथशब्द तदर्थोद्गीथयोरेकशाखासमाम्नानरूपासाधारणसम्बन्धसहकारेण सामान्यसम्बन्धमूल कोपस्थितेर्विशेषनियन्त्रितत्वेन तस्यैवोपासनान्वयितया  तद्विधेर्विशेषविषयत्वसिद्धेश्च । तस्माद्विहितोद्गीथाद्युपासनं  तत्तच्छास्वाधीतोद्गीथादिष्वेव कर्तव्यमिति ।
	नैतद्युक्तम् । तत्तच्छास्वाधीतोद्गीथादिष्वेव तत्तच्छास्वाविहितोद्गीथाद्युपासनमिति तत्तद्विधिवाक्यगतोद्गीथादिश्रुतेरविशेषेण प्रवृत्ततया  सर्वव्यक्तीनामप्युपस्थितेः, तथा व्यक्तिविशेषेषूपासनव्यवस्थापनासम्भवात्, व्यक्तिवचनानां  सन्निहितव्यक्त्यनुभवतात्पर्यस्य पदजन्यपदार्थोपस्थितिव्यवस्थापकत्वायोगात् सन्निधेश्चोक्तप्रकारेण विशेषे तात्पर्यस्य सर्वव्यक्त्यविशिष्टतया अनुभवव्यवस्थापकत्वासिद्धेश्च । गामानयेत्यादावखिलव्यक्तीनामा- नयनान्वयबोधे सत्यपि योग्यतावशात् सन्निहितव्यक्तावानयनादिरूपकार्यस्यैव पर्यवसानमित्यभ्युपगमात् । सर्वशाखाधीतेष्वप्युद्गीथादिषु य क्वचित्क्रत्वन्विते तदुपासनस्य कर्तुं शक्यतया  तद्वत्तद्व्यवस्थासिद्ध्ययोगात् । एकशाखासमाम्नानरूपा साधारणसम्बन्धमूलक व्यक्तिविशेषोपस्थितेश्च समवायसम्बन्धमूलकघटादिपदजन्याकाशोपस्थितितुल्यतयाशाब्द बोधानङ्गत्वेनोपासनविधिवाक्यार्थव्यवस्थापकत्वासम्भवात्  । वस्तुतस्तु व्यक्तिवचन न्यायस्य प्रायिकत्वेन प्रकृते तदनवतारस्यादोषत्वाच्च न किञ्चिदेतत् । समनशाखाभ्नानस्य पाठसादेश्यरूपस्थानप्रमाणतया तेनाविशेषप्रवृत्तोद्गीथादि श्रुतेस्सङ्कोचरूपबाधाम्भवाच्चेति उद्गीथादिश्रुत्या  सर्वसाधारणोपासनसिद्धिः ।
	किञ्चाङ्गाङ्गिभावसम्बन्धरूपार्थस्वभावात्सर्वेषामेवोद्गीथादीनामविशेषेण क्रतुना सम्बन्धिनोपस्थापितत्वात् उपस्थितानां मध्ये केषाञ्चित्परिग्रहे केषाञ्चित्परित्यागे  विनिगमकाभावात् सर्व  एवोद्गीथादयोऽपरपदार्थोपासनेन सम्बन्ध्यन्त इति सर्वेष्वप्युद्गीथादिषूपासनसिद्धिः । घटमानयेत्यादौ पटादीनां परित्यागेऽनुपस्थितिरेव नियामिका ।  विप्रकृष्टघटव्यक्तीनां  परित्यागे त्वयोग्यतैव । सन्निहितानां परिग्रहे योग्यता नियामिका । प्रकृते च सन्निधियोग्यतादीनामविशेषेण सर्वपरिग्रह एव न्याय्यः । न हि नानाशाखागतक्रतोर्भेदेन तत्तत्क्रतुना तत्तदङ्गभूतोद्गीथादीनामेवोपस्थितिरिति शक्यं वक्तुम् । सर्ववेदान्तप्रत्ययन्यायेन क्रतोरेकत्वेनाविशेषण सर्वेषामुपस्थितेर्न्याय प्राप्तत्वादिति 
सर्वोद्गीथादिष्वप्युपासन सिद्धिरनिवार्या ।
	किञ्च उद्गीथादिषूपासनान्वयितावच्छेदकं (नोद्गीथत्वं)  क्रतुबहिर्भूताध्ययनावस्थोद्गीथ साधारणत्वेन तेष्वप्युपासनप्रसक्त्या 'अङ्गावबद्धास्तु न शाखासु' (ब्र.सू. 3-3-53) 'अङ्गेषु यथाश्रयभावः' ( ब्र.सू. 3-3-59) इति सूत्रानुपपत्तेः । किन्तु क्रत्वङ्गोद्गीथत्वमिति क्रत्वङ्गत्वाविशेषात् सर्वेष्वप्युद्गीथादिषु उपासनसिद्धिरङ्गीकार्या । न च शाखान्तराम्नातानां शाखान्तरविनियोगे विरोधश्शङ्क्यः । मन्त्रादिवत्तदविरोधोपपत्तेः । बह्वृचपठितस्य 'यो जात एव प्रथमोमनस्वान्' इति सूक्तस्य 'अध्वर्यवे सजनीयं शस्यं' इति शाखान्तरे विनियोगदर्शनात् । तथा 'पशुना यजेत' इत्यत्र पशुत्वजातेरेकत्वसंख्यायाः, 'अरुणयैकहायन्या' इत्यरुणिमगुणस्यैकहायनीद्रव्यस्य, 'श्येनचितं चिन्वीत' इतिसादृश्य, 'वेदं कृत्वा वेदिं कुर्यात्' इति क्रमस्य प्रयाजादिकर्मणाञ्च  शाखाभेदेनोत्पत्तिविनियोगयोर्दर्शनात् । तस्मादविशेष प्रवृत्तोद्गीथादिश्रुताय नानाशाखाधीतेष्वप्युद्गीथादिषूपासनमनुप्रविशत्येवेति सिद्धान्तः ।
।। इति अङ्कावबद्धाधिकरणम् ।।
(23) ।। अथ भूमज्यायस्त्वाधिकरणम् ।।
सू ।। भम्नः क्रतुवज्ज्यायस्त्वं तथाहि दर्शयति ।। 55 ।।
	पूर्वाधिकरणप्रस्तुतोद्गीथादौ 'ओमित्येतदक्षरमुद्गीथमुपासीत' (छा.1-1-1) इति व्यस्तस्योपासनं 'पृथिवी हिङ्कार' इत्यादिना समस्तस्योपासनञ्चे श्रुतिसिद्धमित्युभयानुष्ठानवत् वैश्वानरविद्यायामपि व्यस्तस्यावयवस्य समस्तस्य द्युलोकादिमूर्धादिपादान्तावयवसमुदायस्य चोपासनं श्रुतिसिद्धमित्युभयानुष्ठानंस्यादिति शङ्कया सङ्गतिः ।
	'भूम्नः क्रतुवज्ज््यायस्त्वं तथा हि दर्शयति' इत्यत्र-'प्राचीनशाल औपमन्यवः ' (छां 4-11-1) इत्यारभ्य वैश्वानरविद्या आम्नाता । तत्र  वैश्वानरस्त्रैलोक्यशरीरः परमात्मा श्रुतः  स्वर्लोकादित्यवाय्वाकाशाप्पृथिव्यवयवः । तत्र द्यौर्मूर्धा आदित्यश्चक्षुः वायुः  प्राण आकाशस्सन्देहो मध्यकाय इत्यर्थः ।  आपो वस्तिर्मूत्रस्थानं पृथिवा पादावित्यवयवविशेषाः । तत्र संशयः । किं त्रैलोक्यशरीरस्य व्यस्तस्योपासनं कर्तव्यम् उत व्यस्तस्य  समस्तस्य च  अथ समस्तस्यैवेति । तत्रोपक्रमे व्यस्तोपासनोपदेशात्  तदुपासनं  कर्तव्यम् । तथा ह्युपदिश्यते । औपमन्वादयः । किलोद्दालकषष्ठा केकयमश्वपतितमुपसङ्गम्य 'आत्मानमेवेमं वैश्नानरं सम्प्रत्यध्येषि तमेव नो ब्रूही' (छा. 5-11-6) इति   पप्रच्छुः । स च तेभ्यः प्रत्येकं 
स्वोपास्यान् द्युप्रभृतीनुक्तवद्ध्यो मूर्धादिषु व्यस्तोपासनञ्चोक्तवान् । 'अत्यन्नं पश्यति प्रियं भवति अस्य ब्रह्मवर्चसं कुले य एतमेवमात्मानं वैश्वानरमुपास्ते मूर्धा त्वेष आत्मन इति । एष  वै सुतेजा आत्मा वैश्वानरः ' (छा. 5-12-2) इत्यादिना  तत्तदुपासनेषु  उपास्यस्य वैश्वानरत्वञ्चाह । अत्त्यन्नमन्नमत्ति । पश्यति प्रियं प्रियं पश्यति ।  भवत्यस्य ब्रह्मवर्चसं कुले, अस्य कुले ब्रह्मवर्चसं  भवतीति सम्बन्धः । अत्र फलवचनेन व्यस्तोपासनविधिकल्पनया व्यस्तोपासनं कर्तव्यम् । परत्र 'यस्यत्वेतमेवं  प्रादेशमात्रमभिविमानमात्मानं वैश्वानरमुपास्ते' (छा. 5-18-1) इति द्युप्रभृतिप्रदेशावच्छिन्नमात्रे वैश्वानरे उक्तस्य मूर्धाद्युपासनस्य समासेनोपसंहारः प्रादेशत्वेनानुगतधर्मेणोपसंहारः । 'मूर्धा ते व्यपत्तिष्यत् यन्मां मा गमिष्यः' (छा. 5-12-2) 'अन्धोऽभविष्यत् यन्मां नागमिष्य' (छा.5-13-2)  इत्यनर्थवचनञ्च मत्समीपागमनमन्न फलगुणनामादिज्ञानं  च विना  व्यस्तोपासनेऽनर्थापत्तिपरं न व्यस्तोपासनमात्रे । सर्वलोकसर्वभूतसर्वात्मान्नादनरूपफलवचनञ्च पूर्वोक्तव्यस्तोपासन मेवानुवदतीति प्रथमः पक्षः ।
	द्वितीयस्तु-व्यस्तोपासनवत्समस्तोपासनमपि कर्तव्यम् । तत्रापि 'सर्वेषु लोकेषु सर्वेषु भूतेषु सर्वेष्वात्मस्वन्नमत्ति'  (छा. 5-18-1) इति ब्रह्मानुभवरूपपृथक्फलवचनेन विधिकल्पनाश्यम्भावात् । न हीद पूर्वोक्तफलानुवादरूपम् ।  सर्वेष्वित्यादिना विशेष्यमाणतया अन्नशब्दाभिधेयब्रह्मानुभवस्यैव प्रतीयमानत्वात् ।  'तद्यथेषीकातृलमग्नौ प्रोतं प्रदूयेत' (छा. 5-24-3) इत्यादिना सर्वपाप विनिर्मोकरूपफलश्रवणाच्च । न चैतावता विधेयभेदेन महावाक्यभेदश्श्ङ्क्यः । नामाद्युपासनतत्फलरूपानेकार्थप्रतिपादनेऽपि भूमविद्यावाक्यवदत्राप्येकवाक्यत्वो पपत्तेः । तत्र न नामाद्युपासनानां  प्रासङ्गीकतया तद्भेदेऽपि प्रधानप्रतिपाद्यभूमैक्यवत् अत्रापि व्यस्तोपासनानां प्रासङ्गिकत्वेन समस्तोपासनस्य  प्रधानप्रतिपाद्यस्यैक्येनमहावाक्यभदाप्रसङ्गात् ।'तरति शोकमात्मवित्' (छां 7-1-3) इत्युपक्रम्य  'आत्मैवेदं सर्वं' (छा. 7-25-2) इत्युपसंहारेण भूम्नः  प्राधीन्यवत् 'अश्वपतिर्वै भगवन्तोऽयं  केकयस्संप्रतीममात्मानं वैस्वानरमध्येति तं हन्ताभ्यागच्छाम'  (छा. 5-11-4) इत्युपक्रम्य 'यस्त्वेतमेवं प्रादेशमात्रमभिविमानमात्मानं वैश्वानरमुपास्ते' (छा. 5-18-1) इत्युपसंहारात् समस्तोपासनं प्रधानप्रतिपाद्यम् । वैश्वानरात्मोपदिदिक्षया ज्ञाताज्ञातांशजिज्ञासुं  
केकयं प्रति औपमन्यवादिभिरुपक्षिप्ततया व्यस्तोपासनं प्रासङ्गिकमिति न वाक्यभेद इति ।
	सिद्धान्तस्तु-भूम्मृनो भूयसः समस्तस्यैवोपासनं ज्यायः प्रामाणिकम् । एकवाक्यत्वावगतेः । तथा हि 'प्राचीनशाल औपमन्यवः' (छा. 5-11-1) इत्युपक्रम्य 'उद्दालक ह वै भगवन्तोऽयमारुणिस्संप्रतीममात्मानम्ध्येति तं हन्ताभ्यागच्छाम' (छा. 5-11-2) इति वैश्वानरात्मबुभुत्सया औुपमन्यवादय उद्दालकमुपेत्य तत्र वैश्वानरात्मवेदनमलभमानास्तेन च सहाश्वपतिं वैश्वानरात्मवेदिनमुपसङ्गम्य  'आत्मानमेवेमं  वैश्वानरं संप्रत्यध्येषि तमेव नो ब्रूहि'   (छा.5-11-6) इति पृष्ट्वा तत्सकाशात्परमात्मानं वैश्वानरं स्वर्लोकादिपृथिव्यन्तमुपास्यमवगम्य तत्फलञ्च सर्वलोकसर्वभतसर्वात्मान्न- ब्रह्मनुभरूपञ्चावगतवन्तइत्युपसंहारतो वाक्यसेयैकवाक्यत्वमवगम्य निश्चिते चैकवाक्यतेवे सति स्वर्लोकादिषूपासनवचनं फलवचनञ्च समस्तोपासने व्यस्तोपासनं तत्फले ब्रह्मानुभवे च व्यस्तोपासनफलभूतान्नानप्रियपुत्रादिसमस्तभोग्यजातञ्चावगतमिति दर्शयितुमनुवादरूपं  समस्तोपासनस्तुतय इति मन्तव्यम् । यथा वैश्वानरे ( अष्टौ द्वादश) (अष्टादश) कपालस्तुतये तदेकदेशसदृशाष्टाकपालदेस्तत्फलस्य ब्रह्मवर्चसादेश्चानुवादस्तद्वयत् । अन्यथा हि महावाक्यभेदप्रसङ्गः । प्रतिपाद्यभेदात् । प्रथमपूर्वपक्षे सर्वपापविनिर्मोकादिफल वचनानर्थक्यञ्च ।  
	 न च भूमविद्यायां प्रासङ्गिकनामाद्युपासनरूपार्थभेदेऽपि  प्रधानप्रतिपाद्यभेदा भावादेकवाक्यत्ववत्  अत्राप्येकवाक्यत्वं शक्यं वक्तुम् । उपक्रमाद्यवगतप्रधान- प्रतिपाद्यार्थोपयोगित्वेन प्रसक्तत्वं हि प्रासङ्गिकत्वम् । 'एष तु वा अति वदति यस्सत्येनातिवदति' (छा. 7-16-1) इत्यतिक्रान्तस्वोपास्य वस्तुवादित्वरूपातिवादित्व- कथनमुखेन भूमविद्यास्तुत्यर्थमाधिक्यप्रतियोगित्वेन नामाद्युपासनादीनां भूमविद्योपयोगित्व- मस्ति । 'तरति शोकमात्मवित्' (छा. 7-1-3) इत्युपक्रम्य 'आत्मैवेदं सर्वं' (छा.7-25-2) इत्युपसंहाराद्भूम्नः प्राधान्यञ्चति तदभेदादेकवाक्यत्वम् । प्रकृते  च द्युलोकादिमूर्धाद्युपासनानामन्योन्यनिरपेक्षत्वेन सम्बन्धाभावाद्वाक्यभेदो   दुर्वारः । न ह्यतिवदतीतिवत् द्युलोकादिशब्दा मूर्धादिशब्दास्सम्बन्धिवतचनाः । येन भूमविद्यासाम्यं भवेत् ।   किञ्च 'मूर्धा ते व्यपतिष्यत्' (छां 5-12-2) इत्यादिव्यस्तोपासनेनानर्थश्रवण  मपि भूमविद्यावैषम्यमस्ति । न चात्र नहिनिन्दान्यायावतारसम्भवः । समस्तोपासनामविज्ञाय व्यस्तोपासनां कृतवत औपमन्यवादीन्प्रत्यनर्थवचनेन समस्तोपासनस्तुत्यसिद्धेः ।
	 न च  व्यस्तोपासननिषेधोन्नयनेऽपि 'न चतुस्त्रिंशदिति ब्रूयात्'  इत्यत्र निषेधेन विध्युन्नयनमवर्जनीयम् ।  निषेधस्य रागप्राप्तविषयत्वासम्भवादिति व्यस्तोपासनान्यपि सन्येवेति वाच्यम् । अग्निहोत्रं प्रकृत्य श्रुतेन 'जर्तिलयेवाग्वा वा जुहुयात् गवीधुकयवाग्वा वा न ग्राम्यान्पशून् हिनस्ति  नारण्यान्'  इति वाक्येन जर्तिलगवीधुकशब्द- वाच्यारण्यतिलारण्यगोधूमकृतयवाग्वोर्विकल्पेनाग्निहोत्राहुतौ लिङ्विभक्तिबलेन  द्रव्यत्वेन विधाने ग्रामारण्यपशुहिंसारहिततया तयोः स्तववचने च प्रतीयमानेऽपि 'अथो खल्वाहुरनाहुतिर्वै जर्तिलाश्च गवीधुकाश्च पयसाग्निहोत्रं जुहुयात्' इति तदनन्तरं जर्तिलादिप्रतिक्षेपेण पयोविधिदर्शनात्तदेकवाक्यतया 'जर्तिलयवाग्वा वा जुहुयात्' इत्यादेर्ग्रामारण्यपशुहिंसाराहित्येन प्रसस्ततया होमार्हा अपि जर्तिला गवीधुकाश्च यदपेक्षया दुष्टास्तत्पयोऽत्यन्तं प्रशस्तमिति पयःस्तुत्यर्थत्वमेकवाक्यत्वानुरोधादिति 'न चेदन्यं प्रकल्पयेत्परक्लृप्तावर्थवादः स्यादनर्थत्वात्परसामर्थ्याच्च' (मी. सू. 1-8-7) इति पूर्वतन्त्राधिकरणे किञ्चिद्विधिपूर्वकतन्निन्दायास्सहविधिना  विध्यन्तरश्रवणे सति  तदर्थवादत्वादेकवाक्यतानुरोधात्समर्थितम् । एवमिह वैस्वानरविद्यावाक्येऽपि स्वीकर्तव्य्तवाद्व्यस्तोपासनमविवक्षितम् ।  भूमविद्यायां प्रासङ्गिकनामाद्युपासनानां   प्रस्तुतेन भूम्ना सहातिशयप्रतियोगित्वसम्बन्धवत् अवयवोपासनानां प्रस्तुतसमस्तोपासनविषय- वैश्वानरात्मना सहावयवसम्बन्धसत्त्वेन कथञ्चिदेकवाक्यत्वसम्भ वेन जर्तिलवागुवाक्य वैषम्येऽपि   व्यस्तोपासननिन्दनेन  'मूर्धा त्वेष आत्मन इति होवाच'  (छा. 5-12-2) इत्यादिवाक्येषु तुशब्दसूचितेन  द्यूलोकादीनांस्वतन्त्रोपास्य्तवव्यवच्छेदेन 'तान् होवाचैते वै खलु यूयं पृथगिवेममात्मानं वैश्वानरं विद्वांसोऽन्नमत्थ' (छा. 5-18-1) इति  व्यस्तोपासनस्य भ्रममूलत्वोद्धाटनेन च भूमविद्यावैषम्यस्यानेकस्य  सत्वेन जर्तिलयवागून्यायस्यै प्रवृत्त्यौचित्येन समस्तोपासनमेव प्रामाणिकमिति स्थितम्।
।। इति भूमज्यायस्त्वाधिकरणम् ।।
(28)।। अथ शब्दादिभेदाधिकरणम् ।।
सू. ।। नाना  सब्दादिभेदात् ।।  56 ।।
	पूर्वं विद्याविशेषविषयभेदाभेदचिन्ता  प्रवृत्ता । अथ तदपेक्षितविद्यासामान्य- विषयभेदाभेदचिन्ता प्रवर्तते ।
	'नाना शब्दादिभेदा'  दित्यत्र-ब्रह्मविद्यानां ब्रह्मप्राप्तिरूपमपमोक्षफलकानां  दहराक्षरवैश्वानरविद्यादीनां किमैक्यं किं वा भेदः इति संशय्य, 'अर्थेनैव  विशेषो हि निराकारतया धियाम्' इति न्यायेन ज्ञानस्य ज्ञेयभेदयत्तभेदत्वेन  ब्रह्मविद्यायां सर्वत्र ब्रह्मण एव वेद्यस्वरूपतया  रूपैक्याद्विद्यैक्यमिति प्रापय्य-
	यजति ददाति जुहोतीत्यत्रापि (वथा) [अपर्यायधातु] निष्पन्नाऽऽख्यातरूप- शब्दान्तरेण धात्वर्थापरपर्यायानुबन्धभेदमुखेन प्रधानविधेयानुष्ठानात्मकभावनाभेदेन तत्तद्धात्वर्थानुरक्तयागादिभावनाभेदवदत्रापि  ध्यायीत उपासीत विद्यादिति ध्यायत्यादीनां तत्तत्प्रकरणोदितजगत्कारणत्वापहतपाप्मत्वादिगुणविशिष्टब्रह्मविषयप्रत्ययावृत्त्यभिधायित्वेनावधृतानां तत्तद्धात्वर्थानुरक्तविभिन्नभावानाबोधकतया तत्तत्प्रकरणोदिता विद्या भिद्यते । यागादिषु त्यागाविशेषेऽपि देवतोद्देशपरस्वत्वापादनदेशविशेषप्रक्षेपरूपतत्तद्विशेषण- विशिष्टत्यागवचितया यजत्यादीनां भिन्नार्थावगमकत्ववत् ध्यायत्यादीनांप्रत्यया- वृत्त्याभिधायित्वाविशेषेऽपि प्रकरणेन तत्तद्गुणविशिष्टब्रह्मविषयकविलक्षणप्रत्ययावृत्ति- बोधत्ववधारणेन व्युत्पत्तिस्थानीयतदवधारणसहकारेण विद्याभेदबुभुत्सायां तत्तद्वात्वर्थानुरक्त- भावनाभेदसिद्धेस्तत्तद्गुणविशिष्टब्रह्मविषयिणी विद्या भिद्यत एव । यज्ञादिवल्लोक- व्युत्पत्तिसिद्धार्थभेदाभावात् । तत्स्थानीयतत्तत्प्रकरण गृहीतार्थभेदज्ञानमूलकतया ध्यायत्यादीनामौपचारिकं शब्दान्तरत्वम् । अन्ये तु न्यासोपासनशब्दाभ्यां भक्तिप्रपतिरूप विद्ययोर्भेदे द्रष्टव्यमिति सिद्धांन्तः ।
।। इति शब्दादिभेदाधिकरणम् ।।
(25) ।। अथ विकल्पाधिकरणम् ।।
सू. ।। काम्यास्तु यथाकामं  समुच्चीयेरन्न वा पूर्वहेत्वभावात् ।।	   
	विद्यानां विकल्पसमुच्चयसिद्धेस्तद्भेदाधीनत्वादुपजीव्योपजीवकभावसङ्गतिः।
	'विकल्पोऽविशिष्टफलत्वा' दित्यत्र-आसां विद्यानां किमेकस्मिन्पुरुषे प्रयोजनवत्वेन समुच्चयोऽस्ति   किं वा प्रयोजनाभावेऽपि विकल्प एवेति संशय्य एकफलानां भिन्नशास्त्रचोदितानामग्निहोत्रदर्शपूर्णमासादीनां स्वर्गादिफलभूयस्त्वापेक्षया एकस्मिन् पुरुषे समुच्चयवत् इहापि ब्रह्मानुभवभूयस्त्वापेक्षया विद्यानां  समुच्चयोऽपि सम्भवतीति प्रापय्य-
	'ब्रह्मविदाप्नोति पेर' (तै.2-1) 'स एको ब्रह्मण आनन्दः । श्रोत्रियस्य चाकामहातस्य' 
(तै.2-8) 'तदा विद्वान्पुण्यपापे विधूय निरञ्जनः परमं साम्यमुपैति' (मु.3-1-3) इत्यादिना निवृत्तनिश्शेषकर्मतिरोधानपूर्वकानवधिकाति शयानन्दब्रह्मानुभवस्यैकरूपस्याविशिष्टस्यैव फलत्वेन स्वर्गादिवद्देशकालस्वरूपायत्ततारतम्याभावेन तदपेक्षाधीनसाधनसमुच्चयासम्भवात् येन केनचिद्विद्याविशेषेणैव मोक्षरूपफलसिद्धेर्विकल्पः । एवं  स्वर्गादेस्तु तारतम्यं बहुतरप्रमाणसिद्धम् । अतो विकल्पस्समुच्चयो वा कर्मणां सम्भवति । फलान्तर सधानानां ब्रह्मविद्यानान्तु  फलतारतम्याद्यथाकामं  विकल्पस्समुच्चयो वेति सिद्धन्तितम् । 
।। इति विकल्पाधिकरणम् ।।
(26) ।। अथ यथाश्रयभावाधिकरणम् ।।
सू. ।। अङ्गेषु  यथाश्रयभावः ।। 59 ।।
सू. ।। शिष्टेश्च ।। 60 ।।
सू. ।। समाहारात् ।। 61 ।।
सू. ।। गुणसाधारण्यश्रुतेश्च ।। 62 ।।
सू. ।। न वा तत्सहभावाश्रुतेः ।। 63 ।।
सू. ।। दर्शनाच्च ।। 64 ।।
	काम्यानां ब्रह्मविद्यानां यथाकाममनुष्ठानेऽप्युद्गीथाद्युपासनानां   क्रत्वङ्गत्वेन  क्रतुषु नियमेनानुष्ठानं स्यादिति शङ्कया सङ्गतिः ।।
	'अङ्गषु यथाश्रयभाव' इत्यत्र-किमुद्गीथाद्युपासनानि क्रतुषु पर्णतादिवन्निय- मेनोपादेयानि किं वा गोदोहनादिवत् पुरुषार्थतया  यथाकाममिति सन्दिह्य 'गोदोहनेन पशुकामस्य प्रणयेत्'  इति स्ववाक्येऽङ्गत्वविरोधिफलश्रवणवत् 'उद्गीथमुपासीत' (छा. 1-1-1) इत्यत्र  फलश्रनवणाभावात् 'व्रीहीन्प्रोक्षति' इतिवदुद्गीथमुपासीतेति द्वितीयया  उद्गीथोद्देशेनोपासनस्य विधिनाङ्गत्वातगमात् 'होतृषदनाद्धैवापि दुरुद्गीथमनुसमाहरति' (छा. 2-5-5) इति दुरुद्गीथस्य वेदनहीनस्य नेदनहानिप्रयुक्तदोषे सति होतुकृतात्सम्यक्छासनात्तत्समाधानोक्त्या तदुपासनस्य नियमावगमादुपासननिर्वर्तक- तयोपासनगुणस्य तदालम्बनस्य प्रणवस्य सोपासनस्य 'तनेयं त्रयी विद्या वर्तते ओमित्याश्रायवयत्योमिति शंसत्योमित्युद्गायति' (छा. 1-1-9) इति तेनेति प्रकृतवाचितच्छब्देन सोपासनस्यैव प्रणवस्य सर्वत्र आश्रवणादौ सम्बन्धावगमेन उपासनस्य 
प्रणवसहभावनियमदर्शनाच्च  उद्गीथोपासनानामुद्गीथादिवत्क्रतुषु नियमेनोपादानं युक्तम् । वीर्यवत्तरं भवतीति च वर्तमानव्यपदेशरूपत्वादपापश्लोकश्रवणवाक्यवदर्थवादत्मकमिति प्रापय्य-
	न चैतदस्ति, यदुद्गीथाद्युपासनानां  क्रतुषूद्गीथादिवदुपादाननियम इति । कुतः । तत्सहभावश्रुतेः । तस्योपासनस्य सहभावनियमाश्रुतेः । अङ्गत्वाश्रुतेरिति यावत् । 'उद्गीथमुपासीत' (छां.1-1-1) इत्यत्र  उद्गीथेषूपासनेन उत्पत्तिप्राप्तिविकृतिरूपफलासम्भवेन संस्काररूपफलासम्भवेन संस्काररूपादृष्टार्थतापत्त्यानोद्गीथोद्देशेनोपासनविधिः । किन्तूपासनस्य आलम्बनरूपाश्रयापेक्षयामुद्गीथ आश्रयतया सम्बध्नाति । यथा सत्युपासननिर्वर्तनं दृष्टप्रयोजनमुद्गीथस्य सिध्यति । ततश्चोद्गीथविषयकोपासनं कर्तव्यमित्यवगतस्योपासनस्य फलाकांक्षायां वाक्यशेषस्य विपरिणामेन फलसमर्पकत्वं  युक्तम् ।  न तु क्रत्वनुप्रवेशादिकल्पनाक्लेशो युक्त इति केचित् ।
	अन्ये  तु 'यदेव विद्याया करोति तदेव वीर्यवत्तरं' (छा. 1-1-10)  इति तृतीयया  वीर्यवत्तरत्वलक्षणफलसाधनतयावगतविद्याया आश्रयापेक्षायां  सन्निहित उद्गीथ आश्रयमात्रं सम्बध्नाति । फलसादनतयावगतस्योपासनस्य  क्रत्वङ्गभूतोद्गीथाद्यङ्गतया विनियोगानुपपत्तेः । तस्मादुद्गीथाद्युपासनस्य पृथक्फलसाधनतया क्रतुषु नोपादननियमः । किञ्च 'एवंविद्ध वै ब्रह्मा यज्ञं यजमानं सर्वांश्चार्त्विजोऽभिरक्षति '(छा. 4-14-10) इति ब्रह्माख्यर्त्विग्वेदनेन उद्गातृप्रभृतिवेदनफलस्य क्रतुफलाप्रतिबन्धादिरूपस्य सिद्धौ सत्यामुद्गातृप्रभृतिवेदना- नियमसिद्धिः । ऋत्विग्यजमानयज्ञरक्षायाः क्रतुफलाप्रतिबन्धरूपतया  तस्याश्चोद्गीथोपासन- मन्तरेण सिद्धेर्दर्शितत्वादुपासनस्यानियतत्वं सिद्धम् । आदावेवक्रतुफलाप्रतिबन्धाय उद्गीथोपासनं सङ्कल्पितञ्चेत् वेदनविरहितोद्गीथे समाधानं कर्तव्यमिति समाहारलिङ्गस्य प्रायिकत्वं सोपासनप्रणवसहभावनियमदर्सनमपितथा सङ्कल्पितक्रतावेवेति प्रायिकत्वम् । प्रकारन्तरेणोपासनस्यस पर्णतावैम्यं गोदोहनसाम्यञ्च टीकायां द्रष्टव्यम् ।।
इति श्रमल्लक्ष्मणार्यकरुणाकटाक्षलब्धतत्त्वयाथात्म्येनश्रीनिवासदासेन विरचितायां श्रीभाष्यप्रकाशिकायां तृतीयस्याध्यायस्य तृतीयः पादः ।।
अधिकरणानि 36. सूत्राणि 64 
(12) ।। अथ साम्परायाधिकरणम् ।।
सू. ।। साम्पराये तर्तव्याभावात्तथा ह्यन्ये ।। 27।।
सू. ।। छन्दत उभयाविरोधात् ।। 28 ।।
सू. ।। उपपन्नस्तल्लक्षणार्थोपलब्धेर्लोकवत् ।। 30 ।।
सू. ।। यावदधिकारमवस्थितिराधिकारिकाणाम् ।। 31 ।।
	हानिचिन्ताप्रसङ्गेन हानिकालश्चिन्त्यते । किं विदुषः पुण्यपापप्रहाणं  चरमदेहवियोगकाले अर्चिरादिगमनकाले च, किं वा चरमगेहवियोगकाल एवेति संशये,
	'अश्व इव रोमाणि विधृयपापं चन्द्र इव  राहेर्मुखात्प्रमुच्य ।
	धूत्वा शरीरमकृतंत कृतात्मा ब्रह्मलोकमभिसम्भवानि ।।' (छा. 8-13-1) इति शरीरवियोगकाले, 
	'स एतं देवयानं पन्थानमापद्याग्निलोकं गच्छति' (कौषो. 1-3) इत्युपक्रम्य 'सआगत्य विरजानदीं तां मनसात्येति तत्सुकृतदुष्कृते धूनुते' (कौषी.1-4)इत्यध्वनि च सुकृतदुष्कृतयोर्हानस्य श्रुतत्वात्, देहवियोगकाल एव निश्शेषकर्मनाशे तत्कार्यभूतस्य सूक्षअमशरीरस्यापि तदैव नाशापत्त्या अर्छिरादिना गच्छतो विदुषो गतिश्रुतेः, आतिवाहिकपुरुषऐस्सह संवादादिश्रुतेश्यानर्थक्यापातात्, वसिष्ठावान्तरपतःप्रभृतीनां साक्षात्कृतपरतत्त्वानामपि देहपातान्तरं  देहप्राप्तिपुत्रशोकादिकर्मफलानुभवाच्च देहवियोगकाल एव न निश्शोषकर्मनाशः। किन्तु केषाञ्चिद्देहवियोगकाले केषाञ्चिदध्वनि च हानं युक्तमिति प्रापय्य-
	चरमशरीरपाताधि विदुषां  प्रारब्धस्य भोगेनैव क्षपितत्वेन सापरादे  चरमदेहवियोगकाले भोक्तव्यसुखादेरभावेन 'अथ सम्पत्स्ये' (छा. 6-14-2)  इति प्रारब्धनाशानन्तरभाविवोऽर्चिरादिगतेरातिवाहिकसंवादादेश्च विद्याफलान्तर्गततया विद्यामाहात्म्येनैव गमनौपयिकसूक्ष्मशरीरावस्थानोपपत्तेरध्वनि प्रारब्धावस्थानायोगात्, विद्योत्तरयोः  पुण्यपापयोर्विद्याधिगमसमय एवाश्लेषविनाशाङ्गीकारेण तदा तदवस्थानायोगात् विद्यानुकूलयज्ञादिसाधुकृत्यायास्तन्निष्पत्त्यैव पर्यवसिततयाध्वनि तदवस्थित्यसम्भवात् विद्यायोनिशरीरधारणार्थसुकृतस्य 'पाते तु'  (ब्र. सू. 4-1-14) इति न्यायेन तच्छरीरपातकाल एव नष्टत्वेन स्थित्यसम्भवात् साक्षात्कृततत्त्वानामपिवसिष्ठाद्याधिकारिकाणां यावदधिकारं  
प्रारब्धावस्थानावश्यम्भावेनाधिकारसमाप्तावेव तेषां निश्शेषप्रारब्धनाशात् अर्चिरादिप्राप्तिरित्यध्वनि  कर्मानवस्थाने निश्चिते सति अर्थस्वाभाव्यात्प्रप्तेनार्थक्रमेण पाठक्रमं बाधित्वा 'तत्सुकृतदुष्कृते धूनुते' (कौषी.1-4) इत्यध्वनि हानप्रतिपादकपदजातस्य 'एतं देवयानं पन्थानमापद्य' (कौषी 1-3) इति वाक्यात्पूर्वं  पाठस्य कल्प्यत्नेवाध्वनि हानिप्रापकप्रमाणाभावाच्चरमदेहवियोगकाले निश्शेषकर्मनिवृत्तिरिति सिद्धान्तितम् ।
।। इति साम्परायाधिकरणम् ।।
(13) ।। अथ अनियमाधिकरणम् ।।
सू. ।। अनियमस्स्रवेषामविरोधश्शब्दानुमानाभ्याम् ।। 32 ।।
	गतेरर्तथवत्त्वमिति पूर्वाधिकरणगुणसूत्रप्रस्तुतार्चिरादिगतिविषयचिन्ता प्रवर्तते । 
	'अनियमस्सर्वेषा' मित्यत्र-किमर्चिरादिका  गतिः स्वसन्निहितोपकोसलविद्यानिष्ठानामेव किं वा स्रवविद्यानिष्ठानामितिविशये गतेस्सर्वविद्यानिष्ठविषयत्वग्राहकश्रुत्यादिबलवत्प्रमाणाभावेनानपोदितसन्निधिनार्चिरादिगतेस्सन्निहितोपकोसलविद्यानिष्ठविषयत्वमेव । न च 'तद्य इत्थं विदुर्ये चेमेऽरण्ये श्रद्धा तप इत्युपासते तेऽर्चिषमभिसम्भवन्ति' (छा.5-10-1) इति वाक्यात् गतेस्सर्वविद्यानिष्ठविषयत्वमिति वाच्यम् । तर्हि विद्याविशोषसन्निधौ गतेराम्नानवैयर्थ्यापातेनानर्थक्यप्रतिहतन्यायेन सन्निधिप्राप्तविद्याविशेषसम्बन्धिरत्यनुवादेन पञ्चाग्निविद्यासम्बन्ध एव तद्वाक्यतात्पर्यस्य कल्पनीयत्वादित सन्निधिना गतेर्विद्याविशेषविषयतया नियम इति प्रापय्य,-
	बलवता वाक्येन गतेस्स्रवविद्याविषयत्वावगतौ उपकोसलविद्यादिस्तुत्यर्थतया वाक्यप्राप्तगत्यनुवाद इति सन्निधोः स्तुत्यर्थतया आनर्थक्याभावात् । तस्माद्वाक्येन गतेस्ससर्वविद्याविषयत्वेन सर्वेषामपि ब्रह्मविद्यानिष्ठानामर्चिरादिगत्या ब्रह्मप्राप्तिरितु विद्याविशेषनिष्ठानामेवेति न नियमः । किन्तु सर्वेषामेवेत्यानियम इति निर्धारितम् ।
।। इत्यनियमाधिकरण् ।। 
(14) ।। अथ अक्षरध्यधिकरणम् ।।
सू. ।। अक्षरधियां त्ववरोधस्साप्नान्यतद्भावाभ्यामौपसदवत्तदुक्तम् ।।33 ।।
सू. ।। इयदामननात् ।। 34 ।।
	अर्चिरादिगतेस्सर्वविद्यार्थत्वचिन्तया प्रसक्तमस्थूल्वादिधर्माणां सर्वविद्यार्थत्वमुच्यते 
	'अक्षरधियां त्ववरोधः' इत्यत्र-गार्हिब्राह्मणे 'एतद्वै तदक्षरं ब्राह्मणा अभिवदन्त्यस्थूलमनण्वहस्वमदीर्घमलोहितमच्छायमतमोऽवाय्वनाकाशमसङ्गमरसमगन्धमचक्षुष्कमश्रोत्रमवागमनोऽतेजस्कमप्राणममुखममात्रमनन्तरमबाह्यं न तदश्नाति किञ्चन । एतस्य वाक्षरस्य प्रशासने गार्गि सूर्याचन्द्रमसौ विधृतौ  तिष्ठतः' (बृ. 3.8-8,9) इत्यक्षरसम्धन्धितया श्रुतान्यस्थूलत्वादीनि, तथा  मुण्डके 'अथपरा यया तदक्षरमधिगम्यते । यत्तदद्रेश्यमग्राह्यमगोत्रमवर्णवचक्षुश्श्रोत्रं तदपाणिपादं ' (मु. 1-1-5) इत्यक्षरसम्बन्धितया श्रुतान्यदृश्यत्वादीनि च निषेधरूपाणि किं सन्निहितविद्यामात्रशेषाणि तत्रैवोपसंहार्याणि किं वा सर्वविद्यासेषाणि सर्वासूपसंहार्याणीति संशयः ।
	तत्र पूर्वः पक्षः । सन्निधिसमाम्नानात् सन्निहितविद्यामात्रशेषाणि न  सर्वशेषाणि । सर्वशेषत्वे हेत्वभावात् . न ह्यानन्दत्वादिवत्स्वरूपनिरूपकतयास्रवविद्यानुयायि- ब्रह्मस्वरूपानुबन्धित्वमेषां सम्भवति । आनन्दत्वादिभिरेव व्यावृत्तब्रह्मस्वरूपप्रीतिसिद्धेरेषां तन्निरूपकत्वानवकाशात् । न च  विनिगमनाविरहः ।  तेषां निसेधरूपत्वेन लब्धस्वरूपे क्वचित् 'सद्भ्यामधिकरणप्रतियोगिभ्या' मिति न्यायेन आनन्दत्वादिनिरूपित- ब्रह्मस्वरूपप्रतीत्यनधीनप्रतीतिकताय  आनन्दत्वादेः  प्रथमप्रतीत्यवस्यम्भावात् । न चानन्दत्वादेश्चेतनसाधारणतया तद्व्यावृत्तये   ह्यस्थूलत्वाद्यपेक्षेति वाच्यम् । 'सम्पद्यानिर्भावः स्वनशब्दात् ' (ब्र. सू. 4-4-1) इत्युक्तन्यायेनापहतपाप्मत्वादिगुणकस्य सत्यज्ञानानन्दरूपस्य प्रकृतिवियुक्तप्रत्यात्मनः प्राप्यतयातत्क्रतुन्यायेन यथावस्थितस्वरूपेण ब्रह्मशरीरतयोपास्यत्वेन 'व्यतिरेकस्तद्भावभावित्वात्' (ब्र.सू. 3-3-52) इत्यत्र व्युत्पादिततया तद्व्यावृत्तेरनपेक्षणात् अस्तूलत्वादेर्निष्कृष्टस्वरूपसाधारमतया तद्व्यावृत्तियसिद्धेश्च  विशिष्टचेतनव्यावृत्तेस्सत्य- त्वादिनैव सिद्धेश्च तत्तच्चेतनाचेतनव्यक्तिव्यावर्तकधर्माणामानन्त्येन दुर्ज्ञेयतया ब्रह्मण्युपसंहारासम्भवाच्च तावच्चेतनाचेतनव्यावृत्तानुगतधर्मेण व्यावृत्तिस्वीकारे च श्रुतिसूत्रयोरानन्दत्वाद्यस्थूलत्वाद्युक्तिवैयर्थ्यात् एकेनानन्तत्वेनैव सकलचेतनाचेतनवैलक्षण्य- रूपव्यावृत्तिसिद्धेः । तस्मादस्थूलेत्वादीनां स्वरूपनिरूपकत्वाभावात् आनन्दत्वादिवत्सर्व- विद्यानुयायित्वे हेत्वभावात्सन्निहितविद्यामात्रसेशत्वात्तत्रैवोपसंहार इति । सिद्धान्तस्तु- स्रवविद्यानुयायिकारणत्वशङ्कितदोषव्यावृत्तोपास्यब्रह्मस्वरूपप्रतीत्यनुबन्धित्वेनआनन्दत्वादिवदुपास्यस्वरूपनिरूपकतया तथाविधवस्तुसामर्थ्यरूपहेतुबलादस्थूलत्वादीनां सर्वविद्याशेषतया सर्वत्रोपसंहार एव युक्तः । 
कारमत्वशङ्कितदोषव्यावृत्तिविशिष्टब्रह्मस्वरूपाविषयकप्रतीत्यविषयत्वं तत्प्रीत्यनुबन्धित्वं तच्चोपपादयिष्यते । न चानन्दत्वादिभिरेव इतरव्यावृत्तब्रह्मस्वरूपप्रती तिसिद्धेरेषामनपेक्षेति वाच्यम् । व्यावृत्तिरत्र न च्तनाचेतनवैलक्षण्यस्वरूपातादृश व्यावृत्तेरसङ्कुचितवात्सल्यादिसाधारणत्वात् । किन्तु कारणत्वशङ्कितदोषाभावरूपा । तस्या एव 'करणन्तु  ध्येय 'इति तुशब्दसूचितविलक्षणविषयध्येयतानिर्वाहकत्वात् । तत्क्रतुन्यायेनात्रोपास्यस्य प्राप्यत्वमविनाभूतम् । प्राप्यत्वच्च नित्यनिर्दोषपरिच्छिन्नानन्दरूपस्य तस्यैवोपासनं सुखं कर्तुमव्ययमित्युक्तनित्यसुखरूपं भवति । कारणत्वञ्चाभिन्ननिमित्तोपादानत्वम् । तच्चोपादानत्वे  सति कर्तृत्वम् । उपादात्वसङ्किताश्च दोषाःपरिणामित्वरूपानृतत्वपरप्रकाशत्वात्मकजडत्वदेसकालविशषसम्बन्धित्वरूपपरिच्छिन्नत्वमूलमध्याग्रभेदबिन्नपरिणामरूपस्थूलत्वस्वेतरवस्तुगतधर्मंश्लेषविशेषरूपस्नेहादयः ।
	तत्र  परिणामित्यरूपानृतत्वव्यावृत्तिस्सत्यत्वम् । सततैकत्वलक्षमसत्यत्ववे ज्ञाते परिणामित्वज्ञानानुदयेन सत्यत्वस्य तदभावत्मकत्वत् । एवमग्रेऽपि यथायोग्यं द्रष्टव्यम् । स्थूलत्वव्यावृत्तिरस्थूलत्वं सूक्षअमत्वम् । सूक्ष्मत्वज्ञानेस्थूलत्वज्ञानानुदयात् । सूक्ष्मत्वञ्चसर्ववस्त्वनुप्रवेशार्हपरिणामवत्वम्। अस्नेहत्वं स्नेहाभावः । स्वेतरसमस्तवस्तु गतदोषसंस्पर्शानर्हत्वम्। सत्यत्वाद्यस्नेहत्वपर्यन्ताउपादानत्वशङ्कितदोषव्यावृत्तिरूपाः । कर्तृत्वभागशङ्किताश्चदोषाःसापेक्षत्वरूपपरिपूर्णत्वशरीरित्वचक्षुरादिकरणायत्तज्ञानवत्त्वप्राणायत्तचेष्टितत्वादयः । सापेक्षत्वरूपापरिपूर्णत्वव्यावृत्तिरपरिच्छिन्नानन्दत्वम् । प्रकाशाव्यभिचरितापरिच्छिन्नानन्दरूपत्वज्ञाने सापेक्षत्वज्ञानानुदयात् । शरीरित्वव्यावृत्तिः क्रममूलशरीरानर्हता रूपधर्मात्मिका । एवमुत्तरत्रापि यथार्हमनुसन्धेयम् ।
	सिद्धान्ते निरवयवस्य प्राधानस्योपादानत्वाङ्गीकारात् वैशेषिकादिमते निरवयवानां परमाणूनामुपादानत्वाङ्गीकाराच्च  उपादानत्वेन सावयवत्वदोषस्य मानसिकसृष्ट्यादौ कायिकव्यापारानपेक्षणेन कर्तृत्वेन व्यापारवत्वदोषस्य च शङ्कितुमशक्यतया 'निष्कलं निष्क्रियं'इत्यादिशाखान्तराम्नातनिषेधरूपधर्माणामस्थूलत्वादिवदुपास्यस्वरूपनिरूपकत्वाभावान्न सर्वविद्यानुयायित्वम् । कारणत्वशङ्कितदोषव्यावृत्त्यात्मकधर्मविशिष्टं कारणीभूतब्रह्मस्वरूपमुपास्यस्वरूपम् । तन्निरूपकत्वञ्च  तादृशयत्किञ्चिद्धर्मविशिष्ट- ब्रह्मस्वरूपाविषयकब्रह्मस्वरूपविषयकप्रतीत्यविषयत्वम् । तादृशञ्चोपास्यस्वरूपनिरूपकत्वं  सूत्रद्वयोक्तानामानन्दत्वादीनामस्थूलत्वादीनाञ्चोभयोषामेव । तथाविधर्मविशिष्टस्वरूपा 
विषयकप्रतीतिरपहतपाप्मत्ववात्सल्यादिविशिष्टब्रह्मस्वरूपविषयिणी । तादृशदोषरूपत्वा- भावादपहतपाम्पत्वादीनाम्  तत्परतीत्यविषयत्वञ्च आनन्दत्वादीनामेव तत्प्रतीतिविषयत्वात् ? अपहपाप्मत्वादीनामनिरूपकत्वमेव । 'कारणन्तु ध्येय' इति तुशब्दयुक्तश्रुतिरेवात्र कल्पने नियामिका । गार्हिब्राह्मणमुण्डकोपनिषदुक्तधर्मान्तःपातिनामपि अतथाभूतधर्माणां त्विद्यमात्रानुबन्धित्वं वा सम्भृतिद्युव्याप्तिवत् संयगशिष्टन्यायेन सर्वविद्यानुयायित्वं वा बोध्यम् । निषेधरूपाणामुक्तनिरूपकाणामेव सर्वविद्यान्वयित्वनातथाभूतनिषेधरूपाणामानन्त्येऽपि नानुपसंहारदोषः । तदेवं सूत्रद्वयेन कारणत्वशङ्कितदोषव्यावृत्तिरूपाणां धर्माणां सर्वविद्यानुयायित्वामिति सिद्धम् । 
।। इति अक्षरध्यधिकरणम् ।।
(15) ।। अथ अन्तर्वाधिकरणम् ।।
सू.।। अन्तरा भूतग्रामवत्स्वात्मनोऽन्यथा भेदानुपप्तिरिति चेन्नोपदेशवत् ।। 35।।
सू. ।। व्यतहारो वशिंषन्ति हीतरवत् ।। 36।।
सू. ।। सैव हि सत्यादयः ।। 37 ।।
	हेयप्रत्यनीकास्थूलत्वादिकं ब्रह्मणऽसाधारणञ्चेत् अशनायाद्यतीत्वविशिष्टं ब्रह्मास्तु प्राणितृत्वादिविशिष्टस्तु जीवः स्यादिति शङ्कयोत्थनात्सङ्गतिः ।
	बृहदाण्यके उपस्त्यप्रशश्नप्रतिवचनसन्दर्भवाक्ये एवमाम्नायते-'यत्साक्षादपरोक्षाद्ब्रह्य य आत्मा सर्वान्तरस्तन्मे व्याचक्ष्व . एष त आत्मा सर्वान्तरोयः प्राणेन प्राणिति योऽपानेनापानितियो व्यानेन व्यानिति य उदानेनोदानितिस त आत्मा स्वान्तरः' (बृ. 3-4-1)  इत्युक्तेनोषस्तेन प्राणितृत्वादेर्जीवधर्मतया तस्य  सर्वान्तरत्वासम्भवं मन्वानेन पुनः पृष्टो याज्ञवल्क्य आह 'न दृष्टेर्द्रष्टारं पश्येर्न मतेर्मन्तारं  मन्वीथा न श्रुतेः श्रओतारं शृणुया न विज्ञातेर्विज्ञातारं  विजानीया अतोऽन्यदार्तं ततो  होषस्तश्चाक्रायण उपपराम ' (बृ.3-4-2) 'अथ हैनं कहोलः कौषीतकेयः पप्रच्छ याज्ञवल्केति होवाच यदेव साक्षादपरोक्षाद्ब्रह्य य आत्मासर्वान्तरस्तन्मे व्याचक्ष्वेति योऽशनायापिपासे शोकं मोहं जरां मृत्युमत्येति एतमेवैकमात्मानं विदित्वा  ब्राह्मणाः पुत्रेणाया वित्तेषणायाश्च व्यत्थायाथा भिक्षांचर्यं चन्तीत्याद्यतोऽन्यदार्तं ' (बृ.3-5-1) इत्यन्तम् ।  अपरोक्षात् अपरोक्षम् । सुपां सुलुक् । आदादेशश्च  । अपरोक्षत्वं सर्वदेशकालसन्निहितत्वम् । अतोऽन्यदार्तं=अतस्स्रवमन्यदार्तं दुःखीत्यर्थः । साक्षान्मुख्यम् । तत्रप्रतिवचनद्वयप्रतिपाद्या 
विद्या भिद्यते नेति संसयः ।
	पूर्वपक्षस्तु-'यत्साक्षादपरोक्षाद्ब्रह्म' (बृ.3-4-1) इति प्रश्नस्यैकरूपत्वेऽपि प्रतिवचनयोः प्राणितृत्वाशनायाद्यीत्वादिधर्मविशिष्टसर्वान्तरात्मविषयत्वेनप्रतिवचनानुगुण्येन प्रश्नार्थस्य ज्ञातव्यतया प्राणितृत्वादेर्जीवधर्मत्वेन प्रथमप्रश्नप्रतिवचनयोर्जीवविषयत्वमेव युक्तमाश्रयितुम् । अशनायाद्यतीतत्वस्य परमात्मैकान्ततया द्वितीयप्रश्नप्रतिवचनयोस्तद्विषयत्वं स्पष्टम् । ततश्च प्रतिवचनद्वयप्रतिपाद्ययोर्जीवविषयत्वमेव युक्तमाश्रयितुम् । अशनायाद्यततत्वस्य परमात्मैकान्ततया द्वितीयप्रश्नप्रतिवचनयोस्तद्वियत्वं स्पष्टम् । ततश्च प्रतिवचनद्वयप्रतिपाद्ययोर्जीवपरयोरुपास्ययोर्भेदेन रूपभेदाद्विद्या भिद्यते ।  प्रथमप्रश्नप्रतिपादितानां साक्षाद्ब्रह्मत्वसर्वान्तरत्वप्राणितृत्वादीनामसङ्कुचितनिरुपाधिकानां ब्रह्मैकान्ततया तत्तत्पदस्वारस्याय तेषां परिग्रहेऽन्यतरप्रतिवचनवैयर्थ्यापत्त्या अवयव्यनुरोधेनावयवभृतपदास्वारस्यस्यैव न्याय्यतया प्रथमस्य जीवविषयतावश्यम्भावात् ।  किञ्च प्रष्टुभेदस्य प्रष्टव्यभेदमूलकत्वं प्रायिकमिति प्रष्टव्यविद्याभेदेऽवधृते तस्य च वेद्यभेदयत्ततया प्रश्नप्रतिवचनयोर्जीवविषयत्वमेव युक्तम् । वेदस्य सर्वपुरुषसाधारण्येन प्रवृत्ततया उषस्तविषयप्रतिवचनस्य कहोलसाधारणत्वेन तस्मिन्नेवार्थे  प्रश्नप्रतिवचनयोरनवकाशात् । किञ्च द्वयोरपि ब्रह्मवइषयत्वेऽपि एकत्र प्राणितृत्वादिगुणकस्य ब्रह्मणोऽपरत्राशनायाद्यतीतत्वादिगुणकस्यतस्योपास्यतया गुणरूपोपास्यभेदात् विद्या भिद्यते । तदेवं विद्याभेदे निश्चिते तिष्ठासेदित विधिरावर्तनीयः । अतोऽन्यदार्तमिति वाक्यं  जीवविषये निष्कृष्टप्रत्यगात्मस्वरूपादन्यद्ब्रद्धस्वरूपं दुःखीति नेतव्यम् । सर्वान्तर इत्यत्र सर्वपदञ्च स्वात्मसम्बन्धिभूतग्रामवद्देहविषयं बोध्यमिति ।
	सिद्धान्तस्तु-न रूपभेदाद्विद्याभेदः । द्वयोरपि प्रश्नप्रतिवचनयोः परमात्मविषयत्वस्य स्फुटतरं  प्रतीत्या प्रथमस्यापि जीवविषयत्वासम्भवात् । तथा  हि 'यत्साक्षाद्ब्रह्म' (बृ. 3-4-1) इति मुख्यत्वरूपसाक्षात्त्वविशेषणेन स्फुटतरं  जीवव्यावृत्तिः प्रतीयते । 'यस्सर्वान्तर' इति प्रसिद्धमसङ्कुचितसर्वान्तरत्वं  प्रतीयते । तच्चान्तर्यामिब्राह्मणादिषु ब्रह्मण प्रसिद्धम् । सार्वकालिकासङ्कुचितसर्वप्राणिप्राणितृत्वं परस्यैव 'कौ ह्येवान्यात्' (तै 2-7)इति श्रुतिप्रसिद्धं जीवस्य न सम्भवति । निद्रादशायां तस्य प्राणहेतुत्वाभावात् । तथा च 'न दृष्टेर्द्रष्टारं पश्येः' (बृ.3-4-2) इत्यादिना दर्शनादिकर्तारं जीवात्मानंन पश्येर्न मन्वीथा इतीन्द्रियाधीनदर्शनाद्याश्रयस्य जीवात्मनो द्रष्टव्यत्वाद निषिध्यते ।  स च निषेधो 
जीवात्मन्यत्र द्रष्टव्ये सति नोपपद्यते । न ह्यत्र  परमात्मनि तन्निषेध इति युक्तम् । कहोलप्रश्नप्रतिवचने तस्य द्रष्टव्यत्वाद्युक्त्या तद्विरोधात् । न च दृष्टेर्दर्शनाद्व्यतिरिक्तं जीवं न पश्येः दर्शनरूपं पश्येरिति जीवस्य जडरूपता प्रतिषिध्यत इति वाच्यम् । प्राणितृत्वादेर्जीवासाधारण्यं  मन्वानस्योषस्तस्य पुनः प्रश्नप्रतिवचने प्राणितारं  जीवात्मानं न पश्येरित्युक्त्यासङ्कुचितप्राणितृत्वादिज्ञापनमुखेन साधारण्यप्रतीतिनिवर्तनस्यैवोचितत्वेन जडरूपताप्रतिषेधासम्भवात् । ततः प्रथमप्रश्नप्रतिवचनर्योब्रह्मविषयत्वं सिद्धम् । द्वितीययोस्तु त्दविषयत्वमुभयसिद्धम् । अतो रूपैक्याद्विद्यैक्तम् ।
	किञ्चोभयत्र प्रतिवचने 'अतोऽन्यदार्तं' (बृ. 3-4-2) इत्युपंसंहार एकरूपो दृश्यते । स च द्वयोः परमात्मविषयत्वे युज्यते । अन्यथा प्रथमस्य  जीवविषयत्वे ततोऽन्यस्य परस्यार्तमिति दुःखित्वोक्त्यनुपपत्तेः । बद्धविषयत्वे  चान्यशब्दस्य सङ्कोच एव दोषः । किञ्च सर्वान्ते 'बाल्येन तिष्टासेत्' (बृ3-4-1) इति विधेरेकत्वेन विधेयत्वात् परमात्मैक एवोभयत्र प्रतिवचनेऽपि प्रतिपाद्य इति सिद्धम् । अन्यथा विधेरावृत्तिकल्पना दोषः स्यात् ।
	न च प्रतिवचनभेदानुपपत्तिः । प्राणितृत्वादिना जीवव्यावृत्तेरस्फुटत्वेन स्फुटतरजीवव्यावर्तकजिज्ञासया प्रश्नस्य तत्प्रतिपादकतया प्रतिवचनस्य च  भेदोपपत्तेः । यथा सद्विद्यायां 'उत तमादेशमप्राक्ष्यः' (छा. 6-1-2) इत्युपक्रान्ते सदुपदेशे 'भगवांस्त्वेन मे ब्रनीत्विति' (छा. 6-1-7) 'भूय एव माभगवान्विज्ञापयतु' (छा. 6-5-4) इति प्रश्नस्य 'एषोऽणिमैतदात्म्यमिदं सर्वे तत्सत्यं' (छा. 6-9-4) इति प्रतिवचनस्य च भूयोभूय आवृत्तिस्सतो  ब्रह्मणस्तत्तन्माहात्म्यप्रदर्सनाय दृश्यते द्वद्ब्रह्मण एव सर्वान्तरत्वादिगुणकस्योपास्यस्य माहात्म्यप्रतिपादनाय प्रतिवचनभेद उपपद्यतत । अत  एवोभयत्र परमात्मन एव सर्वप्राणिप्राणितृत्वाशनायाद्यतीतत्वाद्युपास्यगुणभेदायत्तरूप- भेदाद्विद्याभेद इति निरस्तम् । व्याचक्ष्वेत्यत्र उपसर्ग व्यावर्तकस्यापि पृष्टत्वेन प्राणितृत्वादिप्रतिपादनस्य तदर्थतयोपास्यबहिर्भूतत्वात् ।
	किञ्च 'यश्शुक्लवासास्स देवद्तपदवाच्यः' इत्यादौ शुक्लवासस्त्वादेर्देवदत्तपद- वाच्यत्वबहिर्भाववत् 'यः प्राणिति योऽशनायातीतस्तं सर्वान्तरमुपासीत' इत्यत्रापि प्राणितृत्वादेरुपास्यबहिर्भावसिद्धेर्न  ततो विद्या भिद्यते । प्रष्ट्वभेदस्य प्रष्टव्यभेदायत्तत्वेऽपि प्राणितृत्वाद्यशनायाद्यतीतत्वादिव्यावर्तकभेदेन  तदुपपत्तिसम्भवात् उपास्यभेदपर्यन्तत्वस्या- कल्प्यतया जीवपरविषयत्वासिद्धेः । वैश्वानर विद्यैक्येऽपि औपमन्यवादिप्रष्टृभेददर्शनाच्च ।  
भिन्नमिन्नव्यावर्तकधर्मोपदेशश्चोषस्तकहोलयोरन्योन्यव्यावृत्तिबुद्धिव्यतिहारार्थः ।  प्राणितृत्वा- दिना या व्यावृत्तिबुद्धिरुषस्तस्य, सा कहोलेनपि कार्या ; या चाशनायाद्यीतीत्वेन कहोलस्य व्यावृत्तिबुद्धिरुषस्तेनापि सा कार्या इति व्यतिहारः, तदर्थमिति यावत् । व्यतिहारे  सति भूयो व्यावर्तकानुसन्धानायत्तं  व्यावृत्तिबुद्धेरप्रामाण्यशङ्कानर्हत्वरूपदार्ढ्यं सिद्ध्यति । तद्रथमेवैकस्मिन्सत्युपास्य एव प्रश्नप्रतिवचनपरम्परया भयो व्यावर्तकर्धमकीर्तनं दृश्यते ।
	तत्रापि 'ऐतदात्म्यमिदं सर्वं' (छा. 6-94) इति प्रतिवचनमुपसंहारैकरूप्येण सर्वत्र सच्छब्दवाच्य सच्छब्दवाच्यब्रह्मण एवेपास्यत्वं ज्ञायते । तद्वत्रापि प्रतिवचनद्वयेऽपि 'अतोऽन्यदार्तं' (बृ. 3-4-1) इत्युपसंहारैक्यात् सर्वान्तर ब्रह्मैवोपास्यमुच्यत इति निश्चीयते । तस्माद्विद्यैक्यं सिद्धमिति । 
।। इत्यन्तर्वाधिकरण् ।।
(16) ।। अथ कामाद्यधिकरणम् ।।
सू. ।। कामादीतरत्र तत्र चायतनादिभ्यः ।। 38 ।।
सू. ।। आदरादलोपः ।। 39 ।।
सू. ।। उपस्थितेऽतस्तद्वयचनात् ।। 40 ।।
	यथोषस्तकहोलप्रश्नप्रतिवचनयोरुपास्यरूपैक्याद्विद्यैक्यं तथा छान्दोग्यजसनेयकश्रुतदहरविद्ययोरपि रूपाद्यविशेषादैक्तमुच्यते ।
	कामादीतरत्रेत्यधिरणे- 'अथ यदिदमस्मिन् ब्रह्मपुरे दहरं   पुण्डरीकं  वेश्म दहरोऽस्मिन्नन्तर आकाशस्तस्मिन् यदन्तस्तदन्वेष्टव्यं' (छा. 8-1-1) 'एष आत्मा अपहतपाप्मा सत्यकामस्सत्यसङ्कल्पः' (छा. 8-1-5)  'य इहात्मानमनुविद्या व्रजन्त्येतांश्च सत्यान् कामान् तेषां सर्वेषु लोकेषु कामचारो भवित' (छा. 8-1-6)छान्दोग्य श्रुतम् । 'स वा एष महानज आत्मा योऽयं विज्ञानमयः प्राणेषु य एषोऽन्तर्हृदयः आकाशः तस्मिन् शेते सर्वस्य वशी सर्वस्येशानोऽभयं वै ब्रह्म भवति' (बृ. 4-4-22)  इति वशित्वमहत्त्वादिविशिष्टाकाशशयानोपासनमभयं ब्रह्मप्राप्तिफलकं वाजसनेयके श्रुतम् ।
	तत्रोबयत्र विद्या भिद्यते न वेति संशयः । भिद्यत इति पूर्वः पक्षः । छान्दोग्येतावदाकाशस्य धर्मिणोऽपहतपाप्मत्वादिधर्माणां, वाचसनेयके चाकाशेशयानस्य धर्मिणो वशित्वादिधर्माणाञ्चोपास्यत्वप्रतीत्या  धर्मधर्मिलक्षणरूपभेदात् । न चायतनादिभिः प्रत्यभिज्ञापकैर्विद्यैक्यं शङ्क्यम् । छान्दोग्योक्तदहरत्वस्य वाजसनेयकोक्तमहत्वस्य च 
विरुद्धतया प्रत्यभिज्ञाविरोधादिति । 
	सिद्धान्तस्तु-रूपभेदाभावान्न विद्याभेदः । आयतनादिभ्यः । हृदयायतनत्वसेतुत्व- विधरमत्वादिभिर्विद्यैक्यप्रत्यभिज्ञानेनोभयत्र सत्यकामत्ववशित्वादि विशिष्टस्यैवोपास्यतया प्रतीतेः । दहराकाशस्यापहतपाप्मत्वादिगुणश्रवणात्पसिद्धिप्राचुर्यमपोद्य परमात्मत्वमङ्गी- कर्तव्यमित्युक्तम् ।  वाजसनेयके चाकाशे शयानस्यैव वशित्वादिबरह्मगुणश्रवणात् आकाशशब्दप्रसिद्धिप्राचुर्यापवादकाभावेन तस्य हृदयपुण्डरीकवर्तिसूक्ष्मसुषिररूपाव- काशवाचित्वमाश्रित्य तत्र  शयानस्य परमात्मत्वं स्वीकार्यम् । ततश्च ब्रह्मण एव धर्मिण उबयत्रोपास्यत्वम् ।  न हि वशित्वसत्यकामत्वादिधर्मभेदश्शंक्यः । वशित्वादेस्सत्य- सङ्कल्पत्वकार्यविशेषतयास्वकारणस्त्यसङ्कल्पत्वतत्सहचरितसत्यकामत्वाद्यवगमकतया सत्यसङ्कल्पत्वस्यस्वकार्यवशित्वाद्यवगमकतया सत्यसङ्कल्प्वस्य  स्वकार्यवशित्वाद्य- वगमकतया चोभयत्र सत्यकामत्वादिविशिष्टपरमात्मन एवोपास्यतया धर्मधर्मिणोः परमात्मप्राप्तिरूपफसंयोगस्य चाविशेषादुयत्र विद्यैक्यमेव ।  न च दहरत्वमहत्त्व- योर्विरोधादनुपसंहारश्शंक्यः । महत्वमिह न व्यापकत्वं किन्तृत्कृष्टत्वम् । 'स न  साधुना कर्मणा भूयान् । महत्वमिह न व्यापकत्वं किन्तूत्कृष्टत्वम् । 'स न साधुना कर्मणा भूयान् । नो एवासाधुना कनीयानि'  (बृ. 4-4-22) त्यादिना कर्मातीतत्वादिमाहात्म्यस्यैवोत्तरत्रोपपानात् । तस्मात्संयोगरूपचोदनैक्याद्विद्यैक्यमिति ।
	नन्वेतावता तृतीयपादेन गुणोपसंहारानुपसंहारफलकब्रह्मविद्याभेदाभेदचिन्ता प्रवर्तिता । तदेतदनुपपन्नम् । तत्त्वज्ञआनस्यैव मुक्त्युपायतया सत्यकाम त्ववशित्वादीनां गुणानां काल्पनिकतया शुक्तिरूप्यवदतात्विकतयामुक्त्युपायभूततत्त्वज्ञानानुपसंहार्यत्वात् । गुणानामपारमार्थिकत्वञ्च 'अद्वितीयं' (छा. 6-2-1) इत्यनेन स्वगतभेदनिशषेदकेन, 'निर्गुणं' (आत्मोपनिषत्) इत्यनेन च गुणानां निषेधावगमात् ।
	'मनसैवानुद्रष्टव्यं नेह नानास्ति किञ्चन ।
       मृत्योस्स मृत्युमाप्नोति य इह नानेव पश्यति ।। (बृ.4-4-19)
'एकधैवानुद्रष्टव्यं एतदप्रमेयं ध्रुवं' (बृ0 4-4-20) इति प्रकृतवाक्येन 'स एष नेति नेत्यात्मा' (बृ0 4-4-22) इत्युत्तरवाक्येन चोपास्यस्य ब्रह्मणो निर्विशेषत्वस्य प्रतीत्या गुणानामभावावगमाच्च ।' य इहात्मानमनुविद्य विजानात्येतांश्च सत्यान्कामान्' (छा0 8-1-16) इति सगुणोपासनं विधाय तत्फलतया 'जक्षत्क्रीडन् (छा0 8-12-3) इत्यादिना 
सांसारिकफलोक्त्या गुणानां मुक्तत्युपायोपासनोपसंहारो न युज्यते । न चैषां मुक्तभोग्यत्वं सम्भवति । 'अशरीरं वाव सन्तं न प्रियाप्रिये स्पृशत' (छा0 8-12-1) इति मुक्तस्याशरीरत्वप्रियाप्रियराहित्योक्तेः । 'स्वेन रूपेणाभिनिष्पद्यत' (छा0 8-12-2) इति स्वरूपाविर्भावफलश्रवणेन तत्क्रतुन्यायेन निर्विशेषस्वरूपस्यैव मुमुक्षूपास्यत्वमिति चेत्, न । कारणप्रस्तावीदुपादानव्यतिरिक्तसद्भावायत्तसर्वविज्ञानानुपपत्तिपरिहाराय तस्यैव निमित्तत्वसिद्धये निमित्तान्तरनिषेधस्यैवाद्वितीयपदाभिप्रेतत्वौचित्येन गुणनिषेधकत्वभावात् । 'सदेव सोम्य' (छा06-2-1) इत्युक्तकारणत्वौपयिकज्ञानशक्त्यादिगुणानां निषेधासङ्गतेश्च । तदैक्षत बहु स्यां' (छा0 6-2-3) इत्यादिनोत्तरत्रेक्षणादिगुणोक्तिविरोधाच्च । निर्गुण मित्यस्य वशित्वादिगुणविशेषप्रापकवाक्यान्तरानुसारेण विहितेतरगुणनिषेधविषयत्वस्यैव न्याय्यत्वाच्च । प्रमाणान्तराप्राप्तानां श्रुत्येकसमधिगतानां श्रुत्यैव निषेधे श्रुतेरुन्मत्तप्रलपितत्वापाताच्च । ब्रह्मकार्याणां  'सन्मूलास्सोम्येमास्सदायतनास्सत्प्रतिष्ठाः' (छा0 6-8-4) इत्यादिना प्रमाणान्तराप्राप्तं ब्रह्मात्मकत्वब्रह्मकार्यत्वादिकं प्रतिपाद्य तस्यैव निषेध इत्यसम्भवेनाब्रह्मात्मकनिषेधो 'नेह नानास्ति (कठ0 4-11) इत्यादिनेत्यवश्यवाच्यतया ततोऽपि गुणनिषेधासिद्धेः । 'स एष नेति नेति' (बृ04-4-22) इत्यत्रापीतिशब्देन प्रपञ्चप्रकारं परामृश्य स एष आत्मा प्रपञ्चप्रकारो न, प्रपञ्चगतस्वभावो नेति ब्रह्मणि प्रपञ्चवैलक्षण्यप्रतिपादकतया ततो निर्विशेषस्त्वसिद्धेः । 'अगृह्यो न हि गृह्यते अशीर्यो न हि शीर्यते असङ्गो न हि सज्जते अव्यथितो न व्यथते' (बृ0 4-4-22) इत्युत्तरत्र प्रपञ्चवैलक्षण्यस्यैव प्रतिपादनाच्च । 'एकधैवानुद्रष्टव्यं' (बृ0 4-4-20) इत्यत्र प्रकारवाचिधाप्रत्ययेन 'आत्मेति तूपगच्छन्ति ग्राह्यन्ति च' (ब्र0 सू0 4-1-3) इति सूत्रोक्तन्यायेन स्वात्मान्तर्यामित्वरूपात्मत्वैकत्वप्रकारेण ब्रह्म मनसा निर्मलीकृतेन अनुद्रष्टव्यमनुसन्धेयमिति तदर्थतया ततोऽपि निर्विशेषोपासनासिद्धेः । किञ्चेत्यपि न युक्तम् । 'एष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यते स तत्र पर्येति जक्षत्क्रीडन् रममाणः स्त्रीभिर्वा' (छा0 8-12-2,3) इत्यादिना सर्वकर्मविनिर्मुक्तस्य परं ज्योतिरुपसम्पन्नस्य परं ज्योतिरुपसत्तिकार्यतया कीर्त्यमानानां जक्षणादीनां कर्ममूलत्वसांसारिकफलत्वोक्त्यसम्भवात् । कर्ममूलानां प्राकृतानामेव जक्षणादीनां  हेयत्वात् 'तद्यथेह कर्मचितो लोकः क्षीयते एवमेवामुत्र पुण्यचितो लोकः क्षीयते' (छा0 8-1-6) इत्यादिश्रुत्या कर्मकृतानामेव हेयत्वप्रतिपादनात् । अन्यथा 
आनन्दानुभवत्वाविशेषाद्वैषयिकानन्दानुभववत् स्वप्रकाशरूपानन्दानुभवस्यापि हेयत्वापातात् ।
	तस्मादकर्मकृतानां परमात्मसम्पत्तिकृतानां जक्षणादीनां न सांसारिकफलत्वमिति कामादिगुणादीनां मुक्त्युपायोपासनोपास्यतया गुणोपसंहारानुपसंहारफलकविद्याभेदाभोद- चिन्तोपपन्नेति स्थितम् । 
।।इति कामाद्यधिकरणम्।।
        ------
(17) ।।अथ तन्निर्धारणानियमाधिकरणम्।।
सू0।। तन्निर्धारणानियमद्रदृष्टेः पृथग्ध्यप्रतिबन्धः फलम् ।।41।।
	वशित्वादिविद्यासन्निध्याम्नातगुणानांविद्यायामुवसंहारनियमवत् क्रत्वङ्गाश्रयो- द्गीथाद्युपासनानामपि विद्याङ्गेषु क्रतुषु नियमेनोपादानं स्यादिति प्रसङ्गात्सङ्गतिः ।
	'तन्निर्धारणानियमस्तद््दृष्टे'रित्यत्र- किं क्रत्वङ्गश्रयोद्गीथाद्युपासनानि क्रतुषु प्रोक्षणादिवत् नियमेनोपादेयानि? किं वा गोदोहनादिवदनियमेनेति संशये नियमेनेति पूर्वः पक्षः । जुह्वा जुहोतीति क्रतुप्रकरणाधीतवाक्यापगतहोमसाधनतया क्रत्वङ्गभूतजुहूद्वारा'यस्य पर्णमयी जुहूर्भवति' इत्यनारभ्याधीतवाक्यविहितपर्णतायाः क्रत्वङ्गत्वेन क्रतुषु नियमेनोपादानावत् क्रत्वङ्गभूतोद्गीथद्वारानारभ्याधीतस्याप्युद्गीथोपासनस्य क्रत्वङ्गत्वात् क्रतुषु नियतोपादानावश्यम्भावित्वात् । एवमुद्गीथोपासनस्य क्रतुषु नियमेनानुष्ठानेऽवधृते 'तेनोभौ कुरुतो यश्चैतदेवं वेद यश्च न वेद' (छा01-1-10) इत्युद्गीथमनुपासितुरुपासितुश्वानुष्ठानवचनं न क्रतुविषयम् । अपि चु ब्रह्मविद्याविषयम् । ऊर्ध्वरेतः प्रभृतिष्वपि विद्याया वक्ष्यमाणत्वेन तत्र तु विद्यायाः क्रत्वनपेक्षणात् क्रत्वङ्गोद्गीथाद्यनुष्ठानस्याप्यभावे विद्याया गृहस्थाद्यधिकारिभेदेनोद्गीथोपासनानियमस्य न्यायप्राप्तस्यानुवादरूपत्वात्तद्वाक्यस्य । न च 'यदेव विद्याया करोति तदेव वीर्यवत्तरं भवति' (छा0 1-1-10) इति तदुपासनस्य वीर्यवत्तरत्वलक्षणफलार्थत्वावगमाद्गोदोहनादिवदनियम एव युक्त इति वाच्यम् । पर्णतायाः क्रत्वव्यभिचरितजुहूद्वाराक्रत्वङ्गत्वेन क्रतुफलेनैव नैराकांक्ष्येणापापश्लोकश्रवणवाक्यस्यार्थ- वादत्ववदत्रापि तथात्वस्यैवोचितत्वात् । रात्रिसत्रे च फलाकांक्षाबलादार्थेवादिकं फलमाक्षितम् तस्मादुद्गीथाद्युपासनानां नियमेनोपादानमिति ।
	राद्धान्तस्तु- तन्निर्धारणस्योद्गीथाद्युपासनस्यानियमः क्रतुण्वनुष्ठानानियमः । तद््दृष्टेः 
अनुष्ठानानियमस्य 'तेनोभौ कुरुतो यश्चैतदेवं वेद यश्च न वेद' (छा0 1-1-10) इति विद्वदविदुषोरुभयोरपि क्रत्वनुष्ठानवचनात् ।  न चोक्तोऽयमनियमो विद्याविषय इति युक्तम् । अत्र विद्याया अनुपस्थितत्वात्, क्रतोस्तूद्गीथद्वारोपस्थितत्वेन तत्परित्यागायोगाच्च । ततोऽनियमवचनादुद्गीथाद्युपासनस्य क्रत्वनङ्गत्वे निश्चिते विहितस्योद्गीथाद्युपासनस्य फलाकांक्षायां रात्रिसत्रन्यायेन वीर्यवत्तरत्वं प्रबलकर्मान्तराप्रतिबद्धफलकत्वरूपं फलं कल्प्यत इति गोदोहनादिवत्स्वर्गादिरूपफलव्यतिरिक्ततदनुगुणफलानां क्रमाङ्गोद्गीथाद्युपासनानां क्रतुष्वनियमेनोपसंहारः इति ।
।।इति तन्निर्धारणानियमाधिकरणम्।।
        --------
(18) ।।अथ प्रदानाधिकरणम्।।
सू0 ।।प्रदानवदेव तदुक्तम् ।।42।।
	प्रासङ्गिकमधिकरणं परिसमाप्य कामादीतरत्रेत्यत्र चिन्तितदहरविद्याविषयिणी चिन्ता प्रवर्तत इति पूर्वाधिकरणेनास्य सङ्गतिः ।
	'प्रदानवदेव तदुक्तं'  इत्यत्र-दहरविद्योवाक्ये ' तद्य इहात्मानमनुविद्यव्रजन्ति' (छा0 8-1-6) इति दहराकाशात्मस्वरूपस्य स्वरूपनिरूपकानन्दादियुक्तस्योपासनमुक्त्वा एतांश्च सत्यान्कामान्' (छा0 8-1-6) इति पृथग्गुणोपासनञ्चोक्तम् । तत्रापहतपाप्मत्वादि- गुणचिन्तनेऽपि आनन्दत्वादियुक्तदहराकाशात्मनोऽपि तत्तद्गुणप्रतिसम्बन्धि तया चिन्तनमावर्तनीयं न वा? किं दहरमात्रचिन्तने गुणवद्दहरचिन्तनं कृतं न वा ? केवलाद्विशिष्टं भिद्यते न वेति । न भिद्यते चेत् दहरमात्रचिन्तने गुणवद्दहरचिन्तनं   कृतमिति गुणचिन्तने दहरचिन्तनं नावर्तनीयम् । भिद्यते चेद्दहरमात्रचिन्तने गुणवद्दहरचिन्तनस्याकृतत्वाद्गुणचिन्तनार्थमावर्तनीयम् । गुणप्रतिसम्बन्धिदहरस्य चिन्तन- मिति तत्र विशिष्टस्यानतिरिक्तत्वात् दहरमात्रचिन्तने गुणप्रतिसम्बन्धिनो दहरस्य चिन्तितत्वाद्गुणमात्रचिन्तने दहरचिन्तनं नावर्तनीयम् । दहरोऽस्मिन्नन्तर आकाशस्स च तस्मिन्यदन्तस्तच्च गुणजातमुभयमन्वेष्टव्यमात्मानमेताश्च सत्यान्कामान् इति दहरात्मनोऽपहत पाप्मत्वादिगुणानाच्चान्योन्यनैरपेक्ष्येणोपास्यत्वावगमादिति प्रापय्य----
	गुणविशिष्टस्वरूपस्य गुणतत्सम्बन्धविशेष्यदहरात्मसमुदायरूपतया तस्य 
केवलदहरस्वरूपत्वाभावेन दहरमात्रचिन्तने विशिष्टस्वरूपचिन्तनासिद्ध्या गुणचिन्तने तत्पर्तिसम्बन्धिदहरचिन्तनमावर्तनीयम् । न हि इमेऽपहतपाप्मत्वादयो ब्रह्मगुणा इति गुणचिन्तनमिहाभिप्रेतम्; येन दहरचिन्तनमिहानपेक्षितं स्यात् । किन्तु 'अस्मिन्कामास्समाहिताः'   इति गुणाधानोक्तौ के ते गुणा इत्यपेक्षायां निष्कृष्यापहतपाप्मत्वं विचरत्वमित्याद्युक्त्वा अपहतपाप्मेत्यादिधर्मिपर्यन्ताभिधायि शब्देन गुणानभिधाय धर्मिविशेषाकांक्षायां 'एष आत्मा' इति प्रस्तुतदहरात्मेत्यभिधानेनापहतपाप्मत्वादि- प्रत्येकगुणप्रकारकदहरात्मत्वावच्छिन्नविशेष्यकचिन्तनं गुणचिन्तनमिति श्रुत्यभिप्रायोन्नयनेन तादृशचिन्तने        अपहतपाप्मत्वादिनिष्ठप्रकारतानिरूपितदहरत्वावच्छिन्नविशेष्यतासिद्धये दहरत्वावच्छिन्नचिन्तनमपहतपाप्मत्वादिप्रत्येकगुणविशिष्टविषयकगुणचिन्तनेऽवश्मावर्तनीयम् । गुणविशिष्टचिन्तने वैशिष्ट्यस्यापि विषयतया तस्य च विशेषणविशेष्योभयनिरूपिततया निरूपकभानं विना निरूप्यवैशिष्ट्यभानायोगाद्विशेष्यदहरचिन्तनं तत्तद्गुणविशिष्ट- विषयकगुणचिन्तने ऽवश्यमावर्तनीयम् । केवलदहराद्गुणविशिष्टरूपस्यातिरिक्तत्वात् । 'इन्द्राय राज्ञे पुरोडाशं निर्वपेत्' (काठ0 2-3-6) इत्यत्रेन्द्रस्यैवाधिराजत्वादिविशिष्टत्वेऽपि विशिष्टस्य सम्बन्ध्याकारस्य भिन्नत्वातप्रदानावृत्तिवदिति सिद्धान्तितम् ।
।। इति प्रदानाधिकरणम्।।
   ------
(19) ।।अथ लिङ्गभूयस्त्वाधिकरणम्।।
सू0।।लिङ्गभूयस्त्वात्तद्धि बलीयस्तदपि।।43।।
	पूर्वप्रकृतदहरविद्यैकवास्यत्वेन नारायणानुवाक्यस्य तदर्थचिन्तेति सङ्गतिः। 'लिङ्गभूयस्त्वात्तद्धि बलीयस्तदपि' इत्यत्र - 'दह्नं विपाप्मं परवेश्मभूतं' (तै0 ना0) इत्यादिदहरविद्यावाक्यानान्तरं ।'सहस्त्रशीर्षं देवं विश्वाक्षं विश्वशम्भुवम्। विश्वं नारायणं देवं'
	इत्यारभ्य, 'सोऽक्षरः परमः स्वराट््' इत्यन्ते  तैत्तिरीये श्रुतम् । तत्र संशयः किं पूर्वप्रस्तुतदहरविद्योपास्यविशेषनिर्धारणमनेन क्रयते? किं वा सर्ववेदान्तोदितपरविद्योपास्य- विशेषनिर्धारणमिति । तत्र पूर्वानुवाके दहरविद्यायास्सन्निहितत्वात् । 'पद्मकोशप्रतीकाशं हृदयञ्चाप्यधोमुखं' इति पूर्वानुवाके दहरवाक्योक्तहृत्पुणडरीकस्य प्रत्यभिज्ञानात् । पूर्वत्र 
'आत्मा गुहायां निहितोऽस्य जन्तोः' इत्युक्तात्मनोऽत्र 'आत्मा नारायणः परः' इति प्रत्यभिज्ञानाच्च प्रकृतदहरविद्योपास्यानुवादेन विश्वोपजीव्यत्वपरब्रह्मत्वनारायणत्वपरमात्मत्व ब्रह्मत्वर्शिवत्वादिकं विधीयते । 'नारायणपरं ब्रह्म' इत्यादीनां ' स ब्रह्मा स शिवः' इत्यादिवाक्यानुरूप्यात् । न तु 'नारयणपरं ब्रह्म' इत्यादिवाक्यनिर्दिष्टानां मध्येऽन्यतरानुवादेनान्यतरस्य विधानम् । प्रमाणाभावात् । न च दहरविद्योपास्यानुरोधेन विश्वोपजीव्यत्वादिनानाधर्मविधाने वाक्यभेद इति वाच्यम् । नानाविद्योपास्यानुरोधेन नारायणत्वविधानेऽपि तद्दोषस्य तुल्यत्वात् सन्निहितानुवादौचित्येन दहरविद्यामात्रशेषत्वमेवास्यानुवाकस्य युक्तमिति प्रापय्य--
	वेदान्तोदितततत्तद्विद्यावेद्यविशेषनिर्धारणमुखेन सर्वपरविद्याशेषत्वेऽस्मिन्ननुवाके तत्तद्विद्योपास्यवाचिपदनारायणपदसमभिव्याहारात्मकानि 'नारायणपरं ब्रह्म' इत्यादीनि बहूनि लिङ्गानि चिह्नानि दृश्यन्त इति भूयोलिङ्गादस्यानुवाकस्य परविद्यावेद्यविशेषस्य निर्धारणमुखेन परविद्याशेषत्वं न तु सन्निहितदहरविद्यावेद्यविशेषनिर्धाहणमुखेन दहरविद्यावाक्यमात्रशेषत्वम् । सन्निधेरपि वाक्यस्य बलीयस्त्वात् । अस्यानुवाकस्य तत्तद्विद्याशेषत्वे
तत्तद्विद्योवेद्यवाचिपदसमभिव्याहाररूपवाक्यस्य प्रत्येकमेकैकस्यैव चिह्नत्वेऽपि परविद्याशेषत्वे दहरविद्येतरविद्याशेषत्वेवा साध्ये तेषां बहूनां साधकतया भूयस्त्वादित्युक्तम् । दहरविद्यामात्रशेषत्वपूर्वपक्षे नारायणपदावृत्तिवैर्थ्यञ्च भूयस्त्वादित्यनेन सूचितम् । 'तत्त्वमसि' (छा0 6-8-7) इति  वाक्यं सामान्यतः 'सन्मूलाः' (छा06-8-4) इत्यादिप्राप्तसदात्मकत्वं विशेष उपसंहृत्य प्रदर्शयितुमिव भूयोवाक्यरूपचिह्न- प्राप्तनानापरविद्याशेषत्वं दहरविद्याविशेष उपसंहृत्य प्रदर्शनोपक्षीणं 'पद्मकोशप्रतीकाशं' इति वाक्यं नास्यानुवाकस्य दहरविद्यामात्रशेषत्वं सन्निधिप्राप्तमुपोद्बलयितुमीष्टे । 'आत्मा वारे द्रष्टव्यः' (बृ02-4-5) 'तमेवैकं जानथात्मानं' (मु02-2-5) 'आत्मानमेव लोकमुपासीत' (बृ0 1-4-15) इत्याद्युक्तवेद्यानुवाको न प्रकृतात्ममात्रप्रत्यभिज्ञापनायालम् । सहस्त्रशीर्षं देवं' इत्यादिद्वितीया च 'येनावृतं खञ्च दिवं महीञ्च' इतिवत् प्रथमार्थे ज्ञेया । 'तस्मिन्यदन्तस्तदुपासितव्यं' इत्युपासिगतकृत्प्रत्ययेनोपास्यस्य कर्मत्वाभिधानेन द्वितीयानुपपत्त्या विधिपदाध्याहारापातात् । अस्यानुवाकस्य दहरविद्यामाभशेषत्वे पूर्वोत्तरवाक्यानामर्थस्वभावविरोधः विधिपदाध्याहारः प्रथमान्तपदास्वारस्यञ्च । सर्वविद्योपास्यविशेषनिर्धारणपरत्वे द्वितीयान्तपदासा वारस्यं न विदेरध्याहारो 
नार्थस्वभावविरोधश्च । तस्मात्सर्वविद्योपास्य- निर्धारणपरत्वमस्यानुवाकस्य युक्तमिति सिद्धान्तितम् ।
।।इति लिङ्गभूयस्त्वाधिकरणम् ।।
         -----
(20)।। अथ पूर्वविकल्पाधिकरणम्।।
सू0।।पूर्वविकल्पः प्रकरणात्स्याक्रिया मानसवत् ।।44।।
सू0।।अतिदेशाच्च।।45।।
सू0।।विद्यैव तु निर्धारणाद्दर्शनाच्च ।।46।।
सू0।।श्रुत्यादिबलीयस्त्वाच्च न बाधः ।।47।।
सू0।।अनुबन्धादिभ्यः प्रज्ञान्तरपृथक्त्ववद््दृष्टश्च तदुक्तम् ।।48।।
सू0।। न सामान्यादप्युपलब्धेर्मृत्युवन्न हि लोकापत्तिः ।।49।।
सू0।।परेण च शब्दस्य ताद्विध्यं भूयस्त्वात्त्वनुबन्धः ।।40।।
	वाक्यात्प्रकरणापरपर्यायसन्निधिबाधेन नारायणानुवाकस्य सर्वपरविद्योपास्यविशेष- निर्धारकत्वेऽपि प्रकृते बाधकाभावेन तादृशप्रकरणेन मनश्चिदादीनां क्रियामयक्रत्वङ्गत्वं स्यादेवेति शङ्कयोत्थानात्सङ्गतिः ।
	'पूर्वविकल्पः प्रकरणात्स्याक्रिया मानसवत्' इत्यस्मिन्नधिकरणे-- 'मनश्चितो वाक््चितः प्राणचितश्चक्षुश्चितः श्रोत्रचितः कर्मचितोऽग्निचितः' इति मनश्चिचादयोऽग्नयो वाजसनेयकेऽग्निरहस्ये श्रुताः । साम्पादिकत्वेन, साम्पादिकं सम्पादिकं सम्पादितं, तदर्हतीति ठक्् । सम्पादमर्हतीति सम्पादिकम् । मनोव्यापारादिष्विष्टकचितत्वेनानुसन्धाना- त्तथात्वेनानुसंहितम् । मनोव्यापारादिकं मनश्चितादिकर्मचितः वागिन्द्रियव्यतिरिक्त- कर्मेन्द्रियचितः कायिककर्मचितो वा । अग्निचितो जाठराग्निचितः । चयननिर्वर्तितस्थले चाग्निशब्दप्रयोगोऽग्निस्थानत्वेन लाक्षणिकः ।
	तत्र संशयः । किं मनश्चितादयः क्रियामयक्रत्वनुप्रवेशेन क्रियारूपाः किं वा विद्यामयक्रत्वनुप्रवेशेन विद्यारूपाः क्रियामयक्रत्वङ्गभूताः विद्यामयक्रत्वङ्गभूताः इति यावत् । तत्र पूर्वपक्षः चित्याग्नित्वेन सम्पादितानां मनश्चितादीनां फलत्वाय क्रत्वनुप्रवेशमवेक्षमाणानां स्वसन्निहितवाक्ये क्रतुविध्यभावात् पूर्वस्मिन्ब्रह्मणे 'असद्वा इदमग्र आसीत्' इत्यादिना इष्टकचिताग्नेः प्रकृतत्वात्तस्य च क्रियामयक्रत्वव्यभिचरितत्वेन 
तेन च क्रियामयक्रतोस्सन्निहितत्वेन तत्प्रकरणगृहीतत्वावश्यम्भावेन मनश्चितादीनामिष्टक- चिताग्निना सह विकल्प्यमानानां  क्रियामयक्रत्वङ्गतया क्रियारूपवदेव विद्यारूपाणामप्येषां क्रियामयक्रत्वङ्गतया क्रियारूपत्वस्य मानसग्रहवदुपपत्तेः । यथा द्वादशाहेऽविवाक्यसंज्ञके दशमेऽहनि मानसग्रहस्य मनोनिष्पाद्यग्रहणासादनस्तोत्रशास्त्र- प्रत्याहरणभक्षणैरूपयोगितया विद्यारूपस्यापि क्रियामयद्वादशाहाख्यक्रत्वङ्गत्वेन क्रियारूपत्वं तथात्रापि मनश्चितादीनां विद्यारूपाणामपि क्रियारूपत्वम् ।
	नन्विष्टकचिताग्निना विद्यारूपाणां मनश्चितादीनां कथं विकल्पः । तुल्यकार्ये हि व्रीहियवादीनां विकल्पो दृश्यते । न हीष्टकचिताग्निकार्यमग्निधारणरूपं मनश्चिताद्यग्निना कथञ्चिदपि सम्पादयितुं शक्यम् । अत एव 'तेषामेकैक एव तावान् यावानसौ पूर्वः' इति फलातिदेशश्च न युज्यत इति चेत्; न हीष्टकचिताग्निरुत्तरवेदिवदाहवनीयधारणार्थत्वेनाङ्गत्वं येनोक्ताशंकास्यात् । किन्तु 'पशुकामश्चिन्वीत' इति श्रवणात् क्रत्वङ्गाश्रितः पुरुषार्थः । 'अभागिप्रतिषेधात्' (मी0 सू0 1-1-5) इति सूत्रे वार्तिककृता तथोक्तत्वात् । विद्यारूपैरपि मनश्चितादिभिः पशुरूपफलसम्भवात् इष्टकचिताग्निना विकल्पनं तत्फलातिदेशश्च युच्यते । ततश्चेष्टकचिताग्ने फलार्थतया तेन स्वकार्याग्निधारणमपश्यन्त्या उत्तरवेद्याः प्राप्तिसम्भवेन तथाहवनीयधारणसिद्धिरिति द्रष्टव्यम् ।
	किञ्च 'तेषामेकैक एव तावानसौ पूर्वः' इतीष्टकचितस्याग्नेर्बुद्धिस्थत्वेनाग्नेः कार्यं मनश्चितादिष्वतिदिश्यते । ततस्तेन तुल्यकार्यत्वाद्विकल्पः । तस्मादिष्ट- मचिताग्निवत्तत्क्रत्वङ्गतया मनश्चितादयः क्रियामयक्रत्वनुप्रवेशेन क्रियारूपा एव । ननु 'तेषु ते मनसैवाधीयन्त मनसैवाचीयन्त मनसैषु ग्रहा अगृह्यन्त मनसा स्तुवन्मनसा शंसन् यत्किञ्च यज्ञे कर्म क्रियते यत्किञ्च यज्ञीयं कर्म क्रियते मनसैव तेषु मनोमयेषु मनश्चित्सु मनोमयः क्रियते' इति वचनात्स्वदेशे विद्यामयक्रतोः प्रतीयमानतया विद्यारूपमनश्चितादीनां तत्रैव क्रतावङ्गत्वेन निवेशौचित्यात् नेष्टकचिताग्निना विकल्पावकाश इति चेन्न । विधिपदाश्रवणात् फलसम्बन्धाप्रतीतेश्चात्र विद्यारूपक्रतुकल्पनस्य न्यायविदकृत्यत्वात् विकल्प एवागत्याश्रयणीयः ।
	ननु वाङ्मनश्चक्षुरादिव्यापाराणामिष्टकादिवच्चयनानुपपत्तेर्मनसा सम्पादिताग्नित्वेन विद्यारूपत्वे सिद्धेऽपि 'ते हैवेते विद्याचित एव' इत्यवधारणं विद्यामयक्रत्वनुप्रवेशेन विद्यारूपत्वज्ञापनार्थमिति न मनश्चितादीनां क्रियामयक्रत्वनुप्रवेशसम्भव इति चेन्न । तर्हि 
विद्याचित इत्यत्र विद्याशब्दस्य लक्षणाप्रसङ्गात् । किन्तु विद्याचिता एव विद्यात्मकाश्चिता एव नाविद्यात्मकाश्चक्षुरादिव्यपाररूपाः । चिता इति मुख्यार्थत्वस्यैवोचिततवेन मनश्चक्षुरादिव्यापाराणां चित्याग्नित्वव्यवच्छेदकतया तेन मनश्चितादीनां विद्यारूपक्रत्वनु- प्रवेशासिद्धेः । तस्मादिष्टकचिताग्निना विकल्प एव मनश्चितादीनामिति मनश्चितादयः क्रियारूपा एवेति ।
	सिद्धान्तस्तु-- नैतद्युक्तम्; यन्मनश्चितादीनां क्रियामयक्रत्वनुप्रवेशेन क्रियारूपत्वमिति । तेषां ' ते हैते विद्याचित एव' इति  विद्यारूपक्रत्वङ्गत्वस्य निर्धार्यमाणत्वात् । ते मनश्चितादयो विद्याचित एव विद्यायै विद्यार्थे विद्यारूपक्रत्वर्थं चित एव चिता न भवन्तीति नेति । विशेषणसङ्गतैवकारेणायोगव्यवच्छेदेन विद्याङ्गत्वं ह्यनेन श्रुतिवाक्येन निर्धार्यते । न च विद्यारूपाश्चित इति कर्मधारय एवोचित इति शक्यं वक्तुम् । 'विद्यया हैत एवंविदश्चिता भवन्ति' इति हेतुतृतीयया तद्वाक्यविवरणेन तदनुरोधादुक्तसमास्सैव न्याय्यत्वात् । ल7णायाश्च प्रामाणिकत्वात् । किञ्च मनश्चितादिसन्निधावेव तेषु 'मनसैवाधीयन्त' इत्यारभ्य 'मनोमयः क्रियते' इत्यन्तेन विद्यारूपक्रतोः प्रतीत्या तदतिक्रमे कारणाभावेन तेषां फलवत्वाय तत्रैव विद्यारूपक्रतावन्वयौचित्येन विकल्पेन क्रियारूपक्रतावनुप्रवेशस्यायुक्तत्वात् । न च विधिपदाश्रवणात् न तत्प्रतीतिसम्भव इत्यपूर्वार्थप्रतीत्या विधिकल्पनस्य न्याय्यत्वात् श्रुतहानायोगात् ।
	किञ्च मनश्चितादीनां श्रुतिलिङ्गवाक्यैर्विद्यारूपकर्तौ विनियोगेन तद्बाधो न युक्तः । श्रुत्यादीनां सन्निधेर्बलीयस्त्वात् । तथा हि 'विद्यया हैत एवंविदश्चिता भवन्ति' इति हेतुतृतीयया विद्यायाश्शेषित्वावगमेन श्रौतोऽयं विनियोगः । लिङ्गञ्च 'तान् हैतानेवंविदे सर्वदा सर्वाणि भूतानि विचिन्वन्त्यपि स्वपते' इति । सर्वकालव्यापित्वेन सर्वभूतकर्तृत्वेन च । तस्मात्सम्पादितस्य चयनस्य परिमितकालकर्तृक्रियामयेष्टकचिताग्निना तुल्यकार्यतया क्रियामयक्रत्वनुप्रवेशासम्भवो विद्यामयक्रत्वनुप्रवेसे लिङ्गम् । विद्यामयस्य क्रतोस्सर्वकालवर्तित्वेन सर्वभूतकर्तृत्वेन तदनुसंहिततया तादृशं चयनं तादृशक्रत्वन्यीति विद्यामयक्रतौमनश्चितादीनां लैङ्गिकोऽयं विनियोगः । तान् हैतानेवंविदे चिन्वन्तीति समभिव्याहारात्मकं वाक्यं विद्याविशिष्टपुरुषस्य कृते चिता भवन्तीति चतुर्थ्या 
पुरुषशेषित्वप्रतीतावपि विद्याशेषिच्वं समभिव्याहारात्मकवाक्यावसेयमिति वाक्यप्रमाणकोऽयं विनियोगः । तदेवं श्रुतिलिङ्गवाक्यैर्मनश्चितादीनां विद्यात्मकक्रत्वङ्गत्वसिद्धेर्दुर्बलेन सन्निधिना क्रियात्मकक्रत्वङ्गत्वमयुक्तम् ।
	ननु तेषु मनसाधीयतेत्यादिवाक्ये विदिप्रत्ययाश्रवणात्कथंक्रियात्मकक्रतोरन्यो विद्यात्मकः क्रतुः प्रतीयेत; यत्रैषां श्रुत्यादिभिर्विनियोगः स्यादिति चेन्न । श्रुत्यादिना गृहस्तोत्रशस्त्रादिभिर्मनसा सम्पादितैर्यज्ञानुबन्धैर्यज्ञाङ्गैश्चन्यग्नोधस््तम्भिनीषु यागीयद्रव्य संस्कारभूताभिषवभक्षणादिश्रवणेन यागकल्पनवदत्रापि यागकल्पनेऽवश्यम्भाविनि विधिप्रत्ययस्य कल्प्यत्वात् । पूर्वतन्त्रे 'वचनानित्वपूर्वत्वात्' (मी0 सू0 3-5-21) इत्यत्र तथा व्युत्पादितत्वात् । न चात्रफलसम्बन्धाप्रतीतिश्शङ्कनीया । 'तेषामैकैक एव तावान्यावानसौ पूर्वः' इतीष्टकचिताग्निवत् भावप्रापकातिदेशेनेष्टकचितस्याग्नेः स्वशेषिभूतक्रियारूपक्रत्वनुप्रवेशेन क्रतुफलवदत्रापि स्वशेषिविद्यारूपक्रतु निर्वर्तनद्वारा क्रतुफलसम्बन्धस्य प्रतीतेः फलकामनायां स्वर्गः फलं इतरथापवर्ग इति विवेकः । न चेष्टकचिताग्निवद्भावाय मनश्चितादीनां क्रियामयक्रत्वनुप्रवेशेनापि  भवितव्यम् । यावत्साधर्म्यस्य लोकवेदयोः क्वाप्यभावात् विवक्षितधर्ममुखेनैव साधर्म्यस्य वाच्यत्वात्, अधिकस्य प्रकृतानुपयोगाच्च । 'स एष एव मृत्युर्य एष एतस्मिन्मण्डले पुरुषः' इत्यत्र मृत्युलोकवासित्वादिधर्माभावेऽपि संहर्तृत्वादिविवक्षितधर्ममादायैव साधर्म्याङ्गीकारात् । तस्माच्छ्रुत्यादिभिः प्रकरणात्प्रबलैर्मनश्चितादीनां विद्यामयक्रत्वङ्गत्वं सिद्धम् ।
	किञ्च परेण ब्राह्मणेनास्यापि मनश्चितादेस्ताद्विध्यं तद्विधत्वं विद्यामयप्रतिपादित्वमवगम्यते । 'अयं वाव लोक एषोऽग्निचितः तस्याप एव परिश्रिताः' इत्यादिना 'स यो ह वैतदेवं वेद लोकंपृणानामेनं भूतमेतत्सम्पद्यत ' इति पृथक्फला विद्यैव विहिता । 'अयं वाव लोको भूर्लोक एषोऽग्निचितः, तत्राग्निचितत्वदृष्टिः कार्या । तस्याप एव परिश्रितास्समुद्रा एव परिस्तरणानि स यो हैतदेवं वेद' इति लिङ्गव्यत्ययश्छान्दसः । एतमग्निं वेदेत्यर्थः । लोकंपृणानां, 'पृ पालनपूरणयोः' लोकं पूरयन्तीं भुवमित्यर्थः । ततश्चाग्निरहस्यस्य क्रियैकविषयत्वाभावात् परस्य ब्रह्मणस्येवास्यापि ब्राह्मणस्य स्वरसतः प्रतीयमानविद्याविषयत्वमेव युक्तम् । विद्यामयानां मनश्चितादीनां विद्याविषये बृहदारण्यकेऽनुबन्धस्य प्राप्तत्वेऽपि मनश्चितादिषु सम्पादनीयानामग्न्यङ्गानामग्निरहस्ये 
तावदिष्टकचिताग्निवुक्तत्वात् तत्सन्निधावेतेषामनुबन्धस्यौचित्यप्राप्तत्वादिति मनश्चितादीनां विद्यारूपक्रत्वङ्गत्वेन विद्यारूपत्वमिति ।।
।।इति पूर्वविकल्पाधिकरणम्।।
       ------
(21)।।अथ शरीरेभावाधिकरणम् ।।
सू0।। एक आत्मनश्शरीरे भावात् ।।51।।
सू0।। व्यतिरेकस्तद्बावभावित्वान्न तूपलब्धिवत् ।।52।।
	सर्वविद्योपास्यविसेष्यभूतपरमात्माकारचिन्ता उक्ता । अथ तद्विशेषणीभूत- प्रत्यगात्माकारचिन्ता प्रवर्तते । 'आत्मेति तूपगच्छन्तीति' (ब्र0 सूद 4-1-3) सूत्रोक्तन्यायेन प्रकृतिवियुक्तप्रत्यगात्मशरीरकपरमात्मनस्सर्वविद्योपास्यत्वात् ।
	तत्र 'एक आत्मनश्शरीरे भावात्' इत्यस्मिन्नध्करणे- किं परमात्मविसेषणीभूतः प्रत्यगात्मा ज्ञातृत्वकर्तृत्वभोक्तृत्वनित्यत्वमात्राकारोऽनुसन्धेयः किं वा अपहतपाप्मत्वाद्या- कारः इति संशय्य प्रत्यगात्मनः कर्मसु कर्तृत्वेन शरीरे वर्तमानस्यैव प्रत्यगात्मनस्तथात्वेन ज्ञातृत्वाद्यनुसन्धानेन विना कर्मानुष्ठानासिद्धेः, तावदनुसन्धानेनैव कर्मानुष्ठानतत्फल- बोक्तृत्वोपपत्तेरपहतपाप्मत्वाद्यनुसन्धाने नियामकाभावादप्रयोजकत्वाच्च उपासनेऽप्यनुष्ठानाय तदावश्यकतया तेनैवाकारेण प्रत्यगात्मनोऽनुसन्धानं युक्तम्। न च 'यथाक्रतुरस्मिन् लोके पुरुषो भवति तथेतः प्रेत्य भवति' (छा0 3-14-1) इति यतोपासनं फलवचनेन 'स्वेन रूपेणाभिनिष्पद्यते' (छा0 8-12-2) इति अपहतपाप्मत्वादिप्राप्तेः फलत्ववचनेन तदाकारः प्रत्यगात्मानुसन्धातव्य इति वाच्यम् । 'तं यथायथोपासते' (मुद्गलोप0 ख0 3) इति श्रुत्या तस्योपास्यपरमात्मविषयत्वादित्येवं प्रापय्य--
	प्रत्यगात्मनोऽप्युपास्यापरमात्मशरीरतयोपास्यकोटिप्रविष्टत्वेन 'तं यता यतोपासते तथैव भवति' इति यथोपासनं फलश्रुत्या तं यथा यथेत्यत्र तच्छब्दस्य प्रत्यगात्मशरीरकपरमात्मपरतया विशेषणीभूतप्रत्यगात्मन्यपि यथायथेत्युक्त प्रकारान्वयेन प्रत्यगात्मनोऽपहतपाप्मत्वादेः स्वाभाविकप्रकारत्वेन 'स्वेनरूपेणाभिनिष्पपद्यते' (छा0 8-12-3) इति अपहतपाप्पत्वादेः प्राप्यत्ववचनेन 'एवं क्रतुर्हामुं लोकं प्रप्याभिसम्भवितास्मि' इति प्राप्यस्यानुसन्देयत्ववचनात् ब्रह्मविद्याङ्गकर्मसु 
कर्तृत्वभोक्तृत्वबुद्धित्यागावश्यम्भावेन चिरानुवृत्तकर्तृत्वादिवृद्धिनिबृत्तेः तद्विरुद्धापहत- पाप्मत्वाद्यनुसन्धानमन्तरेणासम्भवाच्चापहरपाप्मत्वादिगुणकप्रत्यगात्मशरीरकः परमात्मा सर्वविद्योपास्य इति विशेषणीभूतः प्रत्यगात्मापहतपाप्मत्वादिधर्मा सर्वत्र चिन्तनीय इति सिद्धान्तितम् ।
।।इति शरीरेभावाधिकरणम् ।।
      -----
(22)।। अथाङ्गावबद्धाधिकरणम् ।।
सू.।। अङ्गावबद्धास्तु न शाखासु हि प्रतिवेदम् ।।
सू. ।। मन्त्रादिवद्वाविरोधः ।। 54 ।।
	परमात्मोपासने सर्वत्र प्रत्यगात्मानुप्रवेशेऽपि नानाशाखाधीतोद्घीथादिषु  उपासनानुप्रवेशो न सम्भवतीति शङ्कयोत्थानात्सङ्गतिः । 
	'अङ्गावबद्धास्तु न शाखासु हि प्रतिवेद' मित्यस्मिन्नधिकरणे- 'अोमित्येतदक्षरमुद्गीथमुपासीत' (छा. 2-2-1) 'लोकेषु पञ्चविधं सामोपासीत' (छा. 2-2-1) 'उक्थमुक्थमिति वै प्रजा वदन्ति तदिदमेवोक्थमियमेव पथिवी' उक्थे कर्माङ्गभूतशस्त्रे पृथिवीत्वदृष्टिः कर्तव्या । 'अयं  वाव लोक एषोऽग्निचितः' भूलोके अग्निचितत्वदृष्टिः कार्या । एवमाद्याः कर्माङ्गोद्गीथाद्याश्रया उपासना विहिताः । ताः किं यत्र शाखायां विधीयन्ते क्रत्वङ्गोद्गीथादिषु तच्छास्वाधीतेष्वेव उद्गीथादिषु कर्तव्याः किं वा नानाशाखाधीतेष्वपि कर्तव्या इति संशयः तत्र  पूर्वपक्षः । सामवेद एव ताण्डिशाखाप्रभृतिषु बह्वीषु शाखासु श्रूयमाणेषु  स्वरवर्णविशेषादिभिर्भिन्नेषु सामभागेषभद्गीथेषु क्रतुमध्ये  प्रयोगाय तत्तत्काले प्रसक्तेष्वपि आप्त्यादिगुणविशिष्टतया हिरण्मयप्राणाकाशादिदृष्टियुक्ततया ताण्डिशाखादिविहित मुद्गीथादिविषयोपासनं ताण्डिशाखाधीतोद्गीथ एव कर्तव्यं न तु शाखान्तराधीतेऽपि क्रतुमध्यगते ताण्डिशाखागतोद्गीथोपासनविधिवाक्यस्थोद्गीथशब्दस्य  व्यक्तिवचनन्यायेन स्वरवर्णादिभिन्नताण्डिशाखाधीतोद्घीथपरत्वेन तस्यैव तत्रत्योपासनान्वयौचित्यात्  शाखान्तराधीतोद्गीथस्यासन्निहितत्वात् । लोके गामानयेत्यादौ  सन्निहितव्यक्तिबोधस्यैव सर्वानुभवसिद्धत्वात् । गोपदस्य सामान्यशक्त्या सर्वगोव्यक्त्युपस्थापनसंभवेऽपि  उत्सर्गन्यायावधृतसन्निहितव्यक्तितात्पर्यबलेन सन्निहितव्यक्तेरेवोपस्थित्यवश्यम्भावात् । 
योग्यतायास्सर्वशब्दसाधारणत्वेन व्यक्तिवचने विशेषव्यक्तिकल्पनवैयर्थ्यापातात् । उद्गीथश्रुतेस्सर्वव्यक्तिषु शक्तिरूपसम्बन्धतौल्येऽपि उपासनविधिवाक्यस्थोद्गीथशब्द तदर्थोद्गीथयोरेकशाखासमाम्नानरूपासाधारणसम्बन्धसहकारेण सामान्यसम्बन्धमूल कोपस्थितेर्विशेषनियन्त्रितत्वेन तस्यैवोपासनान्वयितया  तद्विधेर्विशेषविषयत्वसिद्धेश्च । तस्माद्विहितोद्गीथाद्युपासनं  तत्तच्छास्वाधीतोद्गीथादिष्वेव कर्तव्यमिति ।
	नैतद्युक्तम् । तत्तच्छास्वाधीतोद्गीथादिष्वेव तत्तच्छास्वाविहितोद्गीथाद्युपासनमिति तत्तद्विधिवाक्यगतोद्गीथादिश्रुतेरविशेषेण प्रवृत्ततया  सर्वव्यक्तीनामप्युपस्थितेः, तथा व्यक्तिविशेषेषूपासनव्यवस्थापनासम्भवात्, व्यक्तिवचनानां  सन्निहितव्यक्त्यनुभवतात्पर्यस्य पदजन्यपदार्थोपस्थितिव्यवस्थापकत्वायोगात् सन्निधेश्चोक्तप्रकारेण विशेषे तात्पर्यस्य सर्वव्यक्त्यविशिष्टतया अनुभवव्यवस्थापकत्वासिद्धेश्च । गामानयेत्यादावखिलव्यक्तीनामा- नयनान्वयबोधे सत्यपि योग्यतावशात् सन्निहितव्यक्तावानयनादिरूपकार्यस्यैव पर्यवसानमित्यभ्युपगमात् । सर्वशाखाधीतेष्वप्युद्गीथादिषु य क्वचित्क्रत्वन्विते तदुपासनस्य कर्तुं शक्यतया  तद्वत्तद्व्यवस्थासिद्ध्ययोगात् । एकशाखासमाम्नानरूपा साधारणसम्बन्धमूलक व्यक्तिविशेषोपस्थितेश्च समवायसम्बन्धमूलकघटादिपदजन्याकाशोपस्थितितुल्यतयाशाब्द बोधानङ्गत्वेनोपासनविधिवाक्यार्थव्यवस्थापकत्वासम्भवात्  । वस्तुतस्तु व्यक्तिवचन न्यायस्य प्रायिकत्वेन प्रकृते तदनवतारस्यादोषत्वाच्च न किञ्चिदेतत् । समनशाखाभ्नानस्य पाठसादेश्यरूपस्थानप्रमाणतया तेनाविशेषप्रवृत्तोद्गीथादि श्रुतेस्सङ्कोचरूपबाधाम्भवाच्चेति उद्गीथादिश्रुत्या  सर्वसाधारणोपासनसिद्धिः ।
	किञ्चाङ्गाङ्गिभावसम्बन्धरूपार्थस्वभावात्सर्वेषामेवोद्गीथादीनामविशेषेण क्रतुना सम्बन्धिनोपस्थापितत्वात् उपस्थितानां मध्ये केषाञ्चित्परिग्रहे केषाञ्चित्परित्यागे  विनिगमकाभावात् सर्व  एवोद्गीथादयोऽपरपदार्थोपासनेन सम्बन्ध्यन्त इति सर्वेष्वप्युद्गीथादिषूपासनसिद्धिः । घटमानयेत्यादौ पटादीनां परित्यागेऽनुपस्थितिरेव नियामिका ।  विप्रकृष्टघटव्यक्तीनां  परित्यागे त्वयोग्यतैव । सन्निहितानां परिग्रहे योग्यता नियामिका । प्रकृते च सन्निधियोग्यतादीनामविशेषेण सर्वपरिग्रह एव न्याय्यः । न हि नानाशाखागतक्रतोर्भेदेन तत्तत्क्रतुना तत्तदङ्गभूतोद्गीथादीनामेवोपस्थितिरिति शक्यं वक्तुम् । सर्ववेदान्तप्रत्ययन्यायेन क्रतोरेकत्वेनाविशेषण सर्वेषामुपस्थितेर्न्याय प्राप्तत्वादिति 
सर्वोद्गीथादिष्वप्युपासन सिद्धिरनिवार्या ।
	किञ्च उद्गीथादिषूपासनान्वयितावच्छेदकं (नोद्गीथत्वं)  क्रतुबहिर्भूताध्ययनावस्थोद्गीथ साधारणत्वेन तेष्वप्युपासनप्रसक्त्या 'अङ्गावबद्धास्तु न शाखासु' (ब्र.सू. 3-3-53) 'अङ्गेषु यथाश्रयभावः' ( ब्र.सू. 3-3-59) इति सूत्रानुपपत्तेः । किन्तु क्रत्वङ्गोद्गीथत्वमिति क्रत्वङ्गत्वाविशेषात् सर्वेष्वप्युद्गीथादिषु उपासनसिद्धिरङ्गीकार्या । न च शाखान्तराम्नातानां शाखान्तरविनियोगे विरोधश्शङ्क्यः । मन्त्रादिवत्तदविरोधोपपत्तेः । बह्वृचपठितस्य 'यो जात एव प्रथमोमनस्वान्' इति सूक्तस्य 'अध्वर्यवे सजनीयं शस्यं' इति शाखान्तरे विनियोगदर्शनात् । तथा 'पशुना यजेत' इत्यत्र पशुत्वजातेरेकत्वसंख्यायाः, 'अरुणयैकहायन्या' इत्यरुणिमगुणस्यैकहायनीद्रव्यस्य, 'श्येनचितं चिन्वीत' इतिसादृश्य, 'वेदं कृत्वा वेदिं कुर्यात्' इति क्रमस्य प्रयाजादिकर्मणाञ्च  शाखाभेदेनोत्पत्तिविनियोगयोर्दर्शनात् । तस्मादविशेष प्रवृत्तोद्गीथादिश्रुताय नानाशाखाधीतेष्वप्युद्गीथादिषूपासनमनुप्रविशत्येवेति सिद्धान्तः ।
।। इति अङ्कावबद्धाधिकरणम् ।।
(23) ।। अथ भूमज्यायस्त्वाधिकरणम् ।।
सू ।। भम्नः क्रतुवज्ज्यायस्त्वं तथाहि दर्शयति ।। 55 ।।
	पूर्वाधिकरणप्रस्तुतोद्गीथादौ 'ओमित्येतदक्षरमुद्गीथमुपासीत' (छा.1-1-1) इति व्यस्तस्योपासनं 'पृथिवी हिङ्कार' इत्यादिना समस्तस्योपासनञ्चे श्रुतिसिद्धमित्युभयानुष्ठानवत् वैश्वानरविद्यायामपि व्यस्तस्यावयवस्य समस्तस्य द्युलोकादिमूर्धादिपादान्तावयवसमुदायस्य चोपासनं श्रुतिसिद्धमित्युभयानुष्ठानंस्यादिति शङ्कया सङ्गतिः ।
	'भूम्नः क्रतुवज्ज््यायस्त्वं तथा हि दर्शयति' इत्यत्र-'प्राचीनशाल औपमन्यवः ' (छां 4-11-1) इत्यारभ्य वैश्वानरविद्या आम्नाता । तत्र  वैश्वानरस्त्रैलोक्यशरीरः परमात्मा श्रुतः  स्वर्लोकादित्यवाय्वाकाशाप्पृथिव्यवयवः । तत्र द्यौर्मूर्धा आदित्यश्चक्षुः वायुः  प्राण आकाशस्सन्देहो मध्यकाय इत्यर्थः ।  आपो वस्तिर्मूत्रस्थानं पृथिवा पादावित्यवयवविशेषाः । तत्र संशयः । किं त्रैलोक्यशरीरस्य व्यस्तस्योपासनं कर्तव्यम् उत व्यस्तस्य  समस्तस्य च  अथ समस्तस्यैवेति । तत्रोपक्रमे व्यस्तोपासनोपदेशात्  तदुपासनं  कर्तव्यम् । तथा ह्युपदिश्यते । औपमन्वादयः । किलोद्दालकषष्ठा केकयमश्वपतितमुपसङ्गम्य 'आत्मानमेवेमं वैश्नानरं सम्प्रत्यध्येषि तमेव नो ब्रूही' (छा. 5-11-6) इति   पप्रच्छुः । स च तेभ्यः प्रत्येकं 
स्वोपास्यान् द्युप्रभृतीनुक्तवद्ध्यो मूर्धादिषु व्यस्तोपासनञ्चोक्तवान् । 'अत्यन्नं पश्यति प्रियं भवति अस्य ब्रह्मवर्चसं कुले य एतमेवमात्मानं वैश्वानरमुपास्ते मूर्धा त्वेष आत्मन इति । एष  वै सुतेजा आत्मा वैश्वानरः ' (छा. 5-12-2) इत्यादिना  तत्तदुपासनेषु  उपास्यस्य वैश्वानरत्वञ्चाह । अत्त्यन्नमन्नमत्ति । पश्यति प्रियं प्रियं पश्यति ।  भवत्यस्य ब्रह्मवर्चसं कुले, अस्य कुले ब्रह्मवर्चसं  भवतीति सम्बन्धः । अत्र फलवचनेन व्यस्तोपासनविधिकल्पनया व्यस्तोपासनं कर्तव्यम् । परत्र 'यस्यत्वेतमेवं  प्रादेशमात्रमभिविमानमात्मानं वैश्वानरमुपास्ते' (छा. 5-18-1) इति द्युप्रभृतिप्रदेशावच्छिन्नमात्रे वैश्वानरे उक्तस्य मूर्धाद्युपासनस्य समासेनोपसंहारः प्रादेशत्वेनानुगतधर्मेणोपसंहारः । 'मूर्धा ते व्यपत्तिष्यत् यन्मां मा गमिष्यः' (छा. 5-12-2) 'अन्धोऽभविष्यत् यन्मां नागमिष्य' (छा.5-13-2)  इत्यनर्थवचनञ्च मत्समीपागमनमन्न फलगुणनामादिज्ञानं  च विना  व्यस्तोपासनेऽनर्थापत्तिपरं न व्यस्तोपासनमात्रे । सर्वलोकसर्वभूतसर्वात्मान्नादनरूपफलवचनञ्च पूर्वोक्तव्यस्तोपासन मेवानुवदतीति प्रथमः पक्षः ।
	द्वितीयस्तु-व्यस्तोपासनवत्समस्तोपासनमपि कर्तव्यम् । तत्रापि 'सर्वेषु लोकेषु सर्वेषु भूतेषु सर्वेष्वात्मस्वन्नमत्ति'  (छा. 5-18-1) इति ब्रह्मानुभवरूपपृथक्फलवचनेन विधिकल्पनाश्यम्भावात् । न हीद पूर्वोक्तफलानुवादरूपम् ।  सर्वेष्वित्यादिना विशेष्यमाणतया अन्नशब्दाभिधेयब्रह्मानुभवस्यैव प्रतीयमानत्वात् ।  'तद्यथेषीकातृलमग्नौ प्रोतं प्रदूयेत' (छा. 5-24-3) इत्यादिना सर्वपाप विनिर्मोकरूपफलश्रवणाच्च । न चैतावता विधेयभेदेन महावाक्यभेदश्श्ङ्क्यः । नामाद्युपासनतत्फलरूपानेकार्थप्रतिपादनेऽपि भूमविद्यावाक्यवदत्राप्येकवाक्यत्वो पपत्तेः । तत्र न नामाद्युपासनानां  प्रासङ्गीकतया तद्भेदेऽपि प्रधानप्रतिपाद्यभूमैक्यवत् अत्रापि व्यस्तोपासनानां प्रासङ्गिकत्वेन समस्तोपासनस्य  प्रधानप्रतिपाद्यस्यैक्येनमहावाक्यभदाप्रसङ्गात् ।'तरति शोकमात्मवित्' (छां 7-1-3) इत्युपक्रम्य  'आत्मैवेदं सर्वं' (छा. 7-25-2) इत्युपसंहारेण भूम्नः  प्राधीन्यवत् 'अश्वपतिर्वै भगवन्तोऽयं  केकयस्संप्रतीममात्मानं वैस्वानरमध्येति तं हन्ताभ्यागच्छाम'  (छा. 5-11-4) इत्युपक्रम्य 'यस्त्वेतमेवं प्रादेशमात्रमभिविमानमात्मानं वैश्वानरमुपास्ते' (छा. 5-18-1) इत्युपसंहारात् समस्तोपासनं प्रधानप्रतिपाद्यम् । वैश्वानरात्मोपदिदिक्षया ज्ञाताज्ञातांशजिज्ञासुं  
केकयं प्रति औपमन्यवादिभिरुपक्षिप्ततया व्यस्तोपासनं प्रासङ्गिकमिति न वाक्यभेद इति ।
	सिद्धान्तस्तु-भूम्मृनो भूयसः समस्तस्यैवोपासनं ज्यायः प्रामाणिकम् । एकवाक्यत्वावगतेः । तथा हि 'प्राचीनशाल औपमन्यवः' (छा. 5-11-1) इत्युपक्रम्य 'उद्दालक ह वै भगवन्तोऽयमारुणिस्संप्रतीममात्मानम्ध्येति तं हन्ताभ्यागच्छाम' (छा. 5-11-2) इति वैश्वानरात्मबुभुत्सया औुपमन्यवादय उद्दालकमुपेत्य तत्र वैश्वानरात्मवेदनमलभमानास्तेन च सहाश्वपतिं वैश्वानरात्मवेदिनमुपसङ्गम्य  'आत्मानमेवेमं  वैश्वानरं संप्रत्यध्येषि तमेव नो ब्रूहि'   (छा.5-11-6) इति पृष्ट्वा तत्सकाशात्परमात्मानं वैश्वानरं स्वर्लोकादिपृथिव्यन्तमुपास्यमवगम्य तत्फलञ्च सर्वलोकसर्वभतसर्वात्मान्न- ब्रह्मनुभरूपञ्चावगतवन्तइत्युपसंहारतो वाक्यसेयैकवाक्यत्वमवगम्य निश्चिते चैकवाक्यतेवे सति स्वर्लोकादिषूपासनवचनं फलवचनञ्च समस्तोपासने व्यस्तोपासनं तत्फले ब्रह्मानुभवे च व्यस्तोपासनफलभूतान्नानप्रियपुत्रादिसमस्तभोग्यजातञ्चावगतमिति दर्शयितुमनुवादरूपं  समस्तोपासनस्तुतय इति मन्तव्यम् । यथा वैश्वानरे ( अष्टौ द्वादश) (अष्टादश) कपालस्तुतये तदेकदेशसदृशाष्टाकपालदेस्तत्फलस्य ब्रह्मवर्चसादेश्चानुवादस्तद्वयत् । अन्यथा हि महावाक्यभेदप्रसङ्गः । प्रतिपाद्यभेदात् । प्रथमपूर्वपक्षे सर्वपापविनिर्मोकादिफल वचनानर्थक्यञ्च ।  
	 न च भूमविद्यायां प्रासङ्गिकनामाद्युपासनरूपार्थभेदेऽपि  प्रधानप्रतिपाद्यभेदा भावादेकवाक्यत्ववत्  अत्राप्येकवाक्यत्वं शक्यं वक्तुम् । उपक्रमाद्यवगतप्रधान- प्रतिपाद्यार्थोपयोगित्वेन प्रसक्तत्वं हि प्रासङ्गिकत्वम् । 'एष तु वा अति वदति यस्सत्येनातिवदति' (छा. 7-16-1) इत्यतिक्रान्तस्वोपास्य वस्तुवादित्वरूपातिवादित्व- कथनमुखेन भूमविद्यास्तुत्यर्थमाधिक्यप्रतियोगित्वेन नामाद्युपासनादीनां भूमविद्योपयोगित्व- मस्ति । 'तरति शोकमात्मवित्' (छा. 7-1-3) इत्युपक्रम्य 'आत्मैवेदं सर्वं' (छा.7-25-2) इत्युपसंहाराद्भूम्नः प्राधान्यञ्चति तदभेदादेकवाक्यत्वम् । प्रकृते  च द्युलोकादिमूर्धाद्युपासनानामन्योन्यनिरपेक्षत्वेन सम्बन्धाभावाद्वाक्यभेदो   दुर्वारः । न ह्यतिवदतीतिवत् द्युलोकादिशब्दा मूर्धादिशब्दास्सम्बन्धिवतचनाः । येन भूमविद्यासाम्यं भवेत् ।   किञ्च 'मूर्धा ते व्यपतिष्यत्' (छां 5-12-2) इत्यादिव्यस्तोपासनेनानर्थश्रवण  मपि भूमविद्यावैषम्यमस्ति । न चात्र नहिनिन्दान्यायावतारसम्भवः । समस्तोपासनामविज्ञाय व्यस्तोपासनां कृतवत औपमन्यवादीन्प्रत्यनर्थवचनेन समस्तोपासनस्तुत्यसिद्धेः ।
	 न च  व्यस्तोपासननिषेधोन्नयनेऽपि 'न चतुस्त्रिंशदिति ब्रूयात्'  इत्यत्र निषेधेन विध्युन्नयनमवर्जनीयम् ।  निषेधस्य रागप्राप्तविषयत्वासम्भवादिति व्यस्तोपासनान्यपि सन्येवेति वाच्यम् । अग्निहोत्रं प्रकृत्य श्रुतेन 'जर्तिलयेवाग्वा वा जुहुयात् गवीधुकयवाग्वा वा न ग्राम्यान्पशून् हिनस्ति  नारण्यान्'  इति वाक्येन जर्तिलगवीधुकशब्द- वाच्यारण्यतिलारण्यगोधूमकृतयवाग्वोर्विकल्पेनाग्निहोत्राहुतौ लिङ्विभक्तिबलेन  द्रव्यत्वेन विधाने ग्रामारण्यपशुहिंसारहिततया तयोः स्तववचने च प्रतीयमानेऽपि 'अथो खल्वाहुरनाहुतिर्वै जर्तिलाश्च गवीधुकाश्च पयसाग्निहोत्रं जुहुयात्' इति तदनन्तरं जर्तिलादिप्रतिक्षेपेण पयोविधिदर्शनात्तदेकवाक्यतया 'जर्तिलयवाग्वा वा जुहुयात्' इत्यादेर्ग्रामारण्यपशुहिंसाराहित्येन प्रसस्ततया होमार्हा अपि जर्तिला गवीधुकाश्च यदपेक्षया दुष्टास्तत्पयोऽत्यन्तं प्रशस्तमिति पयःस्तुत्यर्थत्वमेकवाक्यत्वानुरोधादिति 'न चेदन्यं प्रकल्पयेत्परक्लृप्तावर्थवादः स्यादनर्थत्वात्परसामर्थ्याच्च' (मी. सू. 1-8-7) इति पूर्वतन्त्राधिकरणे किञ्चिद्विधिपूर्वकतन्निन्दायास्सहविधिना  विध्यन्तरश्रवणे सति  तदर्थवादत्वादेकवाक्यतानुरोधात्समर्थितम् । एवमिह वैस्वानरविद्यावाक्येऽपि स्वीकर्तव्य्तवाद्व्यस्तोपासनमविवक्षितम् ।  भूमविद्यायां प्रासङ्गिकनामाद्युपासनानां   प्रस्तुतेन भूम्ना सहातिशयप्रतियोगित्वसम्बन्धवत् अवयवोपासनानां प्रस्तुतसमस्तोपासनविषय- वैश्वानरात्मना सहावयवसम्बन्धसत्त्वेन कथञ्चिदेकवाक्यत्वसम्भ वेन जर्तिलवागुवाक्य वैषम्येऽपि   व्यस्तोपासननिन्दनेन  'मूर्धा त्वेष आत्मन इति होवाच'  (छा. 5-12-2) इत्यादिवाक्येषु तुशब्दसूचितेन  द्यूलोकादीनांस्वतन्त्रोपास्य्तवव्यवच्छेदेन 'तान् होवाचैते वै खलु यूयं पृथगिवेममात्मानं वैश्वानरं विद्वांसोऽन्नमत्थ' (छा. 5-18-1) इति  व्यस्तोपासनस्य भ्रममूलत्वोद्धाटनेन च भूमविद्यावैषम्यस्यानेकस्य  सत्वेन जर्तिलयवागून्यायस्यै प्रवृत्त्यौचित्येन समस्तोपासनमेव प्रामाणिकमिति स्थितम्।
।। इति भूमज्यायस्त्वाधिकरणम् ।।
(28)।। अथ शब्दादिभेदाधिकरणम् ।।
सू. ।। नाना  सब्दादिभेदात् ।।  56 ।।
	पूर्वं विद्याविशेषविषयभेदाभेदचिन्ता  प्रवृत्ता । अथ तदपेक्षितविद्यासामान्य- विषयभेदाभेदचिन्ता प्रवर्तते ।
	'नाना शब्दादिभेदा'  दित्यत्र-ब्रह्मविद्यानां ब्रह्मप्राप्तिरूपमपमोक्षफलकानां  दहराक्षरवैश्वानरविद्यादीनां किमैक्यं किं वा भेदः इति संशय्य, 'अर्थेनैव  विशेषो हि निराकारतया धियाम्' इति न्यायेन ज्ञानस्य ज्ञेयभेदयत्तभेदत्वेन  ब्रह्मविद्यायां सर्वत्र ब्रह्मण एव वेद्यस्वरूपतया  रूपैक्याद्विद्यैक्यमिति प्रापय्य-
	यजति ददाति जुहोतीत्यत्रापि (वथा) [अपर्यायधातु] निष्पन्नाऽऽख्यातरूप- शब्दान्तरेण धात्वर्थापरपर्यायानुबन्धभेदमुखेन प्रधानविधेयानुष्ठानात्मकभावनाभेदेन तत्तद्धात्वर्थानुरक्तयागादिभावनाभेदवदत्रापि  ध्यायीत उपासीत विद्यादिति ध्यायत्यादीनां तत्तत्प्रकरणोदितजगत्कारणत्वापहतपाप्मत्वादिगुणविशिष्टब्रह्मविषयप्रत्ययावृत्त्यभिधायित्वेनावधृतानां तत्तद्धात्वर्थानुरक्तविभिन्नभावानाबोधकतया तत्तत्प्रकरणोदिता विद्या भिद्यते । यागादिषु त्यागाविशेषेऽपि देवतोद्देशपरस्वत्वापादनदेशविशेषप्रक्षेपरूपतत्तद्विशेषण- विशिष्टत्यागवचितया यजत्यादीनां भिन्नार्थावगमकत्ववत् ध्यायत्यादीनांप्रत्यया- वृत्त्याभिधायित्वाविशेषेऽपि प्रकरणेन तत्तद्गुणविशिष्टब्रह्मविषयकविलक्षणप्रत्ययावृत्ति- बोधत्ववधारणेन व्युत्पत्तिस्थानीयतदवधारणसहकारेण विद्याभेदबुभुत्सायां तत्तद्वात्वर्थानुरक्त- भावनाभेदसिद्धेस्तत्तद्गुणविशिष्टब्रह्मविषयिणी विद्या भिद्यत एव । यज्ञादिवल्लोक- व्युत्पत्तिसिद्धार्थभेदाभावात् । तत्स्थानीयतत्तत्प्रकरण गृहीतार्थभेदज्ञानमूलकतया ध्यायत्यादीनामौपचारिकं शब्दान्तरत्वम् । अन्ये तु न्यासोपासनशब्दाभ्यां भक्तिप्रपतिरूप विद्ययोर्भेदे द्रष्टव्यमिति सिद्धांन्तः ।
।। इति शब्दादिभेदाधिकरणम् ।।
(25) ।। अथ विकल्पाधिकरणम् ।।
सू. ।। काम्यास्तु यथाकामं  समुच्चीयेरन्न वा पूर्वहेत्वभावात् ।।	   
	विद्यानां विकल्पसमुच्चयसिद्धेस्तद्भेदाधीनत्वादुपजीव्योपजीवकभावसङ्गतिः।
	'विकल्पोऽविशिष्टफलत्वा' दित्यत्र-आसां विद्यानां किमेकस्मिन्पुरुषे प्रयोजनवत्वेन समुच्चयोऽस्ति   किं वा प्रयोजनाभावेऽपि विकल्प एवेति संशय्य एकफलानां भिन्नशास्त्रचोदितानामग्निहोत्रदर्शपूर्णमासादीनां स्वर्गादिफलभूयस्त्वापेक्षया एकस्मिन् पुरुषे समुच्चयवत् इहापि ब्रह्मानुभवभूयस्त्वापेक्षया विद्यानां  समुच्चयोऽपि सम्भवतीति प्रापय्य-
	'ब्रह्मविदाप्नोति पेर' (तै.2-1) 'स एको ब्रह्मण आनन्दः । श्रोत्रियस्य चाकामहातस्य' 
(तै.2-8) 'तदा विद्वान्पुण्यपापे विधूय निरञ्जनः परमं साम्यमुपैति' (मु.3-1-3) इत्यादिना निवृत्तनिश्शेषकर्मतिरोधानपूर्वकानवधिकाति शयानन्दब्रह्मानुभवस्यैकरूपस्याविशिष्टस्यैव फलत्वेन स्वर्गादिवद्देशकालस्वरूपायत्ततारतम्याभावेन तदपेक्षाधीनसाधनसमुच्चयासम्भवात् येन केनचिद्विद्याविशेषेणैव मोक्षरूपफलसिद्धेर्विकल्पः । एवं  स्वर्गादेस्तु तारतम्यं बहुतरप्रमाणसिद्धम् । अतो विकल्पस्समुच्चयो वा कर्मणां सम्भवति । फलान्तर सधानानां ब्रह्मविद्यानान्तु  फलतारतम्याद्यथाकामं  विकल्पस्समुच्चयो वेति सिद्धन्तितम् । 
।। इति विकल्पाधिकरणम् ।।
(26) ।। अथ यथाश्रयभावाधिकरणम् ।।
सू. ।। अङ्गेषु  यथाश्रयभावः ।। 59 ।।
सू. ।। शिष्टेश्च ।। 60 ।।
सू. ।। समाहारात् ।। 61 ।।
सू. ।। गुणसाधारण्यश्रुतेश्च ।। 62 ।।
सू. ।। न वा तत्सहभावाश्रुतेः ।। 63 ।।
सू. ।। दर्शनाच्च ।। 64 ।।
	काम्यानां ब्रह्मविद्यानां यथाकाममनुष्ठानेऽप्युद्गीथाद्युपासनानां   क्रत्वङ्गत्वेन  क्रतुषु नियमेनानुष्ठानं स्यादिति शङ्कया सङ्गतिः ।।
	'अङ्गषु यथाश्रयभाव' इत्यत्र-किमुद्गीथाद्युपासनानि क्रतुषु पर्णतादिवन्निय- मेनोपादेयानि किं वा गोदोहनादिवत् पुरुषार्थतया  यथाकाममिति सन्दिह्य 'गोदोहनेन पशुकामस्य प्रणयेत्'  इति स्ववाक्येऽङ्गत्वविरोधिफलश्रवणवत् 'उद्गीथमुपासीत' (छा. 1-1-1) इत्यत्र  फलश्रनवणाभावात् 'व्रीहीन्प्रोक्षति' इतिवदुद्गीथमुपासीतेति द्वितीयया  उद्गीथोद्देशेनोपासनस्य विधिनाङ्गत्वातगमात् 'होतृषदनाद्धैवापि दुरुद्गीथमनुसमाहरति' (छा. 2-5-5) इति दुरुद्गीथस्य वेदनहीनस्य नेदनहानिप्रयुक्तदोषे सति होतुकृतात्सम्यक्छासनात्तत्समाधानोक्त्या तदुपासनस्य नियमावगमादुपासननिर्वर्तक- तयोपासनगुणस्य तदालम्बनस्य प्रणवस्य सोपासनस्य 'तनेयं त्रयी विद्या वर्तते ओमित्याश्रायवयत्योमिति शंसत्योमित्युद्गायति' (छा. 1-1-9) इति तेनेति प्रकृतवाचितच्छब्देन सोपासनस्यैव प्रणवस्य सर्वत्र आश्रवणादौ सम्बन्धावगमेन उपासनस्य 
प्रणवसहभावनियमदर्शनाच्च  उद्गीथोपासनानामुद्गीथादिवत्क्रतुषु नियमेनोपादानं युक्तम् । वीर्यवत्तरं भवतीति च वर्तमानव्यपदेशरूपत्वादपापश्लोकश्रवणवाक्यवदर्थवादत्मकमिति प्रापय्य-
	न चैतदस्ति, यदुद्गीथाद्युपासनानां  क्रतुषूद्गीथादिवदुपादाननियम इति । कुतः । तत्सहभावश्रुतेः । तस्योपासनस्य सहभावनियमाश्रुतेः । अङ्गत्वाश्रुतेरिति यावत् । 'उद्गीथमुपासीत' (छां.1-1-1) इत्यत्र  उद्गीथेषूपासनेन उत्पत्तिप्राप्तिविकृतिरूपफलासम्भवेन संस्काररूपफलासम्भवेन संस्काररूपादृष्टार्थतापत्त्यानोद्गीथोद्देशेनोपासनविधिः । किन्तूपासनस्य आलम्बनरूपाश्रयापेक्षयामुद्गीथ आश्रयतया सम्बध्नाति । यथा सत्युपासननिर्वर्तनं दृष्टप्रयोजनमुद्गीथस्य सिध्यति । ततश्चोद्गीथविषयकोपासनं कर्तव्यमित्यवगतस्योपासनस्य फलाकांक्षायां वाक्यशेषस्य विपरिणामेन फलसमर्पकत्वं  युक्तम् ।  न तु क्रत्वनुप्रवेशादिकल्पनाक्लेशो युक्त इति केचित् ।
	अन्ये  तु 'यदेव विद्याया करोति तदेव वीर्यवत्तरं' (छा. 1-1-10)  इति तृतीयया  वीर्यवत्तरत्वलक्षणफलसाधनतयावगतविद्याया आश्रयापेक्षायां  सन्निहित उद्गीथ आश्रयमात्रं सम्बध्नाति । फलसादनतयावगतस्योपासनस्य  क्रत्वङ्गभूतोद्गीथाद्यङ्गतया विनियोगानुपपत्तेः । तस्मादुद्गीथाद्युपासनस्य पृथक्फलसाधनतया क्रतुषु नोपादननियमः । किञ्च 'एवंविद्ध वै ब्रह्मा यज्ञं यजमानं सर्वांश्चार्त्विजोऽभिरक्षति '(छा. 4-14-10) इति ब्रह्माख्यर्त्विग्वेदनेन उद्गातृप्रभृतिवेदनफलस्य क्रतुफलाप्रतिबन्धादिरूपस्य सिद्धौ सत्यामुद्गातृप्रभृतिवेदना- नियमसिद्धिः । ऋत्विग्यजमानयज्ञरक्षायाः क्रतुफलाप्रतिबन्धरूपतया  तस्याश्चोद्गीथोपासन- मन्तरेण सिद्धेर्दर्शितत्वादुपासनस्यानियतत्वं सिद्धम् । आदावेवक्रतुफलाप्रतिबन्धाय उद्गीथोपासनं सङ्कल्पितञ्चेत् वेदनविरहितोद्गीथे समाधानं कर्तव्यमिति समाहारलिङ्गस्य प्रायिकत्वं सोपासनप्रणवसहभावनियमदर्सनमपितथा सङ्कल्पितक्रतावेवेति प्रायिकत्वम् । प्रकारन्तरेणोपासनस्यस पर्णतावैम्यं गोदोहनसाम्यञ्च टीकायां द्रष्टव्यम् ।।
इति श्रमल्लक्ष्मणार्यकरुणाकटाक्षलब्धतत्त्वयाथात्म्येनश्रीनिवासदासेन विरचितायां श्रीभाष्यप्रकाशिकायां तृतीयस्याध्यायस्य तृतीयः पादः ।।
अधिकरणानि 36. सूत्राणि 64 
  ।। चतुर्थः पादः ।।
(1) ।। पुरुषार्थाधिकरणम् ।।
सू ।। पुरुषार्थोऽतश्शब्दादिति बादरायणः ।। 1 ।।
सू ।। शेषत्वात्पुरुषार्थवादो यथान्येष्विति जैमिनिः ।। 2 ।।
सू ।। आचारदर्शनात् ।। 3 ।।
सू ।। तच्छ्रुतेः ।। 4 ।।
सू ।। समन्वारम्भणात् ।। 5 ।।
सू ।। तद्वतो विधानात् ।। 6 ।।
सू ।। नियमात् ।। 7 ।।
सू ।। अधिकोपदेशात्तु बादरायणस्यैवं तद्दर्शनात् ।। 8 ।।
सू ।। तुल्यन्तु दर्शनम् ।। 9 ।।
सू ।। असार्वत्रिकी ।। 10 ।।
सू ।। विभागश्शतवत् ।। 11 ।।
सू ।। अध्ययनमात्रवतः ।। 12 ।।
सू ।। नाविशेषात् ।। 13 ।।
सू ।। स्तुतयेऽनुमतिर्वा ।। 14 ।।
सू ।। कामकारेण चैके ।। 15 ।।
सू ।। उपमर्दं च ।। 16 ।।
सू ।। ऊर्ध्वरेतस्सु च शब्दे हि ।। 17 ।।
सू ।। परामर्शं जैमिनिरचोदनाच्चापवदति हि ।। 18 ।।
सू ।। अनुष्ठेयं बादरायणस्साम्यश्रुतेः ।। 19 ।।
सू ।। विधिर्वा धारणवत् ।। 20 ।।
	अङ्गिभूतविद्याविचारानन्तरमस्मिंश्चतुर्थपादेऽङ्गचिन्ता प्रवर्तते । प्रथमं विद्यायाः फलसाधनत्वरूपमङ्गित्वं निर्धार्यते ।
	तत्र पूर्वपक्षी मन्यते । कर्मणः पुरुषार्थः । कर्मसु कर्तृभूतप्रत्यगात्मयाथात्म्यप्रतिपादकवेदान्तवाक्यजन्यज्ञानस्य कर्तृसंस्कारकत्वेन विद्यास्वरूपपर्यालोचनायामर्थसामर्थ्येन विद्यायाः कर्मशेषत्वस्य प्राप्तत्वात् , विद्यायाः 
कर्माङ्गत्वस्य 'यदेव विद्याया करोति' (छा. 1-1-10) इति तृतीयाश्रुत्या प्रतीयमानत्वाच्च । न च प्रकरणाद्विद्याश्रुतिरुद्गीथविषयेति वाच्यम् । श्रुतेर्बलीयस्त्वात् । 'तत्त्वमसि' (छा. 6-8-7) 'अयमात्मा ब्रह्म' इति सामानाधिकरण्येन कर्माङ्गभूतकर्तृयाथात्म्यानुसन्धानद्वारेण विद्यायाः कर्माङ्गत्वम् । अतः कर्तृसंस्कारकतया ब्रह्मविद्यायाः कर्मण एव पुरुषार्थ इति विद्यायाः 'ब्रह्मविदाप्नोति परं' (तै. 2-1) इत्यादीफलश्रुतिः 'अङ्गेषु फलश्रुतिरर्थवादः' इति न्यायादर्थवादमात्रमिति ।
	सिद्धान्तस्तु-कर्मसु कर्तुः प्रत्यगात्मनोऽर्थान्तरस्य स्वसङ्कल्पमात्रावक्लृप्तसमस्तजगदुदयविभवलयलीलस्य निखिलहेयप्रत्यनीककल्याणैकतानस्य अनन्तज्ञानानन्दैकस्वरूपस्य सर्वेश्वरस्य सत्यसङ्कल्पस्य करणाधिपप्रत्यगात्माधिपस्य वेद्यस्य देवनरूपाया विद्याया ब्रह्मप्राप्तिरूपफलोपदेसात्तथाविधविद्यायाः कर्मानङ्गतया विद्यात एव फलं न कर्मणः । 'नान्यः पन्थाः' (पुरुशसू) इति विद्यातिरिक्तोपायनिषेधात् । यदेव विद्ययेति श्रुतिः प्रसिद्धवन्निर्देशात् उद्गीथमुपासीतेति प्रसिद्धप्रकृतोद्गीथोपासनविशेषनिष्ठेति न ततः कर्माङ्गत्वं विद्यायाः ।
	ननु तर्हि कथं तत्त्वमसीति सामानाधिकरण्यमिति चेत् ; 'यस्यात्मा शरीरं' (बृ. 3-7-22) इत्यादिश्रुत्यवगतशरीरातमभावनिबन्धनमिति न तयोः स्वरूपैक्यम् । येन विद्या कर्माङ्गं स्यात् । किञ्च ऊर्ध्वरेतस्स्वपि विद्यादर्शनेन तत्र चाश्रमेष्वग्निहोत्रादिकर्माभावाद्विद्याया निष्फलत्वापत्त्या कर्माङ्गत्वासम्भवाद्विद्यात एव फलम् ।
	न चोर्ध्वरेतस आश्रमा न सन्तीति वक्तुं युक्तम् । 'त्रयो धर्मस्कन्धाः' (छा. 2-23-1) इत्यादिगार्हस्थ्यवदेव श्रूयमाणतया तदपलापासम्भवात् सर्वथा गार्हस्थ्यतौल्यस्योर्ध्वरेतस्स्वनिवार्यत्वात् । किञ्च सर्वेषामाश्रमाणां विधिरेवायं  'त्रयो धर्मस्कन्धाः' (छा. 2-23-1) इत्यादिः । अपूर्वत्वात् । 'उपरि हि देवेभ्यो धारयति' इत्यात्रानुवादसरूपेऽप्यर्थाप्राप्तिवशाद्धारणविधिवदत्राप्याश्रमाणां विधिरेव युक्त इत्यूर्ध्वरेतस्स्वपि विद्यादर्शनाद्विद्यातः पुरुषार्थ इति ।
।। इति पुरुषार्थोधिकरणम् ।।
				---------

(2) ।। अथ स्तुतिमात्राधिकरणम् ।।
सू ।। स्तुतिमात्रमुपादानादिति चेन्नापूर्वत्वात् ।। 21 ।।
सू ।। भावशब्दाच्च ।। 22 ।।
	अपूर्वत्वाद्विधित्वं पूर्ववदुच्यत इति प्रासङ्गिकी सङ्गतिः ।
	'स्तुतिमात्रमुपादाना'दित्यत्र- 'ओमित्येतदक्षरमुद्गीथमुपासीत' (छा. 1-1-1) 'स एष रसानां रसतमः परमः परार्ध्योऽष्टमो यदुद्गीथः' (छा. 1-1-3) इत्येवंजातीयके किं कर्माङ्गाश्रयाणां दृष्टिविशेषाणां विधिः किं वा उद्गीथादिश्रुतिमात्रमिति संशय्य, 'इयमेव जुहूः स्वर्गो लोक आहवनीयः' इत्यादेः जुह्वादीनां पृथिव्यादित्वं प्रतिपादयतो वचनस्य तत्स्तुतिपरत्ववत् क्रत्वङ्गभूतोद्गीतादीन्युपादाय तेषां रसतमत्वादिप्रतिपादकमपि वचनं स्तुतिपरमिति प्रापय्य-
	रसतमादित्वेनोद्गीथादीनां प्रमाणान्तराप्रतिपन्नतया तत्प्राशस्त्यबुद्ध्युत्पादनाय रसतमादित्वेनानुवादासम्भवात् , उद्गीथविधेरसन्निहितत्वेन जुहूविधि(सन्निहितेयमेव जुहूरित्याद्यु)[सन्निहितस्य 'इयमेव जुहूः' इत्यादीवाक्यस्येव उ]द्गीथादिविध्येकवाक्यतया तदर्थवादत्वासम्भवात् , उद्गीथमुपासीतेति विधिप्रत्ययाच्च रसतमत्वादिदृष्टिविधिरेवेति । एतदधिकरणार्थं सिद्धवत्कृत्य पूर्वं पुरुषार्थतयोपादानानियम [उक्त] इति निर्घारितम् ।।
।। इति स्तुतिमात्राधिकरणम् ।।
				--------

(3) ।। अथ पारिप्लवाधिकरणम् ।।
सू ।। पारिप्लवार्था इति चेन्न विशेषितत्वात् ।। 23 ।।
सू ।। तथा चैकवाक्योपबन्धात् ।। 24 ।।
	प्रसङ्गात्पूर्ववत्स्तुतिविधित्वचिन्ता प्रवर्तते ।
	'पारिप्लवार्था इति चेन्न विशेषितत्वात्' इत्यत्र- 'प्रतर्दनो ह वै दैवोदासिरिन्द्रस्य प्रियं धामोपजगाम युद्धेन च पौरुषेण च' (कौषी. 3-1) 'श्वेतकेतुर्हारुणेय आस' (छा. 6-1-1) इत्यादयो वेदान्तेषु श्रूयमाणा आख्यानविशेषाः किं पारिप्लवप्रयोगार्थाः किं वा विद्याविशेषस्तावकतया विद्याविधानार्था इति संशय्य 'आख्यानानि शंसन्ति' इति पारिप्लवे आख्यानशंसने सामान्येनाख्यानानां विनियोगात् तदर्था एव । मन्वा(ना)?द्याख्यानविशेषाम्नानन्तूपलक्षणार्थमिति प्रापय्य-
	सर्वाख्यानप्रयोगस्याशक्यतया 'आख्यानानि शंसन्ति' इति विनिसोगश्रुतिसङ्कोचावश्यम्भावेन विशेषाकांक्षायां मन्वाद्यख्यानविशेषपर्यवसायितया वेदान्तस्थाख्यानानां तत्र विनियोगासिद्धेः विद्यासन्निध्याम्नानावगतविध्येकवाक्यत्वावगमाच्च विद्यास्तावकतया विद्यार्था एवेति सिद्धान्तितम् ।।
।। इति पारिप्लवाधिकरणम् ।।
				-------

(4) ।। अथाग्रीन्धनाद्यधिकरणम् ।।
सू ।। अत एव चाग्रीन्धनाद्यनपेक्षा ।। 25 ।।
	सोऽरोदीदित्यादेः कर्मविदिसेषत्वादिति प्रासङ्गिकं परिसमाप्य प्रस्तुतविद्याविषयचिन्ता क्रियते ।
	'अत एव चाग्नीन्धनाद्यनपेक्षा' इत्यत्र-ऊर्ध्वरेतस्स्वाश्रमेषु ब्रह्मविद्यास्ति नेति संशय्य 'यज्ञेन दानेन' (बृ. 4-4-22) इत्यादिश्रुत्या यज्ञादिकर्माङ्गकत्वाद्विद्यायास्तेषु च यज्ञाद्यभावाद्विद्या न सम्भवतीति प्राप्ते-
	'यदिच्छन्तो ब्रह्मचर्यं चरन्ति' (छा. 2-15) 'एवमेव प्रव्राजिनो लोकमिच्छन्तः प्रव्रजन्ति' (बृ.4-4-22) इत्यादिश्रुत्या तेषामपि विद्यावत्त्वश्रुतेस्तेष्वग्निहोत्राद्यनपेक्षा विद्येति निश्चीयते । 'तपसानाशकेन' (बृ.4-4-22) इत्युक्ताश्रमकर्माङ्गतया तेष्वपि विद्या सम्भवत्येव । तेष्वपि विद्यावत्वश्रुतेरेवाग्नीन्धनाद्यनपेक्षा तेषु विद्या । अग्नीन्धनमाधानमिति सिद्धान्तितम् ।।
।। इति अग्नीन्धनाधिकरणम् ।।
				--------

(5) ।। अथ सर्वापेक्षाधिकरणम् ।।
सू ।। सर्वापेक्षा च यज्ञादिश्रुतेरश्ववत् ।। 26 ।।
	तर्हि गृहस्थेष्वपि विद्या यज्ञाद्यनपेक्षा स्यादिति शङ्कया संगतिः ।
	'सर्वापेक्षा च यज्ञादिश्रुतेरश्वव' दित्यत्र-कर्मवत्स्वपि गृहस्थेषु किं विद्या 
यज्ञाद्यनपेक्षा किं वा तदपेक्षेति संशय्य यज्ञाद्यनपेक्षाया एव विद्याया ऊर्ध्वरेतस्सु अमृतत्वप्राप्तिसाधनत्ववघत् गृहस्थेष्वपि तन्निरपेक्षाया एव विद्यायास्तत्साधनत्वं युक्तमाश्रयितुम् । न हि ज्योतिष्टोमाग्निहोत्रादिकं स्वर्गादिसाधनं पुरुषभेदेन नानाविधाङ्गकं दृष्टम् । विविदिषन्ति इति च  वेदनेच्छायामेव कर्मणां यज्ञादीनां विनियोगो दृश्यते न विद्यायामिति प्रापय्य-
	'अश्वेन जिगमिषति असिना जिघांसति' इत्यादौ इच्छाया इष्यमाणप्रधानत्वेनेष्यमाणगमनादावस्वादेस्साधनत्वान्वयवत्  'तमेतं वेदानुनचनेन ब्राह्मणा विविदिषन्ति यज्ञेन दानेन' (बृ. 4-4-22) इत्यादावपि यज्ञादेर्वेदने साधनत्वेनान्वयात्कर्मवत्सु गृहस्थेषु यज्ञाद्यपेक्षैव विद्या । यथा गमनसाधनभूतो ह्यश्वः परिकरसापेक्षो गमनायालं तद्वत् । विषयपरतन्त्रेच्छायां यज्ञादिसाधनत्वानुपपत्तिस्तु टीकादौ द्रष्टव्या । तस्माद्विद्या तत्तद्वर्णाश्रमधर्माङ्गिकैवामृतत्वं साधयतीति सिद्धान्तितम् ।
।। इति सर्वापेक्षाधिकरणम् ।।
				--------

(6) ।। अथ शमदमाद्यधिकरणम् ।।
सू ।। शमदमाद्युपेत- स्यात्तथापि तु तद्विधेस्तदङ्गतया
	तेषामप्यवश्यानुष्ठेयत्वात् ।। 27 ।।
	गृहस्थानां विद्याया यज्ञाङ्गकत्वे शमाद्युपादानं न स्यादिति शङ्कया सङ्गतिः । शमदमाद्यधिकरणे-किं विद्यानिर्वृत्तये गृहस्थैश्शमादय उपादेया न वेति संशये गृहस्थेषु विद्यायाः करणव्यापाररूपयज्ञादिकर्माङ्गकतया करणव्यापारोपरतिरूपशमाद्युपादानस्य विरोधेनानुष्ठानुमशक्यतया कर्मविरहितेषूर्ध्वरेतस्सु 'शान्तो दान्तः' (बृ.4-4-23) इत्यादिना शमादिविनियोगोपपत्तेः गृहस्थेषु विनियुक्तयज्ञादीनामूर्ध्वरेतस्स्वननुष्ठानवत् कर्मवत्सु गृहस्थेषु शमादीनामनुपादानमेवेति प्राप्ते-
	'तस्मादेवंविच्छान्तो दान्तः' (बृ.4-4-23) इत्यादिना सामान्येन विद्याङ्गतया शमादीनां विनियोंगात् गृहस्थैरपि शमादय उपादेया एव । न च करणव्यापारकर्मवतां तेषां तदुपरतिरूपशमाद्यनुष्ठानं विरोधादशक्यमिति शङ्कनीयम् । शमादेर्भिन्नविषयत्वात् । विहितेषु यज्ञादिषु करणव्यापारस्य, अविहितेषु निष्प्रयोजनेषु निषिद्धेषु च 
करणव्यापारोपरतिरूपशमादेर्विरोधाभावेनोपादातुं शक्यत्वात् । सूत्रार्थस्तु-तथापि गृहस्थो यज्ञादियुक्तोऽपि तु शमदमाद्युपेतः स्यात् । तदङ्गतया विद्याङ्गतया तद्विधेश्शमादिविधानात् । तेषामपि गृहस्थानामपि विद्यानिष्पत्तयेऽवश्यानुष्ठेयत्वादिति विद्या सर्वत्र शमाद्यङ्गोपेतैवेति सिद्धान्तितम् ।।
।। इति शमदमाद्यधिकरणम् ।।
				---------

(7) ।। अथ सर्वान्नानुमत्यधिकरणम् ।।
सू।। सर्वान्नानुमतिश्च प्राणात्यये तद्दर्शनात् ।। 28 ।।
सू ।। अबाधाच्च ।। 29 ।।
सू ।। अपि स्मर्यते ।। 30 ।।
सू ।। शब्दश्चातोऽकामकारे ।। 31 ।।
	शमादेरनुष्ठानं विदुषामुक्तम् । तत्र भोजननियमरूपशमानुष्ठानं नास्तीति शङ्कया सङ्गतिः ।
	'सर्वान्नानुमतिश्च प्राणात्यये तद्दर्शनात्' इत्यत्र-वाजिनां छन्दोगानाञ्च प्राणविद्यायां 'न ह वा अस्यानन्नं जग्धं भवति' (बृ 6-1-14) इति 'न ह वा एवंविदि किञ्चनानन्नं भवति' (छा. 5-2-1)  इति च सर्वान्नानुमतिस्सङ्कीर्त्यते । सा किं प्राणविदस्सर्वदा किं वा प्राणात्ययापत्ताविति संशये विशेषाभावात्सर्वदेति प्राप्ते-
		ब्रह्मविदोऽपि सर्वातिशयितशक्तेरिभ्योच्छिष्टपरिग्रहभक्षणयोः प्राणात्ययात्तावेव दर्शनादल्पशक्तेः प्राणविदस्सर्वान्नानुमतिः प्राणात्ययापत्ताविति किंपुनर्न्यायसिद्धेति सा प्राणविदः प्राणात्यय एव । तथा- 'आहारशुद्धौ सर्वशुद्धिस्सत्वशुद्धौ ध्रुवा स्मृतिः' (छा. 7-26-2) इत्याहारशुद्धिविधेरबाधात् ,
	'प्राणंशयमापन्नो योऽन्नमत्ति यतस्ततः ।
	 लिप्यते न स पापेन पद्मपत्रमिवाम्भसा ।।'
इति स्मरणात्, 'तस्माद्ब्रह्मणस्सुरां न पिबेत्' इत्यादिना कामकारप्रतिषेधाच्च प्राणविदो न सर्वंदा सर्वान्नानुमतिरिति सिद्धान्तितम् ।
।। इति सर्वान्नानुमत्यधिकरणम् ।।
				---------

(8) ।। अथ विहितत्वाधिकरणम् ।।
सू ।। विहितत्वाच्चाश्रमकर्मापि ।। 32 ।।
सू ।। सहकारित्वेन च ।। 33 ।।
सू ।। सर्वथाऽपि त एवोभयलिङ्गात् ।। 34 ।।
सू ।। अनभिभवं च दर्शयति ।। 35 ।।
	यज्ञादीनां विद्याङ्गत्वे केवलाश्रमकर्मत्वं न स्यादिति शङ्कया सङ्गतिः ।
	'विहितत्वाच्चाश्रमकर्मापि' इत्यत्र-यज्ञादीनां केवलाश्रमं प्रत्यप्यङ्गत्वे नित्यानित्यसंयोगविरोधापत्तेर्न केवलाश्रमाङ्गं यज्ञादिकर्मेति प्रापय्य-
	एकेनैव विनियोगेनोभयङ्गत्व एव नित्यानित्यसंयोगविरोधात् , अत्र च 'यज्ञेन दानेन' (बृ.4-4-22) 'यावज्जीवमग्निहोत्रं जुहुयात्' इत्यादिविनियोगपृथकत्वेन तदप्रसक्तेरग्निहोत्रादेः 'यावज्जीवमग्निहोत्रं जुहुयात्' 'अग्निहोत्रं जुहुजात्स्वर्गकामः' इति विनियोगपृथक्त्वेन जीवनाधिकारकामनाधिकारयोरिवोभयाङ्गत्वसद्भावात् केवलाश्रमाङ्गकर्मापि यज्ञादिकमिति सिद्धान्तितम् ।
।। इति विहितत्वाधिकरणम् ।।
				---------
(9) ।। अथ विधुराधिकरणम् ।।
सू ।। अन्तरा चापि तु तद््दृष्टेः ।। 36 ।।
सू ।। अपि स्मर्यते ।। 37 ।।
सू ।। विशेषानुग्रहश्च ।। 38 ।।
सू ।। अतस्त्वितरज्ज्यायो लिङ्गाच्च ।। 39 ।।
	विद्याया आश्रमा[कर्मा]ङ्गत्वादनाश्रमिणां विधुरादीनां ब्रह्मविद्याधिकारो न स्यादिति शङ्कया सङ्गतिः ।
	'अन्तरा चापि तु तद््दृष्टे' रित्यत्र-विधुरादीनां ब्रह्मविद्यायामधिकारोऽस्ति न वेति संशय्य अनाश्रमिणां विधुरादीनां विद्याङ्गभूतेष्वाश्रमधर्मेष्वनधिकारेण साधारणजपादिधर्माणां विद्याङ्गत्वे प्रमाणाभावेन साङ्गब्रह्मविद्योपसंहारासामर्थ्याद्विधुरादीनां नास्त्यधिकार इति प्राप्ते-
	रैक्वदिष्वनाश्रमिष्वपि विद्यानिष्ठत्वस्य श्रुतिषु दृश्यमानत्वात् 'तपसा ब्रह्मचर्येण श्रद्धया विद्ययात्मानमन्विष्य' (प्रश्न.1-10) इति आश्रमानियततपःप्रभृतिधर्मविशेषैर्विद्यानुग्रहदर्शनात् 'जप्येनापि च संसिध्येत्' (मनु.2-47) इत्यादिना जपादिभिर्विद्यानुग्रहस्मरणाच्च अनाश्रमिणामपि विद्याङ्गभूतसाधारणजपाद्यनुष्ठानाधिकारेण तथाविधब्रह्मविद्योपसंहारसामर्थ्यादस्ति तेषामपि ब्रह्मविद्यायामधिकार इति सिद्धान्तितम् ।।
।। इति विधुराधिकरणम् ।।
				---------

(10) ।। अथ तद्भूताधिकरणम् ।।
सू ।। तद््भूतस्य तु नातद्भावो जैमिनेरपि नियमात्तद्रूपा- 
	भावेभ्यः ।। 40 ।। 
सू ।। न चाधिकारिकमपि पतनानुमानात्तदयोगात् ।। 41 ।।
सू ।। उपपूर्वमपीत्येके भावमसनवत्तदुक्तम् ।। 42 ।।
सू ।। बहिस्तूभयथापि स्मृतेराचाराच्च ।। 43 ।।
	विधुरादिवदनाश्रमित्वाविशेषादाश्रमभ्रष्टानामपि ब्रह्मविद्याधिकरः स्यादिति शङ्कया सङ्गतिः ।
	'तद्भूतस्य तु नातद्भाव' इत्यत्र-नैष्ठिकाद्याश्रमभ्रष्टानां ब्रह्मविद्यादिकारोऽस्ति नेति संशय्य तेषामपि प्रायश्चित्तेन शुद्धिसम्भवाद्विधुरादिवज्जपादिना विद्यानुग्रहसम्भवाच्च अस्त्यधिकार इति प्राप्ते-
	'ब्रह्मचार्याचार्यकुलवासी तृतीयोऽत्यन्तमात्मनमाचार्यकुलेऽवसादयन्' (छा.2-23-1) इति नैष्ठिकस्य, 'अरण्यमियात्ततो न पुनरेया' दिति वैखानसस्य, 'सन्यस्याग्निं न पुनरावर्तयेत्' इति परिव्राजकस्य च तत्तद्धर्मेषु नियमितत्वेन तेषामनाश्रमित्वेनावस्थानाभावात् ,
	'आरूढो नैष्ठिकं धर्मं यस्तु प्रच्यवते द्विजः ।
	 प्रायश्चितं न पश्यामि येन शुध्येत्स आत्महा ।।'
							(आग्नेय. 16-5-23)
इति प्रायश्चित्ताभाववचनेन पतनस्मरणात् अधिकारलक्षणे षष्ठाध्याये प्रतिपादितावकीर्णिप्रायश्चित्तस्योपकुर्वाणब्रह्मचारिविषयतया नैष्ठिक- विषयत्वासम्भवात् शिष्टबहिष्कृतत्वाच्च तेषामनधिकारः इति सिद्धान्तितम् ।
	सूत्रार्थस्तु तद््बूतस्य तु नातद्भावः नैष्ठिकादिभूतस्यातथाभावो न भवति । तद्रूपाभावेभ्यो नियमात् तद्रूपाभावा नैष्ठिकधर्माभावास्तेभ्यो नियच्छन्ति शास्त्राणि 'ब्रह्मचर्याचार्यकुलवासी' (छा. 2-23-1) इत्यादीनि इति ।।
।। इति तद््भूताधिकरणम् ।।
				-------

(11) ।। अथ स्वाम्यधिकरणम् ।।
सू ।। स्वामिनः फलश्रुतेरित्यात्रेयः ।। 44 ।।
सू ।। आर्त्विज्यमित्यौडुलोमिस्तस्मै हि परिक्रियते ।। 45 ।।
	ब्रह्मविद्यानुष्ठातृचिन्ताप्रसङ्गादुद्गीथाद्युपासनानुष्ठातृचिन्ता क्रियत इति प्रासङ्गिकी सङ्गतिः ।
	'स्वामिनः फलश्रुते' रित्यत्र-किमुद्गीथाद्युपासनं यजमानेनानुष्ठेयं किं वा ऋत्विजेति संशय्य 'यदेव विद्यया करोति तदेव वीर्यवत्तरं भवति' (छा. 1-1-10) इत्युक्तोद्गीथोपासनफलस्य क्रतुफलाप्रतिबन्धरूपवीर्यवत्तरत्वस्य यजमानगामित्वाद्दहराद्युपासनवद्यजमानेनाष्ठेयमिति प्राप्ते-
	साङ्गस्य कर्मणः स्वर्गादिफलस्य यजमानगामित्वेऽपि साङ्गकर्मानुष्ठानाय परिक्रीततया ऋत्विग्भिः कर्मानुष्ठानवत् क्रत्वङ्गाश्रयत्वेन क्रत्वधिकृतस्यैवास्मिन्नुपासनेऽधिकारात् क्रतोश्चार्त्विज्येन एतदप्युपासनमार्त्विज्यमेवेत्यौडुलोमेराचार्यस्य मतमेव स्वमतमिति सिद्धान्तितम् । दहरोपासनादिषु ऋत्विक्कर्तृकत्वे प्रमाणाभावात्तेषां यजमानकर्तृकत्वं न फलस्वाम्यप्रयुक्तमिति वैषम्यं द्रष्टव्यम् ।।
।। इति स्वाम्यधिकरणम् ।।
				-------

(12) ।। अथ सहकार्यन्तरविध्यधिकरणम् ।।
सू ।। सहकार्यन्तरविधिः पक्षेण तृतीयं तद्वतो
	विध्यादिवत् ।। 46 ।।
सू ।। कृत्स्नभावात्तु गृहिणोपसंहारः ।। 47 ।।
सू ।। मौनवदितरेषामप्युपदेशात् ।। 48 ।।
	यज्ञादेश्शमादेश्च विद्यासहकारिणो निरूपणानन्तरं सहकार्यन्तरं निरूप्यते । मध्ये सङ्गतिविशेषेण तदुभयानुबन्धिनिरूपणं प्राप्तमिति नास्यावकाशः ।
	'सहकार्यन्तरविधिः पक्षेण तृतीयं तद्वतो विध्यादिवत्' इत्यत्र- 'तस्माद्ब्रह्मणः पाण्डित्यं निर्विद्य बाल्येन तिष्टासेत् बाल्यञ्च पाण्डित्यञ्च निर्विद्याथ मुनिः' (बृ. 3-5-1) इत्यत्र किं मुनिशब्दवाच्यं मौनं विद्याङ्गतया प्रमाणान्तराप्राप्तं विधीयते किं वा तत्प्राप्तमनूद्यत इति संशय्य मौनस्य मननरूपत्वात् श्रोतव्यो मन्तव्य इति प्राप्तत्वेनानूद्यत इत्याशङ्क्य-
	मुनिशब्दस्य प्रकृष्टमननशीले व्यासादौ प्रसिद्धेः प्रकृष्टमननमुपास्यतद्विषयाभ्यासरूपमालम्बनसंशीलनात्मकं विद्यानिष्पत्तये विध्यादिवत् विहितयज्ञदानप्रभृत्याश्रमधर्मवत् श्रवणमननवच्च पाण्डित्यबाल्ययोस्तृतीयं सहकार्यंन्तरं मौनमपूर्वं विधीयते । अनुवादत्वे वैयर्थ्येन प्रसिद्धार्थान्तरस्य विध्यर्हस्य सम्भवेन त्यागायोगादिति परिहृतम् ।
।। इति सहकार्यन्तरविध्यधिकरणम् ।।
				--------

सू ।। अनाविष्कुर्वन्नन्वयात् ।। 49 ।।
(13) ।। अथ ऐहिकाधिकरणम् ।।
सू ।। ऐहिकमप्रस्तुतप्रतिबन्धे तद्दर्शनात् ।। 50 ।।
	विद्याङ्गचिन्तानन्तरमङ्गिभूतविद्योत्पत्तिसमयश्चिन्त्यते ।
	'ऐहिकमप्रस्तुतप्रतिबन्धे तद्दर्शना'दित्यत्र-मुक्तिव्यतिरिक्तफलसाधनीभूता विद्या स्वसाधनीभूतपुण्यकर्मभिरनन्तरमेवोत्पद्यते किं वा अनन्तरं कालान्तरे वेत्यनियम इति 
सन्दिह्य, 'चतुर्विदा भजन्ते मां जनास्सुकृतिनोऽर्जन' (गीता. 7-16) इत्यादिना विद्यायाः पुण्यहेतुकत्वावगमेन स्वसाधनभूतपुण्येषु सम्पन्नेषु विलम्बहेत्वभावादनन्तरमेव विद्योत्पत्तिरित्याशङ्क्य-
	'यदेव विद्यया करोति श्रद्धयोपनिषदा तदेव वीर्यवत्तरं' (छा. 1-1-10) इति क्रत्वङ्गाश्रयोद्गीथोपासनेन क्रतुफलाप्रतिबन्धरूपफलोक्त्या तदुपासनराहित्यस्थले क्वचित्क्रतुफलप्रतिबन्धसम्भवावगमेन क्वचित्तदुपासनरहितविद्यासाधनीभूतपुण्येषु सत्स्वपि विद्योत्पत्तिरूपपुण्यफलस्य प्रबलकर्मान्तररूपप्रतिबन्धके सति पुण्यैर्विद्योत्पत्त्यसम्भवेन तत्र प्रतिबन्धकनिवृत्त्यनन्तरमेव विद्योत्पत्तेर्वक्तव्यतया प्रतिबन्धकाभावे सत्यनन्तरमेव विद्योत्पत्तिः, सति च प्रतिबन्धके तन्निवृत्त्यनन्तरं विद्योत्पत्तिंरित्यनियम इति निर्णीतम् ।।
।। इत्यैहिकाधिकरणम् ।।
				---------

(14) ।। अथ मुक्तिफलाधिकरणम् ।।
सू ।। एवं मुक्तिफलानियमस्तदवस्थावधृतेस्तदवस्थावधृतेः ।। 51 ।।
	आतिदेशिक्या सङ्गत्या मुक्तिफलविद्योत्पत्तिसमयश्चिन्त्यते ।
	'एवं मुक्तिफलानियम' इत्यत्र-मुक्तिफलसाधनविद्योत्पत्तौ किं नियमः किमनियम इति संशये, सर्वेभ्यः कर्मभ्यो मुक्तिफलसाधनीभूतपुण्यानां प्रबलतया विद्योत्पत्तिरूपफले जननीये प्रबलकर्मान्तरेण प्रतिबन्धासम्भवात् स्वसाधनीभूतपुण्योत्तरमेव तथाविधविद्योत्पत्तिरिति पूर्वस्मादधिकमाशङ्क्य-
	ब्रह्मविदपचाराणां ततोऽपि प्रबलानां विद्योत्पत्तिप्रतिबन्धकानां सम्भवेन तत्रापि प्रतिबन्धकनिवृत्तेरपेक्षितत्वात् प्रतिबन्धकसद्भावासद्भावनिबन्धनानियमस्तत्रापि तुल्यः । पदाभ्यासोऽध्यायसमाप्तिं द्योतयतीति निर्धारितम् ।
इति श्रीमल्लक्ष्मणार्यकरुणाकटाक्षलब्धतत्त्वयाथात्म्येन
श्रीनिवासदासेन विरचितायां
श्रीभाष्यप्रकाशिकायां
तृतीयस्याध्यायस्य
चतुर्थः पादः ।।
अधिकरणानि 14.			सूत्राणि 51.
।। तृतीयोऽध्यायस्समाप्तः ।।


 


            
           
        


        
	           
	          
