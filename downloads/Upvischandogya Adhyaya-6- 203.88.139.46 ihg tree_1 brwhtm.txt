6.1.1
श्वेतकेतुर्हारुणेय आस । तँ ह पितोवाच, श्वेतकेतो वस ब्रह्मचर्यम् ।
न वै सोम्यास्मत्कुलीनोऽननूच्य ब्रह्मबन्धुरिव भवति इति ।। 1।।
6.1.2
स ह द्वादशवर्षः उपेत्य चतुर्विंशतिवर्षः सर्वान् वेदानधीत्य महामना
अनूचानमानी स्तब्ध  एयाय । तँ ह पितोवाच ।। 2 ।।
6.1.3
श्वेतकेतो यन्नु सोम्येदं महामना अनूचानमानी स्तब्धोऽसि ।
उततमादेशमप्राक्ष्यो येनाश्रुतं श्रुतं भवत्यमतं मतमविज्ञातं
विज्ञातमिति कथं नु भगवः स आदेशो भवतीति ।। 3 ।।
6.1.4
यथा सोम्यैकेन मृत्पिण्डेन सर्वं मृण्मयं विज्ञातँ स्यात् ;
वाचारम्भणं विकारो नामधेयं मृत्तिकेत्येव सत्यम् ।।
6.1.5
यथा सोम्यैकेन लोहमणिना सर्वं लोहमयं विज्ञातँ स्यात् ।
वाचारम्भणं विकारो नामधेयं लोहमित्येव सत्यम् ।। 5 ।।
6.1.6
यथा सोम्यैकेन नखनिकृन्तनेन सर्वं कार्ष्णायसं विज्ञातं स्यात् ;
वाचारम्भणं विकारो नामधेयं कृष्णायसमित्येव सत्यम् -
एवँ सोम्य स आदेशो भवतीति ।। 6 ।।
6.1.7
न वै नूनं भगवन्तस्त एतदवेदिषुर्यद्ध्येतदवेदिष्यन्, कथं
मेनावक्ष्यन्निति भगवाँस्त्वेव मे तद्ब्रवीत्विति तथा सोम्येति होवाच ।। 7 ।।
6.2.1
सदेव सोम्येदमग्र आसीदेकमेवाद्वितीयं तद्दैक आहुः असदेवेदमग्र
आसीदेकमेवाद्वितीयं तस्मादसतः सज्जायत ।। 1 ।।
6.2.2
कुतस्तु खलु सोम्यैवँ स्यादिति होवाच कथमसतः सज्जायेत इति ।
सत्त्वेव सोम्येदमग्र आसीदेकमेवाद्वितीयम् ।। 2 ।।
6.2.3
तदैक्षत, बहु स्यां प्रजायेयेति । तत् तेजोऽसृजत ।
तत्तेज ऐक्षत, बहु स्यां  प्रजायेयेति । तदपोऽसृजत ।
तस्मात् यत्र क्वचन शोचति स्वेदते वा पुरुषः,
तेजस एव तदध्यापो जायन्ते ।। 3 ।।
6.2.4
ता आप ऐक्षन्त । बह्व्यः स्याम प्रजायेमहीति ।
ता अन्नमसृजन्त । तस्मात् यत्र क्वचन वर्षति, तदेव
भूयिष्ठमन्नं भवति । अद्भ्य एव तदध्यन्नाद्यं जायते ।। 4 ।।
6.3.1
तेषां  खल्वेषां भूतानां त्रीण्येव बीजानि
भवन्त्याण्डजं जीवजमुद्भिज्जमिति ।। 1 ।।
6.3.2
सेयं देवतैक्षत हन्ताहमिमास्तिस्रो देवता अनेन
जीवेनात्मनानुप्रविश्य नामरूपे व्याकरवाणीति ।। 2 ।।
6.3.3
तासां त्रिवृतं त्रिवृतमेकैकां करवाणीति । सेयं देवता इमास्तिस्रो
देवता अनेन जीवेनात्मनानुप्रविश्य नामरूपे व्याकरोत् ।। 3 ।।
6.3.4
तासां त्रिवृतं त्रिवृतमेकैकामकरोद्यथा तु खलु सोम्येमास्तिस्रो
देवताः त्रिवृत्त्रिवृदेकैका भवति तन्मे विजानीहि इति ।। 4 ।।
6.4.1
यदग्ने रोहितँ रूपम्, तेजसस्तद्रूप यच्छुक्लं तदपां यत्कृष्णं,
तदन्नस्य । अपागादग्नेरग्नित्वम् । वाचारम्भणं विकारो
नामधेयम् ; त्रीणि रूपाणीत्येव सत्यम् ।। 1 ।।
6.4.2
यदादित्यस्य रोहितँ रूपं तेजसस्तद्रूपं यच्छुक्लं तदपां यत्कृष्णं
तदन्नस्यापागादादित्यादादित्यत्वं वाचारम्भणं विकारो नामधेयं
त्रीणि रूपाणीत्येव सत्यम् ।। 2 ।।
6.4.3
यच्छन्द्रमसो रोहितँ रूपं तेजसस्तद्रूपं यच्छुक्लं तदपां यत्कृष्णं
तदन्नस्यापागाच्चन्द्राच्चन्द्रत्वं वाचारम्भणं विकारो नामधेयं त्रीणि
रूपाणीत्येव सत्यम्  ।। 3 ।।
6.4.4
यद्विद्यतो रोहितँ रूपं तेजसस्तद्रूपं यच्छुक्लं तदपां यत्कृष्णं
तदन्नस्यापागाद्विद्युतो विद्युत्त्वं वाचारम्भणं विकारो नामधेयं
त्रीणि रूपाणीत्येव सत्यम् ।। 4 ।। 
6.4.5
एतद्धस्म वै तद्विद्वागँस आहुः पूर्वे महाशाला महाश्रोत्रिया न
नोऽद्य कश्चनाश्रुतममतमविज्ञातमुदाहरिष्यति इति ह्येभ्यो विदाञ्चक्रुः ।। 5 ।।
6.4.6
यदु रोहितमिवाभूदिति, तेजसस्तद्रूपमिति तद्विदाञ्चक्रुः ।
यदु शुक्लमिवाभूदिति, अपाँ रूपमिति तद्विदा़ञ्चक्रुः ।
यदु कृष्णमिवाभूदिति, अन्नस्य रूपमिति  तद्विदाञ्चक्रुः ।। 6 ।।
6.4.7
यद्वविज्ञातमिवाभूदिति, एतासामेव देवतानाँ समास इति तद्विदाञ्चक्रुः ।
यथा तु खलु सोम्येमास्तिस्रो देवताः पुरुषं प्राप्य त्रिवृत्
त्रिवृदेकैका भवति, तन्मे विजानीहीति ।। 7 ।।
6.5.1
अन्नमशितं त्रेधा विधीयते । तस्य यः स्थविष्ठो धातुस्तत् पुरीषंभवति ;
यो मध्यमस्तन्माँसम् योऽणिष्ठस्तन्मनः । ।। 1 ।।
6.5.2
आपः पीतास्त्रेधा विधीयन्ते । तासां यः स्थविष्ठो धातुस्तन्मूत्रं
भवति ; यो मध्यमस्तल्लोहितम् ; योऽणिष्ठः स प्राणः ।। 1 ।।
6.5.3
तेजोऽशितं त्रेधा विधीयते । तस्य यः स्थविष्टो धातुः तदस्थि
भवति ; यो मध्यमः स मज्जा; योऽणिष्ठः सा वाक् ।। 3 ।।
6.5.4
अन्नमयँ हि सोम्य मन आपोमयः प्राणस्तेजोमयी वागिति भूय
एव मा भगवान्विज्ञापयत्विति तथा सोम्येति होवाचा ।। 4 ।।
6.6.1
प्रथम-द्वितीय-तृतीय-चतुर्थ-पञ्चममन्त्राः
(भक्ष्यमाणस्य अणीयभागः मन आदिर्भवति  इति)
दध्नः सोम्य मथ्यमानस्य योऽणिमा स ऊर्ध्वः
समुदीषति तत् सर्पिर्भवति ।। 1 ।।
6.6.2
एवमेव खलु सोम्यान्नस्याश्यमानस्य योऽणिमा
स  ऊर्ध्वः समुदीषति तन्मनो भवति ।। 2 ।।
6.6.3
अपाँ सोम्य पीयमानानां योऽणिमा स ऊर्ध्वः
समुदीषति स प्राणो भवति ।। 3 ।।
6.6.4
तेजसः सोम्याश्यमानस्य योऽणिमा स ऊर्ध्वः सा वाग् भवति ।। 4।।
6.6.5
अन्नमयँ हि सोम्य मन आपोमयः प्राणस्तेजोमयी वागिति ।
भूयएव मा भगवान् विज्ञापयत्विति । तथा सोम्येति होवाच ।। 5 ।।
6.7.1
षोडशकलः सोम्य पुरुषः । पञ्चादशाहानि माऽशीः;काममपः
पिब ; आपोमयः प्राणो न पिबतो विच्छेत्स्यत इति ।। 1 ।।
6.7.2
स ह पञ्चदशाहानि नाऽऽश । अथ हैनमुपससाद,
`किं ब्रवीमि भो' इति  ऋचः सोम्य यजूँषि सामानीति ।
स होवाच,`न वै मा प्रति भान्ति भो' इति ।। 2 ।।
6.7.3
तँ होवाच - यथा सोम्य महतोऽभ्याहितस्यैकोऽङ्गारः खद्योतमात्रः
परिशिष्टः स्यात् ;  तेन ततोऽपि न बहु दहेत् - एवँ सोम्य ते
षोडशानां कलानामेका कलाऽतिशिष्टा स्यात् ; तयैतर्हि वेदान्नानुभवसि ।
अशान । अथ मे विज्ञास्यसीति ।। 3 ।।
6.7.4
स हाऽऽश । अथ हैनमुपससाद ।
तँह यत् किञ्च पप्रच्छ, सर्वँ ह प्रतिपेदे ।। 4 ।।
6.7.5
तँ होवाच यथा सोम्य महतोऽभ्याहतस्यैकमङ्गारं खद्योतमात्रं
परिशिष्टं तं तृणैरुपसमाधाय प्राज्वलयेत्तेन ततोऽपि बहु दहेत् ।। 5 ।।
6.7.6
एवँ सोम्य ते षोडशानां कलानामेका कलातिशिष्टाऽभूत्साऽन्नेनोप-
समाहिता प्राज्वालीत्तयैतर्हि वेदाननुभवस्यन्नमयँ हि सोम्य मन आपोमयः
प्राणस्तेजोमयी वागिति तद्धास्य विजज्ञाविति विजज्ञाविति ।। 6 ।।
6.8.1
उद्दालको हाऽऽरुणिः श्वेतकेतुं पुत्रमुवाच-स्वप्नान्तं मे सोम्य
विजानीहीति । यत्रैतत्पुरषः स्वपिति नाम, सता सोम्य तदा
सम्पन्नो भवति । स्वमपीतो भवति । तस्मादेनँ स्वपितीत्या
चक्षते, सेवँ ह्यपीतो  भवति ।। 1 ।।
6.8.2
स यथा शकुनिः सूत्रेण प्रबद्धो दिशं दिशं पतित्वाऽन्यत्राऽऽ
यतनमलब्ध्वा बन्धनमेवोपश्रयते, एवमेव खलु सोम्य तन्मनो दिशं दिशं
पतित्वाऽन्यत्राऽऽयतनमलब्ध्वा प्राणमेवोपश्रयते ।
प्राणबन्धनँ हि सोम्य मन इति ।। 2 ।।
6.8.3
अशनायापिपासे मे सोम्य विजानीहीति ।
यत्रैतत्पुरुषोऽशिषति नाम, आप एव तदशितं नयन्ते ।
तत् यथा गोनायोऽश्वनायः पुरुषनाय इति, एवं तदप
आचक्षतेऽशनायेति । तत्रैतच्छुङ्गमुत्पतितँ सोम्य
विजानीहि, नेदममूलं भविष्यतीति ।। 3 ।।
6.8.4
तस्य क्व मूलँ स्यादन्यत्रान्नात् ।
एवमेव खलु सोम्यान्नेन शुङ्गेनापो मूलमन्विच्छ,
अद्भिः सोम्य शुङ्गेन सन्मूलमन्विच्छ ।
सन्मूलाः सोम्येमाः सर्वाः प्रजाः सदायतनाः सत्प्रतिष्ठाः ।। 4 ।।
6.8.5
अथ यत्रैतत्पुरुषः पिपासति नाम, तेज एव तत् पीतं नयते ।
तत् यथा गोनायोऽश्वनायः पुरुषनाय इति, एवं एतत् तेज
आचष्ट उदन्येति । तत्रैतदेव शुङ्गमुत्पतितं सोम्य विजानीहि ।
नेदममूलं भविष्यतीति ।। 5 ।।
6.8.6
तस्य क्व मूलं स्यादन्यत्राद्भ्यः ।
अद्भिः सोम्य शुङ्गेन तेजो मूलमन्विच्छ, तेजसा
सोम्य शुङ्गेन सन्मूलमन्विच्छ । सन्मूलाः सोम्येमाः
सर्वा प्रजाः सदायतनाः सत्प्रतिष्ठाः ।
यथा तु खलु सोम्येमास्तिस्रो देवताः पुरुषं प्राप्य
त्रिवृत् त्रिवृदेकैका भवति, तदुक्तं पुरस्तादेव भवति ।
अस्य सोम्य पुरुषस्य प्रयतो वाङ्मनसि सम्पद्यते,
मनः प्राणे, प्राणस्तेजसि, तेजः परस्यां देवतायाम् ।
स य एषोऽणिमा ।। 6 ।।
6.8.7
ऐतदात्म्यमिदँ सर्वम् । तत्सत्यम् । स आत्मा ।
तत् त्वमसि श्वेतकेतो इति । भूय एव मा भगवान्
विज्ञापयत्विति । तथा सोम्येति होवाच ।। 7 ।।
6.9.1
यथा सोम्य मधु मधुकृतो निस्तिष्ठन्ति नानात्ययानां
वृक्षाणां रसान् समवहारमेकतां रसं गमयन्ति ।। 1 ।।
6.9.2
ते यथा तत्र न विवेकं लभन्ते, अमुष्याहं, वृक्षस्य
रसोऽस्म्यमुष्याहं वृक्षस्य रसोस्मीति -एवमेव खलु
सोम्येमाः सर्वाः प्रजाः सति सम्पद्य न विदुः, सति सम्पद्यामह इति ।। 2 ।।
6.9.3
त इह व्याघ्रो वा सिंहो वा वृको वा वराहो वा कीटो वा
पतङ्गो वा दँशो वा मशको वा यद्यद्भवन्ति तदाभवन्ति ।। 3 ।।
6.9.4
स य एषोऽणिमा । ऐतदात्म्यमिदँ सर्वम् । तत् सत्यम् ।
स आत्मा । तत् त्वमसि श्वेतकेतो इति । भूय  एव  मा
भगवान्  विज्ञापयत्विति । तथा सोम्येति होवाच ।। 4 ।।
6.10.1
इमाः सोम्य नद्यः पुरस्तात् प्राच्यः स्यन्दन्ते ।
पश्चात् प्रतीच्यः । ताः समुद्रात् समुद्रमेवापियन्ति ।
समुद्र एव भवन्ति । ता यथा तत्र न विदुः,
इयमहमस्मि, इयमहमस्मीति ।। 1 ।।
6.10.2
एवमेव खलु सोम्येमाः सर्वाः प्रजाः सत आगम्य न विदुः
आगच्छामह इति । त इह व्याघ्रो वा सिंहो वा वृको वा
वराहो वा कीटो वा पतङ्गो वा दँशो वा मशको वा
यद्यद्भवन्ति तदाभवन्ति ।। 2 ।।
6.10.3
स य एषोऽणिमा, ऐतदात्म्यमिदँ सर्वम् । तत्सत्यम् ।
स आत्मा । तत्वमसि श्वेतकेतो इति । भूय एव मा
भगवान् विज्ञापयत्विति । तथा सोम्येति होवाच ।। 3 ।।
6.11.1
अस्य सोम्य महतो वृक्षस्य यो मूलेऽभ्याहन्यात् जीवान् स्रवेत्
यो मध्येऽभ्याहन्यात्, जीवन् स्रवेत्; योऽग्रेऽभ्याहन्यात्,
जीवन् स्रवेत् । स एष जीवेनाऽऽत्मनाऽनुप्रभूतः
पेपीयमानो मोदमानस्तिष्ठति ।। 1 ।।
6.11.2
तस्य यदेकाँ शाखां जीवो जहाति, अथ सा शुष्यति;
द्वितीयां जहाति, अथ सा शुष्यति; तृतीयां जहाति, अथ
सा शुष्यति; सर्वं जहाति, सर्वः शुष्यति  एवमेव खलु
सोम्य विद्धीति होवाच ।। 2 ।।
6.11.3
जीवापेतं वाव किलेदं म्रियते; न जीवो म्रियते इति ।
स य एषोऽणिमा, ऐतदात्म्यमिदँ सर्वम् । तत् सत्यम् ।
स आत्मा । तत्त्वमसि श्वेतकेतो इति ।  भूय
एव  मा  भगवान्  विज्ञापयत्विति ।
यथा  सोम्येति होवाच ।। 3 ।।
6.12.1
न्यग्रोधफलमद आहरेति । इदं भगव इति । भिन्धीति ।
भिन्नं भगव इति ।  किमत्र पश्यसीति ।  अण्व्य  इवेमा
धाना भगव इति । आसामङ्गैकां भिन्धीति । भिन्ना  भगव
इति । किमत्र  पश्यसीति । न किञ्चन भगव इति ।। 1 ।।
6.12.2
तँ होवाच - यं वै सोम्यैतमणिमानं न निभालयसे,
एतस्य वै किल सोम्यैषोऽणिम्न एवं महान् न्यग्रोधस्तिष्ठति ।। 2 ।।
6.12.3
श्रद्धत्स्व सोम्येति । स य एषोऽणिमा, ऐतदात्म्यमिदँ सर्वम् ।
तत्सत्यम् । स आत्मा । तत्त्वमसि श्वेतकेतो इति ।
भूय एव मा भगवान् विज्ञापयत्विति ।
तथा सोम्येति होवाच ।। 3 ।।
6.13.1
लवणमेतदुदकेऽवधायाथ मा प्रातरुपसीदथा इति ।
स  ह तथा चकार । तँ होवाच यद्दोषा लवणमुदकेऽवाधाः,
अङ्ग! तदाहरेति । तद्धावमृश्य न विवेद ।
यथा विलीनमेवाङ्ग ।। 1 ।।
6.13.2
अथास्याऽऽदावाचामेति; कथमिति । लवणमिति ।
मध्यादादाचामेति; कथमिति । लवणमिति ।
अन्तादाचामेति; कथमिति । लवणमिति ।
अभिप्रास्यैतत् अथ मोपसीदथा इति । तद्ध तथा चकार ।
तच्छश्वत् संवर्तते । तँ होवाच - अत्र वाव किल सत्
सोम्य न निभालयसे अत्रैव किलेति ।। 2 ।।
6.13.3
स य एषोऽणिमा ऐतदात्म्यमिदँ सर्वम् ।
तत्सत्यम् स आत्मा । तत्त्वमसि श्वेतकेतो इति ।
भूय एव मा भगवान् विज्ञापयत्विति ।
तथा सोम्येति होवाच ।। 3 ।।
6.14.1
यथा सोम्य पुरुषं गन्धारेभ्योऽभिनद्धाक्षमानीय तं
ततोऽतिजने विसृजेत् । स यथा तत्र प्राङ्वोदङ्वाऽधाराङ्वा
प्रध्मायीत अभिनद्धाक्ष आनीतोऽभिनद्धाक्षो विसृष्टः ।। 1 ।।
6.14.2
तस्य यथाऽभिनहनं प्रमुच्य प्रब्रूयादेतां दिशं गन्धारा एतां दिशं
व्रजेति; स ग्रामात् ग्रामं पृच्छन् पण्डितो मेधावी
गन्धारानेवोपसम्पद्येत । एवमेवेहाऽऽचार्यवान् पुरुषो वेद ।
तस्य तावदेव चिरं यावन्न विमोक्ष्ये अथ सम्पत्स्य इति ।। 2 ।।
6.14.3
स य एषोऽणिमा, ऐतदात्म्यमिदँ सर्वम् । तत्सत्यम् ।
स आत्मा । तत्वमसि श्वेतकेतो इति । भूय एव मा
भगवान् विज्ञापयत्विति । तथा सोम्येति होवाच ।। 3 ।।
6.15.1
पुरुषँ  सोम्योपतापिनं  ज्ञातयः  पर्युपासते, जानासि मां
जानासि मामिति । तस्य यावन्न वाङ्मनसि सम्पद्यते मनः
प्राणे प्राणस्तेजसि तेजः परस्यां देवतायाम्, तावज्जानाति ।। 1 ।।
6.15.2
अथ यदाऽस्य वाङ्मनसि सम्पद्यते मनः प्राणे
प्राणस्तेजसि तेजः परस्यां देवतायाम्, अथ न जानाति ।। 2 ।।
6.15.3
स य एषोऽणिमा, ऐतदात्म्यमिदँ सर्वम् । तत् सत्यम् ।
स आत्मा । तत्त्वमसि श्वेतकेतो इति । भूय एव मा
भगवान् विज्ञापयत्विति । तथा सोम्येति होवाच ।। 3 ।।
6.16.1
पुरुषं सेम्योत हस्तगृहीतमानयन्ति, अपहार्षीत्
स्तेयमकार्षीत् परशुमस्मै तपतेति । स यदि
तस्य कर्ता भवति, तत एवानृतमात्मानं कुरुते ।
सोऽनृताभिसन्धोऽनृतेनाऽऽत्मानमन्तर्धाय परशुं तप्तं
प्रतिगृह्णाति । स दह्यते । अथ हन्यते ।। 1 ।।
6.16.3
स यथा  तत्र न दाह्येत ऐतदात्म्यमिदँ सर्वम् ।
तत् सत्यम् । स आत्मा ।  तत्त्वमसि  श्वेतकेतो  इति  ।
तद्धास्य विजज्ञाविति विजज्ञाविति ।। 3 ।।