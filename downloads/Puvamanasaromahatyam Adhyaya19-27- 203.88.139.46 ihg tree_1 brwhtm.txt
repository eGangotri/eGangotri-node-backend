सरोमाहात्म्ये-19
ऋषय ऊचुः।
वसिष्ठस्यापवाहोऽसौ कथं वै संबभूव ह।
किमर्थं सा सरिच्छ्रेष्ठा तमृषिं प्रत्यवाहयत्।। 19.1
लोमहर्षण उवाच।।
विश्वामित्रस्य राजर्षेर्वसिष्ठस्य महात्मनः।
भृशं वैरं बभूवेह तपःस्पर्द्धाकृते महत्।। 19.2
आश्रमो वै वसिष्ठस्य स्थाणुतीर्थे बभूव ह।
तस्य पश्चिमदिग्भागे विश्वामित्रस्य धीमतः।। 19.3
यत्रेष्ट्वा भगवान् स्थाणुः पूजयित्वा सरस्वतीम्।
गस्थापयामास देवेशो लिङ्गाकारां सरस्वतीम्।। 19.4
वसिष्ठस्तत्र तपसा घोररूपेण संस्थितः।
तस्येह तपसा हीनो विश्वामित्रो बभूव ह।। 19.5
सरस्वतीं समाहूय इदं वचनमब्रवीत्।
वसिष्ठं मुनिसार्दूलं स्वेन वेगेन आनय।। 19.6
इहाहं तं द्विजश्रेष्ठं हनिष्यामि न संशयः।
एतच्छ्रत्वा तु वचनं व्यथिता सा महानदी।। 19.7
तथा तां व्यथितां दृष्ट्वा वेपमानं महानदीम्।
विश्वामित्रोऽब्रवीत् क्रुद्धो वसिष्ठं शीघ्रमानय।। 19.8
ततो गत्वा सरिच्छ्रेष्ठा वसिष्ठं मुनिसत्तमम्।
कथयामास रुदती विश्वामित्रस्य तद् वचः।। 19.9
तपःक्रियाचविशीर्णां च भृशं शोकसमन्विताम्।
उवाच स सरिच्छ्रेष्ठां विश्वामित्राय मां वचः।। 19.10
तस्य तद् वचनं श्रुत्वा कृपाशीलस्य सा सतित्।
चालयामास तं स्तानात् प्रवाहेणाम्भसस्तदा।। 19.11
स च कूलापहारेम मित्रावरुणयोः सुतः।
उह्यमानश्च तुष्टाव तदा देवीं सरस्वतीम्।। 19.12
पितामहस्य सरसः प्रवृत्ताऽसि सरस्वति।
व्याप्तं त्वया जगत् सर्वं तवैवाम्भोभिरुत्तमैः।। 19.13
त्वमेवाकाशगा देवी मेघेषु सृजसे पयः।
सर्वास्त्वापस्त्वमेवेति त्वत्तो वयमधीमहे।। 19.14
पुष्टिर्धृतिस्तथा कीर्त्तिः सिद्धिः कान्तिः क्षमा तथा।
स्वधा स्वाहा तथा वाणी तवायत्तमिदं जगत्।। 19.15
त्वमेव सर्वभूतेषु वाणीरूपेण संस्थिता।
एवं सरस्वती तेन स्तुता भगवती तदा।। 19.16
सुखेनोवाह तं विप्रं विश्वामित्रश्रमं प्रति।
न्यवेदयत्तदा खिन्ना विश्वामित्राय तं मुनिम्।। 19.17
तमानीतं सरस्वत्या दृष्ट्वा कोपसमन्वितः।
अथान्विषत् प्रहरणं वसिष्ठान्तकरं तदा।। 19.18
तं तु क्रुद्धुमभिप्रेक्ष्य ब्रह्महत्याभयान्ननदी।
अपोवाह वसिष्ठं तं मध्ये चैवाम्भसस्तदा।
उभयोः कुर्वती वाक्यं वञ्चयित्वा च गाधिजम्।। 19.19
ततोऽपवाहितं दृष्ट्वा वसिष्ठमृषिसत्तमम्।
अब्रवीत् क्रोधरक्ताक्षो विश्वामित्रो महातपाः।। 19.20
यस्मान्मां सरितां श्रेष्ठे वञ्चयित्वा विनिर्गता।
शोणितं वह कल्याणि रक्षोग्रामणिसंयुता।। 19.21
ततः सरस्वती शप्ता विश्वामित्रेण धीमता।
अवहच्छोणितोन्मिश्रं तोयं संवत्सरं तदा।। 19.22
अथर्षयश्च देवाश्च गन्धर्वाप्सरसस्तदा।
सरस्वतीं तदा दृष्ट्वा भभूवुर्भृशदुःखिताः।। 19.23
तस्मिंतीर्थवरे पुण्ये शोणितं समुपावहत्।
ततो भूतपिशाचाश्च राक्षसाश्च समागताः।। 19.24
ततस्तो शोणितं सर्वे पिबन्तः सुखमासते।
तृप्ताश्च सुभृशं तेन सुखिता विगतज्वराः।
नृत्यन्तश्च हसन्तश्च यथा स्वर्गजितस्तथा।। 19.25
कस्यचित्त्वथ कावलस्य ऋषयः सतपोधनाः।
तीर्थयात्रां समाजग्मुः सरस्वत्यां तपोधनाः।। 19.26
तां दृष्ट्वा राक्षसैघोरैः पीयमानां महानदीम्।
परित्राणे सरस्वत्याः परं यत्नं प्रचक्रिरे।। 19.27
ते तु सर्वे महाभागाः समागम्य महाव्रताः।
आहूय सरितां श्रेष्ठामिदं वचनमब्रवन्।। 19.28
किं कारणं सरिच्छ्रेष्ठे शोणितेन ह्लदो ह्ययम्।
एवमाकुलतां यातः श्रुत्वा वेत्स्यामहे वयम्।। 19.29
ततः सा सर्वमाचष्ट विश्वामित्रविचेष्टितम्।
ततस्ते मुनयः प्रीताः सरस्वत्यां समानयन्।
अरुणां पुण्योयौघां सर्वदुष्कृतनाशनीम्।। 19.30
दृष्ट्वा तोयं सरस्वत्या राक्षसा दुःखिता भृशम्।
ऊचुस्तान् वै मुनीन् सर्वान् दैन्ययुक्ताः पुनः पुनः।। 19.31
वयं हि क्षुधिताः सर्वे धर्महीनाश्च शाश्वताः।
न च नः कामकारोयं यद् वयं पापकारिणः।। 19.32
युष्माकं चाप्रसादेन दुष्कृतेन च कर्मणा।
पक्षोऽयं वर्धतेऽस्माकं यतः स्मो ब्रह्मराक्षसाः।। 19.33
एवं वैश्याश्च शूद्राश्च क्षत्रियाश्च चविकर्मभिः।
ये ब्राह्मणान् पेद्विषन्ति ते भवन्तीह राक्षसाः।। 19.34
योषितां चैव पापानां योनिदोषेण वर्द्धते।
इयं संततिरस्माकं गतिरेषा सनातनी।। 19.35
शक्ता भवन्तः सर्वेषां लोकानामपि तारणे।
तेषां ते मुनयः श्रुत्वा कृपाशीलाः पुनश्च ते।। 19.36
ऊचुः परस्परं सर्वे तप्यमानाश्च ते द्विजाः।
क्षुतकीटावपन्नं च यच्चोच्छिष्टाशितं भवेत्।। 19.37
केशावपन्नमाधूतं मारुतश्वासद्वषितम्।
एभिः संसृष्टमन्नं च भागं वै रक्षसां भवेत्।। 19.38
तस्माज्ज्ञात्वा सदा विद्वान् अन्नान्येतानि जर्जयेत्।
राक्षसानामसौ भुङ्क्ते यो भुङ्क्ते अन्नमीदृशम्।। 19.39
शोधयित्वा तु तत्तीर्थमृषयस्ते तपोधनाः।
मोक्षार्थं रक्षसां तेषां संगमं तत्र कल्पयन्।। 19.40
अरुणायाः सरस्वत्याः संगमे लोकविश्रुते।
त्रिरात्रोपोषितः स्नातो मुच्यते सर्वकिल्बिषैः।। 19.41
प्राप्ते कलियुगे घोरे अधर्मे प्रत्युपस्थिते।
अरुणासंगमे स्नात्वा मुक्तितमाप्नोति मानवः।। 19.42
ततस्ते राक्षसाः सर्वे स्नाताः पापविवर्जिताः।
द्वियामाल्यम्बरधराः स्वर्गस्थितिसमन्विताः।। 19.43
इति श्रीवामनपुराणे सरोमाहात्म्ये एकोनविंशोऽध्यायः ।। 19 ।।
 










----
सरोमाहात्म्ये-20
लोमहर्षण उवाच।।
समुद्रास्तत्र चत्वारो दर्विणा आह-ताः पुरा।
प्रत्येकं तु नरः स्नातो गोसहस्रफलं लभेत्।। 20.1
यत्किंचित् क्रियते तस्मिंस्तपस्तीर्थे द्विजोत्तमाः।
परिपूर्णं हि तत्सर्वमपि दुष्कृतकर्मणः।। 20.2
शतसाहस्रिकं तीर्थं तथैव शतिकं द्विजाः।
उभयोर्हि नरः स्नातो गोसहस्रफलं लभेत्।। 20.3
सोमतीर्थं च तत्रापि सरस्वत्यास्तटे स्थितम्।
यस्मिन् स्नातस्तु पुरुषो राजसूयफलं लभेत्।। 20.4
रेणुकाश्रममासाद्य श्रद्दधानो जितेन्द्रियः।
मातृभक्त्या च यत्पुण्यं तत्फलं प्राप्नुयान्नरः।। 20.5 
ऋणैर्मुक्तो भवेन्नित्यं देवर्षिपितृसंभवैः।
कुमारस्याभिषेकं च ओजसं नाम विश्रुतम्।। 20.6
तस्मिन् स्नातस्तु पुरुषो यशसा च समन्वितः।
कुमारपुरमाप्नोति कृत्वा श्राद्धं तु मानवः।। 20.7
चैत्रषष्ठ्यां सिते पक्षे यस्तु श्राद्धं करिष्यति।
गयाश्राद्धे च यत्पुण्यं तत्पुण्यं प्राप्नुयान्नरः।। 20.8
संनिहित्यां यथा श्राद्धं राहुग्रस्ते दिवाकरे।
तथा श्राद्धं तत्र कृतं नात्र कार्या विचारणा।। 20.9
ओजसे ह्यक्षयं श्राद्धं वायुना कथितं पुरा।
तस्मात् सर्वप्रयत्नेन श्राद्धं तत्र समाचरेत्।। 20.10
यस्तु स्नानं श्रद्दधानश्चैत्रषष्ठ्यां करिष्यति।
अक्षय्यमुदकं तस्य पितॄणामुपजायते।। 20.11
तत्र पञ्चवटं नाम तीर्थं त्रैलोक्यविश्रुतम्।
महादेवः स्थितो यत्र योगमूर्तिधरः स्वयम्।। 20.12
तत्र स्नात्वाऽर्चयित्वा व देवदेवं महेश्वरम्।
गाणपत्यमवाप्नोति दैवतैः सह मोदते।। 20.13
कुरुतीर्थं च विख्यातं कुरुणा यत्र वै तपः।
तप्तं सुघोरं क्षेत्रस्य कर्षणार्थं द्विजोत्तमाः।। 20.14
तस्य घोरेण तपसा तुष्ट इन्द्रोब्रवीद् वचः।
राजर्षे परितुष्टोऽस्मि तपसाऽनेन सुव्रतः।। 20.15
यज्ञं ये च कुरुक्षेत्रे करिष्यन्ति शतक्रतोः।
ते गमिष्यन्ति सुकृताँल्लोकान् पापविवर्जितान्।। 20.16
अवहस्य ततः शक्रो जगाम त्रिदिवं प्रभुः।
आगम्यागम्य चैवैनं भूयो भूयोऽवहस्य च।। 20.17
शतक्रतुरनिर्विण्णः पृष्ट्वा पृष्ट्वा जगाम ह।
यदा तु तपसोग्रेण चकर्ष देहमात्मनः।
ततः शक्रोऽब्रवीत् प्रीत्य ब्रूहि यत्ते चिकीर्षितम्।। 20.18
कुरुरुवाच।।
ये श्रद्दधानास्तीर्थेऽस्मिन् मानवा निवसन्ति ह।
ते प्राप्नुवन्तु सदनं ब्रह्मणः परमात्मनः।। 20.19
अन्यत्र कृतपापा ये पञ्चपातकदूषिताः।
अस्मिस्तीर्थे नराः स्नात्वा मुक्ता यान्तु परां गतिम्।। 20.20
कुरुक्षेत्रे पुण्यतमं कुरुतीर्थं द्विजोत्तमाः।
ते दृष्ट्वा पापमुक्तस्तु परं पदमवाप्नुयात्।। 20.21
कुरुतीर्थे नरः स्नातो मुक्तो भवति किल्विषैः।
कुरुणा समनुज्ञातः प्राप्नोति परमं पदम्।। 20.22
स्वर्गद्वारं ततो गच्छेत् शिवद्वारे व्यवस्थितम्।
तत्र स्नात्वा शिवद्वारे प्राप्नोति परमं पदम्।। 20.23
ततो गच्छेदनरकं तीर्थं त्रैलोक्यविश्रुतम्।
यत्र पूर्वे स्थितो ब्रह्म दक्षिणे तु महेश्वरः।। 20.24
रुद्रपत्नी पश्चिमतः पद्मनाभोत्तरे स्थितः।
मध्ये अनरकं तीर्थं त्रैलोक्यस्यापि दुर्लभम्।। 20.25
यस्मिन् स्नातस्तु मुच्येत पातकैरुपपातकैः।
वैशाखे च यदा षष्ठी मङ्गलस्य दिनं भवेत्।। 20.26
तदा स्नानं तत्र कृत्वा मुक्तो भवति पातकैः।
यः प्रयच्छेत करकांश्चतुरो भक्ष्यसंयुतान्।। 20.27
कलशं च तथा दद्यादपूपैः परिशोभितम्।
देवताः प्रीमयेत् पूर्वं करकैरन्नसंयुतैः।। 20.28
ततस्तु कलशं दद्यात् सर्वपातकनाशनम्।
अनेनैव विधानेन यस्तु स्नानं समाचरेत्।। 20.29
स मुक्ताः कलुषैः सर्वैः प्रयाति परमं पदम्।
अन्यत्रापि यदा षष्ठी मङ्गलेन भविष्यति।। 20.30
तत्रापि मुक्तिफलदा क्रिया तस्मिन् भविष्यति।
तीर्थे च सर्वतीर्थानां यस्मिन् स्नातो द्विजोत्तमाः।। 20.31
सर्वदेवैरनुज्ञातः परं पदमवाप्नुयात्।
काम्यकं च वनं पुण्यं सर्वपातकनाशनम्।। 20.32
यस्मिन् प्रविष्टमात्रस्तु मुक्तो भवति किल्बिषैः।
यमाश्रित्य वनं पुण्यं सविता प्रकटः स्थितः।। 20.33
पूषा नाम द्विजश्रेष्ठ दर्शनान्मुक्तिमाप्नुयात्।
आदित्यस्य दिने प्राप्ते तस्मिन् स्नातस्तु मानवः।
विशुद्धदेहो भवति मनसा चिन्तितं लभेत्।। 20.34
इति श्रीवामनपुराणे सरोमाहात्म्ये विशोऽध्यायः ।। 20 ।।














----
सरोमाहात्म्ये-21
ऋषय ऊचुः।।
काम्यकस्य तु पूर्वेण कुञ्जं देवैर्निषेवितम्।
तस्य तीर्थस्य संभूतिं विस्तरेण ब्रवीहि नः।। 21.1
लोहमर्षण उवाच।।
श्रृण्वन्तु मुनयः सर्वे तीर्थमाहात्म्यमुत्तमम्।
ऋषीणां चरितं श्रुत्वा मुक्तो भवति किल्बिषैः।। 21.2
नैमिषेयाश्च ऋषयः कुरुक्षेत्रे समागताः।
सरस्वत्यास्तु स्नानार्थं प्रवेशं ते न लेभिरे।। 21.3
ततस्ते कल्पयामासुस्तीर्थं यज्ञोपवीतिकम्।
शेषास्तु मुनयस्तत्र न प्रवेशं हि लेभिरे।। 21.4
रन्तुकस्याश्रमात्तावद् यावत्तीर्थं सचक्रकम्।
ब्राह्मणैः परिपूर्णं तु दृष्ट्वा देवी सरस्वती।। 21.5
हितार्थं सर्वविप्राणां कुत्वा कुञ्जानि सा नदी।
प्रयाता पश्चिमं मार्गं सर्वभूतहिते स्थिता।। 21.6
पूर्वप्रवाहे यः स्नाति गङ्गस्नानफलं लभेत्।
प्रवाहे दक्षिणे तस्या नर्मदा सरितां वरा।। 21.7
पश्चिमे तु दिशाभागे यमुना संश्रिता नदी।
यदा उत्तरतो याति सिन्धुर्भवति सा नदी।। 21.8
एवं दिशाप्रवाहेण याति पुण्या सरस्वती।
तस्यां स्नातः सर्वतीर्थे स्नातो भवति मानवः।। 21.9
ततो गच्छेद् द्विजश्रेष्ठा मदनस्य महात्मनः।
तीर्थं त्रैलोक्यविख्यातं विहारं नाम नामतः।। 21.10
यत्र देवाः समागम्य शिवदर्शनकाङ्क्षिणः।
समागता न चापश्यन् देवं देव्या समन्वितम्।।। 21.11
ते स्तुवन्तो महादेवं नन्दिनं गणनायकम्।
ततः प्रसन्नो नन्दीशः कथयामास चेष्टितम्।। 21.12
भवस्य उमया सार्धं विहारे क्रीडितं महत्।
तच्छ्रत्वा देवतास्तत्र पत्नीराहूय क्रीडिताः।। 21.13
तेषां क्रीडाविनोदेन तुष्टः प्रोवच शंकरः।
योऽस्मिंस्तीर्थेनरः स्नातिविहारे श्रद्धयाऽन्वितः।। 21.14
धनधान्यप्रियैर्युक्तो भवते नात्र संसयः।
दुर्गातीर्थं ततो गच्छेद् दुर्गया सेवितं महत्।। 21.15
यत्र स्नात्वा पितृन् पूज्य न दुर्गतिमवाप्नृयात्।
तत्रापि च सरस्वत्याः कूपं त्रैलोक्यविश्रुतम्।। 21.16
दर्शनान्मुक्तिमाप्नोति सर्वपातकवर्जितः।
यस्तत्र लभते सर्वं पितृतीर्थं श्रद्धयान्तवितः।। 21.17
अक्षय्यं लभते सर्वं पितृतीर्थं विशिष्यते।
मातृहा पितृहा यश्च ब्रह्महा गुरुतल्पगः।। 21.18
स्नात्वा शुद्धिमवाप्नोति यत्र प्राची सरस्वती।
देवमार्गप्रविष्टा च देवमार्गेण निःसृत।। 21.19
प्रची सरस्वती पुण्या अपि दुष्कृतकर्मणाम्।
त्रिरात्रं ये करिष्यन्ति प्राचीं प्राप्य सरस्वतीम्।। 21.20
न तेषां दुष्कुतं किंचिद् देहमाश्रित्य तिष्ठति।
नरनारायणौ देवौ ब्रह्मा स्थाणुस्तथा रविः।। 21.21
प्रचीं दिशं निषेवन्ते सदा देवाः सवासवाः।
ये तु श्राद्धं करिष्यन्ति प्राचीमाश्रित्य मानवाः।। 21.22
तेषां न दुर्लभं किंचिदिह लोके परत्र च।
तस्मात् प्राची सदा सेव्या पञ्चम्यां च विशेषतः।। 21.23
पञ्चम्यां सेवमानस्तु लक्षमीवान् जायते नरः।
तत्र तीर्थमौसनं त्रैलोक्यस्यपि दुर्लभम्।। 21.24
उशना यत्र संसिद्ध आराध्य परमेश्वरम्।
ग्रहमध्येषु पूज्यते तस्य तीर्थस्य सेवनात्।। 21.25
एवं शुक्रेण मुनिना सेवितं तीर्थमुत्तमम्।
ये सेवन्ते श्रद्दधानास्ते यान्ति परमां गतिम्।। 21.26
यस्तु श्राद्धं नरो भक्त्या तस्मिंस्तीर्थे करिष्यति।
पितरस्तारितास्तेन भविष्यन्ति न संशयः।। 21.27
चतुर्मुखं ब्रह्मतीर्थं सरो मर्यादया स्थितम्।
ये सेवन्ते चतुर्दश्यां सोपवासा वसन्ति च।। 21.28
अष्टम्यां कृष्णपक्षस्य चैत्रे मासि द्विजोत्त्माः।
ते पश्यन्ति परं सूक्ष्मं यस्मान्नावर्तते पुनः।। 21.29
स्थाणुतीर्थं ततो गच्छेत् सहस्रलिङ्गशोभितम्।
तत्र स्थाणुवटं दृष्ट्वा मुक्तो भवति किल्बिषैः।। 21.30
इति श्रीवामनपुराणे सरोमाहात्म्ये एकविशोऽध्यायः ।। 21 ।।















-----
सरोमाहात्म्ये-22
ऋषय ऊचुः।।
स्थाणुतीर्थस्य माहात्म्यं वटस्य च महामुने।
सान्निह्त्यसरोत्पत्तिं पूरणं पांशुना ततः।। 22.1
लिङ्गानां दर्शनात् पुण्यं स्पर्शनेन च किं फलम्।
तथैव सरमाहात्म्यं ब्रूहि सर्वमशेषतः।। 22.2
लोमहर्षण उवाच।।
श्रृण्वन्तु मुनयः सर्वे पुराणं वामनं महत्।
यच्छ्रुत्वा मुक्तिमाप्नोति प्रसादाद् वामनस्य तु।। 22.3
सनत्कुमारमासीनं स्थाणोर्वटसमीपतः।
ऋषिभिर्बालखिल्याद्यैर्ब्रह्मपुत्रैर्महात्मभिः।। 22.4
मार्कण्डेयो मुनिस्तत्र विनयेनाभिगम्य च।
पप्रच्छ सरमाहात्म्यं प्रमाणां च स्थितिं तथा।। 22.5
मार्कण्डेय उवाच।।
ब्रह्मपुत्र महाभाग सर्वेशास्त्रविशारद।
ब्रूहि मे सरमाहात्म्यं सर्वपापक्षयावहम्।। 22.6
कानि तीर्थानि दृश्यानि गुह्यानि द्विजसत्तम।
लिङ्गानि ह्यतिपुण्यानि स्थाणोर्यानि समीपतः।। 22.7
येषां दर्शनामात्रेण मुक्तिं प्राप्नोति मानवः।
वटस्य दर्शनं पुण्यमुत्पत्ति कथयस्व मे।। 22.8
प्रदक्षिणायां यत्पुण्यं तीर्थस्नानेन यत्फलम्।
गुह्येषु चैव दृष्टेषु यत्पुण्यमभिजायते।। 22.9
देवदेवो यता स्थाणुः सरोमध्ये व्यवस्थितः।
किमर्थं पांशुना शक्रस्तीर्थं पूरितवान् पुनः।। 22.10
स्थाणुतीर्थस्य माहात्म्यं चक्रतीर्थस्य यत्फलम्।
सूर्यतीर्थस्य माहात्म्यं सोमतीर्थस्य ब्रूहि मे।। 22.11
संकरस्य च कुह्यानि विष्णोः स्तानानि यानि च।
कथयस्य महाभाग सरस्वत्याः सविस्तरम्।। 22.12
ब्रूहि देवाधिदेवस्य माहात्म्यं देव तत्त्वतः।
विरिञ्जस्य प्रसादेन विदितं सर्वमेव च।। 22.13
लोमहर्षण उवाच।।
मार्कण़्डेयवचः श्रुत्वा ब्रह्मत्मा स महामुनिः।
अतिभक्त्या तु तीर्थस्य प्रवणीकृतमानसः।। 22.14
पर्यङ्कं शिथिलीकृत्वा नमस्कृत्वा महेश्वरम्।
कथयामास तत्सर्वं यच्छ्रुतं ब्रह्णः पुरा।। 22.15
सनत्कुमार उवाच।।
नमस्कृत्य महादेवमीशानं वरदं शिवम्।
उत्पत्ति च प्रवक्ष्यामि तीर्थानां ब्रह्मभाषिताम्।। 22.16
पूर्वमेकार्णवे घोरे नष्टे स्थावरजङ्मे।
बृहदण्डमभूदेकं प्रजानां बीजसंभवम्।। 22.17
तस्मिन्नण्डे स्थितो ब्रह्मा शयनायोपचक्रमे।
सहस्रयुगपर्यन्तं सुप्त्वा स प्रत्यबुध्यत।। 22.18
सुप्तोत्थितस्तदा ब्रह्मा शून्यं लोकमपश्यत।
सृष्टिं चिन्तयतस्तस्य रजसा मोहितस्य च।। 22.19
रजः सृष्टिगुणं प्रोक्तं सत्त्वं स्थितिगुणं विदुः।
उपसंहारकाले च तमोगुमः प्रवर्तते।। 22.20
गुणातीतः स भगवान् व्यापकः पुरुषः स्मृतः।
तेनदं सकलं व्याप्तं यत्किंचिञ्जीवसंज्ञितम्।। 22.21
स ब्रह्म स च गोविन्द ईश्वरः स सनातनः।
यस्तं वेद महात्मानं स सर्वं वेद मोक्षवित्।। 22.22
किं तेषां सकलैस्तीर्थैराश्रमैर्वा प्रयोजनम्।
येषामनन्तकं चित्तमात्मन्येवन व्यवस्थितम्।। 22.23
आत्मा नदी संयमपुण्यतीर्था सत्योदका शीलमाधियुक्ता।
तस्यां स्नातः पुण्यकर्मा पुनाति न विरिणा सुद्ध्यति चान्तरात्मा।। 22.24
एतत्प्रधानं पुरुषस्य कर्म यदात्मसंबोधसुखे प्रविष्टम्।
ज्ञेयं तदेव प्रवदन्ति सन्तस्तत्प्राप्य देही विजहाति कामान्।। 22.25
नैतादृसं ब्राह्मणस्यास्ति वित्तं यथैकता समता सत्यता च।
शीले स्थितिर्दण्डविधानवर्जनमक्रोधनश्चोपरमः क्रियाभ्यः।। 22.26
एतद् ब्रह्म समासेन मयोक्तं ते द्विजोत्तम।
यज्ज्ञात्वा ब्रह्म परमं प्राप्स्यसि त्वं न संशयः।। 22.27
इदानीं श्रृणु चोत्पत्तिं ब्रह्मणः परमात्मनः।
इमं चोदाहरन्त्येव श्लोकं नारायणं प्रति।। 22.28
आपो नारा वै तनव इत्येवं नाम शुश्रुमः।
तासु शेते स यस्माच्च तेन नारायणः स्मृतः।। 22.29
विबुद्धः सलिले तस्मिन् विज्ञायान्तर्गतं जगत्।
अण्डं बिभेद भगवांस्तस्मादोमित्यजायत।। 22.30
ततो भूरभवत् तस्माद् भुव इत्यपरः स्मृतः।
स्वः शब्दश्च तृतीयोऽभद् भूर्भुवः स्वेति संज्ञितः।। 22.31
तस्मात्तेजः समभवत् तत्सवितुर्वरेण्यं यत्।
उदकं शोषयामास यत्तेजोऽण्डविनिःसृतम्।। 22.32
तेजसा शोषितं शेषं कललत्वमुपागतम्।
कललाद् बुद्बुदं ज्ञेयं ततः काठिन्यतां गतम्।। 22.33
काठिन्याद् धरणी ज्ञेय भूतानां धारिणी हि सा।
यस्मिन् स्तानेस्थितं ह्यण्डं तस्मिन् संनिहितंसरः।। 22.34
यदाद्यं निःसृतं तेजस्तस्मादादित्य उच्यते।
अण्डमध्ये समुत्पन्नो ह्रह्मा लोकपितामहः।। 22.35
उल्बं तस्याभवन्मेरुर्जरायुः पर्वताः स्मृताः।
गर्भोदकं समुद्राश्च तथा नद्यः सहस्रशः।। 22.36
नाभिस्थाने यदुदकं ब्रह्मणो निर्मलं महत्।
महत्सरस्तेन पूर्णं विमलेन वराम्भसा।। 22.37
तस्मिन् मध्ये स्थाणुरूपी वृटवृक्षो महामनः।
तस्माद् विनिर्गता वर्णा ब्राह्मणाः क्षत्रिया विशः।। 22.38
शूद्राश्च तस्मादुत्पन्नाः शुश्रूषार्थं द्विजन्मनाम्।
ततश्चिन्तयतः सृषिटिं ब्रह्मणोऽव्यक्तजन्मनः।
मनसा मानसा जाताः सनकाद्या महर्षः।। 22.39
पुनश्चिन्तयतस्तस्य प्रजाकामस्य धीमतः।
उत्पन्ना ऋषः सप्त ते प्रजापतयोऽभवन्।। 22.40
पुनश्चिन्तयतस्तस्य रजसा मोहितस्य च।
बालखिल्याः समुत्पन्नास्तपःस्वाध्यायतत्पराः।। 22.41
ते सदा स्नाननिरता देवार्चनपरायणाः।
उपवासैर्व्रतैस्तीव्रैः शोषयन्ति कलेवरम्।। 22.42
वानप्रस्थेन विधिना अग्निहोत्रसमन्विताः।
तपसा परमेणेह शोषयन्ति कलेवरम्।। 22.43
दिव्यं वर्षसहस्रं ते कृशा धमनिसंतताः।
आराधयन्ति देवेशं न च तुष्यति शंकरः।। 22.44
ततः कालेन महता उमया सह शंकरः।
आकाशमार्गेण तदा दृष्ट्वा देवी सुदुःखिताः।। 22.45
प्रसाद्य देवदेवेशं शंकरं प्राह सुव्रता।
क्लिश्यन्ते ते मुनिगणा देवदारुवनाश्राः।। 22.46
तेषां क्लेशक्षयं देव विधेहि कुरु मे दयाम्।
किं वेदधर्मनिष्ठनामनन्तं देव दृष्कृतम्।। 22.47
नाद्यापि येन शुद्ध्यन्ति शुष्कस्नाय्वस्थिसोषिताः।
तच्छ्रुत्वा वचनं देव्याः पिनाकी पातितान्धकः।
प्रोवाच प्रहसन् सूर्ध्नि चारुचन्द्रांशुशोभितः।। 22.48
श्रीमहादेव उवाच।।
न वेत्सि देवि तत्त्वेन धर्मस्य गहना गतिः।
नैते धर्मं विजानन्ति न च कामविवर्जिताः।। 22.49
न च क्रोधेन निर्मुक्ताः केवलं मूढबुद्धयः।
एतच्छ्रुत्वाऽब्रवीद् देवी मा मैवं शंसितव्रतान्।। 22.50
देव प्रदर्शयात्मानं परं कौतूहलं हि मे।
स इत्युक्त उवाचेदं देवीं देवः स्मिताननाः।। 22.51
तिष्ठ त्वमत्र यास्यामि यत्रैते मुनिपुंगवाः।
साधयन्ति तपो घोरं दर्शयिष्यामि चेष्टितम्।। 22.52
इत्युक्ता तु ततो देवी शंकरेण महात्मना।
गच्छस्वेत्याह मुदिता भर्त्तरं भुवनेश्वरम्।। 22.53
यत्र ते मुनयः सर्वे काष्ठलेष्टसमाः स्थिताः।
अधीयाना महाभागाः कृताग्निसदनक्रियाः।। 22.54
तान् विलोक्य ततो देवो नग्नः सर्वाङ्गसुन्दरः।
वनमालाकृतापीडो युवा भिक्षाकपालभृत्।। 22.55
आश्रमे पर्यटन् भिक्षां मुनीनां दर्शनं प्रति।
देहि भिक्षां ततश्चोक्त्वा ह्याश्रमादाश्रमं ययौ।। 22.56
तं विलोक्याश्रमगतं योषितो ब्रह्मवादिनाम्।
सकौतुकस्वभावेन तस्य रूपेम मोहिताः।। 22.57
प्रोचुः परस्परं नार्य एहि पश्याम भिश्रुकम्।
परस्परमिति चोक्त्वा गृह्य मूलफलं बहु।। 22.58
गृहाण भिक्षामूचुस्तास्तं देवं मुनियोषितः।
स तु भिक्षाकपालं तं प्रसार्य बहु सादरम््।। 22.59
देहि देहि शिवं वोऽस्तु भवतीभ्यस्तपोवने।
हसमानस्तु देवोसस्तत्र देव्या निरीक्षितः।
तस्मै दत्त्वैव तां भिक्षां पप्रच्छुस्तं स्मरातुराः।। 22.60
नार्य ऊचुः।।
कोऽसौ नाम व्रतविधिस्त्वया तापस सेव्यते।
यत्र नग्नेन लिङ्गेन वनमालाविभूषितः।
भवान् वै तापसो हृद्यो हृद्याः स्मो यदि मन्यसे।। 22.61
इत्युक्तस्तापसीभिस्तु प्रोवाच हसिताननः।
इदमीदृग् व्रतं किंचिन्न रहस्यं प्रकाश्यते।। 22.62
श्रृण्वन्ति बहवो यत्र तत्र व्याख्या न विद्यते।
अस्य व्रतस्य सुभगा इति मत्वा गमिष्यथ।। 22.63
एवमुक्तास्तदा तेन ताः प्रत्यूचुस्तदा मुनिम्।
रहस्ये हि गमिष्यामो मुने नः कैतुकं महत्।। 22.64
इत्युक्त्वा तास्तदा तं वै जगृहुः पाणिपल्लवैः।
काचित् कण्ठे सकन्दर्पा बाहुभ्यामपरास्तथा।। 22.65
जानुभ्यामपरा नार्यः केशेषु ललितापराः।
अपरास्तु कटीरन्ध्रे अपराः पादयोरपि।। 22.66
क्षोभं विलोक्य मुनय आश्रमेषु स्वयोषिताम्।
हन्यतामिति संभाष्य काष्ठपाषाणपाणयः।। 22.67
पातयन्ति स्म देवस्य लिङ्गमुद्धृत्य भीषणम्।
पातिते तु ततो लिङ्गे गतोऽन्तर्धानमीश्वरः। 22.68
देव्या स भगवान् रुद्रः कैलासं नगमाश्रितः।
पतिते देवदेवस्य लिङ्गे नष्टे चराचरे।। 22.69
क्षोभो बभूव सुमहानृषीणां भावितात्मनाम्।
एवं देवे तदा तत्र वर्तति व्याकुलीकृते।। 22.70
उवाचैको मुनिवरस्तत्र बुद्धिमतां वरः।
न वयं विद्मः सद्भावं तापस्स्य महात्मनः।। 22.71
विरिञ्चिं शरणं यामः स हि ज्ञास्यति चेष्टितम्।
एवमुक्ताः सर्व एव ऋषयो लञ्जिता भृशम्।। 22.72
ब्रह्मणः सदनं जगमुर्देवैः सह निषेवितम्।
प्रणिपत्याथ देवेशं लञ्जयाऽधोमुखाः स्थिताः।। 22.73
अथ तान् दुःखितान् दृष्ट्वा ब्रह्म वचनमब्रवीत्।
अहो मुग्धा यदा यूयं क्रोधेन कलुषीकृताः।। 22.74
न धर्मस्य क्रिया काचिज्ज्ञायते मूढबुद्धयः।
श्रुयतां धर्मसर्वस्वं तापसाः क्रूरचेष्टितः।। 22.75
विदित्वा यद् बुधः क्षिप्रं धर्मस्य फलमाप्नुयात्।
योऽसावात्मनि देहेऽस्मिन् विभुर्नित्योव्यवस्थितः।। 22.76
सोऽनादिः स महास्थाणुः पृथक्त्वे परिसूचितः।
मणिर्यथोपधानेन धत्ते वर्णोज्ज्वलोऽपि वै।। 22.77
तन्मयो भवते तद्वदात्माऽपि मनसा कृतः।
मनसो भेदमाश्रित्य कर्मभिश्चोपचीयते।। 22.78
ततः कर्मवशाद् भुङ्क्ते संभोगान् स्वर्गनारकान्।
तन्मनः शोधयेद् धीमान् ज्ञानयोगाद्युपक्रमैः।। 22.79
तस्मिन् शुद्धे ह्यन्तरात्मा स्वयमेव निराकुलः।
न शरीरस्य संक्लेशैरपि निर्दहनात्मकैः।। 22.80
शुद्धिमाप्नोति पुरुषः संशुद्धं यस्य नो मनः।
क्रिया हि नियमार्थाय पातकेभ्यः प्रकीर्तिताः।। 22.81
यस्मादत्याविलं देहं न शीघ्रं शुद्ध्यते किल।
तेन लोकेषु मार्गोऽयं सत्पथस्य प्रवर्त्तितः।। 22.82
वर्णाश्रमविभागोऽयं लोकाध्यक्षेण केनचित्।
निर्मितो मोहमाहात्म्यं चिह्नं चोत्तमभागिनाम्।। 22.83
भवन्तः क्रोधकामाभ्यामभिभूताश्रमे स्थिताः।
ज्ञानिनामाश्रमो वेश्म अनाश्रममयोगिनाम्।। 22.84
क्व च न्यस्तसमस्तेच्छा क्व च नारीमयो भ्रमः।
क्व क्रोधमीदृशं घोरं येनात्मानं न जायथ।। 22.85
यत्क्रोधनो यजति यद् ददाति यद् वा तपस्तपतिल यज्जुहोति।
न तस्य प्राप्नोति फलं हि लोके मोघं फलं तस्य हि क्रोधनस्य।। 22.86
इति श्रीवामनपुराणे सरोमाहात्म्ये द्वाविशोऽध्यायः ।। 22 ।। 




















----
सरोमाहात्म्ये-23
सनत्कुमार उवाच।।
ब्रह्मणो वचनं श्रुत्वा ऋषयः सर्व एव ते।
पुनरेव च पप्रच्छुर्जगतः श्रेयकारणम्।। 23.1
ब्रह्मोवाच।।
गच्छामः शरणं देवं शूलपाणिं त्रिलोचनम्।
प्रसादाद् देवदेवस्य भविष्यथ यथा पुरा।। 23.2
इत्युक्ता ब्रह्मणा सार्द्ध कैलासं गिरिमुत्तमम्।
ददृशुस्ते समासीनमुमया सहितं हरम्।। 23.3
ततः स्तोतुं समारब्धो ब्रह्म लोकपितामहः।
देवाधिदेवं वरदं त्रैलोक्यस्य प्रभुं शिवम्।। 23.4
ब्रह्मोवाच।।
अनन्ताय नमस्तुभ्यं वरदाय पिनाकिने।
महादेवाय देवाय स्थणवे परमात्मने।। 23.5
नमोऽस्तु भुवनेशाय तुभ्यं तारक सर्वदा।
ज्ञानानं दायको देवस्त्वमेकः पुरुषोत्तमः।। 23.6
नमस्ते पद्मगर्भाय पद्मेशाय नमो नमः।
घोरशान्तिस्वरूपाय चण्डक्रोध नमोऽस्तु ते।। 23.7
नमस्ते देव विश्वेश नमस्ते सुरनायक।
शूलपाणे नमस्तेऽस्तु नमस्ते विश्वभावन।। 23.8
एवं स्तुतो महादेवो ब्रह्मणा ऋषिभिस्तदा।
उवाच मा भैर्व्रजत लिङ्गं वो भविता पुनः।। 23.9
क्रियतां मद्वयः शीघ्रं येन मे प्रीतिरुत्तमा।
भविष्यति प्रतिष्ठायां लिङ्गस्यात्र न संशयः।। 23.10
ये लिङ्गं पूजयिष्यन्ति मामकं भक्तिमाश्रिताः।
न तेषां दुर्लभं किचिद् भविष्यति कदाचन।। 23.11
सर्वेषामेव पापानां कृतानामपि जानता।
शुद्ध्यते लिङ्गपूजायां नात्र कार्या विचारणा।। 23.12
युष्माभिः पातितं लिङ्गं सारयित्वा महात्सरः।
सांनिहत्यं तु विख्यातं तस्मिञ्शीघ्रं प्रतिष्ठितम्।। 23.13
यथाभिलषितं कामं ततः प्रप्स्यथ ब्राह्मणाः।
स्थाणुर्नाम्ना हि लोकेषु पूजनीयो दिवौकसाम्।। 23.14
स्थाण्वीस्वरे स्थितो यस्मात्स्ताण्वीश्वरस्ततः स्मृतः।
ये स्मरन्ति सदा स्थाणुं ते मुक्ताः सर्वकिल्बिषैः।। 23.15
भविष्यन्ति शुद्धदेहा दर्शनान्मोक्षगामिनः।
इत्येवमुक्ता देवेन ऋषयो ब्रह्मणा सह।। 23.16
तस्माद् दारुवनाल्लिङ्गं नेतुं समुपचक्रमुः।
न तं चालयितुं शक्तास्ते देवा ऋषिभिः सह।। 23.17
श्रमेण महता युक्ता ब्रह्माणं शरणं ययुः।
तेषां श्रमाभितप्तानामिदं ब्रह्माऽब्रवीद् वचः।। 23.18
किं वा श्रमेण महता न यूयं वहनक्षमाः।
स्वेच्छया पातितं लिङ्गं देवदेवेन शूलिना।। 23.19
तस्मात् तमेव शरणं यास्यामः सहिताः सुराः।
प्रसन्नश्च महादेवः स्वयमेव नयिष्यति।। 23.20
इत्येवमुक्ता ऋषयो देवाश्च ब्रह्मणा सह।
कैलासं गिरिमासेदू रुद्रदर्शनकाङ्क्षिणः।। 23.21
न च पश्यन्ति तं देवं ततस्चिन्तासमन्विताः।
ब्रह्माणमूचुर्मुनयः क्व स देवो महेश्वरः।। 23.22
ततो ब्रह्म चिरं ध्यात्वा ज्ञात्वा देवं महेश्वरम्।
हस्तिरुपेण तिष्ठन्तं मुनिभिर्मानसैः स्तुतम्।। 23.23
अथ ते ऋषयः सर्वे देवाश्च ब्रह्मणा सह।
गता महत्सरः पुण्यं यत्र देवः स्वयं स्थितः।। 23.24
न च पश्यन्ति तं देवमन्विष्यन्तस्ततस्ततः।
ततश्चिन्तान्विता देवा ब्रह्मणा सहिता स्थिताः।। 23.25
पस्यन्ति देवीं सुप्रीतां कमण्डलुविभूषिताम्।
प्रीयमाणा तदा देवी इदं वचनमब्रवीत्।। 23.26
श्रमेण महता युक्ता अन्विष्यन्तो महेश्वरम्।
पीयताममृतं देवास्ततो ज्ञास्यथ शंकरम्।
एतच्छ्रत्वा तु वचनं भवान्या समुदाहृतम्।। 23.27
सुखोपविष्टास्ते देवाः पपुस्तदमृतं शुचि।
अनन्तरं सुखासीनाः पप्रच्छुः परमेश्वरीम्।। 23.28
क्व स देव इहायातो हस्तिरूपधरः स्थितः।
दर्शितश्च तदा देव्या सरोमध्ये व्यवस्थितः।। 23.29
दृष्ट्वा देवं हर्षयुक्ताः सर्वे देवाः सहर्षिभिः।
ब्रह्मणमग्रतः कृत्वा इदं वचनमब्रुवन्।। 23.30
त्वया त्यक्तं महादेव लिङ्गं त्रैलोक्यवन्दितम्।
तस्य चानयने नान्यः समर्थः स्यान्महेश्वर।। 23.31
इत्येवमुक्तो भगवान् देवो ब्रह्मादिभिर्हरः।
जगाम ऋषिभिः सार्द्ध देवदारुवनाश्रमम्।। 23.32
तत्र गत्वा महादेवो हस्तिरूपधरो हरः।
करेण जग्राह ततो लीलया परमेश्वरः।। 23.33
तमादाय महादेवः स्तूयमानो महर्षिभिः।
निवेशयामास तदा सरःपार्श्वे तु पश्चिमे।। 23.34
ततो देवाः सर्व एव ऋषयश्च तपोधनाः।
आत्मानं सफलं दष्ट्वा स्तवं चक्रुर्महेश्वरे।। 23.35
नमस्ते परमात्मन् अनन्तयोने लोकसाक्षिन्
परमेष्ठिन् भगवन् महाविरिञ्च महाविभूते
महाक्षेत्रज्ञ महापुरुष सर्वभूतावास
मनोनिवास आदिदेव महादेव सदाशिव (5)
ईशान दुर्विज्ञेय दुराराध्य महाभूतेश्चर
परमेश्वर महायोगेश्वर त्र्यम्बक महायोगिन्
परब्रह्मन् परमज्योतिः ब्रह्मविदुत्तम ॐकार
वषट्कार स्वाहाकार स्वधाकार परमकारण
सर्वगत सर्वदर्शिन् सर्वशक्ते सर्वदेव अज (10)
सहस्रार्चिः पृषार्चिः सुधामन् हरधाम अनन्तधाम
संवर्त संकर्षण वडवानल अग्नीषोमात्मक 
पवित्र महापवित्र महामेघ महामायाधर महाकाम
कामहन् हंस परमहंस महाराजिक महेश्वर
महाकामुक महाहंस भवक्षयकर सुरसिद्धार्चित (15)
हिरण्यवाह हिरण्यरेतः हिरण्यनाभ हिरण्याग्रकेश
मुञ्जकेशिन् सर्वलोकवरप्रद सर्वानुग्रहकर
कमलेशय कुशेशय हृदयेशय ज्ञानोदधे शंभो
विभो महायज्ञ महायाज्ञि क सर्वयज्ञमय 
सर्वय5हृदय सर्वयज्ञसंस्तुत निराश्रय (20)
समुद्रेशय अत्रिसंभव भक्तानुकम्पिन्
अभग्नयोग योगधर वासुकिमहामणि-
विद्योतितविग्रह हरितनयन त्रिलोचन जटाधर
नीलकण्ठ चन्द्रार्धधर उमाशरीरार्धहर
गजचर्मधर दुस्तरसंसारमहासंहारकर(25)
प्रसीद भक्तजनवत्सल एवं स्तुतो देवगणैः सुभक्त्या सब्रहामुख्यैश्च पितामहेन।
त्यक्त्वा तदा हस्तिरूपं महात्मा लिङ्गे तदा संनिधानं चकार।। 23.36
इति श्रीवामनपुराणे सरोमाहात्म्ये त्रयोविंशोऽध्यायः ।। 23 ।।



----
सरोमाहात्म्ये-24
सनत्कुमार उवाच।।
अथओवाच महादेवो देवान् ब्रह्मपुरोगमान्।
ऋषीणां चैव प्रैत्यक्षं तीर्थमाहात्म्यमुत्तमम्।। 24.1
एतत् सांनिहितं प्रोक्तं सरः पुण्यतमं महत्।
मयोपसेवितं यस्मात् तस्मान्मुक्तिप्रदायकम्।। 24.2
इह ये पुरुषाः केचिद् ब्राह्मणाः क्षत्रिया विशः।
लिङ्गस्य दर्शनादेव पश्यन्ति परमं पदम्।। 24.3
अहन्यहनि तीर्थानि आसमुद्रसरांसि च।
स्थाणुतीर्थं समेष्यन्ति मध्यं प्राप्ते दिवाकरे।। 24.4
स्तोत्रेणानेन च नरो यो मां स्तोष्यति भक्तितः।
तस्याहं सुलभो नित्यं भविष्यामि न संशयः।। 24.5
इत्युक्त्वा भगवान् रुद्रो ह्यन्तर्धानं गतः प्रभुः।
देवाश्च ऋषयः सर्वे स्वानि स्थानानि भेहिरे।। 24.6
ततो निरन्तरं स्वर्गं मानुषैर्मिश्रितं कृतम्।
स्थाणुलिङ्गस्य माहात्म्य दर्शनात्स्वर्गमाप्नुयात्।। 24.7
ततो देवाः सर्व एव ब्रह्मा शरणं ययुः।
तानुवाच तदा ब्रह्मा किमर्थमिह चागताः।। 24.8
ततो देवाः सर्व एव इदं वचनमब्रुवन्।
मानुषेभ्यो भयं तीव्रं रक्षास्माकं पितामह।। 24.9
तानुवाच तदा ब्रह्मा सुरांस्त्रिदशनायकः।
पांशुना पूर्यतां शीघ्रं सरः शक्रे हितं कुरु।। 24.10
ततो ववर्ष भगवान् पांशुना पाकशासनः।
सप्ताहं पूरयामास सरो देवैस्तदा वृतः।। 24.11
तं दृष्ट्वा पांशुवर्षं च देवदेवो महेश्वरः।
करेण धारयामास लिङ्गं तीर्थवटं तदा।। 24.12
तस्माता पुण्यतमं तीर्थमाद्यं यत्रोदकं स्थितम्।
तस्मिन् स्नातः सर्वतीर्थैः स्नातो भवति मानवः।। 24.13
यस्तत्र कुरुते श्राद्धं वटलिङ्गस्य चान्तरे।
तस्य प्रीताश्च पितरो दास्यन्ति भुवि दुर्लभम्।। 24.14
पूरितं त चचो दृष्ट्वा ऋषयः सर्व एव ते।
पांशुना सर्वगात्राणि स्पृशन्ति श्रद्धया युताः।। 24.15
तेऽपि निर्धूतपापास्ते पांशुना मुनयो गताः।
पूज्यमानाः सुरगणैः प्रयाता ब्रह्मणः पदम्।। 24.16
ये तु सिद्धा महात्मानस्ते लिङ्गं पूजयन्ति च।
व्रजन्ति परमां सिद्धिं पुनरावृत्तिदुर्लभाम्।। 24.17
एवं ज्ञात्वा तदा ब्रह्मा लिङ्गं शैलमयं तदा।
आद्यलिङ्गं तदा स्थाप्य तस्योपरि दधार तत्।। 24.18
 ततः कालेन महता तेजसा तस्य रञ्जितम्।
तस्यापि स्पर्शनात् सिद्धः परं पदमवाप्नुयात्।। 24.19
ततो देवैः पुनर्ब्रह्मा विज्ञप्तो द्विजसत्तम।
एते यान्ति परां सिद्धिं लिङ्गस्य दर्शनान्नराः।। 24.20
तच्छ्रुत्वा भगवान् ब्रह्मा देवाः हतकाम्यया।
उपर्युपरि लिङ्गानि सप्त तत्र चकार ह।। 24.21
ततो ये मिक्तिकामास्च सिद्धाः शमपरायणाः।
सेव्य पांशुं प्रयत्नेन प्रयाताः परमं पदम्।। 24.22
पांशवोऽपि कुरुक्षेत्रे वायुना समुदीरिताः।
महादुष्कृतकर्माणं प्रयान्ति परमं पदम्।। 24.23
अज्ञानाज्ज्ञानतो वापि स्त्रियो वा पुरुषस्य वा।
नश्यते दुष्कृतं सर्वं स्थाणुतीर्थप्रभावतः।। 24.24
लिङ्गस्य दर्शनान्मुक्तिः स्पर्शनाच्च वटस्य च।
तत्संनिधौ जले स्नात्वा प्राप्नोत्यभिमतं फलम्।। 24.25
पितृणां तर्पणं यस्तु जले तस्मिन् करिष्यति।
बिन्दो बिन्दौ तु तोयस्य अनन्तफलभाग्भवेत्।। 24.26
यस्तु कृष्णतिलैः सार्द्ध लिङ्गस्य पश्चिमे स्थितः।
तर्पयेच्छ्रद्धया युक्तः स प्रीणाति युगत्रयम्।। 24.27
यावन्मन्वन्तरं प्रोक्तं यावल्लिङ्गस्य संस्थितिः।
तापत्प्रीताश्च पितरः पिबन्ति जलमुत्तमम्।। 24.28
कृते युगे सान्निहत्यं त्रेतायां वायुसंज्ञितम्।
कलिद्वापरयोर्मध्ये कूपं रुद्रह्रदं स्मृतम्।। 24.29
चैत्रस्य कृष्णपक्षे च चतुर्दश्यां नरोत्तमः।
स्नात्वा रुद्रह्रदे तीर्थे परं पदमवाप्नुयात्।। 24.30
यस्तु वटे स्थितो रात्रिं ध्यायते परमेश्वरम्।
स्थाणोर्वटप्रसादेन मनसा चिन्तितं फलम्।। 24.31
इति श्रीवामनपुराणे सरोमाहात्म्ये चतुर्विशोऽध्याः ।। 24 ।।


























----
सरोमाहात्म्ये-25
सनत्कुमार उवाच।।
स्थाणोर्वटस्योत्तरतः सुक्रतीर्थं प्रकीर्तितम्।
स्थाणोर्वटस्य पूर्वेण सोमतीर्थं द्विजोत्तम।। 25.1
स्थाणोर्वटं दक्षिणतो दक्षतीर्थमुदाहृतम्।
स्थाणोर्वटात् पश्चिमतः स्कन्दतीर्थं प्रतिष्ठितम्।। 25.2
एतानि पुण्यतीर्तानि मध्ये स्थाणुरिति स्मृतः।
तस्य दर्शनमात्रेण प्राप्नोति परमं पदम्।। 25.3
अष्टम्यां च चतुर्दश्यां यस्त्वेतानि परिक्रमेत्।
पदे पदे यज्ञफलं स प्राप्नोति न शंशयः।। 25.4
एतानि मुनिभिः साध्यैरादित्यैर्वसुभिस्तदा।
मरुद्भिर्वह्निभिस्चैव सेवितानि प्रयत्नतः।। 25.5
अन्ये ये प्राणिनः केचित् प्रविष्टाः स्थाणुमुत्तमम्।
सर्वपापविनिर्मुक्ताः प्रयान्ति परमां गतिम्।। 25.6
अस्ति तत्संनिधौ लिङ्गं देवदेवस्य शूलिनः।
उमा च लिङ्गरूपेण हरपार्श्वं न मुञ्चति।। 25.7
तस्य दर्शनमात्रेण सिद्धिं प्राप्नोति मानवः।
वटस्य उत्तरे पार्श्वे तक्षकेण महात्मना।। 25.8
प्रतिष्ठितं महालिङ्गं सर्वकामप्रदायकम्।
वटस्य पूर्वदिग्भागे विश्वकर्मकृतं महत्।। 25.9
लिङ्गं प्रत्यङ्मुखं दृष्ट्वा सिद्धिमाप्नोति मानवः।
तत्रैव लिङ्गरूपेण स्थिता देवी सरस्वती।। 25.10
प्रणम्य तां प्रयत्नेन बुद्धिं मेधां च विन्दति।
वटपार्श्वे स्थितं लिङ्गं ब्रह्मणा तत् प्रतिष्ठितम्।। 25.11
दृष्ट्वा वटेश्वरं देवं प्रयाति परमं पदम्।
ततः स्थाणुवटं दृष्ट्वा कृत्वा चापि प्रदक्षिणम्।। 25.12
प्रदिक्षिणीकृता तेन सप्तद्वीपा वसुंधरा।
स्थाणोः पश्चिमदिग्बागे नकुलीशो गणः स्मृतः।। 25.13
तमभ्यर्च्य प्रयत्नेन सर्वपापैः प्रमुच्यते।
तस्य दक्षिणदिग्भागे तीर्थं रुद्रकरं स्मृतम्।। 25.14
तस्मिन् स्नातः सर्वतीर्थे स्नातो भवति मानवः।
तस्य चोत्तरदिग्भागे रावणेन महात्मना।। 25.15
प्रतिष्ठितं महालिङ्गं गोकर्णं नाम नामतः।
आषाढमासे या कृष्णा भविष्यति चतुर्दशी।
तस्यां योऽर्चति गोकर्णं तस्य पुण्यफलं श्रृणु।। 25.16
कामतोऽकामतो वापि यत् पापं तेन संचितम्।
तस्माद् विमुच्यते पापात् पूजयित्वा हरं शुचिः।। 25.17
कौमारब्रह्मचर्येण यत्पुण्यं प्राप्यते नरैः।
तत्पुण्यं सकलं तस्य अष्टम्यां योऽर्चयेच्छिवम्।। 25.18
यदीच्छेत् परमं रूपं सौभाग्यं धनसंपदः।
कुमारेश्वरमाहात्म्यात् सिद्ध्यते नात्र संशयः ।। 25.19
तस्य चोत्तरदिग्बागे लिङ्गं पूज्य विभीषणः। 
अजरश्चामरश्चैव कल्पयित्वा बभूव ह।। 25.20
आषाढस्य तु मासस्य शुक्ला या चाष्टमी भवेत्।
तस्यां पूज्य सोपवासो ह्यमृतत्वमवाप्नुयात्।। 25.21
खरेण पूजितं लिङ्गं तस्मिन् स्थाने द्विजोत्तम।
तं पूजयित्वा यत्नेन सर्वकामानवाप्नुयात्।। 25.22
दूषणस्त्रिशिराश्चैव तत्र पूज्य महेश्वरम्।
यथाभिलषितान् कामानापतुस्तौ मुदान्वितौ।। 25.23
चैत्रमासे सिते पक्षे यो नरस्तत्र पूजयेत्।
तस्य तौ वरदौ प्रयच्छेतेऽभिवाञ्छितम्।। 25.24
स्थाणोर्वटस्य पूर्वोण हस्तिपादेश्वरः शिवः।
तं दृष्ट्वा मुच्यते पापैरन्यजन्मनि संभवैः।। 25.25
तस्य दक्षिणतो लिङ्गं हारीतस्य ऋषेः स्थितम्।
यत् प्रणण्य प्रयत्नेन सिद्धिं प्राप्नोति मानवः।। 25.26
तस्य दक्षिणपार्श्वे तु वापीतस्य महात्मनः।
लिह्गं त्रैलोक्यविख्यातं सर्वपापहरं शिवम्।। 25.27
कङ्गालरूपिणा चापि रुद्रेण सुमहात्मना।
प्रतिष्ठितं महालिङ्गं सर्वपापप्रणशनम्।। 25.28
भुक्तिदं मुक्तिदं प्रोक्तं सर्वकिल्बिषनाशनम्।
लिङ्गस्य दर्शनाच्चैव अग्निष्टोमफलं लभेत्।। 25.29
तस्य पश्चिमदिग्भागे लिङ्गं सिद्धप्रतिष्ठितम्।
सिद्धेश्वरं तु विख्यातं सर्वसिद्धिप्रदायकम्।। 25.30
तस्य दक्षिणदिग्बागे मृकण्डेन महात्मना।
तत्र प्रतिष्ठितं लिङ्गं दर्शनात् सिद्धिदायकम्।। 25.31
तस्य पूर्वे च दिग्भागे आदित्येन महात्मना।
प्रतिष्ठितं लिङ्गवरं सर्वकिल्बिषनाशनम्।। 25.32
चित्राङ्गदस्तु गन्धर्वो रम्भा चाप्सरसां वरा।
परस्परं सानुरागौ स्थाणुदर्शनकाङ्क्षिणौ।। 25.33
दृष्ट्वा स्थाणुं पूजयित्वा सानुरागौ परस्परम्।
आराध्य वरदं देवं प्रतिष्ठाप्य महेश्वरम्।। 25.34
चित्राङ्गदेश्वरं दृष्ट्वा तथा रम्भेश्वरं द्विज।
सुभगो दर्शनीयस्च कुले जन्म समाप्नुयात्।। 25.35
तस्य दभिणतो लिङ्गं वज्रिणा स्थापितं पुरा।
तस्य प्रसादात् प्राप्नोति मनसा चिन्तितं फलम्।। 25.36
पराशरेण मुनिना ततैवाराध्य शंकरम्।
प्राप्तं कवित्वं परमं दर्शनाच्छंकरस्य च।। 25.37
वेदव्यासेन मुनिना आराध्य परमेश्वरम्।
सर्वज्ञत्वं ब्रह्मज्ञानं प्राप्तं देवप्रसादतः।। 25.38
स्थाणोः पश्चिमदिग्भागे वायुना जगदायुना।
प्रतिष्ठितं महालिङ्गं दर्शनात् पापनाशनम्।। 25.39
तस्यापि दक्षिणे भागे लिङ्गं हिमवतेश्वरम्।
प्रतिष्ठितं पुण्यकृतां दर्शनात् सिद्धिकारकम्।। 25.40
तस्यापि पश्चिमे भागे कार्तवीर्येण स्थापितम्।
लिङ्गं पापहरं सद्यो कार्तनात् पुण्यमाप्नुयात्।। 25.41
तस्याप्युत्तरदिग्भागो सुपार्श्वे स्थापितं पुनः।
आराध्य हनुमांश्चाप सिद्धिं देवप्रसादतः।। 25.42
तस्यैव पूर्वदिग्भागे विष्णुना प्रभविष्णुना।
आराध्य वरदं देवं चक्रं लब्धं सुदर्शनम्।। 25.43
तस्यापि पूर्वादिघ्भागे मित्रेण वरुणेन च।
प्रतिष्ठितौ लिङ्गवरौ सर्वकामप्रदायकौ।। 25.44
एतानि मुनिभिः साध्यैरादित्यैर्वसुभिस्तथा।
सेवितानि प्रयत्नेन सर्वपापहराणि वै।। 25.45
खर्णलिङ्गस्य पश्चात्तु ऋषिभिस्तत्त्वदर्शिभिः।
प्रतिष्ठितानि लिङ्गानि येषां संख्या न विद्यते।। 25.46
तथा ह्युत्तरतस्तस्य यावदोघवती नदी।
सहस्रमेकं लिङ्गानां देवपश्चिमतः स्थितम्।। 25.47
तस्यापि पूर्वदिग्भागे बालखिल्यैर्महात्मभिः।
प्रतिष्ठिता रुद्रकोटिर्यावत्संनिहितं सरः।। 25.48
दक्षिणेन तु देवस्य गन्धर्वैर्यक्षकिन्नरैः।
प्रतिष्ठितानि लिङ्गानि येषां संख्या न विद्यते।। 25.49
तिस्रः कोट्योऽर्धकोटी च लिङ्गानां वायुरब्रवीत्।
असंख्याताः सहस्राणि ये रुद्राः स्थाणुमाश्रिताः।। 25.50
एतज्ज्ञात्वा श्रद्दधानः स्थाणुलिङ्गं समाश्रयेत्।
यस्य प्रसादात् प्राप्नोति मनसा चिन्तितं फलम्।। 25.51
अकामो वा सकामो वा प्रविष्टः स्थाणुमन्दिरम्।
विमुक्तः पातकैर्घोरैः प्राप्नोति परमं पदम्।। 25.52
चैत्रे मासे त्रयोदश्यां दिव्यनक्षत्रयोगतः।
शुक्रार्कचन्द्रसंयोगे दिने पुण्यतमे शुभे।। 25.53
प्रतिष्ठितं स्थाणुलिङ्गं ब्रह्मणा लोकधारिणा।
ऋषिभिर्देवसंघैश्च चपूजितं शाश्वतीः समाः।। 25.54
तस्मिन् काले निराहारा मानवाः श्रद्धयान्विताः।
पूजयन्ति शिवं ये वै ते यान्ति परमं पदम्।। 25.55
तदारूढमिदं ज्ञात्वा ये कुर्वन्ति प्रदक्षिणम्।
प्रदक्षिणीकृता तैस्तु सप्तद्वीपा वसुंधरा।। 25.56
इति श्रीवामनपुराणे सरोमाहात्म्ये पञ्चविशोऽध्यायः ।। 25 ।।



















---
सरोमाहात्म्ये-26
मार्कण्डेय उवाच।।
स्थाणुतीर्थप्रभावं तु श्रोतुमिच्छाम्यहं मुने।
केन सिद्धिरथ प्राप्ता सर्वपापभयापहा।। 26.1
सनत्कुमार उवाच।।
श्रृणु सर्वमशेषेण स्थाणुमाहात्म्यमुत्तमम्।
यच्छ्रुत्वा सर्वपापेभ्यो मुक्तो भवति मानवः।। 26.2
एकार्णवे जगत्यस्मिन् नष्टे स्थावरजङ्गमे।
विष्णोर्नाभिसमुद्भूतं पद्ममव्ययक्तजन्मनः।
तस्मिन् ब्रह्म समुद्भूतं सर्वलोकपितामहः।। 26.3
तस्मान्मरीचिरभवन्मरीचेः कश्यपः सुतः।
कश्यपादभवद् भास्वांस्तमान्मनुरजायत।। 26.4
मनोस्तु क्षुवतः पुत्र उत्पन्नो मुख्संभवः।
पृथिव्यां चतुरन्तायां राजासीद् धर्मरक्षिता।। 26.5
तस्य पत्नी बभूवाथ भया नाम भयावहा।
मृत्योः सकाशादुत्पन्ना काल्स्य दुहिता तदा।। 26.6
तस्यां समभवद् वेनो दुरात्मा वेदनिन्दकः।
स दृष्ट्वा पुत्रवदनं क्रुद्धो राजा वनं ययौ।। 26.7
तत्र कृत्वा तपो घोरं धर्मेणावृत्य रोदसी।
प्राप्तवान् ब्रह्मसदनं पुरनावृत्तिदुर्वभम्।। 26.8
वेनो राजा समभवत् समस्ते क्षितिमण्डले।
स मातामहदोषेण तेन कालात्मजात्मजः।। 26.9
घोषयामस नगरे दुरात्मा वेदनिन्दकः।
न दातव्यं न यष्टव्यं न होतव्यं कदाचन।। 26.10
अहमेकोऽत्र वै वन्द्यः पूज्योऽहं भवतां सदा।
मया हि पालिता यूयं निवसध्वं यथासुखम्।। 26.11
तन्मत्तोऽन्यो न देवोऽस्ति युष्माकं यः परायणम्।
एतच्छ्रत्वा तु वचनमृषयः सर्व एव ते।। 26.12
परस्परं समागम्य राजानं वाक्यमब्रवन्।
श्रुतिः प्रमाणं धर्मस्य ततो यज्ञः प्रतिष्ठितः।। 26.13
यज्ञैर्विना नो प्रीयन्ते देवाः स्वर्गनिवासिनः।
अप्रीता न प्रयच्छन्ति वृष्टिं सस्यस्य वृद्धये।। 26.14
तस्माद् यज्ञैश्च देवैश्च धार्यते सचराचरम्।
एतच््छ्रुत्वा क्रोधदृष्टिर्वेनः प्राह पुनः पुनः।। 26.15
न यष्टव्यं न दातव्यमित्याह क्रोधमूर्च्छितः।
ततः क्रोधसमाविष्टा ऋषः सर्व एव ते।। 26.16
निजघ्नुर्मन्त्रपूतैस्ते कुशैर्वज्रसमन्वितैः।
ततस्त्वराजके लोके तमसा संवृते तदा।। 26.17
दस्युभिः पीड्यमानास्तान् ऋषींस्ते शरणं ययुः।
ततस्ते ऋषयः सर्वे ममन्थुस्तस्य वै करम्।। 26.18
सव्यं तस्मात् समुत्तस्थौ पुरुषो ह्रस्वदर्शनः।
तमूचुर्ऋषयः सर्वे निषीदतु भवानिति।। 26.19
तस्मान्निषादा उत्पन्ना वेनकल्मषसंभवाः।
ततस्ते ऋषः सर्वे मन्मथुर्दक्षिणं करम्।। 26.20
मथ्यमाने करे तस्मिन् उत्पन्नः पुरुषोऽपरः।
बृहत्सालप्रतीकाशो दिव्यलक्षणलक्षितः।। 26.21
धनुर्बाणाङ्कितकरश्चश्चक्रध्वसमन्वितः।
तमुत्पन्नं तदा दृष्ट्वा सर्वे देवाः सवासवाः।। 26.22
अभ्यषिञ्चन् पृथिव्यां तं राजानं भूमिपालकम्।
ततः स रञ्जयामास धर्मेण पृथिवीं तदा।। 26.23
पित्राःऽपरञ्जिता तस्य तेन सा परिपालिता।
तत्र राजेतिशब्दोऽस्य पृथिव्या रञ्जनादभूत्।। 26.24
स राज्यं पाप्य तेभ्यस्तु चिन्तयामास पार्थिवः।
पिता मम अधर्मिष्ठो यज्ञव्युच्छित्तिकारकः।। 26.25
कथं तस्य क्रिया कार्या परलोकसुखावहा।
इत्येवं चिन्तयानस्य नारदोऽभ्याजगाम ह।। 26.26
तस्मै स चासनं दत्त्वा प्रणिपत्य च पृष्टवान्।
भगवन् सर्वलोकस्य जानासि त्वं शुभाशुभम्।। 26.27
पिता मम दुराचारो देवब्राह्मणनिन्दकः।
स्वकर्मरहितो विप्र परलोकमवाप्तवान्।। 26.28
ततोऽब्रवीन्नारदस्तं ज्ञात्वा दिव्येन चक्षुषा।
म्लेच्छमघ्ये समुत्पन्नं क्षयकुष्ठसमन्वितम्।। 26.29
तच्छ्रुत्वा वचनं तस्य नारदस्य महात्मनः।
चिन्तयामास दुखार्त्तः कथं कार्यं मया भवेत्।। 26.30
इत्येवं चिन्तयानस्य मतिर्जाता महात्मनः।
पुत्रः स कथ्यते लोके यः पितॄंस्त्रायते भयात्।। 26.31
एवं संचिन्त्य स तदा नारदं पृष्टवान् मुनिम्।
तारणं मत्पिपतुस्तस्य मया कार्यं कथं मुने।। 26.32
नारद उवाच।।
गच्छ त्वं तस्य तं देहं तीर्थेषु कुरु निर्मलम्।
यत्र स्थाणोर्महत्तीर्थं सरः संनिहितं प्रति।। 26.33
एतच्छ्रत्वा तु वचनं नारदस्य महात्मनः।
सचिवे राज्यमाधाय राजा स तु जगाम ह।। 26.34
स गत्वा चोत्तरां भूमिं म्लेच्छमध्ये ददर्श ह।
कुष्ठरोगेण महाता क्षयेण च समन्वितम्।। 26.35
ततः शोकेन महता संतप्तो वाक्यमब्रवीत्।
ह म्लेच्छा नौमि पुरुषं स्वगृहं च नयाम्यहम्।। 26.36
तत्राहमेनं निरुजं करिष्ये यदि मन्यथ।
तथेति सर्वे ते म्लेच्छाः पुरुषं तं दयापरम्।। 26.37
ऊचुः प्रणतसर्वाङ्गा यथा जानासि तत्कुरु।
तत आनीय पुरुषान् शिविकावाहनोचितान्।। 26.38
दत्त्वा शुल्कं च द्विगुणं सुखेन नयत द्विजम्।
ततः श्रुत्वा तु वचनं तस्य राज्ञो दयावतः। 26.39
गृहीत्वा शिविकां क्षिप्रं कुरुक्षेत्रेण यान्ति ते।
तत्र नीत्वा स्थाणुतीर्थे अवतार्य च ते गताः।। 26.40
ततः स राजा मध्याह्ने तं स्नापयति वै तदा।
ततो वायुरन्तरिक्षे इदं वचनमब्रवीत्।। 26.41
मा तात साहसं कार्षिस्तीर्थ रक्ष प्रयत्नतः।
अयं पापेन घोरेम अतीव परिवेष्टितः।। 26.42
वेदनिन्दा महत्पापं यस्यान्तो नैव लभ्यते।
सोऽयं स्नानान्महत्तीर्थं नाशयिष्यति तत्क्षणात्।। 26.43
एतद् वोयर्बचः श्रुत्वादुःखेन महताऽन्वितः।
उवाच शोकसंतप्तस्तस्य दुःखेन दुःखितः।
एष घोरेण पापेन अतीव परिवेष्टितः।। 26.44
प्रायश्चित्तं करिष्येऽहं यद्वदिष्यन्ति देवताः।
ततस्ता देवताः सर्वा इदं वचनमब्रुवन्।। 26.45
स्नात्वा स्नात्वा च तीर्थेषु अभिषिञ्चस्व वारिणा।
ओजसा चुलुकं यावत् प्रतिकूले सरस्वतीम्।। 26.46
स्नात्वा मुक्तिमवाप्नोति पुरुषः श्रद्धयान्वितः।
एष स्वपोषणपरो देवदूषणतत्परः।। 26.47
ब्राह्मणैश्च परित्यक्तो नैष शुद्ध्यति कर्हिचित्।
तस्मादेनं समुद्दिश्य स्नात्वा तीर्थेषु भक्तितः।। 26.48
अभिषिञ्चस्व तोयेन ततः पूतो भविष्यति।
इत्येतद्वचनं श्रुत्वा कृत्वा तस्याश्रमं ततः।। 26.49
तीर्थयात्रां ययौ राजा उद्दिश्य जनकं स्वकम्।
स तेषु प्लावनं कुर्वस्तीर्थेषु च दिने दिने।। 26.50
अभ्यषिढ्चत् स्वपितरं तीर्थतोयेन नित्यशः।
एतस्मिन्नेव काले तु सारमेयो जगाम ह।। 26.51
स्थाणोर्मठे कौलपतिर्देवद्रव्यस्य रक्षिता।
परिग्रहस्य द्रव्यस्य परिपालयिता सदा।। 26.52
प्रियश्च सर्वसोकेषु देवकार्यपरायणः।
तस्यैवं वर्त्तमानस्य धर्ममार्गे स्थितस्य च।। 26.53
कालेन चलिता बुद्धिर्देवद्रव्यस्य नाशेने।
तेनाधर्मेण युक्तस्य परलोकगतस्य च ।। 26.54
दृष्ट्वा यमोऽब्रवीद् वाक्यं श्वयोनिं व3ज मा चिरम्।
तद्वाक्यानन्तरं जातः श्व वै सौगन्धिके वने।। 26.55
ततः कालेन महता श्वयूथपरिवारितः।
परिभूतः सरमया दुःखेन महता वृतः।। 26.56
त्यक्त्वा द्वैतवनं पुण्यं सान्निहत्यं ययौ सरः।
तस्मिन् प्रविष्टमात्रस्तु स्थाणोरेव प्रसादतः।। 26.57
अतीव तृषया युक्तः सरस्वत्यां ममञ्ज ह।
तत्र संप्लुतदेहस्तु विमुक्तः सर्वाकिल्बिषैः।। 26.58
आहारलोभेन तदा प्रविवेश कुटीरकम्।
प्रविशन्तं तदा दृष्ट्वा श्वानं भयसमन्वितः।। 26.59
स तं पस्पर्श शनकैः स्थाणुतीर्थे ममञ्ज ह।
पततः पूर्वतीर्थेषु विप्रुषैः परिषिञ्चतः।। 26.60
शुनोऽस्य गात्रसंभूतैरब्बिन्दुभिः स सिञ्चितः।
विरक्तदृष्टिश्च शुनः क्षेपेण च ततः परम्।। 26.61
स्थाणुतीर्थस्य माहात्म्यात् स पुत्रेण च तारितः।
नियतस्तत्क्षणाञ्जातो स्तुतिं कर्तुं प्रचक्रमे।। 26.62
वेन उवाच।।
प्रपद्ये देवमीशानं त्वामजं चन्द्रभूषणम्।
महादेवं महात्मानं विश्वस्य जगतः पतिम्।। 26.63
नमस्ते देवदेवेश सर्वशत्रुनिषूदन।
देवेश बलिविष्टम्भदेवदैत्यैश्च पूजित।। 26.64
विरूपाक्ष सहस्राक्ष त्र्यक्ष यक्षेश्वरप्रिय।
सर्वतः पाणिपादान्त सर्वतोऽक्षिशिरोमुख।। 26.65
सर्वतः श्रुतिमल्लोके सर्वमावृत्य तिष्ठसि।
शङ्कुकर्ण महाकर्म कुम्भकर्णार्णवालय।। 26.66
गजेन्द्रकर्ण गोकर्ण पाणिकर्ण नमोऽस्तु ते।
शतजिह्व शतावर्त शतोदर शतानन।। 26.67
गायन्ति त्वां गायत्रिणो ह्यर्चयन्त्यर्क्कमर्चिणः।
ब्रह्माणं त्वा शतक्रतो उद्वंशमिव मेनिरे।। 26.68
मूर्त्तौ हि ते महामूर्ते समुद्राम्बुधरास्तथा।
देवताः सर्व एवात्र गोष्ठे गाव इवासते।। 26.69
शरीरे तव पश्यामि सोममग्निं जलेश्वरम्।
नारायणं तथा सूर्यं ब्रह्माणं च बृहस्पतिम्।। 26.70
भगवान् कारणं कार्यं क्रियाकारणमेव तत्।
प्रभवः प्रलयश्चैव सदसच्चापि दैवतम्।। 26.71
नमो भवाय शर्वाय वरदायोग्ररूपिणे।
अन्धकासुरहन्त्रे च पशूनां पतये नमः।। 26.72
त्रिजटाय त्रिशीर्षाय त्रिशुलासक्कपाणये।
त्र्यम्बकाय त्रिनेत्राय त्रिपुरघ्र नमोऽस्तु ते।। 26.73
नमो मुण्डाय चण्डाय अण्डायोत्पत्तिहेतवे।
डिण्डिमासक्तहस्ताय डिण्डिमुण्डाय ते नमः।। 26.74
नमोर्ध्वकेशदंष्ट्राय शुष्काय विकृताय च।
धूम्रलोहितकृष्णाय नीलग्रीवाय ते नमः।। 26.75
नमोऽस्त्वप्रतिरूपाय विरुपाय शिवाय च।
सूर्यमालाय सूर्याय स्वरूपध्वजमालिने।। 26.76
नमो मानातिमानाय नमः पटुतराय ते।
नमो गणेन्द्रनाथाय वृषस्कन्धाय धन्विने।। 26.77
संक्रन्दनाय चण्डाय पर्णधारपुटाय च।
नमो हिरण्यवर्णाय नमः कन्कवर्चसे।। 26.78
नमः स्तुताय स्तुत्याय स्तुतिस्थाय नमोऽस्तु ते।
सर्वाय सर्वभक्षाय सर्वभूतशरीरिणे।। 26.79
नमो होत्रे च हन्त्रे च सितोदग्रपताकिने।
नमनो नम्याय नम्राय नमः कटकटाय च।। 26.80
नमोऽस्तु कृशनाशाय शयितायोत्थिताय च।
स्थिताय धावमानाय मुण्डाय कुटिलाय च।। 26.81
नमो नर्त्तनशीलाय लयवादित्रशालिने।
नाट्योपहारलुब्धाय मुखवादित्रशालिने।। 26.82
नमो ज्योष्ठाय श्रेष्ठाय बलतिबलघातिने।
कालनाशाय कालाय संसारक्षयरूपिणे।। 26.83
हिमवद्दुहितुः कान्त भैरवाय नमोऽस्तु ते।
उग्राय च नमो नित्यं नमोऽसुत दशबाहवे।। 26.84
चितिभस्मप्रियायैव कपालासक्तपाणये।
विभीषणाय भीष्माय भीमव्रतधराय च।। 26.85
नमो विकृतवक्त्राय नमः पूतोग्रदृष्टये।
पक्वाममांसलुब्धाय तम्बिवीणाप्रियाय च।। 26.86
नमो वृषाङ्कवृक्षाय गोवृषाभिरुते नमः।
कटङ्कटाय भीमाय नमः परपराय च।। 26.87
नमः सर्ववरिष्ठाय वराय वरदायिने।
नमो विरक्तरक्ताय भावनायाक्षमालिने।। 26.88
विभेदभेदभिन्नाय छायायै तपनाय च।
अघोरघोररूपाय घोरघोरतराय च।। 26.89
नमः शिवाय शान्ताय नमः शान्तमाय च।
बहुनेत्रकपालाय एकमूर्ते नमोऽस्तु ते।। 26.90
नमः क्षुद्राय लुब्धाय यज्ञभागप्रियाय च।
पञ्चालाय सिताङ्गाय नमो यमनियामिने।। 26.91
नमश्चित्रोरुघण्टाय घण्टाघण्टनिघण्टिने।
सहस्रशतघण्टाय घण्टामालविभूषिणे।। 26.92
प्रणसंघट्टगर्वाय नमः किलिकिलिप्रिये।
हुंहुंकाराय पाराय हुंहुंकारप्रियाय च।।26.93
नमः समसमे नित्यं गृहवृक्षनिकेतिने।
गर्भमांसश्रृगालाय तारकाय तराय च।। 26.94
नमो यज्ञाय यजिने हुताय प्रहुताय च।
यज्ञवाहाय हव्याय तप्याय तपनाय च।। 26.95
नमस्तु पयसे तुभ्यं तुण़्डानां पतये नमः।
अन्नदायान्नपतये नमो नानान्नभोजिने।। 26.96
नमः सहस्रशीर्षाय सहस्रचरणाय च।
सहस्रोद्यतशूलाय सहस्राभरणाय च।। 26.97
बालनुचरगोप्त्रे च बाललीलाविलासिने।
नमो बालाय वृद्धाय क्षुब्धाय क्षोभणाय च।। 26.98
गङ्गालुलितकेशाय मुञ्जकेशाय वै नमः।
नमः षट्कर्मतुष्टाय त्रिकर्मनिरताय च।। 26.99
नग्नप्राणाय चण्डाय कृशाय स्फोटनाय च।
धर्मार्थकाममोक्षाणां कथ्याय कथनाय च।। 26.100
साङ्ख््या साङ्ख्यमुख्याय साङ्ख्ययोगमुखाय च।
नमो विरथरथ्याय चतुष्पथरथाय च।। 26.101
कुष्णाजिनोत्तरीयाय व्यालयज्ञोपवीतिने।
वक्त्रसंधानकेशाय हरिकेश नमोऽस्तु ते।
त्र्यम्बिकाम्बिकनाथायव्यक्तव्यक्ताय वेधसे।। 26.102
कामकामदकामघ्न तृप्तातृप्तविचारिणे।
नमः सर्वद पापघ्न कल्पसंख्याविचारिणे।। 26.103
महासत्त्व महाबाहो महाबल नमोऽस्तु ते।
महामेघ महाप्रख्य महाकाल महाध्युते।। 26.104
मेघावर्त्त युगावर्त्त चन्द्रार्कपतये नमः।
त्वमन्नमन्नभोक्ता च पक्वभुक् पावनोत्तम।। 26.105
जरायुजाण्डजाश्चैव स्वेदजोद्भिदजाश्च ये।
त्वमेव देवदेवेश भूतग्रामश्चतुर्विधः।। 26.106
स्रष्टा चराचरस्यास्य पाता हन्ता तथैव च।
त्वामाहुर्ब्रह्य विद्वांसो ब्रह्म ब्रह्मविदां गतिम्।। 26.107
मनसः परमज्योतिस्त्वं वायुर्ज्योतिषामपि।
हंहवृक्षे मधुकरमाहुस्त्वं ब्रह्मवादिनः।। 26.108
यजुर्मयो ऋङ्मयस्त्वामाहुः सामम्यस्तथा।
पठ्यसे स्तुतिभिर्नित्यं वेदोपनिषदां गणै। 26.109
ब्राह्मणाः क्षत्रिया वैश्याः शूद्रा वर्णावराश्च ये।
त्वमेव मेघसंघाश्च विद्युतोऽसनिगर्जितम्।। 26.110
संवत्सरस्तवमृतवो मासो मासार्धमेव च।
युगा निमेषाः काष्ठाश्च नक्षत्राणि ग्रहाः कलाः।। 26.111
वृक्षाणां ककुभोऽसि त्वं गिरीणां हिमवान् गिरिः।
व्याघ्रो मृगाणां पततां ताक्षर्योऽनन्तश्च भोगिनाम्।। 26.112
क्षिरोदो ऽस्युदधीनां च यन्त्राणां धनुरेव च।
वज्रं प्रहरणानां चज व्रतानां सत्यमेव च।। 26.113
त्वमेव द्वेष इच्छा च रागो मोहः क्षमाक्षमे।
व्यवसायो धृतिर्लोभः कामक्रोधौ जयाजयौ।। 26.114
त्वं शरी त्वं गदी चापि खट्वाङ्गी च शरासनी।
छेत्ता मेत्ता प्रहर्ताऽसि मन्ता नेता सनातनः।। 26.115
दशलक्षणसंयुक्तो धर्मोऽर्थः काम एव च।
समुद्राः सरितो गङ्गा पर्वताश्च सरांसि च।। 26.116
लतावल्ल्यस्तृणौषध्यः पशवो मृगपक्षिणः।
द्रव्यकर्मगुणारम्भः कालपुष्पफलप्रदः।। 26.117
आदिश्चन्तश्च वेदानां गायत्री प्रणवस्तथा।
लोहितो हरितो नीलः कुष्णः पीतः सितस्तथा।। 26.118
कद्रुश्च कपिलश्चैव कपोतो मेचकस्तथा।
सवर्णश्चाप्यवर्णाश्च कर्त्ता हर्त्ता त्वमेव हि।। 26.119
त्वमिन्द्रश्च यमश्चैव वरुणो धनदोऽनिलः।
उपप्लवश्चित्रभातुः स्वर्भानुरेव च।। 26.120
शिक्षाहैत्रं त्रिसौपर्णं यजुषां शतरुद्रियम्।
पवित्रं च पवित्राणां मङ्गलानां च मङ्गलम्।। 26.121
तिन्दुको गिरिजो वृक्षे मुद्गं चाखिलजीवनम्।
प्राणाः सत्त्वं रजश्चैव तमश्च प्रतिपत्पितिः।। 26.122
प्राणोऽपानः मसानश्च उदानो व्यान एव च।
उन्मेषश्च निमेषश्च क्षुतं जृम्भितमेव च।। 26.123
लोहितान्तर्गतो दृष्टिर्महावक्त्रो महोदरः।
शुचिरोमा हरिश्मश्रुरूर्ध्वकेशश्चलाचलः।। 26.124
गीतवादित्रनृत्यज्ञो गीतवादित्रकप्रियः।
मत्स्यो जालो जलौकाश्च कालः केलिकला कलिः।। 26.125
अकालश्च विकालश्च दुष्कालः काल एव च।
मृत्युश्च मृत्युकर्त्ता च यक्षो यक्षभयंकरः।। 26.126
संवर्त्तकोऽन्तकश्चैव संवर्त्तकबलाहकः।
घण्टो घण्टी माहघण्टी चिरी माली च मातलिः।। 26.127
ब्रह्मकालयमाग्नीनां दण्डी मुण्डी त्रिमुण्डधृक्।
चतुर्युगश्चतुर्वेदश्चातुर्होत्रप्रवर्त्तकः।। 26.128
चातुराश्रम्यनेता च चातुर्वर्ण्यकरस्तथा।
नित्यमक्षप्रियो धूर्त्तो गणाध्यक्षो गणाधिपः।। 26.129
रक्तमाल्याम्बरधरो गिरिको किरिप्रियः।
शिल्पं च शिल्पिनां श्रेष्ठः सर्वशिल्पप्रवर्त्तकः।। 26.130
भगनेत्राङ्कुश्चण्डः पूष्णो दन्तविनाशनः।
स्वाहा स्वधा वषट्कारो नमस्कारो नमो नमः।। 26.131
गूढव्रतो गुह्यतपास्तारकास्तारकामयः।
धाता विधाता संधाता पृथिव्या धरणोऽपरः।। 26.132
ब्रह्म तपश्च सत्यं च व्रतचर्य मथार्जवम्।
भूतात्मा भूतकृद् भूतिर्भूतभव्यभवोद्भवः।। 26.133
भूर्भुवः स्वर्ऋतं चैव ध्रुवो दान्तो महेश्वरः।
दीक्षितोऽदीक्षितः कान्तो दुर्दान्तो दान्तसंभवः।। 26.134
चन्द्रावर्त्तो युगावर्त्तः संवर्त्तकप्रवर्त्तकः।
बिन्दुः कामो ह्यणुः स्थूलः कर्णिकारस्रजप्रियः।। 26.135
नन्दीमुखो भीममुकः सुमुको दुर्मुखस्तथा।
हिरण्यगर्भः शकुनिर्महोरगपतिर्विराट् ।। 26.136
अधर्महा महादेवो दण्डधारो गणोत्कटः।
गोनर्दो गोप्रतारश्च गोवृषेश्वरवाहनः।। 26.137
त्रैलोक्यगोप्ता गोविन्दो गोमार्गो मार्ग एव च।
स्थिरः श्रेष्ठस्च स्थाणुश्च विक्रोशः क्रोश एव च।। 26.138
दुर्वारणो दुर्विषहो दुःसहो तदुरतिक्रमः।
दुर्द्धर्षो दुष्प्रकाशश्च दुर्दुर्शो दुर्जयो जयः।। 26.139
शशाङ्कानलशीतोष्णः क्षुत्तृष्णा च निरामयः।
आधयो व्याधयश्चैव व्याधिहा व्याधिनः।। 26.140
समूहश्च समूहस्य हन्ता देवः सनातनः।
शिखण्डी पुण्डरीकाक्षः पुण्डरीकवनालयः।। 26.141
त्र्यम्बको दण्डधारश्च उग्रदंष्ट्रः कुलान्तकः।
विषापहः सुरश्रेष्ठः सोमपास्त्वं मरुत्पते।
अमृताशी जगन्नातो देवदेव गणेश्वरः।। 26.142
मधुश्च्युतानां मधुपो ब्रह्मवाक् त्वं घृतच्युतः।
सर्वलोकस्य भोक्ता त्वं सर्वलोकपितामहः।। 26.143
हिरण्यरेताः पुरुषस्त्वमेकः त्वं स्त्री पुमांस्त्वं हि नपुंसकं च।
बालो युवा स्थविरो देवदंष्ट्रा त्वन्नो गिरिर्विश्वकृद् विश्वहर्ता।। 26.144
त्वं वै धाता विश्वकृतां वरेण्यस् त्वां पूजयन्ति प्रणताः सदैव।
चन्द्रादित्यौ चक्षुषी ते भवान् हि त्वमेव चाग्निः प्रपितामहश्च।
आराध्य त्वां सरखतीं वाग्लभन्ते अहोरात्रे निमिषोन्मेषकर्त्ता।। 26.145
न ब्रह्मा न च गोविन्दः पौराणा ऋषयो न ते।
माहात्म्यं वेदितुं शक्ता यातातथ्येन शंकर।। 26.146
पुंसां शतसहस्राणि यत्समावृत्य तिष्ठति।
महतस्तमसः पारे गोप्ता मन्ता भवान् सदा।। 26.147
यं विनिद्रा जितश्वासाः सत्त्वस्थाः संयतेन्द्रियाः।
ज्योतिः पश्यन्ति युञ्जानास्तस्मै योगात्मने नमः।। 26.148
या मूर्तयश्च सूक्ष्मास्ते न शक्या य निदरिशितुम्।
ताभिर्मां सततं रक्ष पिता पुत्रमिवौरसम्।। 26.149
रक्ष मां रक्षणीयोऽहं तवानघ नमोऽस्तु ते।
भक्तानुकम्पी भगवान् भक्तश्चाहं सदा त्वयि।। 26.150
जटिने दण्डिने नित्यं लम्बोदरशारीरिणे।
कमण्डलुनिषङ्गाय तस्मै रुद्रात्मने नमः।। 26.151
यस्य केशेषु जीमूता नद्याः सर्वाङ्गसन्धिषु।
कुक्षौ समुद्रश्चत्वारस्तस्मै तोयात्मने नमः।। 26.152
संभक्ष्य सर्वभूतानि युगान्ते पर्युपस्थिते।
यः शेते जलमध्यस्थस्तं प्रप्द्येऽम्बुशायिनम्।। 26.153
प्रविश्य वदनं राहोर्यः सोमं पिबते निशि।
ग्रसत्यर्कं च खर्भानू रक्षितस्तव तेजसा।। 26.154
ये चात्र पतिता गर्भा रुद्रगन्धस्य रक्षेण।
नमस्तेऽस्तु खधा खाहा प्राप्नुवन्ति तदद्भुते।। 26.155
येऽङ्गुष्ठमात्राः पुरुषा देहस्थाः सर्वदेहिनाम्।
रक्षन्तु ते हि मां नित्यं ते मामाप्याययन्तु वै।। 26.156
ये नदीषु समुद्रेषु पर्वतेषु गुहासु च।
वृभमूलेषु गोष्ठेषु कान्तारगहनेषु च।। 26.157
चतुष्पथेषु रथ्यासु चत्वरेषु सभासु च।
हस्त्यश्वरथशालासु जीर्णोद्यानालयेषु च।। 26.158
ये च पञ्चसु भूतेषु दिशासु विदिशासु च।
चन्द्रार्कयोर्मध्यागता ये च चन्द्रार्करश्मिषु।। 26.159
रसातलगता ये च ये च तस्मात् परं गताः।
नमस्तेभ्यो नमस्तेभ्यो नमस्तेभ्यश्च नित्यशः।। 26.160
येषां न विद्यते संख्या प्रमाणं रूपमेव च।
असंख्येयगणा रुद्रा नमस्तेभ्योऽस्तु नित्यशः।। 26.161
प्रसीद मम भद्रं ते तव भावगतस्य च।
त्वयि मे हृदयं देव त्वयि बुद्धिर्मतिस्त्वयि ।। 26.162
स्तुत्वैवं स महादेवं विरराम द्विजोत्त्मः।। 26.163
इति श्रीवामनपुराणे सरोमाहात्म्ये षड्विंशोऽध्यायः ।। 26 ।।

 









----
सरोमाहात्म्ये-27
सनत्कुमार उवचा।।
अथैनमब्रवीद् देवस्त्रैलोक्याधिपतिर्भवः।
आश्वासनकरं चास्य वाक्यविद् वाक्यमुत्तमम्।। 27.1
अहो तुष्टोऽस्मि ते राजन् स्तवेनानेन सुव्रत।
बहुनाऽत्र किमुक्तेन मत्समीपे वसिष्यसि।। 27.2
उषित्वा सुचिरं कालं मम गात्रोद्भवः पुनः।
असुरो ह्यन्धको नाम भविष्यसि सुरान्तकृत्।। 27.3
हिरण्याक्षगृहे जन्म प्राप्य वृद्धिं गमिष्यसि।
पूर्वाधर्मेण घोरेण वेदनिन्दाकृतेन च।। 27.4
साभिलाषो जगन्मातुर्भविष्यसि यदा तदा।
देहं शुलेन हत्वाहं पावियिष्यामि समार्बुदम्।। 27.5
तत्राप्यकल्मषो भूत्वा स्तुत्वा मां भक्तितः पुनः।
ख्यातोगणाधिपो भूत्वा नाम्ना भृङ्गिरिटिः स्मृतः।। 27.6
मत्सन्निधाने स्थित्वा त्वं ततः सिद्धिं गमिष्यसि।
वेनप्रोक्तं स्तवमिमं कीर्त्तयेद् यः श्रृणोति च।। 27.7
नाशुभं प्राप्नुयात् किंचिद् दीर्घमायुरवाप्नुयात्।
यथा सर्वेषु देवेषु विशिष्टो भगवाञ्शिवः।। 27.8
तथा स्तवो वरिष्ठोऽयं स्तवानां वेननिर्मितः।
यशोराज्यसुखैश्वर्यधनमानाय कीर्त्तितः।। 27.9
श्रोतव्यो भक्तिमास्थाय विद्याकामैश्च यत्नतः।
व्याधितो दुःखितो दीनश्चौरराजभयान्वितः।। 27.10
राजकार्यविमुक्तो वा मुच्यते महतो भयात्।
अनेनैव तु देहेन गणानां श्रेष्ठतां व्रजेत्।। 27.11
तेजसा यशसा चैव युक्तो भवति निर्मलः।
न राक्षसाः पिशाचा वा न भूता न विनायकाः।। 27.12
विघ्नं कुर्युर्गृहे तत्र यत्रायं पठ्यते स्तवः।
श्रुणुयाद् या स्तवं नारी अनुज्ञां प्राप्य भर्तृतः।। 27.13
मातृपक्षे पितुः पक्षे पूज्या भवति देववत्।
श्रुणुयाद् यः स्तवं दिव्यं कीर्तयेद् वा समाहितः।। 27.14
तस्य सर्वाणि कार्याण सिद्धिं गच्छन्ति नित्यशः।
मनसा चिन्तितं यच्च यच्च वाचाऽनुकीर्तितम्।। 27.15
सर्वं संपद्यते तस्य स्तवनस्यानुकीर्त्तनात्।
मनसा कर्मणा वाचा कृतमेनो विनश्यति।
वरं वरय भद्रं ते यत्त्वया मनसेप्सितम्।। 27.16
वेन उवाच।
अस्य लिङ्गस्य माहात्म्यात् तथा लिङ्गस्य दर्शनात्।
मुक्तोऽहं पातकैः सर्वैस्तव दर्शनतः किल।। 27.17
यदि तुष्टोऽसि मे देव यदि देयो वरो मम।
देवस्वभक्षणाञ्जातं श्वयोनौ तव सेवकम्।। 27.18
एतस्यापि प्रसादं त्वं कर्त्तुमर्हसि शंकर।
एतस्यापि भयान्मध्ये सरसोऽहं निमञ्जितः।। 27.19
देवैर्निवारितः पूर्वं तीर्थेऽस्मिन् स्नानकारणात्।
अयं कृतोपकारस्च एतदर्थे वृणोम्यहम्।। 27.20
तस्यैतद् वचनं श्रुत्वा तुष्टः प्रोवाच शंकरः।
एषोऽपि पापिनिर्मुक्तो भविष्यति न संशयः।। 27.21
प्रसादान्मे महाबाहो शिवलोकं गमिष्यति।
तथा स्तवमिमं श्रुत्वा मुच्यते सर्वपातकैः।। 27.22
कुरुक्षेत्रस्य माहात्म्यं सरसोऽस्य महीपते।
मम लिङ्गस्य चोत्पत्तिं श्रुत्वा पापैः प्रमुच्यते।। 27.23
सनत्कुमार उवाच।।
इत्येवमुक्त्वा भगवान् सर्वलोकनमस्कृतः।
पश्यतां सर्वलोकानां तत्रैवान्तरधीयत।। 27.24
स च श्वा तत्क्षणादेव स्मृत्वा जन्म पुरातनम्।
दिव्यमूर्त्तिधरो भूत्वा तं राजानमुपस्थितः।। 27.25
कृत्वा स्नानं ततो वैन्यः पितृदर्शनलालसः।
स्थाणतीर्थे कुटीं शून्यां दृष्ट्वा शोकसमन्वितः।। 27.26
दृष्ट्वा वेनोऽब्रवीद् वाक्यं हर्षेण महताऽन्वितः।
सत्पुत्रेण त्वया वत्स त्रातोऽहं नरकार्मवात्।। 27.27
त्वयाभिषिञ्चितो नित्यं तीर्थस्थपुलिने स्थितः।
अस्य साधोः प्रसादेन स्थाणोर्देवस्य दर्शनात्।। 27.28
मुक्तापापश्च स्वर्लोकं यास्ये यत्र शिवः स्थितः।
इत्येवमुक्त्वा राजानं प्रतिष्ठाप्य महेश्वरम्।। 27.29
स्थाणुतीर्थे ययौ सिद्धिं तेन पुत्रेण तारितः।
स च श्वा परमां सिद्धिं स्थाणुतीर्थप्रभावतः।। 27.30
विमुक्तः कलुषैः सर्वैर्जगाम भवमन्दिरम्।
राजा पितृऋणैर्मुक्तः परिपाल्य वसुन्धराम्।। 27.31
पुत्रानुत्पाद्य धर्मेण कृत्वा यज्ञं निरर्गलम्।
दत्त्वाकामांश्चविप्रेभ्यो भुक्त्वा भोगान् पृथग्विधान्।। 27.32
सुहृदोऽथ ऋणैर्मुक्त्वा कामैः संतर्प्य च स्त्रियः।
अभिषिच्य सुतं राज्ये कुरुक्षेत्रं ययौ नृपः।। 27.33
तत्र तप्त्वा तपो घोरं पूयित्वा च शंकरम्।
आत्मेच्छया तनुं त्यक्त्वा प्रयातः परमं पदम्।। 27.34
एतत्प्रभावं तीर्थस्य स्थाणोर्यः श्रृणुयान्नरः।
सर्वपापविनिर्मुक्तः प्रयाति परमां गतिम्।। 27.35
इति श्रीवामनपुराणे सरोमाहात्म्ये सप्तविंशोऽध्याः ।। 27	।।
 
