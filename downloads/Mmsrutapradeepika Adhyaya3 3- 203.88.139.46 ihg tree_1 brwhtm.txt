तृतीयाध्याये तृतीयः पादः ।। 
------
1. सर्ववेदान्तप्रत्ययाधिकरणम् ।। 
सर्ववेदान्तप्रत्ययं चोदनाद्यविशेषात् ।। 3-3-1 ।।
	उक्तं ब्रह्मोपासिसिषोपजननाय वक्तव्यं ... .... अतः एभिः प्रत्यभिज्ञानात् शाखान्तरेऽपि विद्यैक्यम् ।। 1 ।।
	सर्ववेदान्तप्रत्ययं चोदनाद्यविशेषात् । पासङ्गतिमाह - उक्तम् इति । अन्यत्रोक्तस्यान्यत्र स्वीकारः उपसंहारः । तत्रैवोपयोगः विकल्पः । अभेदे उपसंहारः । भेदे विकल्पः । प्रथमाधिकरणकृत्यमाह - प्रथमम् इति । अनेक इति । एकरूपसंज्ञाफलकत्वेन श्रूयमाणायाः इत्यर्थः । शाखान्तराधिकरणोक्तन्योऽत्र  प्रवर्तते , न वेति विचारः । नेति पूर्वः पक्षः । तत्र युक्तिमाह - अविशेष इति । अग्निहोत्रं जुहोति , दध्ना जुहोति इत्येतद््व्यावृत्त्यर्थम् अविशेषशब्दः । भेदकत्वात् - इडो यजति  बर्हिर्यजति इत्यादाविवेत्यभिप्रायः । पूर्वकाण्डोक्तसिद्धान्तयुक्त्त्यैवालमिति शङ्कायामधिकां युक्तिं दर्शयति - अत एव इति । अत एव - विद्याभेदादेव । कथमन्यथा 
नियमानुपपत्तिरित्यत्राह - विद्यैक्ये हि इति ।। 
	राद्धान्ते कर्मकाण्डसूत्रात् एकम् इत्यनुषक्तम् । संयोगात् इत्यनुक्तिः चोदनाप्राधान्यात् । कर्मोपास्तिसाधारण्याय कर्मव्यावृत्तोपासनवाचिधात्वभिप्रायेण धात्वर्थविशेष इत्युक्तम् । क्वचिद्विदे क्वचिदुपासेश्च श्रवणेऽप्यैक्यसिध्यर्थं विदिपर्यायस्य इत्युक्तम् । कर्मणो द्रव्यदेवते इव विद्याया उपास्यं रूपम् , तस्याः तन्निरूप्यत्वात् ।। 1।।
यत् तूक्तम् अविशेषपुनःश्रवणात् ... ...  
भेदान्नेति चेदेकस्यामपि ।। 3-3-2 ।।
	अविशेषपुनःश्रुत्या प्रकरणान्तराच्च ... ... पुनःश्रुन्युपपत्तेस्तत्र न विधेयान्तरसंभवः ।। 2 ।। 
	अनन्तरसूत्रमवतारयति - यत् तु इति । भेदान्नेति चेदकस्यामपि । पूर्वत्र सिद्धान्तसाधको हेतुः संक्षिप्तः । इह तु पूर्वपक्षपरिहारहेतुः संक्षिप्यते । विधेयम् - सामान्यम् ;  तद्विशेष उपासनम् । अन्यथानुपपत्त्या इति । अविशेषपुनः श्रुतिप्रकरणभेदयोः वेयर्थ्यरूपानुपपत्त्या इत्यर्थः ।। 2 ।।
यच्चोक्तं शिरोव्रतवताम् ... ...
स्वाध्यायस्य तथात्वे हि समाचारेऽधिकाराच्च 
सववच्च तन्नियमः ।। 3-3-3 ।।
	नैतदस्ति - शिरोव्रतोपदेश ... ... आथर्वणिकैकाग्निसंबन्धिनः तत्रैव भवन्ति ,न त्रेताग्निषु  ।। 3 ।।
	अनन्तरसूत्रमवतारयति - यच्चोक्तम् इति । स्वाध्यायस्य तथात्वे हि समाचारेऽधिकाराच्च सववच्च तन्नियमः । विद्यैक्येऽपि न सर्वशाखिनां शिरोव्रतप्राप्तिः । तस्य विद्याङ्गत्वाभावादित्यर्थः । वेदव्रतेन - शिरोव्रतेन , इदं - व्रनतान्तरं , व्याख्यातम् इत्यतिदेशः । वेदव्रतशब्दोक्तत्वात् वेदाध्ययनाङ्गत्वावगम  इत्यर्थः । तेषामेव इति वाक्यस्यार्थमाह - तेषाम् इति अध्ययनाङ्गस्य कथं नियम् इत्यत्राह - सववच्च इति । कस्यचित् कर्मविशेषस्य शाखाविशेषवतामसाधारणत्वं युक्तमित्यर्थः । सप्तसूर्याः  - आरोगादिसप्तसूर्यदेवत्याः ।। 3 ।।
दर्शयति ।। 3-3-4 ।।
	दर्शयति च श्रुतिरूपासनस्य ... ... तदुभयत्र विद्यैकत्वेन गुणोपसंहारादेवोपपद्यते ।। 4 ।। 
	दर्शयति च । तैत्तिरीयकवाक्यस्यापूर्णोपदेशत्वात् छान्दोग्योपजीवनं  विद्यैक्यद्योतकमित्यर्थः ।। 4 ।।
	तदेवं शाखान्तराधिकरणन्यायसिद्धं ... ...
उपसंहारोऽर्थाभेदाद्विधिशेषवत्  समाने च ।। 3-3-5 ।।
	एवं सर्ववेदान्तेषु  समाने सत्युपासने ... ... तदुपसंहारा विशेषादुपसंहर्तव्य इत्यर्थः । चशब्दोऽवधारणे ।। 5।।
	अनन्तरसूत्रमवतारयति - तदेवम् इति । उपसंहारोऽर्थाभेदाद्विधिशेषवत् समाने च । उपासने एकसंज्ञाफलके गुणशब्दः  अङ्गपरः ।। 
इति सर्ववेदान्तप्रत्ययाधिकरणम् - 1 
	-----
2. अन्यथात्वाधिकरणम् ।।
अन्यथात्वं शब्दादिति चेन्नाविशेषात् ।। 3-3-6 ।।
	 एवं चोदनाद्यविशेषात् विद्यैकत्वम् ... .... अन्यथोपक्रमगत उद्गीथशब्दः कर्तरि लाक्षणिकः स्यात् ;  अतो विद्यैक्यम् ।। 6 ।।
	अन्यथात्वं शब्दादिति चेन्नाविशेषात् ।  सामान्येन विद्यासु सर्वशाखाप्रत्ययनयावतार उक्तः । तद्विशेषेषु भेदाभेदहेतुभावाभावौ निरूप्येते इति सङ्गतिः । द्वयाः - द्विविधाः । अत्ययाम - जयाम । आसन्यम् - आसन्नम् ;  मुख्यम् । पराभवति इत्यन्वयः । संयेतिरे - युद्धं चक्रुः । आखणम् - मृत्पिण्डः ऋत्वा - प्राप्य । न विधिः श्रुतः इत्यत्राह - वेदनविषय इति । आर्थवादिके फले न तात्पर्यमित्यत्राह - उद्गीथ इति ।। 
	विषयः शोधितः । संशयमाह - तत्र इति । सूत्रमवतारयति - अत्र इति । उदगायत् - उद्गातरि प्राणदृष्टिं कृतवन्त इत्यर्थः । एवं वेद , एवंविदि इति एवंशब्दः कर्तृकर्मणोः प्राणदृष्टिपरः । केवल इति । चोदनाद्यविशेषसमुदायादैक्यम् । शब्दान्तरादिष्वन्यतमेन भेद इत्यर्थः । तन्न इति । उपक्रमानुगुण्यात् कर्तृत्वमुपचरितमित्यर्थः ।। 6 ।।
सिद्धान्तः 
इति प्राप्ते प्रचक्ष्महे -
न वा प्रकरणभेदात् परोवरीयस्त्वादिवत् ।। 3-3-7 ।।
	न वेति पक्षं व्यावर्तयति ;  न चैतदस्ति .. ... हिरण्मयपुरुषदृष्टिविधानात् परोवरीयस्त्वादिगुणविशिष्टदृष्टिविधानमर्थान्तरभूतम् ।।
	राद्धान्ते . न वा प्रकरणभेदात्  परोवरीयस्त्वादिवत् । प्रणवस्य स्वरविशेषलाभाय ः उद्गीथ - शब्देनोक्तिः । वाजिनः इति । अपवादकाभावात् कृत्स्नविषयः उद्गीथशब्दः। विधेय इति । विधेयभेदे रूपभेदः फलित इत्यर्थः। न इत्युक्तेऽपि व्यावृत्तिसिद्धौ वाशब्दोक्तितात्पर्यमाह - किं च इति ।  न च इति । उपक्रमनयो नाधिकस्वीकारविरोधी , किं  त्ववगतभङ्गविरोधी । न चात्र तद्भङ्गः इत्यर्थः । यथा इति । उपास्यैक्ये  दृष्टिविशेषणैक्येऽपि दृष्टिविशेषणविशेषभेदात् विद्या भिद्यन्ते , किमुतोपास्यभेदादित्यर्थः।। 7 ।।
संज्ञातश्चेत् तदुक्तमस्ति तु  तदपि ।। 3-3-8 ।।
	उद्गीथविद्येति संज्ञैक्यात्  तत् ... ... यथा चोद्गीथविद्येति छान्दोग्ये प्रथमप्रपाठकोदितासु वह्वीषु विद्यासु ।। 8 ।।
	संज्ञातश्चेत् तदुक्तमस्ति तु तदपि ।  स्फुटम् । उद्गीथशब्देनावयवोक्तिः प्रागेव समाप्ता । इह तु कृत्स्नोक्तिरिति शङ्का व्युदस्यते ।। 8 ।।
व्याप्तेश्च समञ्जसम् ।। 3-3-9 ।।
	छान्दोग्ये प्रथमप्रपाठके उत्तरास्वपि ... ... कर्तोद्गाता प्राणदृष्ट्योपास्य इति विद्यानानात्वं सिद्धम् ।। 9 ।।
	व्याप्तेश्च समञ्जसम् । कथमवयवे समुदायशब्दोक्तिरित्यत्राह - अवयवे च इति ।  निगमयति - अतः इति ।। 9 ।। 
इति अन्यथात्वाधिकरणम् - 2
	------
3. सर्वभेदाधिकरणम् ।।
सर्वाभेदादन्यत्रेमे ।। 3-3-10 ।।
	छान्दोग्यवाजसनेयकयोः प्राणविद्या ... ... वसिष्ठत्वादिगुणयोगात् प्राणोज्येष्ठ प्रतिपन्न  इति नास्ति विद्याभेदः ।। 10 ।।
	सर्वाभेदादन्यत्रेमे ।  पूर्वत्र दृष्टिविशेषणतया प्राणः प्रस्तुतः । इह तु तद्विषयस्वतन्त्रोपासनं निरूप्यते इति सङ्गतिः । विषयः शोध्यते छान्दोग्य इति । ज्यैष्ठ्यम् -  वृद्धत्वम् । श्रैष्ठ्यम् -  प्रशस्यत्वम् । प्रशस्यस्य श्रः ज्य च वृद्धस्य च इत्यनुशासनात् । वसिष्ठादिशब्दाः वागादीनां स्वस्वकार्यसामर्थ्यविषयाः । व्यूदिरे - विवादं चक्रुः । विवदमानाः इति वाजिपाठः । त्वं तद्धसिष्ठोऽसि - मम कार्यसामर्थ्यस्य त्वदधीनत्वात्  सामर्थ्यं तवैवेत्यर्थः ।। 10 ।।
इति सर्वाभेदाधिकरणम् - 3
 	-----
4. आनन्दाद्यिकरणम् ।।
प्राणविद्याङ्गविषयमन्यदपि निरूपणम् ... ...
आनन्दादयः प्रधानस्य ।। 3-3-11 ।।
	अत्र ब्रह््मस्वरूपगुणानां सर्वासु परविद्यासु .. ... सर्वत्रानन्दादयस्तद््गुणा उपसंहर्तव्याः ।। 11 ।।
	मध्ये सङ्गतिवशात् प्रस्तुतमर्थान्तरमवतारयितुं प्राणविद्याङ्गविषय चिन्तान्तरस्य करिष्यमाणत्वमाह - प्राणविद्याङ्ग इति । सङ्गतिमाह - यथा इति । अनुक्तानाम् यदहम्  इत्यादिवचनभङ्गया अनुक्तानाम् ।।
	आनन्दादयः प्रधानस्य । स्वरूपगुणानाम् - स्वरूपप्रतिषत्त्यनुबन्धिगुणानाम् । अभेदात् इति । अथ शब्दानुशासनम् , केषां शब्दानाम् इतिवत् समस्तैकदेशानुषङ्गः । आनन्दादयः - आनन्दत्वादयः । द्व्येकयोः इतिवत् ।। 11 ।।
एवं तर्हि गुण्यपृथग्भावादेव ... ...
प्रियशिरस्त्वाद्यप्राप्तिरुपचयापचयौ हि भेदे ।। 3-3 12।।
 	ब्रह्मस्वरूपगुणानां प्राप्तावुच्यमानायां ... ... सत्यं ज्ञानमनन्तं ब्रह्म इत्यादि विरुध्यते ।। 12 ।।
	प्रियशिरस्त्वाद्यप्राप्तिरुपचयापचयौ हि भेदे । उपचयापचयौ - पीनत्वकृशत्वे । आदिशब्दात् अस्थूलमनणु  इति वाक्यं गृह्यते ।। 
नन्वेवमेव ब्रह्मसंबन्धिनामेव ... .....
इतरे त्वर्थसामान्यात् ।। 3-3-13 ।।
	तुशब्दश्चोद्यं व्यावर्तयति ... ... ये यत्र श्रुताः , ते  तत्रोपसंहार्याः इति 
निरवद्यम् ।। 13 ।।
	इतरे त्वर्थसामान्यात् । अर्थः -  धर्मी । प्रतीतिविषयत्वनियमः साम्यम् । सत्यत्वादीनां तत्प्रतीत्यनुबन्धित्वं दर्शयति - यतो वा इति । उपलक्षितम् इति । विशेष्यांशे उपास्ये कारणत्वमुपलक्षणम् । ज्ञाप्यानन्तर्भावादिति भावः। विशिष्टं कारणवाक्यावगतम् ।  विशेष्यांशस्तु सत्यत्वादिनिरूप्य इत्यर्थः ।। 13 ।।
यदि उपचयापचयप्रसङ्गात् प्रियशिरस्त्वादयः ... ...
आध्यानाय प्रयोजनाभावात् ।। 3-3-14 ।।
	प्रयोजनान्तराभावादाध्यानायायं ... ... प्रियशिरस्त्वादीनां न सर्वदा आनन्दमयप्रतीतावनुवर्तन्ते ।। 14 ।।
	अनन्तरसूत्रावतारायाह - यदि  इति । आध्यानाय प्रयोजनाभावात् । प्रतिपत्त्यर्थम् इति । ध्यानोपयोगिशास्त्रजन्यज्ञानसिद्ध्यर्थमित्यर्थः । न सर्वदा -  न उपास्तावपि इत्यर्थः ।। 14 ।।
आत्मशब्दाच्च ।। 3-3-15 ।।
	अन्योऽन्तर आत्माऽऽनन्दमयः ... ... तस्य सुखप्रतिपत्त्यर्थं  रूपणमात्रमिति गम्यते ।। 15 ।।
आत्मशब्दाच्च । स्फुटम् ।। 15 ।।
ननु - अन्योऽन्तर आत्मा प्राणमयः ... ... 
आत्मगृहीतिरितरवदुत्तरात् ।। 3-3-16 ।।
	अन्योऽन्तर आत्माऽऽनन्दमयः ... ... बहु स्यां प्रजायेय इत्यानन्दमयविषयादुत्तरवाक्यात् ।। 16 ।।
	आत्मगृहीतिरितरवदुत्तरात् । उत्तरात् आत्मगृहीतित्वनिश्चयो दृष्टान्तेऽपि तुल्यः ।। 16 ।।
अन्वयादिति चेत् स्यादवधारणात् ।। 3-3-17 ।।
	पूर्वत्र प्राणमयादिष्वनात्मस्वात्मशब्दान्वय ... ... अपरमात्मनि परमात्मबुद्ध्या आत्मशब्दान्वय इति निरवद्यम् ।। 17 ।।
	अन्वयादिति चेत् स्यादवधारणात् । नोत्तरात् इति । उपक्रमो हि प्रबल इति भावः । कुतः इति । उपक्रमस्यापि तथात्वात् न तेनोत्तरबाध इत्यर्थः । तर्हि मध्ये कथं 
परमात्मनि  प्रयोग इत्यत्राह - अन्नमयात् इति । न तत्राप्यपरमात्मबुद्ध्योपचरितः प्रयोगः । किं तु पूर्वस्मादन्तरत्वमात्रेण परमात्मबुद्धयैव प्रयोगः । ततोऽप्यन्तरदर्शनात् तत्र तद््बुद्धिर्ज्ञाता । पूर्वत्र तु निवृत्ता । पूर्वत्रापि परबुद्ध्या प्रयुक्त इति नोपक्रमबाध इत्यर्थः ।। 17 ।।
इति आनन्दाद्यधिकरणम् -4 
	----
5. कार्याख्यानाधिकरणम् । 
कार्याख्यानादपूर्वम् ।। 3-3-18 ।।
	पूर्वप्रस्तुतप्राणविद्याशेषभूतम् ... ... अद्भिः परिदधति इत्यद्भिः परिधानमेवोक्तम् । नाचमनम् ।। 18 ।।
	कार्याख्यानादरपूर्वम् । अवान्तरसङ्गतिमाह  - पूर्व इति । लम्भुको ह वासो भवति - वासो लब्धवान् भवति । अनम् - प्राणम् । स्तुत्यर्थतया -  न तु उपासार्थतया ।। 
		राद्धान्ते - अप्राप्तं विधीयते अप्राप्राख्यानात् इति साध्याविशिष्टत्वमित्यत्राह - अप्राप्त इति । अप्राप्त्यविशेषेऽपि विधिप्रत्ययात्  आचमनान्तरविधिरित्यत्राह - एतदुक्तम्् इति । प्रतिपन्नस्यैवाप्राप्तत्वे सति ,  अर्थान्तरक्लृप्त्ययोगात् उपक्रमोपसंहारात शाखाद्वयानुगतत्वाच्च वासस्त्वधीर्विधेया । न तु आचमनान्तरम् , उक्तविपर्यादित्यर्थः ।। 18 ।।
इति कार्याख्यानाधिकरणम् - 5 
	-----
6. समानाधिकरणम् ।। 
समान एवं चाभेदात् ।। 3-3-19 ।।
	वाजसनेयके अग्निरहस्ये शण्डिल्यविद्या .. .....सत्यसङ्कल्पत्वगुणाभेदान्न रूपभेदः अतो । विद्यैक्यम् ।। 19 ।।
	समान एवं चाभेदात् । पूर्वाधिकरणं प्राणविद्याप्रसङ्गात् कृतम् । तत्पूर्वेणास्य सङ्गतिः । स्वरूपप्रतीत्यन्तर्भूतगुणानामिव सत्यसङ्कल्पत्वान्तर्गत - वशित्वादीनामुपसंहार्यत्वमिति कूचित् अधिकस्य सत्यसङ्कल्पत्वस्य क्वचित् अधिकस्य वशिषित्वादेश्चार्थान्तरत्वाभावात् , न रूपभेद इत्यर्थः ।। 19 ।।
इति समानाधिकरणम - 6 
	-----
7. संबन्धाधिकरणम् ।। 
संबन्धादेवमन्यत्रापि ।। 3-3-20 ।।
	बृहदारण्यके श्रूयते - सत्यं ब्रह्म ... .... ब्रह्मणः  सत्यस्यैकत्वेन विद्यैक्यादुभयोरुभयत्रोपसंहारः ।। 20 ।।
	संबन्धादेवमन्यत्रापि । एवंशब्देन सङ्गतिः स्फुटा । उपनिषत् शब्दव्याख्यानं रहस्यनामनी इति । सूत्रार्थमाह - यथा इति ।। 20 ।।
सिद्धान्तः 
एवं प्राप्ते प्रचक्ष्महे - 
न वा विशेषात् ।। 3-3-21 ।।
	न वैतदस्ति - यद्विद्यैक्यात् .... ... उभयत्र हृदयाधारत्वेनो - पास्यत्वात् । अतो व्यवस्थिते ।। 21 ।।
दर्शयति च ।। 3-3-22 ।।
	दर्शयति चाक्ष्याधारादित्याधारयोः ...  स्वतो ह्यप्राप्तावतिदेशेन प्राप्त्यपेक्षा ।। 22 ।।
	न वा विशेषात् । दर्शयति च । स्पष्टं सूत्रद्वयम् । स्थानस्योपा स्यान्तर्गत्यनन्तर्गतिकृतभेदाभेदाभ्यां नाम्नो व्यवस्थित्यव्यवस्थिती इति पूर्वपक्ष राद्धान्तौ ।। 21, 22 ।।
इति संबन्धाधिकरणम् - 7 
	------
8. संभृत्यधिकरणम् ।। 
संभृतिद्युव्याप्त्यपि चातः ।। 3-3-23 ।।
	तैत्तिरीयके नारायणीयानां खिलेषु च ... .... मनोमयत्वा - पहतपाप्मत्वादिविशिष्टस्योपास्यस्य माहात्म्यप्रतिपादनपराः ।। 23 ।।
	संभृतिद्युव्याप्त्यपि चातः नाम्नोरिव संभृत्यादीनामपि व्यवस्थेति सङ्गतिः । अनारभ्य - अप्रस्तुत्य । द्विवचनेन भाव्यमित्यत्राह - समाहार इति । तर्हि 
कथमर्भकौकसो ज्यायस्त्वाद्युक्तिरित्यत्राह - शाण्डिल्य इति ।।  
	ननु एवं तर्हि सर्वासु आनन्त्यानुगमविरोधः । नैवम् , स्वाभाविकौपाधिकभेदेनाविरोधात् । औपाधिकाल्पत्ववतः तत्रैव स्थाने औपाधिकमहत्त्वं विरुद्धम् । स्वतोऽनन्तमपि अनुग्रहात् - अल्पस्थानस्थमिति धीरविरुद्धा । माहात्म्यप्रतिपादनपराः - न तु तद्विद्यास्वसाधारणो -   पास्याकारपराः इत्यर्थः ।। 23 ।।
इति संभृत्यधिकरणम् - 8 
	-----
9. पुरुषविद्याधिकरणम् ।।
पुरुषविद्यायामपि चेतरेषामनाम्नानात् ।। 3-3-24 ।।
	तैत्तिरीयके पुरुषविद्याऽऽम्नायते ... ... विद्याभेद इति एकत्राम्नातानां गुणानामितरत्रानुपसंहारः ।। 24 ।।
	पुरुषविद्यायामपि चेतरेषामनाम्नानात् । द्युव्याप्तिसन्निध्युक्तसंभृत्यादेरिव ब्रह्मविद्यासन्निधिस्थपुरुषविद्यायास्तच्छेषत्वमिति सङ्गतिः । फलसंयोगाश्रवणात् इति  पुरुषविद्यामात्रस्य ब्रह्मविद्यात्वाभावात् उत्तरत्रोक्तं फलमतदर्हम् ।  पूर्वत्राहीननयादन्वेतीति भावः । छान्दोग्ये श्रुतस्यैव इति । विरोधिफलोक्तिरेव भेदिका । न तु फलानुक्तिरिति भावः ।। 
	राद्धान्ते - अफलं तदङ्गम् इति । अफलत्वं पूर्वमुक्तम् । न चास्या अफलत्वे फलश्रुतिपौनरुक्त्यम् । पूर्वमधिकारिविशेषणतयोक्त्वा , पश्चात् अङ्गमभिधाय फलस्य निगमितत्वात् ।। 24 ।।
इति पुरुषविद्याधिकरणम् - 9
	-----
10. वेधाद्यधिकरणम्  ।।
वेधाद्यर्थभेदात् ।। 3-3-25 ।।
	आथर्वणिका उपनिषदारंभे शुक्रं प्रविध्य ... ... इह पाठो दिवाकीर्त्यत्वारण्येनुवाक्यत्वकृतः ।। 25 ।।
	वेधाद्यर्थभेदात् । सन्निधिस्थपुरुषविद्याया इव तादृशां शं नो मित्रादिमन्त्राणां 
ब्रह्मविद्याङ्गत्वमिति शङ्कया सङ्गतिः । प्रवर्ग्यादीनि इति । आदिशब्दात् महाव्रतादि ।।
	राद्धान्ते -  आदिशब्दात् ऋतवदनादि । अनङ्गत्वे स्फुटेऽपि कथं वेधादेः सौत्रत्वमित्यत्राह - एतदुक्तम् इति । मन्त्रसामर्थ्यात् - मन्त्रावगतवस्तुसामर्थ्यात् । तर्हि कथमुपनिषत्सु पाठः इत्यत्राह - शुक्रम् इति ।। 25 ।।
इति वेधाद्यधिकरणम् - 10 
	----
11. हान्यधिकरणम् ।।
हानौ तूपायनशब्दशेषत्वात् कुशाच्छन्द सस्तुत्युपगानवत् तदुक्तम् 
।। 3-3-26 ।।
	छन्दोगा आमनन्ति - अश्व इव रोमाणि ... .... कौषीतकिनामुभयाम्नानमविशेषपुनःश्रवणत्वेन प्रतिपत्तृभेदादविरुद्धम् ।।
	हानौ तूपायनशब्दशेषत्वात् कुशाच्छन्दस्स्तुत्युपगानवत् तदुक्तम् । सन्निधिमतामप्यतदङ्गत्वमुक्तम् । तथा सन्निहितत्वात् हानादिचिन्ता वर्तते इति सङ्गतिः। उपायनम् - अन्यत्र प्रेवशः । उतयन्ति  इति हि श्रुतिः ।।
	राद्धान््ते - उपायनशब्दंप्रिति अन्यस्य शेषत्वव्युदासायाह - उपायनशब्दस्य इति । उपायन शब्दः शेष इत्यर्थः । विपरीतं किं न स्यादित्यत्राह - उपायनवाक्यस्य इति । तदुपपादयति - विदुषा इति । विदुषः प्राधान्येनापेक्षितं हि प्रहाणम् । उपायनं तदुपयोगित्वात् तच्छेषमित्यर्थः । हान्युपायनवचसोः प्रधानशेषभावे दृष्टान्तत्वव्युदासायाह - प्रदेशान्तर इति । कुशाः - पात्रविशेषाः ।  तथा  इति । देवशब्दस्य अल्पाच्तरत्वेन पूर्वत्वसंभवात् क्रमो वाक्यान्तरापेक्ष इति भावः । समया विषिते समया उदिते । उपाकरोति - प्रिस्तौति । शेषत्वानुपगमेऽनिष्टमाह   एवम् इति । न युज्यते -  पाक्षिकबाधगर्भत्वादिति भावः।। 
	तदुक्तम् इति सूत्रखण्डः ।  तं पूरयति - पूर्व इति । एकवाक्यत्वात्  इति । अन्योन्यशेषशेषिभावेन अन्वयादेकवाक्यत्वम् । केवलस्य इति । अभावात् - अप्रामाणिकत्वात् । कौषीतकिनाम्् इति । अन्यतरोक्तावप्यन्यतरस्यार्थसिद्धत्वात् सर्वत्रोभयमुक्तमिति उभयोक्तिः अविशेषपुनः श्रुतिः इति अध्येतृभेदादविरोध इत्यर्थः ।। 26 ।।
इति हान्यधिकरणम् - 11 
	------
12. सांपरायाधिकरणम् ।।
सांपराये तर्तव्याभावात् तथा ह्यन्ये ।। 3-3-27 ।।
	सृकृतदुष्कुतयोर्हानमुपायनं च ... ... तस्य तावदेव चिरं यावन्न विमोक्ष्येऽथ संपत्स्ये इति ।। 7 ।।
	सांपराये तर्तव्याभावात् तथा ह्यन्ये । सङ्गतिर्गता । ताण्डिनः - छन्दोगाः । राद्धान्ते -  तर्तव्य इति । तरतिः प्राप्तिवाची ।। 27 ।।
छन्दत उभयाविरोधात् ।। 3-3-28 ।।
	एवमर्थस्वाभाव्यात् सुकृतदुष्कृत ... ... प्रथमश्रुतावयवात् प्रागनुगमयितव्य इत्यर्थः ।। 28 ।।
	छन्दत उभयाविरोधात् । पदनाम् - महावाक्यापेक्षया पदस्थानीयानां वाक्यावयवानाम् । कुत्र केषामन्वय इत्यत्राह कौषीतकी इति । अग्निहोत्रं जुहोति 1 / यवागूं पचति इतिवत् ।। 28 ।। 
अत्र पूर्वपक्षी प्रत्यवतिष्ठते - 
गतेरर्थवत्त्वमुभयथाऽन्यथा हि विरोधः ।। 3-3-29।।
	सुकृतदुष्कृतयोरेकदेशस्य ... .... अत उत्क्रान्तिसमये विदुषो निश्शेषकर्मक्षयो नोपपन्नः ।। 29 ।।
	गतेरर्थवत्त्वमुभयथाऽन्यथा हि विरोधः । अणुत्वेऽपि सत्यसङ्कल्पानाविर्भावात् देहविरहाच्च गत्यशक्तिः ।। 29 ।।
अत्रोत्तरम् - 
उपपन्नस्तल्लक्षणार्थोपलब्धेर्लोकवत् ।। 3-3-30 ।।
	उपपन्न एवोक्रान्तिकाले सर्वकर्मक्षयः .... ... तदेव तटाकादिकमशिथिलं कुर्वन्तस्तत्र पानीयपानादि कुर्वन्ति , तद्वत् ।। 30 ।।
	उपपन्नस्तल्लक्षणार्थोपलब्धेर्लोकवत्  देहत्वाकारेण सजातीयार्थोपलब्धिः । न तु कर्मकृतैतद्देह एवेत्यभिप्रायेण तल्लक्षण इत्युक्तम् , न तु तदुपलब्धेः इति । विद्यामाहात्म््यं 
विवृणोति - विद्या हि इति । स्वफलाप्तिहेतुदेहस्थितिकरत्वं पुण्यपापयोरिव युक्तमिति भावः । यथा इति । अन्यहेतूत्पन्नस्य हेत्वभावेऽपि कार्यान्तरार्थस्थितौ  दृष्टान्तः ।। 30 ।।
अथ स्यात् - ज्ञानिनां साक्षात्कृतपरतत्त्वानां .. .....
यावदधिकारमवस्थितिराधिकारिकाणाम् ।। 3-3-31 ।।
	नास्माभिः सर्वेषां ज्ञानिनां देहपातसमये .. ... अतस्तषां न देहपातादनन्तरमर्चिरादिगतिप्राप्तिः।। 31 ।।
	अनन्तरसूत्रमवतारयति - अथ स्यात् इति । यावदधिकारमवस्थितिराधिकारिकाणाम् । अधिकारः -  पदम् । देहपातानन्तरप्राप्तार्चिरादिगतीनामेव तत्समकालपुण्यपापक्षय इति परिहारः
 ।। 31 ।।
इति सापरायाधिकरणम् - 12 ।।
	----
13. अनियमाधिकरणम् ।।
अिनियमः सर्वेषामविरोधः शब्दानुमानाभ्याम् ।। 3-3-32।।
	उपकोसलादिषु येषूपासनेषु .. ... एवं सर्वविद्यासाधारणी इयं गतिः प्राप्तैवोपकोसलविद्यादावनूद्यते ।। 32 ।।
	अनियमः सर्वेषामविरोधः शब्दानुमानाभ्याम् । गतिः प्रस्तुता । अथ तन्नियमानियमचिन्तेति  सङ्गतिः । सिद्धान्तबीजमाशङ्क्याह - ये चेमे इति । उपासते इति ।  इति वाक्यस्येत्यर्थः । प्रमाणाभावात् - सत्यतप शब्दयोः न ब्रह्मवाचित्वे मानमिति भावः ।।
	राद्धान्ते - उपात्तवाक्ये सर्वब्रह्मविदुक्तिं दर्शयति - इत्थं विदुः इति । तपः शब्दस्य इति ।  परमं यो महत् तपः  इत्याद्यभिप्रेतम् । अन्यत्र इति । तयो ः ब्रह्मपरत्वेऽपि इह तथात्वं न स्यादिति न वाच्यम् , ब्रह्म गमयति    इत्युक्तत्वात् फलस्य यथोपासनत्वाच्च । स्मृतिरपि इति । ब्रह्मविदः इति ह्युच्यते इत्यर्थः 
।। 32 ।।
इति अनियमाधिकरणम् - 13 
	----
14. अक्षरध्यधिकरणम् ।।
अक्षराधियां त्ववरोधः सामान्यतद्भावाभ्यामौपसदवत् तदुक्तम् 
।। 3-3-33 ।।
	बृहदारण्यके श्रूयते - एतद्वै तदक्षरं .. ... गुणमुख्य व्यतिक्रमे तदर्थत्वान्मुख्येन वेदसंयोगः इति ।। 33 ।।
	अक्षरधियां त्ववरोधः सामान्यतद्भावाभ्यामौपसदवत् तदुक्तम् । अर्चिरादेः सर्वविद्यासाधारण्यमुक्तम् । तथा अस्थूलत्वादेरपि तन्निरूप्यते इति सङ्गतिः । प्रपञ्चत्यनीकतारूपः इति । प्रपञ्चप्रत्यनीकं ब्रह्म । प्रपञ्चप्रत्यनीकत्वं नाम प्रपञ्चस्वभावविरुद्ध स्वभावत्वम् अस्थूलत्वादि । अस्थूलम् इत्यादिपदानि हि विषयवाक्यस्थानि । अस्थूलम् - स्थूलादन्यम् । अनेन भिन्नाश्रयत्वलक्षणविरोधः फलित इति भावः। निर्दोषत्वविशेषरूप - मशनायाद्यतीतत्वादि तत्तद्विद्याव्यवस्थितम् । सामान्येन सर्वहेयप्रत्यनीकत्वं सर्वविद्याङ्गमित्यभिप्रायवान् प्रपञ्चप्रत्यनीक शब्दः । निरवद्यमित्यादिश्रुतेः सत्यत्वमपीहान्तर्भूतम् । अस्थूलत्वादि तु निषेधरूपमिति भिदा । अतः पृथक् चिन्तनम् । प्रमाणाभावात् - हेत्वभावात् । वस्तुसामर्थ्यं हेतुरित्यत्राह - स्वरूप इति ।।
  	राद्धान्ते -  सामान्यतद्भावौ समुच्चित्य हतुः । प्रतीतौ भावात् - विषयत्वेन भावात् । धर्मान्तरनिषेधस्य धर्मिप्रतीतिपूर्वकत्वात् न प्रतिषेधरूपाणां तत्प्रतीत्यनुबन्धिगुणत्वमित्यत्राह - एतदुक्तम् इति । असाधाराणाकारेण -  असाधारणस्वरूपेण  । तृतीयानिर्दिश औपचारिकः । असाधारणस्वरूपग्रहणमित्यर्थः। अन्यथोत्तरग्रन्थो  न घटते । आकारः - स्वरूपम्। प्रत्यगात्मनोऽपि हेयविरहात् नासाधारण्यमित्यत्राह - प्रत्यगात्मनस्तु इति । विपरीतम् असाधारणं , रूपम् इति तत्तत्साजात्यशङ्का व्युदासकधर्मत्वमात्रं विवक्षितम् ; न  तु सजातीयविजातीयेष्वविद्यमानत्वमात्रम् । अविकारत्वेऽभिहितेऽपि ;    जडत्वशङ्का नापैति। अजडत्वोक्तावपि स्थूलत्वाणुत्वादिशङ्कां नापैति । व्यापकजडत्वादिनिवृत्त्या  स्थूलत्वादिशङ्का नेति चेत् , व्यापकजडत्वादिनिवृत्त्या व्याप्यवस्युत्वनिवृत्तिः किं न शङ्क्येत ? शास्त्रैकगम्यस्य वस्तुनो व्याप्त्यविषयत्वादिति चेत् , स्थूलत्वादिशङ्कायामपि तुल्यम् । ततश्च स्थूलस्य कस्यचिद्वस्तुविशेषस्याजडत्वादि संभवतीति स्थूलत्वादि 
तत्तद्वस्तुसाजात्यशङ्कानापैति । अतः स्थूलत्वादिसर्वहेयप्रत्यनीकतयैव तत्तज्जातीयत्वशङ्का शाम्यतीति अस्थूलत्वादिकं तत्तत्साजात्यशङ्कानिवारकत्वादसाधारणं रूपम् ।। 
	
	विशेषितशब्द उपेतपरः । दृष्टान्तोपजीव्यांशमाह - गुणानाम् इति । जामदग्न्यम् -  जमदग्निना अनुष्ठितम् । पुरोडाशी - पुरोडाशद्रव्यकम् । उपांशुत्वेन -  उपांशु यजुषा  इति वचनात् याजुर्वैदिकोपसदङ्गत्वात् उपांशुता । अन्यथा  हि उच्चैः साम्ना इति उच्चैर्गानं स्यात् ।। 33 ।।
नन्वेवं सर्वासु ब्रह्मविद्यासु .... ...
इयदामननात् ।। 3-3-34 ।।
	आमननम् - आभिमुख्येन मननम् ... ... प्रधानानुवर्तिनोऽपि चिन्तनीयत्वेन प्रतिविद्यं व्यवस्थिताः ।। 34 ।।
	अनन्तरसूत्रस्य  शङ्कामाह - नन्वेवम् इति । इयदामननात् । अक्षरार्थमाह - आमननम् इति । तात्पर्यमाह - येन इति ।। 34 ।। 
इति अक्षरध्यधिकरणम् - 14 ।।
	----
15. अन्तरत्वाधिकरणम् ।। 
अन्तरा भूतग्रामवत् स्वात्मनोऽन्यथा भेदानुपपत्तिरिति चेन्नोपदेशवत् 
।। 3-3-35 ।।
	बृहदारण्यके उषस्तप्रश्न एवमाम्नायते ... ... ब्रह्मणः कृत्स्नप्राणिप्राणनहेतुत्वाशनायाद्यतीतत्वप्रतिपादनेन रूपैक्याद्विद्यैक्यम् ।। 
	अन्तरा भूतग्रामवत् स्वात्मनोऽन्यथा भेदानुपपत्तिरिति चेन्नोपदेशवत् । हेयप्रत्यनीकत्वं परस्यासाधारणं चेत् अशनायाद्यतीतं ब्रह्म स्यात्  प्राणितृत्वाद्युपेतो जीवः स्यादिति शङ्कया सङ्गतिः । उषस्तप्रश्न शब्देन प्रकरणं  लक्ष्यते । न रूपभेदः , प्रश्नैकरूप्यादित्यत्राह - प्रतिवचन इति । सर्वान्तरत्वं कथमित्यत्राह - भूतग्रामवतश्च  इति । अस्वारस्यमाशङ्कयाह - तथापि इति । तदिदम्  इत्यादि । अन्तरा इत्यादिन्य सूत्रव्याख्यानम् ।। 
	 
	अत्रोत्तरम् इत्यादि । निरुपाधिकशब्देन जीवव्यावृत्तिः ।  दृष्टेर्द्रष्टारम् इति ओदनपाकं  पचति इतिवत् । उत्तरे अपि प्रश्नप्रतिवचने इत्यर्थः । एवं धर्मिभेदाद्विद्यायभेदः प्रत्युक्तः ।। 35 ।।
अथ स्यात् - यद्यप्युभे प्रश्नप्रतिवचने ... ....
व्यतिहारो विशिंन्ति हीतरवत् ।। 3-3-36 ।।
	नात्र  विद्याभेदः , प्रश्नप्रतिवचनाभ्याम् ... ... गुणात््गुणान्तर-  विशिष्टतयोपास्यं प्रतिपाद्यते , तद्वत् ।। 36 ।।
	अनन्तरस्य शङ्कामाह - अथ स्यात् इति । धर्मेभेदात् रूपभेद उक्तः । प्रष्टृभेदात् विद्याभेदसंभवहेतुः । प्रष्ट्रैक्ये तदैक्यं संभवेत् । विद्यान्तरनैरपेक्ष्यादिति । व्यतिहारोविर्शिषन्ति हीतरवत् । व्यतिहारं विवृणोति - उषस्तस्य इति । तत्फलमाह - एवम् इति । तदेव वदन् विर्शिषन्ति  इति पदं व्याचष्टे - एनं सर्व इति । गुणैक्यात् रूपभेदः प्रत्युक्तः । प्रष्टृभेदो वैश्वानरविद्यादौ व्यभिचारीति भावः । ननु इति । सर्वप्राणयितृत्वाशनायाद्यतीतत्वयोरन्यतरेणालं व्यावृत्तधियः इत्यर्थः । तदुच्यते इति । व्यावृत्तबुद्ध्यतिशयजननार्थमिति परिहारः ।। 36 ।।
तत्रापि प्रश्नप्रतिवचनभेदे .... ....
सैव हि सत्यादयः ।। 3-3- 37 ।।
	सैव हि सच्छब्दाभिहिता परमकारण ... .... सत्यादयः सर्वेषु पर्यायेषूपपाद्योपसंहियन्ते ।। 
	दृष्टान््त विद्यैक्यस्थापनाय उत्तरसूत्रमवतारयति -  तत्रापि इति । सैव हि सत्यादयः । परमकारणत्वम् उपास्यगुणः । तदुपयोगिसत्यत्वात्मत्वादीनां प्रतिपर्यायमावृत्तेरित्यर्थः ।। 
	केचितु - व्यतिहारो विर्शिषन्ति ... ... इतरेतराश्रयत्वमित्येवमादिभिः यथोक्तप्रकारमेव सूत्रद्वयम् ।। 37 ।।
	मतान्तरमनूद्य व्युदस्यति - केचित् तु इति । सोऽपि सूत्रे वक्तव्य इत्यत्राह - तत् तु इति । सर्वत्र प्रसिद्धोपदेशात् आत्मेति  इति सूत्रद्वयमचिज्जीवतादात्म्यपरम् । इह  जीवपरयोरन्योन्यभावारोपणमित्यत्राह - न च  इति । तथ्यं न इति । तार्क्ष्यध्यानवदसदारोपो न मोक्षायेति भावः । उत्तरेण च इत्यादि । ततः किमित्यत्राह - न च इति । द्वयोः  - वाक्ययोर्मध्ये । जहाति च - शरीरमित्यर्थः । द्वयोः - उत्तरवाक्योक्तयोरुपासनयोः । 
गुणफलम् - अङ्गफलम् । प्रमाणाभावात् - हेत्वभावात् । उत्तरयोः - पापहतिदेहहानयोः । संयोगभेदाभावात् - प्रधानफलैक्यादित्यर्थः । आदिशब्दात् स्वमतोपपत्तयः उक्ताः ।। 37 ।।
इति अन्तरत्वाधिकरणम् - 15 
	-----
16. कामाद्यधिकरणम् ।। 
कामादीतरत्र तत्र चायतनादिभ्यः ।। 3-3-38 ।।
	छान्दोग्ये श्रूयते - अथ यदिदम् .... ... आकाशस्याभिधायकत्वमवगम्यते । अतो विद्यैक्यम् ।। 38 ।।
	कामादीतरत्र तत्र चायतनादिभ्यः। प्राणयितृत्वाशनायाद्यतीतत्वयोर्धर्मिभेदाभावात् विद्यैक्यमुक्तम् । अत्र तु गुणाष्टकस्य वशित्वादेश्च धर्मिभेद इति शङ्काया सङ्गतिः । अत्र व्योमातीतव्युदासः फलितत्वात् । गुणाष्टकम् , वशित्वादि च इति  धर्मभेदः । आकाशः , तत्र शयानश्चेति धर्मिभेद उक्तः ।।  
	राद्धान्ते - धर्ममात्रस्योपास्यत्वशङ्कां व्युदस्यन् इतरत्र इति पदं च व्याचष्टे - वाजसनेयके इति । आकाश इत्यादि । स्वतः प्राप्तमाकाशशब्दस्य - भूताकाशपरत्वं छान्दोग्ये परमात्मधर्मश्रवणापोदितम् । वाजसनेयके तु नापवादः आकाशे शयानस्य परमात्मधर्मश्रवणात्  स एव परमात्मेत्यर्थः।।
अथ स्यात् - यदुक्तं वाजसनेयके ... ...
आदरादलोपः ।। 3-3-39 ।।
	ब्रह्मगुणत्वेन प्रमाणान्तराप्राप्तानां ... .... ब्रह्मणः प्रतिपाद्यतस्मिन् सत्यकामत्वादयो विधीयन्ते ।। 39 ।।
	अनन्तरसूत्रशङ्कामाह - अथ इति । छान्दोग्यदहरविद्या सगुणविषया । इयं तु निर्गुणविषया विद्या । अतो नैक्यमित्यर्थः ।।
	आदरादलोपः । अप्राप्तानाम् इति निषेधार्थानुवादशङ्का निरस्ता । अपूर्वत्वं तात्पर्यलिङ्गं चोक्तम् । विहितस्य निषेधायोग उपपत्तिः । तद्य इहात्मानम् इत्यादिना फलमुक्तम् । तत्रैवाभ्यसः सिद्धिः । न च इत्यादि । गुणोक्तिर्न विप्रलिप्सामूला , 
नैर्गुण्योक्तावपि प्रसङ्गात् । न चार्वाचीनफलोपासनार्था , मोक्षप्रकरणस्थत्वात् सत्यश्रुतेश्चेति भावः । नेह नानाषऽस्ति इत्यादेरर्थमाह - नेह इति । गोबलीवर्दनयात् ब्रह्मप्रकारतया भेदो विहित इति अब्रह्मात्मकभेदविषयो निषेधः । एकधा इति तु ब्रह्मात्मकतया ऐकरूप्यमुक्तम् । स एष न इति प्रपञ्चवैरूप्यम् , प्रकरणानुगुण्यात् । नास्य इति । अस्य - प्रपञ्चस्य ।। 39 ।।
नन्वेवमपि तद्य इहात्मानम् .... .... 
उपस्थितेऽतस्तद्वचनात् ।। 3-3-40 ।।
	उपस्थितिः - उपस्थानम् ब्रह्मोपसंपन्ने .. ..... मुमुक्षोः सत्यकामत्वादयो गुणा उपसंहार्याः ।। 40 ।।
	अनन्तरसूत्रमवतारयंश्वोदयति - ननु इति । उपस्थितेऽतस्तद्वचनात् । अत एव इति . अनन्तरोक्त्या हेतुत्वमार्थमिति भावः । कथं ब्रह्मानुभवतोऽन्यापेक्षा इत्यत्राह - तदेतत् इति ।। 40 ।।
इति कामाद्यधिकरणम् - 16 
	-----
17. तन्निर्धारणानियमाधिकरणम् ।। 
तन्निर्धारणानियमस्तद््दृष्टेः पृथग्ध्यप्रतिबन्धः फलम् ।। 3-3-41 ।।
	ओमित्येतदक्षरमुदीथमुपासीत ... ... गोदोहनादिवत् कर्मसूद्गीथाद्युपासनानामनियमेनोपसंहारः ।। 41 ।।
	तन्निर्धारणानियमस्तद््दृष्टेः पृथग्ध्यप्रतिबन्धः फलम् । सत्यकामत्वादीनामुपसंहार्यत्वमक्तम् । एवमुद्गीथादिधियां नियमेनोपसंहार इति शङ्काया सङ्गतिः । शाखान्तरोक्तस्य शाखान्तराधीतक्रत्वङ्गद्वारा कर्मशेषत्वाय प्रोक्षणादौ सत्यपि पर्णता दृष्टान्तिता । कथमफलदत्वेऽनुष्ठानं , फलदत्वे कथमङ्गत्वमित्यत्राह - कर्माङ्गत्वेन इति । तच्छ्रुतमित्यत्राह - यदेव इति । फलश्रुतिरर्थवाद इत्यर्थः। न च गोदोहनवाक्य इव फलं सन्निकृष्टम् , वाक्यान्तरस्थत्वादिति चाभिप्रेतम् ।। 
	राद्धान्ते - आर्थवादिकफलस्य स्वीकार्यत्वाय रात्रिसत्रनय उक्तः । प्रतिष्ठा ह्यार्थवादिकी स्वीक्रियते ।। 41 ।।
इति तन्निर्धारणानियमाधिकरणम् - 17 
	----- 
18. प्रदानाधिकरणम् । 
प्रदानवदेव तदुक्तम् ।। 3-3-42 ।।
	दहरविद्यायां तद्य इहात्मानम् ... .... तदुक्तं नाना वा देवता पृथक्त्वात् इति ।। 42 ।।
	प्रदानवदेव तदुक्तम् । पूर्वं प्रासङ्गिकम् । अतस्तत्पूर्वं चिन्तितदहरविद्याविषयचिन्तान्तरम् इति सङ्गतिः । केवलगुणिचिन्तनम् - आनन्दत्वादिविशिष्टस्वरूपचिन्तनम् । गुणचिन्तनम - गुणाष्टकचिन्तनम्  । सकृदेव - तन्त्रेण ।।
	राद्धान्ते - गुणविशिष्टाकारः - गुणसंबन्धिरूपम् , गुणगुणिरूपसमुदायः । स च स्वरूपमात्रात् भिन्नः । अपहत इति । अपहतपाप्मादिशब्दानां धर्मिपर्यंन्तत्वात् सत्यान् कामान् इत्यत्रापि तदुपास्तिर्विहितेत्यर्थः ।। 
इति प्रदानाधिकरणम् - 18
	-----
19. लिङ्गभूयस्त्वाधिकरणम् ।।
लिङ्गभूयस्त्वात् तद्धि बलीयस्तदपि ।। 3-3-43 ।। 
	तैत्तिरीया दहरविद्यानन्तरमधीयते ... .. इति निर्णियमानत्वाच्च प्रथमार्थे द्वितीयेति निश्चियते ।। 43 ।।
	लिङ्गभूयस्त्वात् तद्धि बलीयस्तदपि । पूर्वप्रकृत इति सङ्गतिर्ज्ञापिता । परविद्या इति दृष्टिधीव्युदासः । आत्मा दुहायाम् आत्मानारायणः इति चात्मशब्दैक्यमार्थम् ।। 
	राद्धान्ते - चिह्न इति  । श्रुत्यनन्तरलिङ्गव्युदासः । पद्मकोश  इति । ऐदात्म्यमिदं सर्वम् तत्त्वमसि इतिवत् सामान्योक्तस्य विशेषनिष्ठतया उक्तिरिति भावः । न च इति । येनाऽऽवृतं खं च दिवम् इतिवत्  द्वितीयान्तानुगुणं प्रथमान्तवचो नीयतामित्यत्राह - अन्तर्बहिश्च इति । विद्यात् इत्यादिविधिपदरहितवाक्यप्रतिपन्नार्थस्वभावविरोधादित्यर्थः । पूर्वशेषत्वे विध्यध्याहारः , प्रथमान्तास्वारस्यमर्थविरोधः ;  इह तु द्वितीयान्तास्वारस्यमिति । नारायण परम्  इति न 
पञ्चमीलोपः । विभक्त््यर्थलक्षणानुपपत्तेः । समासेऽपि निषादस्थपतिनयप्राप्तेः महोपनिषदैकार्थ्यात् पूर्वापरश्रुत्थन्तरविरोधात् सुपां सुलुक्  विधानाच्चेति भावः । आत्मशब्दस्तु आत्मा वा इदम्  आत्मा वा अरे  इत्यादिष्वपि नारायणप्रत्यभिज्ञापरः ।। 43 ।।
इति लिङ्गभूयस्त्वाधिकरणम् - 19 
	-----
20. पूर्वविकल्पाधिकरणम् ।। 
पूर्वविकल्पः प्रकरणात् स्यात् क्रिया मानसवत् ।। 3-3-44 ।।
	वाजसनेयकेऽग्निरहस्ये मनश्चितादयः ... .... विद्यारूपस्यापि क्रियामयक्रत्वङ्गतया क्रियारूपत्वम्  तथेहापि ।। 44 ।।
	पूर्वविकल्पः प्रकरणात् स्यात् क्रिया मानसवत् । नारायणानुवाके इव प्रकरणस्य वाक्यादिना बाधाभावात् मनश्चितादयः क्रियामयक्रत्वनुप्रवेशिनः इति सङ्कया सङ्गतिः । सौत्रनिर्देशानुरोधेन क्रियारूपाः विद्यारूपाः इति निर्दिष्टम् । तद्विवरणम् - क्रियामयक्रत्वनुप्रवेशेन विद्यामयक्रत्वनुप्रवेशेन इति च । मनश्चितादीनां स्वरूपस्य विद्यारूपत्वे न विप्रतिपत्तिः । अङ्गिद्वारा विद्यारुपत्वे तु विप्रतिपत्तिः  । अतः सूत्रे क्रियाशब्दो लाक्षणिकः । क्रियामयक्रत्वङ्गतया तत्संबन्धीत्यर्थः ।। 
	होमस्थानत्वात् अग्नित्वम् ।  नाग्निमात्रस्य कत्वपेक्षेति शङ्काव्युदासाय चित्यशब्दः । संपादितानाम् - अनुसंहितानाम् । सन्निधानम् - बुद्धिस्थत्वम्। इष्टकचितेन नैरपेक्ष्यमित्यत्राह - विकल्प्यमानाः इति । अविवाक्ये - विविधाक्यरहिते । यद्वा , विवाक्ये - विगतवाक्ये । स्वरूपेणासतोऽपि ग्रहस्य मानसत्वं मनोजन्योपयोगित्वात् ।। 44 ।।
अतिदेशाच्च ।। 3-3-45 ।।
	इतश्चेष्टकचितेनाग्निना ... .. (क्रियामयक्रत्वनुप्रवेशेन) क्रियारूपा एवेति ।। 45 ।।  
	अतिदेशाच्च । वीर्यं - कार्यकरत्वसामर्थ्यम् । उपकारं दर्शयति -ततश्च इति ।। 45 ।।
एवं प्राप्ते प्रचक्ष्महे - 
विद्यैव तु निर्धारणाद्दर्शनाच्च ।। 3-3-46 ।।
	तुशब्दः पक्षं व्यावर्तयति । .... ... क्रतुरपि विद्यामयोऽत्र प्रतीयते ।। 46 ।।
	 राद्धान्ते  - विद्यैव तु निर्धारणादृर्शनाच्च । दर्शनात् इत्यंशं व्याच्ष्टे - दृश्यते  च  इति । एषु  - मनश्चितादिषु ।  । यत् किं च यज्ञे कर्म इति प्रधानभूतकर्मोक्तम् । यज्ञीयम्  इति अङ्गभूतम् ।। 46 ।।
ननु  - अत्र विधिपदाश्रवणात् ... ...
श्रुत्यादिबलीयस्त्वाच्च न बाधः ।। 3-3-47 ।।
	श्रुतिलिङ्गवाक्यानां प्रकरणात् ... ... क्रत्वनुप्रवेशसंभवमलभमानं विद्यामयक्रत्वनुप्रवेशे लिङ्गं भवति ।। 47 ।।
	अनन्तरस्य शङ्कामाह -  ननु इति । विधिः कल्प्येतेत्यत्राह - फलसंबन्ध इति । श्रुत्यादिबलीयस्त्वाच्च न बाधः । विद्यया इति । प्रयोजनतया हेतुत्वम् । वाक्यप्रतिपन्नमर्थमाह - एवंवित् इति । लिङ्गमुपपादयति - सर्व इति ।। 47 ।।
	यच्चेदमुक्तं विधिप्रत्ययाश्रवणात् ... ...
अनुबन्धादिभ्यः प्रज्ञान्तरपृथक्त्ववत् दृष्टश्च तदुक्तम् ।। 3-3-48 ।।
	इष्टकचितान्वयिनः क्रियामयात् ... ... मनश्चितादीनामपि स्वक्रतुद्वारेण फलमित्यवगम्यते ।। 48 ।।
	अनन्तरावताराय प्रागुक्तशङ्कायामपरिहृतांशमाह - यच्चेदम् इति । अनुबन्धादिभ्यः प्रज्ञान्तरपृथक्त्ववत् दृष्टश्च तदुक्तम् । दृष्टश्च इति । फलसंबन्धेऽपि श्रुतहानप्रसङ्गाय हि विधिक्लृप्तिः । साऽपि प्राप्ता सानुबन्धश्रुत्यादिभिः  विद्यामयक्रत्ववगमादित्यर्थः । फलं च श्रुतमित्याह - फलं च इति ।। 48 ।।
यत्पुनरतिदेशेन तुल्यकार्यत्व ... ....
न सामान्यादप्युपलब्धेर्मृत्युवन्न हि लोकापत्तिः ।। 3-3-49 ।। 
	नावश्यमतिदेशादवान्तर व्यापारस्यापि ... .... विद्यामयक्रतुद्वारेण फलमित्यतिदेशादवगभ्यते ।। 49 ।।
	न सामान्यादप्युपलब्धेर्मृत्युवन्न हि लोकापत्तिः । अवान्तरव्यापारस्य - क्रियामयक्रत्वन्वयस्य । देशरूप इति । देशः - आश्रयः । अङ्गाश्रयोऽङ्गी 
।। 49 ।।
परेण च शब्दास्य ताद्विध्यं भूयस्त्वात् त्वनुबन्धः।। 3-3-50 ।।
	परेण च ब्राह्मणेन अस्यापि ... .... अग्न्यङ्गानां भूयस्त्वात् तत्सन्निधाविहानुबन्धः  कृतः ।। 50 ।।
	परेण च शब्दस्य ताद्विध्यं भूयस्त्वात् त्वनुबन्धः। न परं श्रुत्यादिभिः , प्रकरणेन च विद्यामयक्रत्वङ्गता उच्यते । पृणानां पूरयन्तीम् भुवम् । पॄ पालनपूरणयोः । एतत् इति लिङ्गव्यत्ययः । एतमर्ग्नि यो वेदः इत्यर्थः ।। 50 ।।
इति पूर्वर्विकल्पाधिकरणम् - 20 
	----
21 . शरीरे भावाधिकरणम् ।।
एक आत्मनः शरीरे भावात् ।। 3-3-51 ।।
	सर्वासु परविद्यासूपास्योपासन ... ... नैवम् तं यथा यथोपासते इत्युपास्यविषयत्वात् तस्य ।। 51 ।।
	एक आत्मनः शरीरे भावात् । पूर्वं प्रासङ्गिकम् । तत्पूर्वस्मिन्  भगवत एव सर्वविद्योपास्यत्वमुक्तम् । तथा प्रत्यगात्मनश्चेति इममुपास्योपासकोपासनपरं दीपे व्याख्यातम् । तद्दीपोपजीव्यमुपास्यको़टिनिवेशं वक्ष्यन् तदुपयोगादाह - वक्ष्यति च इति । ततः किमित्यत्राह - तावता इति ।। 
सिद्धान्तः  
एवं प्राप्ते प्रचक्ष्महे - 
व्यतिरेकस्तद्भावभावित्वान्न तूपलब्धिवत् ।। 3-3-52।।
	न त्वेतदस्ति - यत् ज्ञातृत्वाद्याकार ... ... तावन्मात्रमेव तत्रापेक्षितमिति न किञ्चिदपहीनम् ।। 52 ।।
	राद्धान्ते - व्यतिरेकस्तद्भावभावित्वान्न तूपलब्धिवत् । व्यतिरेकधर्ममात्रस्य चिन्त्यत्वव्युदासायाह - अस्य मोक्ष इति । फलितमाह अतः  इति तं यथा इति तच्छब्दो विशिष्टविषयः इति भावः । अत एव - प्राप्याकारस्यानुसन्धेयत्वादेव हि 
प्राप्यचिन्तनोक्तिरित्यर्थः। पूर्वपक्षोक्तदृष्टान्तस्य वैषम्यमाह - कर्मसु इति । वैधत्वावैंधत्वे वैषम्यमित्यर्थः ।। 52 ।।
इति शरीरे भावाधिकरणम् - 21 
	-----  
22. अङ्गावबद्धाधिकरणम् ।।
अङ्गावबद्धास्तु न शाखासु हि प्रतिवेदम् ।। 3-3-53 ।।
	ओमित्येतदक्षरमुद्गीथमुपासीत .... .... नैकस्य सन्निधिविशेषोऽस्तीति न व्यवस्था ।। 53 ।।
	अङ्गावबद्धास्तु न शाखासु हि प्रतिवेदम् । यत्र यत्र ब्रह्मोपास्यं , तत्र तत्र शुद्धात्मन उपास्यत्वमुक्तम् । एव यत्र यत्र उद्गीथानुप्रवेशः तत्र तत्र तदुपास्तिरस्ति न वेति शङ्कया सङ्गतिः । सर्व  इति । सर्वशाखाप्रत्यनयेनोद्गीथैक्यादाक्षेपः । भेदकधर्मैः भिन्नत्वात् समाधिः। तस्मिन्नेव इति । गामानय इत्यादौ विशेषपर्यवसानदृष्टेरिति भावः।।
	राद्धान्ते - सन्निहिता - धीस्था धीस्थत्वं हि सन्निधिः । स च शब्दशक्त्या दर्शितः । गामानय इत्यादिषु अयोग्यत्वं व्यवस्थापकम् । न त्वसन्निधिरति भावः। अर्थतोऽपि सन्निधिमाह - सर्वशाखा इति । अङ्गिसन्निधेरङ्गसन्निधिरित्यर्थः 
।। 53 ।।  
मन्त्रादिवद्वाऽविरोधः ।। 3-3-54 ।।
	वाशब्दश्चार्थे । आदिशब्देन ... .... सर्वासु शाखासुविनियोगो न विरूध्यते । तद्वदिहाप्यविरोधः ।। 54 ।।
	मन्त्रादिवद्वाऽविरोधः । सर्वशाखासूद्गीथानुवृत्ते (तौ) दृष्टान्तः मन्त्रादिः। ततश्च सर्वशाखिनामुपासनेऽधिकारः ।। 54 ।।
इति अङ्गावबद्धाधिकरणम् - 22
	-----
23. भूमज्यायस्त्वाधिकरणम् ।। 
भूम्नः क्रतुवज्जयायस््त्वं तथा हि दर्शयति ।। 3-3-55 ।।
	प्राचीनशाल औपमन्यवः इत्यारभ्य ...  ..... भूमविद्यास्तुत्यनुपपत्तेः अतः समस्तोपासनमेव न्याय्यम् ।। 55 ।।
	भूम्नः क्रतुवज्ज्यायस्त्वं तथा हि दर्शयति । पूर्वप्रकृतसामावयवभूतोद्गीथस्य समस्तस्य व्यस्तस्य चोपस्यत्वं श्रुतम् । एवं किं वैश्वानरविद्यायां समस्तस्य व्यस्तस्य वोभयस्य वोपास्यत्वमिति शङ्कया सङ्गतिः। अत्त्यन्नम् - अन्नमत्ति । वैश्वानरोपास्तिरुपक्रान्ता , तत् कथं मूर्धमात्रो पास्तिरित्यत्राह - वैश्वानरत्वं चाह - इति । वैश्वानरे उक्तस्य - वैश्वानरविषयतयोक्तस्य । वाक्यभेदः - महावाक्यभेदः । यथै भूम इति । प्रासङ्गिकार्थबहुत्वं प्रधानप्रतिपाद्यैक्याविरोधीत्यर्थः। व्यस्तोपासनं प्रासङ्गिकमिति न विरोधः ।। 
	राद्धान्ते - अनुवादमात्रम् -  समुदायोपासनतत्फले विवक्षिते । तदेकदेशकथनम्  अनुवाद  इत्यर्थः । स च फ्रलविशेषाणां समस्तोपासनफलान्तर्गतत्वज्ञापनार्थः । अन्यथा वाक्यभेदात् प्रत्यवायकथनाच्च । अत इदम्  इत्यादि । अनर्थाश्रवणं वैषम्यमुक्तम् । आधिक्यप्रतियोगित्वेनोपयोगित्वं च वैषम्यमाह - नामादि इति । अतिशयितफलत्वं श्रूयते , ततः किं महावाक्यैक्यस्येत्यत्राह - तत एव  इति।  अन्यथा इति । अविवक्षित्वे ।। 55 ।।
इति भूमज्यायस्त्वाधिकरणम् - 23 
24. शब्दादिभेदाधिकरणम् ।।
नाना शब्दादिभेदात् ।। 3-3-56 ।।
	इह ब्रह्मविद्याः सर्वाः ब्रह्मप्राप्तिरूप .... ... बेदान्तवाक्यानि अविधेयज्ञानपराणीत्रि कुद्दष्टिनिरसनाय । अतो विद्याभेद इति स्थितम् 
।। 56 ।।
	नाना शब्दादिभेदात् । पूर्वं विद्याविशेषचिन्ता  प्रवृन्ता ;  अथ सर्वविद्याविषयवचिन्तेति सङ्गतिः । आदिशब्देन परमं गुह्यमभिप्रेतम् । उत्तराधिकरणे च पुनरुक्तिं परिहरति - अत्रेव इति । अविशेषपुनः श्रुतिप्रकरणान्तरयोः सामान्येन विद्याभेदकत्वे सिद्धे हि , विद्याविशेषाणां भेदाभेदचिन्ताप्राप्तिरित्यर्थः । रूपफलैक्ये पूर्वपक्षबीजम् ।।
	राद्धान्ते - विधेयम् - साङ्गं प्रधानं कर्म । अनुबन्धाः - अवयवाः । तद्भेदहेतवः शब्दादयः । तैः अनुबन्धभेदात् विधेयभेदः । धात्वर्थभेदात् 
रूपभेदव्युदासायाह -  प्रत्ययावृत्ति इति । भिन्दन्ति - अर्थेन हि धियां विशेषः इति भावः । ब्रह्म इति प्रकरणभेद उक्तः । इहोक्तेः फलमाह - अस्मिन् इति 
।। 56 ।।
इति शब्दादिभेदाधिकरणम् - 24 
	-----
25. विकल्पाधिकरणम् ।।
विकल्पोऽविशिष्टाफलत्वात् । 3-3-57 ।।
	ब्रह्मप्राप्तिफलानां सद्विद्यादहरविद्यादीनां .... ... ब्रह्मप्राप्तिफला इत्यविशिष्टफलत्वात् सर्वासां विकल्प एव ।। 57 ।।
	विकल्पोऽविशिष्टफलत्वात् । भेदे सिद्धे  हि विकल्पसमुचियच्चिन्ता इति सङ्गतिः ।। 
	राद्धान्ते - साम्यश्रुत्युपादानात्  निरवधिकानन्दब्रह्मसाम्यापन्नः स्यात् । अन्यनैरपेक्ष्यार्थं स्वस्य इति । अनवधिकातिशयानन्दम् इति बहुव्रीहिः । आनन्द - जननमित्यर्थः । काश्चित् अनिष्टनिवृत्त्यर्थाः , काश्चित्  ब्रह्मावाप्त्यर्था इति समुच्चय इत्यत्राह - सर्वाश्च । इति ।। 57 ।।
ब्रह्मप्राप्तिव्यतिरिक्तफलास्तु .... ....
काम्यास्तु यथाकामं समुच्चीयेरन् न वा पूर्वहेत्वभावात् ।। 3-3-48 ।।
अपरिमितफलत्वाभावादित्यर्थः ।। 58 ।।
	उत्तरसूत्रं पूर्वेण घटयन् तदर्थमाह - ब्रह्मप्राप्तिव्यतिरिक्त इति । काम्यसमुच्चयविकल्पयोः इच्छा नियामिकेति यथाकामशब्दार्थ इति भावः ।। 
	काम्यास्तु यथाकामं समुच्चीयेरन् न वा पूर्वहेत्वभावात् । हेतुपदं व्याचष्टे  अपरि इति ।। 58 ।।
 इति विकल्पाधिकरणम् - 25 
	------
26. यथाश्रयभावाधिकरणम् ।।
अङ्गेषु यथाश्रयभावः ।। 3-3-59 ।।
	उद्गीथादिक्रत्वङ्गेष्वाश्रिताः ... .... .... उपासनास्तन्मुखेन क्रत्वङ्गभूता इति नियमेनोपादेया एव ।। 59 ।।
	अङ्गेषु यथाश्रयभावः यथाकामं काम्यानां समुच्चयविकल्पावुक्तौ । एवमुद्गीथादिविद्याश्च यथाकामम् उपादेया वेति सङ्गतिः । ननु इति । पुनरुक्तिं परिहर्तुं पूर्वमुक्तांशमाह - तत्र हि इति ।  न हि इति । फलस्य स्ववाक्यस्यत्वाभावात् विलम्बः गोदोहनवावयाद्वैषम्यम् । अङ्गत्वविरोध््यभाव उक्तः । अनुकूलहेतुमाह - उद्गीथ इति । व्रीहीन्   इतिवत् द्वितीया - श्रुत्या शेषत्वमिति भावः । फलस्य वाक्यान्तरस्थतां दर्शयति - यदेव इति । ततः किमित्यत्राह - स्ववाक्येन इति । फलस्य स्ववाक्यस्थत्वाभावे सति  अव्यभिचरितक्रतुसंबन्धिजुहूसंबन्धात् पर्णताया अङ्गत्वे सिद्धे वाक्यान्तरस्थापापश्लोकश्रवणादिफलश्रुतिरर्थवाद इत्यर्थः । ततः किमित्यत्राह - अतः इति । प्रयोगविधिः - अनुष्ठापकत्वदशापन्नविधिः न तु ज्ञापकावस्थः ।। 59 ।।
शिष्टेश्च ।। 3-3-60 ।।
	शिष्टिः  शासनम् , विधानमित्यर्थः ... .... उद्गीथाङ्गभाव एव हि विधेय इति गम्यते ।। 60 ।।
	शिष्टेश्च । युक्तिरुक्ता । लिङ्गान्युच्यन्ते । गोदोहनवैषम्यमाह - गोदोहन इति ।। 60 ।।
समाहारात् ।। 3-3-61 ।।
	होतृषदनाद्धैवापि दुरुद्गीथम् ... .... वेदनहानावन्येन समाधानं ब्रुवत् तस्य नियमेनोपादानं दर्शयति ।। 61 ।।
समाहारात् । समाहारः - समाधानम् ।। 61 ।।
गुणसाधारण्यश्रुतेश्च ।। 3-3-62 ।।
	उापासनगुणस्य उपासनाश्रयस्य ... ... उद्गीथाद्युपासना- नामुद्गीथादिवन्नियमेनोपादानम् ।। 62 ।।
	गुणसाधारण्यश्रुतेश्च । उपासनार्थत्वविवक्षया तदाश्रयस्य गुणशब्देनोक्तिः। समाहारः -  अनुवृत्तिः । तदुपपादयति - तेन इति ।। 
सिद्धान्तः 
इति प्राप्त उच्यते - 
न वा तत्सहभावाश्रुतेः ।। 3-3-63 ।।
	न चैतदस्ति यदुद्गीथाद्युपासनानां ... .... तत्र फलश्रुतिरर्थवादमात्रं स्यात् ।। 63 ।।
	राद्धान्ते -  न वा तत्सहभावाश्रुतेः । सहभावमात्रान्न अङ्गत्वमित्यत्राह - अङ्गभावे हि  इति । नियमो विवक्षितः इत्यर्थः । अङ्गत्वविरोधितत्पृथक्फलसाधनत्वभिप्रेतम् । तदुपपादयति - यद्यपि इति । साधनभावः  प्रतिपाद्यते इति । गोदोहनवाक्ये साधनत्वं कल्यमिति एकविलम्बः। इह तु तन्न कल्प्यम् । कर्ममात्रस्य विद्यासाध्यत्वाभावात् ।  वीर्यवत्तरत्वविशिष्टस्यैतत्साध्यत्वाम् इति साधनभावस्य शाब्दात्वात् । प्रणयनमात्रस्यैव गोदोहनसाध्यताप्रतीतिः । न तु पशुसाधनताविशिष्टस्य , साधनवाचकत्वाभावात् । फलं तु वाक्यान्तरस्थमित्येको विलम्बः इति एकविलम्बवत्त्वसाम्यमभिप्रेतम् ।।
	तेन फलसाधनतयैव विधिरित्यत्राह - तेन इति । ततः किमित्यत्राह - क्रतुफलात् इति । तर्हिं कथं द्वितीयाश्रुत्या शेषत्वमित्यत्राह - अत उपासनस्य इति । मात्रचा शेषित्वव्युदासः । गोदोहनं किंसंबन्धि पशुसाधनमितिवत् उपासनं किंविषयं फलसाधनमित्यपेक्षायां सन्निहितोद्गीथसंबन्धित्वे सति गोदोहनं प्रति प्रणयनमात्रस्येव उपासनं प्रत्युद्गीथस्य न शेषित्वमित्यर्थः । पृथवक्यलत्वे अधिकार्यन्तरेणानुष्ठेयमित्यत्राह - उद्गीथश्च  इति । यथा क्रत्वधिकृतस्थैव गोदोहने पशुकामना - निमित्तमधिकारान्तरं तद्वदित्यर्थः ।।
	वीर्यवत्तरत्वस्य पृथक्फलतामाह - वीर्य इति । पर्णतार्वैषम्यमाह - पर्णतादीनां तु इति । पर्णताफलं वाक्यान्तरस्थतया साधनभावस्य कल्प्यतया च विलम्बद्वयोपहतमिति अङ्गत्वमित्यर्थः । फलस्य वाक्यान्तरस्थत्वात् विलम्बानुक्तिः स्पष्टत्वात् । जुह्वा जुहोति  इत्युक्ते द्रव्यविशेषाकांक्षाऽस्ति , नैवमुद्गीथस्योपासनं प्रत्याकांक्षा इति अर्थसिद्धम् ।। 63 ।।
दर्शनाच्च ।। 3-3-64 ।।
	दर्शयति च श्रुतिरुपासनोपादाननियमम् .... ... समाहारादिलिङ्गानां प्रायिकत्वमवगम्यते  । अतोऽनियम एवेति स्थितम् ।।
इति यथाश्रयभावाधिकरणम् - 26 
इति श्रीभगवद्रामानुजविरचिते शारीरकमीमांसाभाष्ये तृतीयस्याध्यायस्य तृतीयः पादः ।।
	दर्शनाच्च । युक्तिः परिहृता । लिङ्गानि निरस्यन्ते । अभिरक्षणम् क्रतुफलाप्रतिबन्धकरणादि । प्रायिकत्वम् इति । समाधानं सति सङ्कल्पे स्यात्। गुणसाधारण्यमपि तथा । यद्वा तेन इति पदं प्रणवमात्रपरम् , न तु सोपासनतत्परम् । शिष्टश्च उद्गीथसंबन्धितया , न तु शेषतयेति भावः ।
इति यथाश्रयभावाधिकरणम् - 26

इति श्रीहरितकुलतिलकवाग्विजयिसूनुना श्रीरङ्गराजदिव्याज्ञालव्धवेदव्यासापर -
नामधेयेन श्रीमद्वरदाचार्यपादसेवासमधिगत श्रीभगवद्रामानुजविरचित - 
शारीरकमीमांसाभाष्यहृदयेन श्रीसुदर्शनसूरिणा विरचितायां 
श्रुतप्रदीपिकायां तृतीयस्याध्यायस्य तृतीयः पादः ।।
		------	      
