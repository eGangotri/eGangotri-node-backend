 01   स्वधर्मज्ञानवैराग्यसाध्यभक्त्येकगोचरः । नारायणः परं ब्रह्म गीताशास्त्रे समीरितः ।। 1 ।।
 
 02   ज्ञानकर्मात्मिके निष्ठे योगलक्ष्ये सुसंस्कृते । आत्मानुभूतिसिद्ध्यर्थे पूर्वषट्केन चोदिते ।। 2 ।।
 
 03   मध्यमे भगवत्तत्त्वयाथात्म्यावाप्तिसिद्धये । ज्ञानकर्माभिनिर्वर्त्यो भक्तियोगः प्रकीर्तितः ।। 3 ।।
 
 04   प्रधानपुरुषव्यक्तसर्वेश्वरविवेचनम् । कर्मधीर्भक्तिरित्यादिः पूर्वशेषोऽन्तिमोदितः ।। 4 ।।
 
 05   अस्थानस्नेहकारुण्यधर्माधर्मधियाकुलम् । पार्थं प्रपन्नमुद्दिश्य शास्त्रावतरणं कृतम् ।। 5 ।।
 
 06   नित्यात्मासङ्गकर्मेहागोचरा साङ्ख्ययोगधीः । द्वितीये स्थितधीलक्षा प्रोक्ता तन्मोहशान्तये ।। 6 ।।
 
 07   असक्त्या लोकरक्षायौ गुणेष्वारोप्य कर्तृताम् । सर्वेश्वरे वा न्यस्योक्ता तृतीये कर्मकार्यता ।। 7 ।।
 
 08    प्रसङ्गात्स्वस्वभावोक्तिः कर्मणोऽकर्मतास्य च ।  भेदा ज्ञानस्य माहात्म्यं चतुर्थाध्याय उच्यते ।। 8 ।।
 
 09   कर्मयोगस्य सौकर्यं शैघ्र्यं काश्चन तद्विधाः । ब्रह्मज्ञानप्रकारश्च पञ्चमाध्याय उच्यते ।। 9 ।।
 
 10   योगाभ्यासविधिर्योगी चतुर्धा योगसाधनम् । योगसिद्धिः स्वयोगस्य पारम्यं षष्ठ उच्यते ।। 10 ।।
 
 11   स्वयाथात्म्यं प्रकृत्यास्य तिरोधिः शरणागतिः । भक्तभेदः प्रबुद्धस्य श्रैष्ठ्यं सप्तम उच्यते ।। 11 ।।
 
 12   ऐश्वर्याक्षरयाथात्म्यभगवच्चरणार्थिनाम् । वेद्योपादेयभावानामष्टमे भेद उच्यते ।। 12 ।।
 
 13   स्वमाहात्म्यं मनुष्यत्वे परत्वं च महात्मनाम् । विशेषो नवमे योगो भक्तिरूपः प्रकीर्तितः ।। 13 ।।
 
 14   स्वकल्याणगुणानन्त्यकृत्स्नस्वाधीनतामतिः ।  भक्त्युत्पत्तिविवृद्ध्यर्था विस्तीर्णा दशमोदिता ।। 14 ।।
 
 15   एकादशे स्वयाथात्म्यसाक्षात्कारावलोकनम् । दत्तमुक्तं विदिप्राप्त्योर्भक्त्येकोपायता तथा ।। 15 ।।
 
 16   भक्तेः श्रैष्ठ्यमुपायोक्तिः अशक्तस्यात्मनिष्ठता । तत्प्रकारास्त्वतिप्रीतिः भक्ते - द्वादश उच्यते ।। 16 ।।
 
 17   देहस्वरूपमात्माप्तिहेतुरात्मविशोधनम् । बन्धहेतुर्विवेकश्च त्रयोदश उदीर्यते ।। 17 ।।
 
 18   गुणबन्धविधा तेषां कर्तृत्वं तन्निवर्तनम् । गतित्रयस्वमूलत्वं चतुर्दश उदीर्यते ।। 18 ।।
 
 19   अचिन्मिश्राद्विशुद्धाच्च चेतनात् पुरुषोत्तमः । व्यापनात् भरणात् स्वाम्यात् अन्यः पञ्चदशोदितः ।। 19 ।।
 
 20   देवासुरविभागोक्तिपूर्विका शास्त्रवश्यता । तत्त्वानुष्ठानविज्ञानस्थेम्ने षोडश उच्यते ।। 20 ।।
 
 21   अशास्त्रमासुरं कृत्स्नं शास्त्रीयं गुणतः पृथक् । लक्षणं शास्त्रसिद्धस्य त्रिधा सप्तदशोदितम् ।। 21 ।।
 
 22   ईश्वरे कर्तृताबुद्धिः सत्त्वोपादेयतान्तिमे । स्वकर्मपरिणामश्च शास्त्रसारार्थ उच्यते ।। 22 ।।
 
 23   कर्मयोगस्तपस्तीर्थदानयज्ञादिसेवनम् । ज्ञानयोगो जितस्वान्तैः परिशुद्धात्मनि स्थितिः ।। 23 ।।
 
 24   भक्तियोगः परैकान्तप्रीत्या ध्यानादिषु स्थितिः । त्रयाणामपि योगानां त्रिभिरन्योन्यसङ्गमः ।। 24 ।।
 
 25   नित्यनैमित्तिकानां च पराराधनरूपिणाम् । आत्मदृष्टेस्त्रयोऽप्येते योगद्वारेण साधकाः ।। 25 ।।
 
 26   निरत्सनिखिलाज्ञानो दृष्ट्वात्मानं परानुगम् । प्रतिलभ्य परां भक्तिं तयैवाप्नोति तत्पदम् ।। 26 ।।
 
 27   भक्तियोगस्तदर्थी चेत्समग्रैश्वर्यसाधकः । आत्मार्थी चेत् त्रयोऽप्येते तत्कैवल्यस्य साधकाः ।। 27 ।।
 
 28   ऐकान्त्यं भगवत्येषां समानमधिकारिणाम् । यावत्प्राप्ति परार्थी चेत् तदेवात्यन्तमश्नुते ।। 28 ।।
 
 29   ज्ञानी तु परमैकान्ती तदायत्तात्मजीवनः । तत्संश्लेषवियोगैकसुखदुःखस्तदेकधीः ।। 29 ।।
 
 30   भगवद्ध्यानयोगोक्तिवन्दनस्तुतिकीर्तनैः । लब्धात्मा तद्गतप्राणमनोबुद्धीन्द्रियक्रियः ।। 30 ।।
 
 31   निजकर्मादि भक्त्यन्तं कुर्यात् प्रीत्यैव कारितः । उपायतां परित्यज्य न्यस्येत् देवे तु तामभीः ।। 31 ।।
 
 32   एकान्तात्यन्तदास्यैकरतिः तत्पदमाप्नुयात् । तत्प्रधानमिदं शास्त्रमिति गीतार्थसङ्ग्रहः ।। 32 ।।
 
