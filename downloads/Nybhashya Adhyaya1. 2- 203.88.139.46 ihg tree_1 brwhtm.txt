1.2.01
तिस्र: कथा भवन्ति, वादो जल्पो वितण्डा चेति। तासाम्---
प्रमाणतर्कसाधनोपालम्भ: सिद्धान्ताविरुद्ध: पञ्चावयवोपपन्न:
पक्षप्रतिपक्षपरिग्रहो वाद: ।।1।।
एकाधिकरणस्थौ विरुद्धौ धर्मौ पक्षप्रतिपक्षौ प्रत्यनीकभावात्,
अस्त्यात्मा नास्त्यात्मेति। नानाधिकरणस्थौ
विरुद्धावपि न पक्षप्रतिपक्षौ, यथा नित्य आत्मा, अनित्या बुद्धिरिति।
परिग्रहोऽभ्युपगमव्यवस्था। सोद्ययं पक्षप्रतिपक्षपरिग्रहो वाद:।
तस्य विशेषणं प्रमाणतर्कसाधनोपालम्भ:। प्रमाणतर्कसाधन: प्रमाणतर्कोपालम्भश्च।
प्रमाणैस्तर्कण च साधनमुपालम्भश्चास्मिन् क्रियत इति। साधनं स्थापना।
उपालम्भ: प्रतिषध:। तौ साधनोपालम्भौ उभयोरपि पक्षयोर्व्यतिषक्तावनुबद्धौ
च तावद् यावदेको निवृत्त एकतरो व्यवस्थित इति। निवृत्तस्योपालम्भो
व्यवस्थितस्य साधनमिति।।
जल्पे निग्रहस्थानविनियोगाद्वादे तत्प्रतिषेध:। तत्प्रतिषेधे
च कस्यचिदभ्यनुज्ञानार्थं सिद्धान्ताविरुद्ध इति वचनम्। सिद्धान्तमभ्युपेत्य
तद्विरोधी विरुद्ध इति विरुद्धस्य हेत्वाभासस्य निग्रहस्थानस्याभ्यनुज्ञा
वादे। पञ्चावयवोपपन्न इति हीनमन्यतमेनाप्यवयवेन न्यूनम् हेतुदाहरणाधिकमधिकम्
इति चैतयोरभ्यनुज्ञानार्थमिति।।
अवयवेषु प्रमाणतर्कान्तर्भावे पृथक् प्रमाणतर्कग्रहणं साधनोपलम्भव्यतिषङ्गज्ञापनार्थम्
। अन्यथोभावपि पक्षौ स्थापनाहेतुना प्रवृत्तौ वाद इति स्यात्। अन्तरेणापि
चावयवसंबन्धं प्रमाणान्यर्थं साधयन्तीति दृष्टम्, तेनापि कल्पेन
साधनोपालम्भौ वादे भवत इति ज्ञापयति। छलजातिनिग्रहस्थानसाधनोपालम्भो
जल्प इति वचनाद्विनिग्रहो जल्प इति मा विज्ञायि, छलजातिनिग्रहस्थानसाधनोपालम्भ
एव जल्प:, प्रमाणतर्कसाधनोपालम्भो वाद एवेति स मा विज्ञायीत्येवमर्थ
पृथक् प्रमाणतर्कग्रहणमिति ।।1।।
1.2.02
यथोक्तोपपन्न इति, प्रमाणतर्कसाधनोपालम्भ: सिद्धान्ताविरुद्ध:
पञ्चावयवोपपन्न: पक्षप्रतिपक्षपरिग्रह:। छलजातिनिग्रस्थानसाधनोपालम्भ
इति, छलजातिनिग्रहस्थानै: साधनमुपालम्भश्चास्मिन् क्रियत इति एवंविशेषणो
जल्प:।।
न खलु वै छलजातिनिग्रहस्थानै: साधनं कस्यचिदर्थस्य सम्भवति,
प्रतिषेधार्थतैवैषां सामान्यलक्षणे विशेषलक्षणे च श्रूयते वचनविघातोऽर्थविकल्पोपत्त्या
छलम् इति, साधर्म्यवैघर्म्याभ्यां प्रत्यवस्थानं जाति:
विप्रतिपत्तिरप्रतिपत्तिश्च निग्रहस्थानम् इति। विशेषलक्षणेष्वपि
यथास्वमिति। न चैतद्विजानीयात्प्रतिषेधार्थतयैवार्थं साधयन्तीति,
छलजातिनिग्रहसथानोपालम्भो जल्प इत्येवमप्युच्यमाने विज्ञायत एत दिति।।
प्रमाणै: साधनोपालम्भेयीश्छलजातिनिग्रहस्थानानामङ्गभाव:
स्वपक्षरक्षणार्थत्वात्, न स्वतन्त्राणां साधनभाव:। यत्तत्प्रमाणैरर्थस्य
साधनं तत्र छलजातिनिग्रस्थानानामङ्गाभावो रक्षणार्थत्वात्। तानि
हि प्रयुज्यमानानि परपक्षविघाते स्वपक्षं रक्षन्ति। तथा चोक्तं
तत्त्वाध्यवसायसंरक्षणार्थं जल्पवितण्डे बीजप्ररोहसंहरक्षणार्थं
कण्टकशाखावरणवत् इति। यश्चासौ प्रमाणै: प्रतिपक्षस्योपालम्भस्तस्य
चैतानि प्रयुज्यमानानि प्रतिषेधबिघातात्सहकारीणि भवन्ति। तदेवमङ्गीभूतानां
छलादीनामुपादानं जल्पे, न स्वतन्त्रणां साधनभाव:। उपालम्भे तु
स्वातन्त्रयमप्यस्तीति।।2।।
1.2.03
स जल्पो वितण्डा भवति। किं विशेषण:? प्रतिपक्षस्थापनया
हीन:। यौ तौ समानाधिकरणौ विरुद्धौ धर्मौ पक्षप्रतिपक्षावित्युक्तौ
तयोरेकतरं वैतण्डिको न स्थापयतीति परपक्षप्रतिषेधेनैव प्रवर्त्तत इति।।
अस्तु तर्हि स प्रतिपक्षहीनो वितण्डा? यद्वै खलु तत्परप्रतिषेधलक्षणं
वाक्यं स वैतण्डिकस्य पक्ष:, न त्वसौ साध्यं कञ्चिदर्थं प्रतिज्ञाय
स्थापयतीति। तस्माद्यथान्यासमेवास्त्विति ।।3।।
1.2.04
हेतुलक्षणाभावादहेतवो हेतुसामान्याद्वेतुवदाभासमाना:। त इमे---
सव्यभिचारविरुद्धप्रकरणसमसाध्यसमकालातीता हेत्वाभासा: ।। 4।।
1.2.05
तेषाम्-
अनैकान्तिक: सव्यभिचार: ।। 5।।
व्यभिचार एकत्राव्यवस्थिति:। सह व्यभिचारेण वर्त्तते इति
सव्यभिचार:। निदर्शनम्---नित्य: शब्दोऽस्पर्शत्वात्। स्पर्शवान्
कुम्मो: अनित्यो दृष्ट:। न च तथा स्पर्शवान् शब्द:। तस्मादस्पर्शत्वान्नित्य: शब्द
इति। दृष्टान्ते स्पर्शवत्त्वमनित्यत्वं च धर्मौ न साध्यसाधनभूतौ
गृह्यते, स्पर्शवांश्चाणुर्नित्यश्चेति। आत्मादौ च दृष्टान्ते उदाहरणसाधर्म्यात्साध्यसाधनं
हेतु: इति अस्पर्शत्वादिति हेतुर्नित्यत्वं व्यभिचरति, अस्पर्शा
च बुद्धिरनित्या चेति। एवं द्विविधऽपि दृष्टान्ते व्यभिचारात्साध्यसाधनभावो
नास्तीति लक्षणाभावादहेतुरिति।।
नित्यत्वमप्येकोऽन्त:। अनित्यत्वमप्येकोऽन्त:। एकस्मिन्नन्ते
विद्यत इति ऐकान्तिको विपर्ययादनैकानितक:, उभायान्तव्यापकत्वादिति ।। 5।।
1.2.06
तं विरुणद्धीति तद्विरोधी, अभ्युपेतं सिद्धान्तं व्याहन्तीति।
यथा सोऽयं विकारो व्यक्तेरपैति नित्यत्वप्रतिषेधात्, न नित्यो
विकार उपपद्यते। अपेतोऽपि विकारोऽस्ति विनाशप्रतिषेधात्। सोऽयं
नित्यत्वप्रतिषेधादिति हेतुर्व्यक्तेरपेतोऽपि विकारोऽस्तीत्यनेन
स्वसिद्धान्तेन विरुध्यते। कथम्? व्यक्तिरात्मलाभ:। उपाय: प्रच्युति:।
यद्यात्मलाभात्प्रच्युतो विकारोऽस्ति, नित्यत्वप्रतिषेधौ नोपपद्यते।
यद्व्यक्तेरपेतस्यापि विकारस्यास्तित्वम्, तत् खलु नित्यत्वमिति।
नित्यत्वप्रतिषेधो नाम विकारस्यात्मलाभात्प्रच्युते: उपपत्ति:।
यदात्मलाभात्प्रच्यवते तदनित्यं दृष्टम्। य?दस्ति न तदात्मलाभात्प्रच्यवते।
अस्तित्वं चात्मलाभाप्रच्युतिरिति च विरुद्धावेतौ धमौ न सह सम्भवत
इति। सोऽयं हेतुर्यं सिद्धान्तमाश्रित्य प्रवर्त्तते तमेव व्याहन्तीति ।। 6।।
1.2.07
विमर्शाधिष्ठानौ पक्षप्रतिपक्षावुभावनवसितौ प्रकरणम्। तस्य चिन्ता
विमर्शात्प्रभृति प्राङ्निर्णयाद्यत्समीक्षणम्, सा जिज्ञासा यत्कृता
स निर्णयार्थं प्रयुक्त उभयपक्षसाम्यात् प्रकरणमनतिवर्तमान:
प्रकरणसमो निर्णयाय न प्रकल्पते। प्रज्ञापनं त्वनित्य: शब्दो नित्यधर्मानुपलब्धेरित्यनुपलभ्यम
ाननित्यधर्मकमनित्यं दृष्टं स्थाल्यादि।।
यंत्र समानो धर्म: संशयकारणं हेतुत्वेनोपादीयते, स संशयसम: सव्यभिचार
एव। या तु विमर्शस्य विशेषापेक्षिता उभयपक्षविशेषानुपलब्धिश्च सा
प्रकरणं प्रवर्तयति। यथा शब्दे नित्यधर्मो नोपलभ्यते एवमनित्यधर्म:
अपि। सेयमुभयपक्षविशेषानुपलब्धि: प्रकरणचिन्तां प्रवर्तयति। कथम्?
विपर्यये हि प्रकरणनिवृत्ते:। यदि नित्यधर्म: शब्दे गृह्येत, न
स्यात्प्रकरणम्। यदि वा अनित्यधर्मो गृह्येत, एवमपि निवर्त्तेत
प्रकरणम्। सोऽयं हेतुरुभौ पक्षौ प्रवर्तयन्नन्यतरस्य निर्णयाय न प्रकल्पते ।। 7।।
1.2.08
द्रव्यं छायेति साध्यम्, गतिमत्त्वादिति हेतु:। साध्येनाविशिष्ट:
साधनीयत्वात् साध्यसम:। अयमप्यसिद्धत्वात्साधयवत्प्रज्ञापयितव्य:।
साध्यं तावदेतत्- किं पुरुषवच्छायापि गच्छति आहो स्विदावरकद्रव्ये
संसर्पति आवरणसन्तानादसन्निधिसन्तानोऽयं तेजसो गृह्यत इति। सर्पता
खलु द्रव्येण यो यस्तेजोभाग आव्रियते तस्य तस्यासन्निधिरेवाविच्छिन्नो
गृह्यत इति। आवरणं तु प्राप्तिप्रतिषेध: ।। 8।।
1.2.09
कालात्ययेन युक्तो यस्यार्थैकदेशोऽपदिश्यमानस्य स कालात्ययापदिष्ट:
कालातीत इत्युच्यते। निदर्शनम् नित्य: शब्द: संयोगव्यङ्ग्यत्वाद
रूपवत्। प्रागूर्द्धं च व्यक्तेरवस्थितं रूपं प्रदीपघटसंयोगेन व्यज्यते,
तथा च शब्दोऽप्यवस्थितो भेरीदण्डसंयोगेन व्यज्यते, दारुपरशुसंयोगेन
वा। तस्मात्संयोगव्यङ्ग्यत्वान्नित्य: शब्द इत्ययमहेतु: कालात्ययापदेशात्।
व्यञ्जकस्य संयोगस्य कालं न व्यङ्ग्यस्य रूपस्य व्यक्तिरत्येति।
सति प्रदीपसंयोगे रूपस्य ग्रहणं भवति, न निवृत्ते संयोगे रूपं गृह्यते।
निवृत्ते तु दारुपरशुसंयोगे दूरस्थेन शब्द: श्रूयते विभागकाले।
सेयं शब्दस्य व्यक्ति:। संयोगकालम् अत्येतीति न संयोगनिमित्ता भवति।
कस्मात्? कारणाभावाद्धि कार्याभाव इति। एवमुदाहरणसाधर्म्यस्याभावादसाधनमयं
हेतुर्हेत्वाभास इति।
अवयवविपर्यासवचनं न सूत्रार्थ:। कस्मात्?
यस्य येनार्थसम्बन्धो दूरस्थस्यापि तस्य स:।
अर्थतो ह्यसमर्थानामानन्तर्यमकारणम्। ।
इत्येतद्वचनाद्विपर्यासेनोक्तो हेतुरुदाहरणसाधर्म्यात्तथा
वैधम्?र्यात्साध्यसाधनं हेतुलक्षण न जहाति। अजहद्धेतुलक्षणं न हेत्वाभासो भवतीति।।
अवयवविपर्यासवचनमप्रापतकालम् इति च निग्रहस्थानमुक्तम्।
तदेवेदं पुनरुच्यते इति, अतस्तन्न सूत्रार्थ:
।।9।।
1.2.10
अथ छलम्-
वचनविधातोऽर्थविकल्पोपत्या छलम् ।। 10 ।।
न सामान्यलक्षणे छलं शक्यमुदाहर्तुम्, विभागे तूदाहरणानि ।। 10 ।।
1.2.11
विभागश्च,
तत् त्रिविधं वाक्छलं सामान्यच्छलमुपचारच्छलं च ।। 11 । ।
1.2.12
तेषाम्-
अविशेषाभिहितेऽर्थे वक्तुरभिप्रायादर्थानतरकल्पना वाक्छलम् ।। 12 ।।
नवकम्बलोऽयं माणवक इति प्रयोग:। अत्र नव: कम्बलोऽस्येति
वक्तुराभिप्राय:। विग्रहे तु विशेषो, न
समासे। तत्रायं छलवादी वक्तु: अभिप्रायादविवक्षितमन्यमर्थं नव कम्बला
अस्येति तावदभिहितं भवतेति कल्पयति। कल्पयित्वा चासम्भवेन प्रतिषेधति,
एकोऽस्य कम्बल: कुतो नव कम्बला इति। तदिदं सामान्यशब्दे वाचि निमित्ते छलं वाक्छलमिति।।
अस्य प्रत्यवस्थानम्- सामान्यशब्दस्यानेकार्थत्वेऽन्यतराभिधानकल्पनायां
विशेषवचनम्। नवकम्बल इत्यनेकार्थाभिधानम्, नव: कम्बलोऽस्येति,
नव कम्बला अस्येति च। एतस्मिन्प्रयुक्ते येयं कल्पना नवकम्बला अस्येत्येतद्
भवताभिहितम्, तच्च न सम्भवतीति। एतस्यामन्यतराभिधानकल्पनायां विशेषो वक्तव्य:,
यस्माद्विशेषोऽर्थविशेषेषु विज्ञायतेऽयमर्थोऽनेनाभिहित इति।
स च विशेषो नास्ति, तस्मान्मिथ्याभियोगमात्रमेतदिति।।
प्रसद्धिश्च लोके शब्दार्थसम्बन्धोऽभिधानाभिधेयनियमनियोग:।
अस्याभिधानस्यायमर्थोऽभिधेन इति समान: सामान्यशब्दस्य, विशेषो
विशिष्टशब्दस्य। प्रयुक्तपूर्वाश्चेमे शब्दा अर्थे प्रयुज्यन्ते,
नाप्रयुक्तपूर्वा:। प्रयोगश्चार्थसम्प्रत्ययार्थ:। अर्थप्रत्ययाच्च
व्यवहार इति। तत्रैवमर्थगत्यर्थे शब्दप्रयोगे सामर्थ्यात्सामान्यशब्दस्य
प्रयोगनियम:। अजां ग्रामं नय, सर्पिरादर, ब्राह्मणं भोजयेति सामान्यशब्दा:
सन्तोऽर्थावयवेषु प्रयुज्यन्ते, सामर्थ्यात् यत्रार्थक्रियादेशना
सम्भवति तत्र प्रवर्तन्ते नार्थसामान्ये, क्रियादेशनासम्भवात्।
एवमयं सामान्यशब्दो नवकम्बल इति योऽर्थ: सम्भवति नव: कम्बलोऽस्येति,
तत्र प्रवर्तते। यसतु न सम्भवति नव कम्बला अस्येति, तत्र न प्रवर्तते।
सोऽयमनुपपद्यमानार्थकल्पनया परवाक्योपालम्भस्ते न कल्पत इति ।। 12 ।।
1.2.13
अहो खलवसौ ब्राह्मणो विद्याचरणसम्पन्न इत्युक्ते कश्चिदाह
सम्भवति ब्राह्मणे विद्याचरणसम्पदिति। अस्य वचनस्य विधातोऽर्थविकल्पोपपत्त्या
असम्भूतार्थकल्पनया क्रियते यदि ब्राह्मणे विद्याचरणसम्पत् सम्भवति
ननु व्रात्यऽपि सम्भवेत्, व्रात्योऽपि ब्राह्मण:, सोऽप्यस्तु
विद्याचरणसम्पन्न:। यद्विवक्षितमर्थमाप्नोति चात्येति च तदतिसामान्यम्।
यथा ब्राह्मणत्वं विद्याचरणसम्पदं क्वचिदाप्नोति क्वचिदत्येतीति।
सामान्यनिमित्तं छलं सामान्यच्छलमिति।
अस्य च प्रत्यवस्थानम्---अविवक्षितहेतुकस्य विषयानुवाद:
प्रशंसार्थत्वाद् वाक्यस्य। तदत्रासंभूतार्थकल्पनानुपपत्ति:। यथा
सम्भवन्त्यस्मिन् क्षेत्रे शालय इति। अनिराकृतमविवक्षितं च बीजजन्म।
प्रवृत्तिविषयस्तु क्षेत्रं प्रशस्यते। सोऽयं क्षेत्रानुवादो,
नास्मिन् शालयो विधीयन्त इति। बीजातं शालिनिर्वृत्ति: सती न विवक्षिता।
एवं सम्भवति ब्राह्मणे विद्याचरणसम्पदिति सम्पद्विषयो ब्राह्मणत्वं
न सम्पद्धेतु:। न चात्र हेतुर्विवक्षित:। विषयानुवादस्त्वयं प्रशंसार्थत्वाद्
वाक्यस्य, सति ब्राह्मणत्वे सम्पद्धेतु: समर्थ इति। विषयं च प्रशंसता
वाक्येन यथाहेतुत: फलनिर्वृत्तिर्न प्रत्याख्यायते। तदेवं सति वचनविधातोऽसम्भूतार्थकल्पनया
नोपपद्यत इति ।। 13 ।।
1.2.14
अभिधानस्य धर्मो यथार्थप्रयोग:। धर्मविकल्पोऽन्यत्र दृष्टस्यान्यत्र
प्रयोग:। तस्य निर्देशे धर्मविकल्पनिर्देशे। यथा मञ्चा: क्रोशन्तीति
अर्थसद्भावनेव प्रतिषेध: मञ्चस्था: पुरुषा: क्रोशन्ति, न तु मञ ्चा:क्रोशन्ति।।
का पुनरत्रार्थविकल्पोपत्ति:? अन्यथा प्रयुक्तस्यान्यथार्थकल्पनं,
भक्त्या प्रयोगे प्राधान्येन कल्पनम् उपचारविषयं छलमुपचारच्छलम्।
उपचारो नीतार्थ: सहचरणादिनिमित्तेन, अतद्भावे तद्वदभिधानमुपचार इति।।
अत्र समाधि:- प्रसिद्धे प्रयोगे वक्तुर्यथाभिप्रायं शब्दार्थयोरभ्यनुज्ञा
प्रतिषेधो वा न च्छन्दत:। प्रधानभूतस्य शब्दस्य भाक्तस्य च गुणभूतस्य
प्रयोग उभयोर्लोके सिद्ध:। सिद्धे प्रयोगे यथा वक्तुरभिप्रायस्तथा
शब्दार्थावनुज्ञेयौ प्रतिषेध्यौ वा न च्छन्दत:। यदि वक्ता प्रधानशब्दं
प्रयुङ्क्ते, यथाभूतस्याभ्यनुज्ञा प्रतिषेधो वा न न्छन्दत:। अथ
गुणभूतम्? तदा गुणभूतस्य। यत्र तु वक्ता गुणभूतं शब्दं प्रयुङ्क्ते
प्रधानभूतमभिप्रेत्य पर: प्रतिषेधति, स्वमनीषया प्रतिषेधोऽसौ भवति
न परोपालम्भ इति ।। 14 ।।
1.2.15
न वाक्छलादुपचारच्छलं भिद्यते, तस्याप्यर्थान्तरकल्पनाया
अविशेषात्। इहापि स्थान्यर्थो गुणशब्द:, प्रधानशब्द: सथानार्थ इति
कल्पयित्वा प्रतिषिध्यत इति ।। 15 ।।
1.2.16
न वाक्छलमेवोपचारच्छलं तस्यार्थसद्भावप्रतिषेधस्यार्थान्तरभावात्।
कुत:? अर्थान्तरकल्पनात:। अन्या ह्यर्थान्तकल्पना, अन्योऽर्थसद्भावप्रतिषेध इति ।। 16 ।।
1.2.17
छलस्य द्वित्वमभ्यनुज्ञाय त्रित्वं प्रतिषिध्यते कि?ञ्चित्साधर्म्यात्।
यथा चायं हेतुस्त्रित्त्वं प्रतिषेधति तथा
द्वित्वमप्यभ्यनुज्ञातं प्रतिषेधति। विद्यते हि किञ्चित्साधर्म्यान्न
निवर्तते, त्रित्वमपि न निवर्त्स्यतीति ।। 17।।
1.2.18
अत ऊद्धम्---
साधर्म्यवैधर्म्याभ्यां प्रत्यवस्थानं जाति: ।। 17।।
प्रयुक्ते हि हेतौ य: प्रसङ्गो जायते सा जाति:। स च प्रसङ्ग:
साधर्म्यवैधर्म्याभ्या प्रत्यवस्थानमुपालम्भ: प्रतिषेध इति। उदाहरणसाधर्म्यात्
साध्यसाधनं हेतु: इत्यस्योदाहरणवैधर्म्येण प्रत्यवस्थानम्। तथा
उदाहरणवैधर्म्यात्साध्यसाधनं हेतु: इत्यस्योदाहरणसाधर्म्येण प्रत्यवस्थानम्।
प्रत्यनीकभावाज्जायमानोऽर्थो जातिरति।। 17 ।।
1.2.19
विपरीता वा कुत्सिता वा प्रतिपत्तिर्विप्रतिपत्ति:। विप्रतिपद्यमान:
पराजयं प्राप्नोति। निग्रहस्थानं खलु पराजयप्राप्ति:। अप्रतिपत्तिस्त्वारम्भविषयेऽप्यनारम्भ:
। परेण स्थापितं वा न प्रतिषेधति, प्रतिषेधं वा नोद्धरति। असमासाच्च
नैते एव निग्रहस्थाने इति ।। 19 ।।
1.2.20
किं पुनर्दृष्टान्तवज्जातिनिग्रहस्थानयोरभेदोऽथ सिद्धान्तवद्भेद इत्यत आह---
तद्विकल्पाञ्जातिनिग्रहस्थानबहुत्वम् ।।20।।
तस्य साधर्म्यवैधर्म्याभ्यां प्रत्यवस्थानस्य विकल्पाज्जातिबहुत्वम्,
तयोश्च विप्रतिपत्त्यप्रतिपत्त्योविकल्पान्निग्रहस्थानबहुत्त्वम्।
नानाकल्पो विकल्प:। विविधो वा कल्पो विकल्प:। तत्राननुभाषणमज्ञानमप्रतिभा
विक्षेपो मतानुज्ञा पर्यनुयोज्योपेक्षणमित्यप्रतिपत्तिर्निग्रहस्थानम्।
शेषस्तु विप्रतिपत्तिरिति।।
त इमे प्रमाणादय: पदार्था उद्दिष्टा यथोद्देशं च लक्षिता
यथालक्षणं च परीक्षिष्यन्त इति त्रिविधा चास्य
शास्त्रस्य प्रवृत्तिर्वेदितव्येति ।। 20 ।।
।। वात्स्यायनीये न्यायभाष्ये प्रथमाध्यायस्य द्वितीयाह्निकम् ।।
समाप्तश्चाऽयं प्रथमोऽध्याय: ।
