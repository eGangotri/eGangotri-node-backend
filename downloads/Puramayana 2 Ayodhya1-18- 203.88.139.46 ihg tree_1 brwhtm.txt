।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।। 
।। अयोध्याकाण्डः ।।
।। श्लोकः ।।
(1सर्गतः 18सर्गपर्यन्तम्)
गच्छता मातुलकुलं भरतेन तदानघः।
शत्रुघ्नो नित्यशत्रुघ्नो नीतः प्रीतिपुरस्कृतः।।2.1.1।।
स तत्र न्यवसद्भ्रात्रा सह सत्कारसत्कृतः। 
मातुलेनाश्वपतिना पुत्रस्नेहेन लालितः।। 2.1.2।।
तत्रापि निवसन्तौ तौ तर्प्यमाणौ च कामतः।
भ्रातरौ स्मरतां वीरौ वृद्धं दशरथं नृपम्।।2.1.3।।
राजापि तौ महातेजाः सस्मार प्रोषितौ सुतौ।
उभौ भरतशत्रुघ्नौ महेन्द्रवरुणोपमौ।।2.1.4।।
सर्व एव तु तस्येष्टाश्चत्वारः पुरुषर्षभाः। 
स्वशरीराद्विनिर्वृत्ताश्चत्वार इव बाहवः।।2.1.5।।
तेषामपि महातेजा रामो रतिकरः पितुः। 
स्वयम्भूरिव भूतानां बभूव गुणवत्तरः।।2.1.6।।
स हि देवैरुदीर्णस्य रावणस्य वधार्थिभिः। 
अर्थितो मानुषे लोके जज्ञे विष्णुः सनातनः।।2.1.7।।
कौसल्या शुशुभे तेन पुत्रेणामिततेजसा।
यथा वरेण देवानामदितिर्वज्रपाणिना।। 2.1.8।।
स हि रूपोपपन्नश्च वीर्य्यवाननसूयकः।
भूमावनुपमः सूनुर्गुणैर्दशरथोपमः।। 2.1.9।।
स तु नित्यं प्रशान्तात्मा मृदुपूर्वं प्रभाषते।
उच्यमानोऽपि परुषं नोत्तरं प्रतिपद्यते।। 2.1.10।।
कथञ्चिदुपकारेण कृतेनैकेन तुष्यति।
न स्मरत्यपकाराणां शतमप्यात्मवत्तया।।2.1.11।।
शीलवृद्धैर्ज्ञानवृद्धैर्वयोवृद्धैश्च सज्जनैः। 
कथयन्नास्त वै नित्यमस्त्रयोग्यान्तरेष्वपि।। 2.1.12।।
बुद्धिमान् मधुराभाषी पूर्वभाषी प्रियम्वदः।
वीर्यवान्न च वीर्येण महता स्वेन विस्मितः।। 2.1.13।।
न चानृतकथो विद्वान् वृद्धानां प्रतिपूजकः।
अनुरक्तः प्रजाभिश्च प्रजाश्चाप्यनुरञ्जते।। 2.1.14।।
सानुक्रोशो जितक्रोधो ब्राह्मणप्रतिपूजकः।
दीनानुकम्पी धर्मज्ञो नित्यं प्रग्रहवान् शुचिः।। 2.1.15।।
कुलोचितमतिः क्षात्रं धर्मं स्वं बहु मन्यते।
मन्यते परया कीर्त्या महत् स्वर्गफलं ततः।। 2.1.16।।
नाश्रेयसि रतो विद्वान्न विरुद्धकथारुचिः।
उत्तरोत्तरयुक्तौ च वक्ता वाचस्पतिर्यथा।। 2.1.17।।
अरोगस्तरुणो वाग्ग्मी वपुष्मान् देशकालवित्।
लोके पुरुषसारज्ञस्साधुरेको विनिर्मितः।।2.1.18।।
	स तु श्रेष्ठैर्गुणैर्युक्तः प्रजानां पार्थिवात्मजः।
बहिश्चरः इव प्राणो बभूव गुणतः प्रियः।।2.1.19।।
सम्यग्विद्याव्रतस्नातो यथावत्साङ्गवेदवित्।
इष्वस्त्रे च पितुः श्रेष्ठो बभूव भरताग्रजः।। 2.1.20।।
कल्याणाभिजनः साधुरदीनः सत्यवागृजुः। 
वृद्धैरभिविनीतश्च द्विजैर्धर्मार्थदर्शिभिः।। 2.1.21।।
धर्मकामार्थतत्त्वज्ञः स्मृतिमान् प्रतिभानवान्।
लौकिके समयाचारे कृतकल्पो विशारदः।। 2.1.22।।
निभृतः संवृताकारो गुप्तमन्त्रः सहायवान्।
अमोघक्रोधहर्षश्च त्यागसंयमकालवित्।। 2.1.23।।
दृढभक्तिः स्थिरप्रज्ञो नासद्ग्राही न दुर्वचाः। 
निस्तन्द्रिरप्रमत्तश्च स्वदोषपरदोषवित्।। 2.1.24।।
शास्त्रज्ञश्च कृतज्ञश्च पुरुषान्तरकोविदः।
यः प्रग्रहानुग्रहयोर्यथान्यायं विचक्षणः।। 2.1.25।।
सत्सङ्ग्रहप्रग्रहणे स्थानविन्निग्रहस्य च।
आयकर्मण्युपायज्ञः सन्दृष्टव्ययकर्मवित्।। 2.1.26।।
श्रैष्ठ्यं शास्त्रसमूहेषु प्राप्तो व्यामिश्रकेषु च।
अर्थधर्मौ च संगृह्य सुखतन्त्रो न चालसः।। 2.1.27।।
वैहारिकाणां शिल्पानां विज्ञातार्थविभागवित्।	
आरोहे विनये चैव युक्तो वारणवाजिनाम्।। 2.1.28।।
धनुर्वेदविदां श्रेष्ठो लोकेऽतिरथसम्मतः।
अभियाता प्रहर्त्ता च सेनानयविशारदः।
अप्रधृष्यश्च सङ्ग्रामे क्रुद्धैरपि सुरासुरैः।। 2.1.29।।
अनसूयो जितक्रोधो न दृप्तो न च मत्सरी।
न चावमन्ता भूतानां न च कालवशानुगः।। 2.1.30।।
एवं श्रेष्ठगुणैर्युक्तः प्रजानां पार्थिवात्मजः।
सम्मतस्त्रिषु लोकेषु वसुधायाः क्षमागुणैः।
बुद्ध्या बृहस्पतेस्तुल्यो वीर्येणापि शचीपतेः।। 2.1.31।।
तथा सर्वप्रजाकान्तैः प्रीतिसञ्जननैः पितुः।
गुणैर्विरुरुचे रामो दीप्तः सूय इवांशुभिः।। 2.1.32।।
तमेवं व्रतसम्पन्नमप्रधृष्यपराक्रमम्।
लोकपालोपमं नाथमकामयत मेदिनी।। 2.1.33।।
एतैस्तु बहुभिर्युक्तं गुणैरनुपमैः सुतम्।
दृष्ट्वा दशरथो राजा चक्रे चिन्तां परन्तपः।। 2.1.34।।
अथ राज्ञो बभूवैवं वृद्धस्य चिरजीविनः।
प्रीतिरेषा कथं रामो राजा स्यान्मयि जीवति।। 2.1.35।।
एषा ह्यस्य परा प्रीतिर्हृदि संपरिवर्तते। 
कदा नाम सुतं द्रक्ष्याम्यभिषिक्तमहं प्रियम्।। 2.1.36।।
वृद्धिकामो हि लोकस्य सर्वभूतानुकम्पनः। 
मत्तः प्रियतरो लोके पर्जन्य इव वृष्टिमान्।। 2.1.37।।
यमशक्रसमो वीर्ये बृहस्पतिसमो मतौ।
महीधरसमो धृत्यां मत्तश्च गुणवत्तरः।। 2.1.38।।
महीमहमिमां कृत्स्नामधितिष्ठन्तमात्मजम्।
अनेन वयसा दृष्ट्वा यथास्वर्गमवाप्नुयाम्।। 2.1.39।।
इत्येतैर्विविदैस्तैस्तैरन्यपार्थिवदुर्लभैः।
शिष्टैरपरिमेयैश्च लोके लोकोत्तरैर्गुणैः।। 2.1.40।।
तं समीक्ष्य महाराजो युक्तं समुदितैः शुभैः।
निश्चित्य सचिवैः सार्द्धं युवराजममन्यत।। 2.1.41।।
दिव्यन्तरिक्षे भूमौ च घोरमुत्पातजं भयम्।
सञ्चचक्षे च मेधावी शरीरे चात्मनो जराम्।। 2.1.42।।
पूर्णचन्द्राननस्याथ शोकापनुदमात्मनः ।
लोके रामस्य बुबुधे संप्रियत्वं महात्मनः ।।2.1.43।।
आत्मनश्च प्रजानां च श्रेयसे च प्रियेण च ।
प्राप्तकालेन धर्मात्मा भक्त्या त्वरितवान्नृपः ।।2.1.44।।
नानानगरवास्तव्यान् पृथग्जानपदानपि ।
समानिनाय मेदन्याः प्रधानान् पृथिवीपतीन् ।।2.1.45।।
न तु केकयराजानं जनकं वा नराधिपः।
त्वरया चानयामास पश्चातौ श्रोष्यतः प्रियम्।। 2.1.46।।
तान् वेश्म नानाभरणैर्यथार्हं प्रतिपूजितान्। 
ददर्शालङ्कृतो राजा प्रजापतिरिव प्रजाः।। 2.1.47।।	
अथोपविष्टे नृपतौ तस्मिन् परबलार्दने।
ततः प्रविविशुः शेषा राजानो लोकसम्मताः।। 2.1.48।।
अथ राजवितीर्णेषु विविधेष्वासनेषु च ।
राजानमेवाभिमुखा निषेदुर्नियता नृपाः ।।2.1.49।।
स लब्धमानैर्विनयान्वितैर्नृपैः पुरालयैर्जानपदैश्च मानवैः।
उपोपविष्टैर्नृपतिर्वृतो बभौ सहस्रचक्षुर्भगवानिवामरैः।। 2.1.50।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे प्रथमः सर्गः।। 1।।
ततः परिषदं सर्वामामन्त्र्य वसुधाधिपः।
हितमुद्धर्षणं चैवमुवाच प्रथितं वचः।।2.2.1।।
दुन्दुभिस्वनकल्पेन गम्भीरेणानुनादिना।
स्वरेण महता राजा जीमूत इव नादयन्।।2.2.2।।
राजलक्षणयुक्तेन कान्तेनानुपमेन च।
उवाच रसयुक्तेन स्वरेण नृपतिर्नृपान्।। 2.2.3।।
विदितं भवतामेतद्यथा मे राज्यमुत्तमम्।
पूर्वकैर्मम राजेन्द्रैः सुतवत्परिपालितम्।। 2.2.4।।
सोऽहमिक्ष्वाकुभिः पूर्वैर्नरेन्द्रैः परिपालितम्।
श्रेयसा योक्तुकामोऽस्मि सुखार्हमखिलं जगत्।।2.2.5।।	
मयाप्याचरितं पूर्वैः पन्थानमनुगच्छता।
प्रजा नित्यमनिद्रेण यथाशक्त्यभिरक्षिताः।।2.2.6।।
इदं शरीरं कृत्स्नस्य लोकस्य चरता हितम्।
पाण्डरस्यातपत्रस्य च्छायायां जरितं मया।। 2.2.7।।
प्राप्य वर्षसहस्राणि बहून्यायूंषि जीवतः।
जीर्णस्यास्य शरीरस्य विश्रान्तिमभिरोचये।। 2.2.8।।
राजप्रभावजुष्टां हि दुर्वहामजितेन्द्रियैः।
पिरश्रान्तोऽस्मि लोकस्य गुर्वीं धर्मधुरं वहन्।। 2.2.9।।
सोऽहं विश्रममिच्छामि पुत्रं कृत्वा प्रजाहिते।
सन्निकृष्टानिमान् सर्वाननुमान्य द्विजर्षभान्।। 2.2.10।।
अनुजातो हि मां सर्वैर्गुणैर्ज्येष्ठो ममात्मजः। 
पुरन्दरसमो वीर्ये रामः परपुऱञ्जयः।। 2.2.11।।
तं चन्द्रमिव पुष्येण युक्तं धर्मभृतां वरम्।
यौवराज्ये नियोक्तास्मि प्रीतः पुरुषपुङ्गवम्।। 2.2.12।।
अनुरूपः स वै नाथो लक्ष्मीवाल्लँक्ष्मणाग्रजः।
त्रैलोक्यमपि नाथेन येन स्यान्नाथवत्तरम्।। 2.2.13।।
अनेन श्रेयसा सद्यः संयोज्यैवमिमां महीम्।
गतक्लेशो भविष्यामि सुते तस्मिन्निवेश्य वै।।2.2.14।।
यदीदं मेऽनुरूपार्थं मया साधु सुमन्त्रितम्। 
भवन्तो मेऽनुमन्यन्तां कथं वा करवाण्यहम्।। 2.2.15।।
यद्यप्येषा मम प्रीतिर्हितमन्यद्विचिन्त्यताम्।
अन्या मध्यस्थचिन्ता हि विमर्दाभ्यधिकोदया।। 2.2.16।।
इति ब्रूवन्तं मुदिताः प्रत्यनन्दन्नृपा नृपम्।
वृष्टिमन्तं महामेघं नर्दन्त इव बर्हिणः।। 2.2.17।।
स्निग्धोनुनादी सञ्जज्ञे तत्र हर्षसमीरितः।
जनौघोद््घुष्टसन्नादो विमानं कम्पयन्निव।। 2.2.18।।
तस्य धर्मार्थविदुषो भावमाज्ञाय सर्वशः।
ब्राह्मणा जनमुख्याश्च पौरजानपदैः सह।। 2.2.19।।
समेत्य मन्त्रयित्वा तु समतांगतबुद्ध्यः।
ऊचुश्च मनसा ज्ञात्वा वृद्धं दशरथं नृपम्।। 2.2.20।।
अनेकवर्षसाहस्रो वृद्धस्त्वमसि पार्थिव। 
स रामं युवराजानमभिषिञ्चस्व पार्थिवम्।। 2.2.21।।
इच्छामो हि महाबाहुं रघुवीरं महाबलम्। 
गजेन महतायान्तं रामं छत्रावृताननम्।।2.2.22।।
इति तद्वचनं श्रुवा राजा तेषां मनः प्रियम्।
अजानन्निव जिज्ञासुरिदं वचनमब्रवीत्।। 2.2.23।।
श्रुत्वैव वनचं यन्मे राघवं पतिमिच्छथ।
राजानः संशयोऽयं मे किमिदं ब्रूत तत्त्वतः।। 2.2.24।।
कथं नु मयि धर्मेण पृथिवीमनुशासति।
भवन्तो द्रष्टुमिच्छन्ति युवराजं ममात्मजम्।। 2.2.25।।
ते तमूचुर्महात्मानं पौरजानपदैः सह।
बहवो नृप कल्याणा गुणाः पुत्रस्य सन्ति ते।। 2.2.26।।
गुणान् गुणवतो देव देवकल्पस्य धीमतः।
प्रियानानन्दनान् कृत्स्नान् प्रवक्षामोऽद्य तान् श्रृणु।। 2.2.27।।
दिव्यैर्गुणैः शक्रसमो रामः सत्यपराक्रमः।
इक्ष्वाकुभ्योऽपि सर्वेभ्यो ह्यतिरिक्तो विशांपते।। 2.2.28।।
रामः सत्पुरुषो लोके सत्यधर्मपरायणः।
साक्षाद्रामाद्विनिर्वृत्तो धर्मश्चापि श्रिया सह।। 2.2.29।।
प्रजासुखत्वे चन्द्रस्य वसुधायाः क्षमागुणैः।
बुद्ध्या बृहस्पतेस्तुल्यो वीर्ये साक्षाच्छचीपतेः।। 2.2.30।।
धर्मज्ञ: सत्यसन्धश्च शीलवाननसूयक:।
क्षान्त: सान्त्वयिता श्लक्ष्ण: कृतज्ञो विजितेन्द्रिय: ।। 2.2.31 ।।
मुदुश्च स्थिरचित्तश्च सदा भव्योऽनसूयक: ।। 2.2.32 ।।
प्रियवादी च भूतानां सत्यवादी च राघव:।
बहुश्रुतानां वृद्धानां ब्राह्मणानामुपासिता ।। 2.2.33 ।।
तेनास्येहातुला कीर्तिर्यशस्तेजश्च वर्द्धते।
देवासुरमनुष्याणां सर्वास्त्रेषु विशारद: ।। 2. 2. 34 ।।
सम्यग्विद्याव्रतस्नातो यथावत् साङ्गवेदवित् ।। 2. 2. 35 ।।
गान्धर्वे च भुवि श्रेष्ठो बभूव भरताग्रज:। 
कल्याणाभिजन: साधुरदीनात्मा महामति: ।। 2. 2. 36 ।।
द्विजैरभिविनीतश्च श्रेष्ठैर्धर्मार्थनैपुणै: ।। 2. 2. 37 ।।
यदा व्रजति सङ्ग्रामं ग्रामार्थे नगरस्य वा।
गत्वा सौमित्रिसहितो नाविजित्य निवर्त्तते ।। 2. 2. 38 ।।
सङ्ग्रामात्पुनरागम्य कुञ्जरेण रथेन वा।
पौरान् स्वजनवन्नित्यं कुशलं परिपृच्छति ।। 2. 2. 39 ।।
पुत्रेष्वग्निषु दारेषु प्रेष्यशिष्यगणेषु च। 
निखिलेनानुपूर्व्याच्च पिता पुत्रानिवौरसान् ।। 2. 2. 40 ।।
शुश्रूषन्ते च व: शिष्या: कच्चित् कर्मसु दंशिता:।
इति न: पुरुषव्याघ्र: सदा रामोऽभिभाषते ।। 2. 2. 41 ।।
व्यसनेषु मनुष्याणां भृशं भवति दु:खित:।
उत्सवेषु च सर्वेषु पितेव परितुष्यति ।। 2.2.42 ।।
सत्यवादी महेष्वासो वृद्धसेवी जितेन्द्रिय:।
स्मितपूर्वाभिभाषी च धर्मं सर्वात्मना श्रित: ।। 2.2.43 ।।
सम्यग्योक्ता श्रेयसां च न विगृह्यकथारुचि:।
उत्तरोत्तरयुक्तौ च वक्ता वाचस्पतिर्यथा ।। 2.2.44 ।।
सुभ्रूरायतताम्राक्ष: साक्षाद्विष्णुरिव स्वयम्।
रामो लोकाभिरामोऽयं शौर्यवीर्यपराक्रमै: ।। 2.2.45 ।।
प्रजापालनतत्त्वज्ञो न रागोपहतेन्द्रिय:।
शक्तस्त्रैलोक्यमप्येको भोक्तुं किन्नु महीमिमाम् ।। 2.2.46 ।।
नास्य क्रोध: प्रसादश्च निरर्थोऽस्ति कदाचन। 
हन्त्येव नियमाद्वध्यान्न वध्ये न च कुप्यति ।। 2.2.47 ।।
शान्तै: सर्वप्रजाकान्तै: प्रीतिसञ्जननैर्नृणाम्। 
गुणैर्विरुरुचे रामो दीप्त: सूर्य इवांशुभि: ।। 2.2.49 ।।
तमेवङ्गुणसम्पन्नं रामं सत्यपराक्रमम्।
लोकपालोपमं नाथमकामयत मेदिनी ।। 2.2.50 ।।
वत्स: श्रेयसि जातस्ते दिष्ट्यासौ तव राघव।
दिष्ट्या पुत्रगुणैर्युक्तो मारीच इव काश्यप: ।। 2.2.51 ।।
बलमारोग्यमायुश्च रामस्य विदितात्मन:।
देवासुरमनुष्येषु सगन्धर्वोरगेषु च ।। 2.2.52 ।।	
आशंसते जन: सर्वो राष्ट्रे पुरवरे तथा।
आभ्यन्तरश्च बाह्यश्च पौरजानपदो जन: ।। 2.2.53 ।।
स्त्रियो वृद्धास्तरुण्यश्च सायंप्रात: समाहिता:। 
सर्वान् देवान्नमस्यन्ति रामस्यार्थे यशस्विन: ।। 2.2.54 ।।
तेषामायाचितं देव त्वत्प्रसादात्समृद्ध्यताम् ।। 2.2.55 ।।
राममिन्दीवरश्यामं सर्वशत्रुनिबर्हणम्।
पश्यामो यौव राज्यस्थं तव राजोत्तमात्मजम् ।। 2.2.56 ।।
तं देवदेवोपममात्मजं ते सर्वस्य लोकस्य हिते निविष्टम्।
हिताय न: क्षिप्रमुदारजुष्टं मुदाभिषेक्तुं वरद त्वमर्हसि ।। 2.2.57 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्वितीय: सर्ग: ।। 2 ।।
तेषामञ्जलिपद्मानि प्रगृहीतानि सर्वश:।
प्रतिगृह्याब्रवीद्राजा तेभ्य: प्रियहितं वच: ।। 2.3.1 ।।
अहोस्मि परमप्रीत: प्रभावश्चातुलो मम।
यन्मे ज्येष्ठं प्रियं पुत्रं यौवराज्यस्थमिच्छथ ।। 2.3.2 ।।
इति प्रत्यर्च्य तान् राजा ब्राह्मणानिदमब्रवीत्। 
वसिष्ठं वामदेवं च तेषामेवोपश्रृण्वताम् ।। 2.3.3 ।।
चैत्र: श्रीमानयं मास: पुण्य: पुष्पितकानन:।
यौवराज्याय रामस्य सर्वमेवोपकल्प्यताम् ।। 2.3.4 ।।
राज्ञस्तूपरते वाक्ये जनघोषो महानभूत्।
शनैस्तस्मिन् प्रशान्ते च जनघोषे जनाधिप:।
वसिष्ठं मुनिशार्दूलं राजा वचनमब्रवीत् ।। 2.3.5 ।।
अभिषेकाय रामस्य यत्कर्म सपरिच्छदम्।
तदद्य भगवन् सर्वमाज्ञापयितुमर्हसि ।। 2.3.6 ।।
तच्छ्रुत्वा भूमिपालस्य वसिष्ठो द्विजसत्तम:।
आदिदेशाग्रतो राज्ञ: स्थितान् युक्तान् कृताञ्जलीन् ।। 2.3.7 ।।
सुवर्णादीनि रत्नानि बलीन् सर्वौषधीरपि।
शुक्लमाल्यांश्च लाजांश्च पृथक् च मधुसर्पिषी ।। 2.3.8 ।।
अहतानि च वासांसि रथं सर्वायुधान्यपि।
चतुरङ्गबलं चैव गजं च शुभलक्षणम् ।। 2.3.9 ।।
चामरव्यजने श्वेते ध्वजं छत्रं च पाण्डरम्।
शतं च शातकुम्भानां कुम्भानामग्निवर्चसाम् ।। 2.3.10 ।।
हिरण्यशृङ्गमृषभं समग्रं व्याघ्रचर्म च।
उपस्थापयत प्रातरग्न्यागारं महीपते: ।। 2.3.11 ।।
यच्चान्यत्किञ्चिदेष्टव्यं तत्सर्वमुपकल्प्यताम् ।। 2.3.12 ।।
अन्त:पुरस्य द्वाराणि सर्वस्य नगरस्य च।
चन्दनस्रग्भिरर्च्यन्तां धूपैश्च घ्राणहारिभि: ।। 2.3.13 ।।
प्रशस्तमन्नं गुणवद्दधिक्षीरोपसेचनम्।
द्विजानां शतसाहस्रे यत्प्रकाममलं भवेत् ।। 2.3.14 ।।
सत्कृत्य द्विजमुख्यानां श्व: प्रभाते प्रदीयताम्।
घृतं दधि च लाजाश्च दक्षिणाश्चापि पुष्कला: ।। 2.3.15 ।।
सूर्येऽभ्युदितमात्रे श्वो भविता स्वस्तिवाचनम्।
ब्राह्मणाश्च निमन्त्र्यन्तां कल्प्यन्तामासनानि च।
आबध्यन्तां पताकाश्च राजमार्गश्च सिच्यताम् ।। 2.3.16 ।।
सर्वे च तालावचरा गणिकाश्च स्वलंकृता:।
कक्ष्यां द्वितीयामासाद्य तिष्ठन्तु नृपवेश्मन: ।। 2.3.17 ।।
देवायतनचैत्येषु सान्नभक्षा: सदक्षिणा:। 
उपस्थापयितव्या: स्युर्माल्ययोग्या: पृथक्पृथक् ।। 2.3.18 ।।
दीर्घासिबद्धा योधाश्च सन्नद्धा मृष्टवासस:।
महाराजाङ्गणं सर्वे प्रविशन्तु महोदयम् ।। 2.3.19 ।।
एवं व्यादिश्य विप्रौ तौ क्रियास्तत्र सुनिष्ठितौ।
चक्रतुश्चैव यच्छेषं पार्थिवाय निवेद्य च ।। 2.3.20 ।।
कृतमित्येव चाब्रूतामभिगम्य जगत्पतिम्।
यथोक्तवचनं प्रीतौ हर्षयुक्तौ द्विजर्षभौ ।। 2.3.21 ।।
तत: सुमन्त्रं द्युतिमान् राजा वचनमब्रवीत्।
राम: कृतात्मा भवता शीघ्रमानीयतामिति ।। 2.3.22 ।।
स तथेति प्रतिज्ञाय सुमन्त्रो राजशासनात्।
रामं तत्रानयाञ्चक्रे रथेन रथिनां वरम् ।। 2.3.23 ।।
अथ तत्र समासीनास्तदा दशरथं नृपम्।
प्राच्योदीच्या: प्रतीच्याश्च दाक्षिणात्याश्च भूमिपा: ।। 2.3.24 ।।
म्लेच्छाचार्याश्च ये चान्ये वनशैलान्तवासिन:।
उपासाञ्चक्रिरे सर्वे तं देवा इव वासवम् ।। 2.3.25 ।।
तेषां मध्ये स राजर्षिर्मरुतामिव वासव:।
प्रासादस्थो रथगतं ददर्शायान्तमात्मजम् ।। 2.3.26 ।।
गन्धर्वराजप्रतिमं लोके विख्यातपौरुषम्।
दीर्घबाहुं महासत्त्वं मत्तमातङ्गगामिनम् ।। 2.3.27 ।।
चन्द्रकान्ताननं राममतीव प्रियदर्शनम्।
रूपौदार्यगुणै: पुंसां दृष्टिचित्तापहारिणम् ।। 2.3.28 ।।
धर्माभितप्ता: पर्जन्यं ह्लादयन्तमिव प्रजा:
न ततर्प समायान्तं पश्यमानो नराधिप: ।। 2.3.29 ।।
अवतार्य सुमन्त्रस्तं राघवं स्यन्दनोत्तमात्।
पितु: समीपं गच्छन्तं प्राञ्जलि: पृष्ठतोऽन्वगात् ।। 2.3.30 ।।
स तं कैलासशृङ्गाभं प्रासादं नरपुङ्गव:।
आरुरोह नृपं द्रष्टुं सह सूतेन राघव: ।। 2.3.31 ।।
स प्राञ्जलिरभिप्रेत्य प्रणत: पितुरन्तिके।
नाम स्वं श्रावयन् रामो ववन्दे चरणौ पितु: ।। 2.3.32 ।।
तं दृष्ट्वा प्रणतं पार्श्वे कृताञ्जलिपुटं नृप:।
गृह्याञ्जलौ समाकृष्य सस्वजे प्रियमात्मजम् ।। 2.3.33 ।।
तस्मै चाभ्युदितं सम्यङ्मणिकाञ्चनभूषितम्।
दिदेश राजा रुचिरं रामाय परमासनम् ।। 2.3.34 ।।
तदासनवरं प्राप्य व्यदीपयत राघव:।
स्वयैव प्रभया मेरुमुदये विमलो रवि: ।। 2.3.35 ।।
तेन विभ्राजता तत्र सा सभाभिव्यरोचत। 
विमलग्रहनक्षत्र शारदी द्यौरिवेन्दुना ।। 2.3.36 ।।
तं पश्यमानो नृपतिस्तुतोष प्रियमात्मजम्।
अलंकृतमिवात्मानमादर्शतलसंस्थितम् ।। 2.3.37 ।।
स तं सस्मितमाभाष्य पुत्रं पुत्रवतां वर:।
उवाचेदं वचो राजा देवेन्द्रमिव काश्यप: ।। 2.3.38 ।।
जेष्ठायामसि मे पत्न्यां सदृश्यां सदृश: सुत:।
उत्पन्नस्त्वं गुणश्रेष्ठो मम रामात्मज: प्रिय: ।। 2.3.39 ।।
यतस्त्वया प्रजाश्चेमा: स्वगुणैरनुरञ्जिता:।
तस्मात्त्वं पुष्ययोगेन यौवराज्यमवाप्नुहि ।। 2.3.40 ।।
कामतस्त्वं प्रकृत्यैव विनीतो गुणवानसि।
गुणवत्यपि तु स्नेहात्पुत्र वक्ष्यामि ते हितम् ।। 2.3.41 ।।
भूयो विनयमास्थाय भव नित्यं जितेन्द्रिय:।
कामक्रोधसमुत्थानि त्यजेथा व्यसनानि च ।। 2.3.42 ।।
परोक्षया वर्त्तमानो वृत्त्या प्रत्यक्षया तथा।
अमात्य प्रभृती: सर्वा: प्रकृतीश्चानुरञ्जय ।। 2.3.43 ।।
कोष्ठागारायुधागारै: कृत्वा सन्निचयान् बहून्।
तुष्टानुरक्तप्रकृतिर्य: पालयति मेदिनीम् ।। 2.3.44 ।।
तस्य नन्दन्ति मित्राणि लब्ध्वामृतमिवामरा:।
तस्मात्त्वमपि चात्मानं नियम्यैवं समाचर ।। 2.3.45 ।।
तच्छ्रुत्वा सुहृदस्तस्य रामस्य प्रियकारिण:।
त्वरिता: शीघ्रमभ्येत्य कौसल्यायै न्यवेदयन् ।। 2.3.46 ।।
सा हिरण्यं च गाश्चैव रत्नानि विविधानि च।
व्यादिदेश प्रियाख्येभ्य: कौसल्या प्रमदोत्तमा ।। 2.3.47 ।।
अथाभिवाद्य राजानं रथमारुह्य राघव:। 
ययौ स्वं द्युतिमद्वेश्म जनौधै: प्रतिपूजित: ।। 2.3.48 ।।
ते चापि पौरा नृपतेर्वचस्तच्छ्रुत्वा तदालाभमिवेष्टमाशु। 
नरेन्द्रमामन्त्र्य गृहाणि गत्वा देवान् समानर्चुरभिप्रहृष्टा: ।। 2.3.49 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे तृतीय: सर्ग: ।। 3 ।।
गतेष्वथ नृपो भूय: पौरेषु सह मन्त्रिभि:।
मन्त्रयित्वा ततश्चक्रे निश्चयज्ञ: सनिश्चयम् ।। 2.4.1 ।।
श्व एव पुष्यो भविता श्वोऽभिषेच्यस्तु मे सुत:।
रामो राजीवताम्राक्षो यौवराज्य इति प्रभु: ।। 2.4.2 ।।
अथान्तर्गृहमाविश्य राजा दशरथस्तदा।
सूतमामन्त्रयामास रामं पुनरिहानय ।। 2.4.3 ।।
प्रतिगृह्य स तद्वाक्यं सूत: पुनरुपाययौ।
रामस्य भवनं शीघ्रं राममानयितुं पुन: ।। 2.4.4 ।।
द्वा:स्थैरावेदितं तस्य रामायागमनं पुन:।
श्रुत्वैव चापि रामस्तं प्राप्तं शङ्कान्वितोऽभवत् ।। 2.4.5 ।।
प्रवेश्य चैनं त्वरितं रामो वचनमब्रवीत्।
यदागमनकृत्यं ते भूयस्तद्ब्रूह्यशेषत: ।। 2.4.6 ।।
तमु वाच तत: सूतो राजा त्वां द्रष्टुमिच्छति। 
श्रुत्वा प्रमाणमत्र त्वं गमनायेतराय वा ।। 2.4.7 ।।
इति सूतवच: श्रुत्वा रामोऽथ त्वरयान्वित:।
प्रययौ राजभवनं पुनर्द्रष्टुं नरेश्वरम् ।। 2.4.8 ।।
तं श्रुत्वा समनुप्राप्तं रामं दशरथो नृप:।
प्रेवशयामास गृहं विवक्षु: प्रियमुत्तमम् ।। 2.4.9 ।।
प्रविशन्नेव च श्रीमान् राघवो भवनं पितु:।
ददर्श पितरं दूरात् प्रणिपत्य कृताञ्जलि: ।। 2.4.10 ।।
प्रणमन्तं समुत्थाप्य तं परिष्वज्य भूमिप:।
प्रदिश्य चास्मै रुचिरमासनं पुनरब्रवीत् ।। 2.4.11 ।।
राम वृद्धोऽस्मि दीर्घायुर्भुक्ता भोगा मयेप्सिता:।
अन्नवद्भि: क्रतुशतैस्तथेष्टं भूरिदक्षिणै: ।। 2.4.12 ।।
जातमिष्टमपत्यं मे त्वमद्यानुपमं भुवि।
दत्तमिष्टमधीतं च मया पुरुषसत्तम ।। 2.4.13 ।।
अनुभूतानि चेष्टानि मया वीर सुखान्यपि।
देवर्षिपितृविप्राणामनृणोस्मि तथात्मन: ।। 2.4.14 ।।
न किञ्चिन्मम कर्त्तव्यं तवान्यत्राभिषेचनात्। 
अतो यत्त्वामहं ब्रूयां तन्मे त्वं कर्तुमर्हसि ।। 2.4.15 ।।
अद्य प्रकृतय: सर्वास्त्वामिच्छन्ति नराधिपम्।
अतस्त्वां युवराजानमभिषेक्ष्यामि पुत्रक ।। 2.4.16 ।।
अपि चाद्याशुभान् राम स्वप्ने पश्यामि दारुणान्।
सनिर्घातादिवोल्का च पततीह महास्वना ।। 2.4.17 ।।
उल्कानिर्गतज्वालानिर्घात: अमेघाशनि: ।। 2.4.17 ।।
अवष्टब्धं च मे राम नक्षत्रं दारुणैर्ग्रहै:।
आवेदयन्ति दैवज्ञा: सूर्याङ्गारकराहुभि: ।। 2.4.18 ।।
प्रायेण हि निमित्तानामीदृशानां समुद्भवे।
राजा हि मृत्युमाप्नोति घोरां वापदमृच्छति ।। 2.4.19 ।।
तद्यावदेव मे चेतो न विमुञ्चति राघव।
तावदेवाभिषिञ्चस्व चला हि प्राणिनां मति: ।। 2.4.20 ।।
अद्य चन्र्दोभ्युपगत: पुष्यात् पूर्वं पुनर्वसू।
श्व: पुष्ययोगं नियतं वक्ष्यन्ते दैव चिन्तका: ।। 2.4.21 ।।
तत: पुष्येऽभिषिञ्चस्व मनस्त्वरयतीव माम्।
श्वस्त्वाहमभिषेक्ष्याभि यौवराज्ये परंतप ।। 2.4.22 ।।
तस्मात्त्वयाद्यप्रभृति निशेयं नियतात्मना।
सह वध्वोपवस्तव्या दर्भप्रस्तरशायिना ।। 2.4.23 ।।
सुहृदश्चाप्रमत्तास्त्वां रक्षन्त्वद्य समन्तत:।
भवन्ति बहुविघ्नानि कार्याण्येवंविधानि हि ।। 2.4.24 ।।
विप्रोषितश्च भरतो यावदेव पुरादित:।
तावदेवाभिषेकस्ते प्राप्तकालो मतो मम ।। 2.4.25 ।।
कामं खलु सतां वृत्ते भ्राता ते भरत: स्थित:।
जेष्ठानुवर्ती धर्मात्मा सानुक्रोशो जितेन्द्रिया ।। 2.4.26 ।।
किन्तु चित्तं मनुष्याणामनित्यमिति मे मति:।
सतां तु धर्मनित्यानां कृतशोभि च राघव ।। 2.4.27 ।।
इत्युक्त: सोभ्यनुज्ञात: श्वोभाविन्यभिषेचने।
व्रजेति राम: पितरमभिवाद्याभ्ययाद्गृहम् ।। 2.4.28 ।।
प्रविश्य चात्मनो वेश्म राज्ञोद्दिष्टेऽभिषेचने। 
तत्क्षणेन च निर्गम्य मातुरन्त: पुरं ययौ ।। 2.4.29 ।।
तत्र तां प्रवणामेव मातरं क्षौमवासिनीम्।
वाग्यतां देवतागारे ददर्शायाचतीं श्रियम् ।। 2.4.30 ।।
प्रागेव चागता तत्र सुमित्रा लक्ष्मणस्तदा।
सीता चानायिता श्रुत्वा प्रियं रामाभिषेचनम् ।। 2.4.31 ।।
तस्मिन् काले हि कौसल्या तस्थावामीलितेक्षणा।
सुमित्रयाऽन्वास्यमाना सीतया लक्ष्मणेन च ।। 2.3.32 ।।
श्रुत्वा पुष्येण पुत्रस्य यौवराज्याभिषेचनम्।
प्राणायामेन पुरुषं ध्यायमाना जनार्दनम् ।। 2.4.33 ।।
तथा सन्नियमामेव सोऽभिगम्याभिवाद्य च।
उवाच वचनं रामो हर्षयंस्तामिदं तदा ।। 2.4.34 ।।
अम्ब पित्रा नियुक्तोऽस्मि प्रजापालनकर्मणि
भविता श्वोभिषेको मे यथा मे शासनं पितु: ।। 2.4.35 ।।
सीतयाप्युपवस्तव्या रजनीयं मया सह।
एवमृत्विगुपाध्यायै: सह मामुक्तवान् पिता ।। 2.4.36 ।।
यानि यान्यत्र योग्यानि श्वोभाविन्यभिषेचने।
तानि मे मङ्गलान्यद्य वैदेह्याश्चैव कारय ।। 2.4.37 ।।
एतच्छ्रुत्वा तु कौसल्या चिरकालाभिकाङ्क्षितम्।
हर्षबाष्पकलं वाक्यमिदं राममभाषत ।। 2.4.38 ।।
वत्स रामचिरञ्जीव हतास्ते परिपन्थिन:।
ज्ञातीन् मे त्वं श्रिया युक्त: सुमित्रायाश्च नन्दय ।। 2.4.39 ।।
कल्याणे बत नक्षत्रे मयि जातोऽसि पुत्रक। 
येन त्वया दशरथो गुणैराराधित: पिता ।। 2.4.40 ।।
अमोघं बत मे क्षान्तं पुरुषे पुष्करेक्षणे। 
येयमिक्ष्वाकुराज्यश्री: पुत्र त्वां संश्रयिष्यति ।। 2.4.41 ।।
इत्येवमुक्तो मात्रेदं रामो भ्रातरमब्रवीत्।
प्राञ्जलिं प्रह्वमासीनमभिवीक्ष्य स्मयन्निव ।। 2.4.42 ।।
लक्ष्मणेमां मया सार्द्धं प्रशाधित्वं वसुन्धराम्।
द्वितीयं मेऽन्तरात्मानं त्वामियं श्रीरुपस्थिता ।। 2.4.43 ।।
सौमित्रे भुङ्क्ष्व भोगांस्त्वमिष्टान् राज्यफलानि च।
जीवितं च हि राज्यं च त्वदर्थमभिकामये ।। 2.4.44 ।।
इत्युक्त्वा लक्ष्मणं रामो मातरावभिवाद्य च।
अभ्यनुज्ञाप्य सीतां च जगाम स्वं निवेशनम् ।। 2.4.45 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुर्थ: सर्ग: ।। 4 ।।	
संदिश्य रामं नृपति: श्वो भाविन्यभिषेचने।
पुरोहितं समाहूय वसिष्ठं चेदमब्रवीत् ।। 2.5.1 ।।
गच्छोपवास काकुत्स्थं कारयाद्य तपोधन।
श्रीयशोराज्यलाभाय वध्वा सह यतव्रतम् ।। 2.5.2 ।।
तथेति च स राजानमुक्त्वा वेदविदां वर:।
स्वयं वसिष्ठो भगवान् ययौ रामनिवेशनम् ।। 2.5.3 ।।
उपवासयितुं रामं मन्त्रवन्मन्त्रकोविद:।
ब्राह्मं रथवरं युक्तमास्थाय सुदृढव्रत: ।। 2.5.4 ।।
स रामभवनं प्राप्य पाण्डराभ्रघनप्रभम्।
तिस्र: कक्ष्या रथेनैव विवेश मुनिसत्तम: ।। 2.5.5 ।।
तमागतमृषिं रामस्त्वनरन्निव ससम्भ्रम:। 
मानयिष्यन् समानार्हं निश्चक्राम निवेशनात् ।। 2.5.6 ।।
अभ्येत्य त्वरमाणश्च रथाभ्याशं मनीषिण:। 
ततोऽवतारयामास परिगृह्य रथात्स्वयम् ।। 2.5.7 ।। 
स चैनं प्रश्रितं दृष्ट्वा सम्भाष्याभिप्रसाद्य च।
प्रियार्हं हर्षयन् राममित्युवाच पुरोहित: ।। 2.5.8 ।।
प्रसन्नस्ते पिता राम यौवराज्यमवाप्स्यसि।
उपवासं भवानद्य करोतु सह सीतया ।। 2.5.9 ।।
प्रातस्त्वामभिषेक्ता हि यौवराज्ये नराधिप:।
पिता दशरथ: प्रीत्या ययातिं नहुषो यथा ।। 2.5.10 ।।
इत्युक्त्वा स तदा राममुपवासं यतव्रतम्। 
मन्त्रवत् कारयामास वैदेह्या सहितं मुनि: ।। 2.5.11 ।।
ततो यथावद्रामेण स राज्ञो गुरुरर्चित:।
अभ्यनुज्ञाप्य काकुत्स्थं ययौ रामनिवेशनात् ।। 2.5.12 ।।
सुहृद्भिस्तत्र रामोपि सहासीन: प्रियम्वदै:।
सभाजितो विवेशाथ ताननुज्ञाप्य सर्वश: ।। 2.5.13 ।।
हृष्टनारीनरयुतं रामवेश्म तदा बभौ।
यथा मत्त द्विजगणं प्रफुल्लनलिनं सर: ।। 2.5.14 ।।
स राजभवनप्रख्यात्तस्माद्रामनिवेशनात्।
निर्गत्य ददृशे मार्गं वसिष्ठो जनसंवृतम् ।। 2.5.15 ।।
वृन्दवृन्दैरयोध्यायां राजमार्गा: समन्तत:।
बभूवुरभिसम्बाधा: कुतूहलजनैर्वृता: ।। 2.5.16 ।।
जनवृन्दोर्मिसङ्घर्षहर्षस्वनवतस्तदा।
बभूव राजमार्गस्य सागरस्येव निस्वन: ।। 2.5.17 ।।
सिक्तसंमृष्टरथ्या हि तदहर्वनमालिनी।
आसीदयोध्यानगरी समुच्छ्रितगृहध्वजा ।। 2.5.18 ।।
तदा ह्ययोध्यानिलय: सस्त्रीबालाबलो जन:।
रामाभिषेकमाकाङ्क्षन्नाकाङ्क्षदुदयं रवे: ।। 2.5.19 ।।
प्रजालङ्कारभूतं च जनस्यानन्दवर्द्धनम्।
उत्सुकोऽभूज्जनो द्रष्टुं तमयोध्यामहोत्सवम् ।। 2.5.20 ।।
एवं तं जनसम्बाधं राजमार्गं पुरोहित:।
व्यूहन्निव जनौघं तं शनै राजकुलं ययौ ।। 2.5.21 ।।
शुभ्राभ्रशिखरप्रख्यं प्रासादमधिरुह्य स:।
समीयाय नरेन्द्रेण शक्रेणेव बृहस्पति: ।। 2.5.22 ।।
तमागतमभिप्रेक्ष्य हित्वा राजासनं नृप:।
पप्रच्छ स च तस्मै तत् कृतमित्यभ्यवेदयत् ।। 2.5.23 ।।
तेन चैव तदा तुल्यं सहासीना: सभासद:।
आसनेभ्य: समुत्तस्थु: पूजयन्त: पुरोहितम् ।। 2.5.24 ।।
गुरुणा त्वभ्यनुज्ञातो मनुजौधं विसृज्य तम्।
विवेशान्त:पुरं राजा सिंहो गिरिगुहामिव ।। 2.5.25 ।।
तदग्र्यरूपं प्रमदागणाकुलं महेन्द्रवेश्मप्रतिमं निवेशनम्।
विदीपयंश्चारु विवेश पार्थिव: शशीव तारागणसङ्कुलं नभ: ।। 2.5.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चम: सर्ग: ।। 5 ।।
गते पुरोहिते राम: स्नातो नियतमानस:।
सह पत्न्या विशालाक्ष्या नारायणमुपागमत् ।। 2.6.1 ।।
प्रगृह्य शिरसा पात्रीं हविषो विधिवत्तदा।
महते दैवतायाज्यं जुहाव ज्वलितेऽनले ।। 2.6.2 ।।
शेषं च हविषस्तस्य प्राश्याशास्यात्मन: प्रियम्।
ध्यायन्नारायणं देवं स्वास्तीर्णे कुशसंस्तरे ।। 2.6.3 ।।
वाग्यत: सह वैदेह्या भूत्वा नियतमानस:।
श्रीमत्यायतने विष्णो: शिश्ये नरवरात्मज: ।। 2.6.4 ।।
एकयामावशिष्टायां रात्र्यां प्रतिविबुध्य स:।
अलङ्कारविधिं कृत्स्नं कारयामास वेश्मन: ।। 2.6.5 ।।
तत्र श्रृण्वन् सुखा वाच: सूतमागधवन्दिनाम्।
पूर्वां सन्ध्यामुपासीनो जजाप यतमानस: ।। 2.6.6 ।।
तुष्टाव प्रणतश्चैव शिरसा मधुसूदनम्।
विमलक्षौमसंवीतो वाचयामास च द्विजान् ।। 2.6.7 ।। 
तेषां पुण्याहघोषोऽथ गम्भीरमधुरस्तदा।
अयोध्यां पूरयामास तूर्यघोषानुनादित: ।। 2.6.8 ।।
कृतोपवासं तु तदा वैदेह्या सह राघवम्।
अयोध्यानिलय: श्रुत्वा सर्व: प्रमुदितो जन: ।। 2.6.9 ।।
तत: पौरजन: सर्व: श्रुत्वा रामाभिषेचनम्।
प्रभातां रजनीं दृष्ट्वा चक्रे शोभयितुं पुरीम् ।। 2.6.10 ।।
सिताभ्रशिखराभेषु देवतायतनेषु च।
चतुष्पथेषु रथ्यासु चैत्येष्वट्टालकेषु च ।। 2.6.11 ।।
नानापण्यसमृद्धेषु वणिजामापणेषु च।
कुटुम्बिनां समृद्धेषु श्रीमत्सु भवनेषु च ।। 2.6.12 ।।
सभासु चैव सर्वासु वृक्षेष्वालक्षितेषु च।
ध्वजा: समुच्छ्रिताश्चित्रा: पताकाश्चाभवंस्तदा ।। 2.6.13 ।।
नटनर्तकसङ्घानां गायकानां च गायताम्।
मन:कर्णसुखा वाच: शुश्रुवुश्च ततस्तत: ।। 2.6.14 ।।
रामाभिषेकयुक्ताश्च कथाश्चक्रुर्मिथो जना:।
रामाभिषेके सम्प्राप्ते चत्वरेषु गृहेषु च ।। 2.6.15 ।।
बाला अपि क्रीडमाना गृहद्वारेषु सङ्घश:।
रामाभिषेकसंयुक्ताश्चक्रुरेवं मिथ: कथा: ।। 2.6.16 ।।
कृतपुष्पोपहारश्च धूपगन्धाधिवासित:।
राजमार्ग: कृत: श्रीमान् पौरै रामाभिषेचने ।। 2.6.17 ।।
प्रकाशकरणार्थं च निशागमनशङ्कया।
दीपवृक्षांस्तथा चक्रुरनुरथ्यासु सर्वश: ।। 2.6.18 ।।
अलङ्कारं पुरस्यैवं कृत्वा तत्पुरवासिन:।
आकांक्षमाणा रामस्य यौवराज्याभिषेचनम् ।। 2.6.19 ।।
समेत्य सङ्घश: सर्वे चत्वरेषु सभासु च। 
कथयन्तो मिथस्तत्र प्रशशंसुर्जनाधिपम् ।। 2.6.20 ।।
अहो महात्मा राजाऽयमिक्ष्वाकुकुलनन्दन:।
ज्ञात्वा यो वृद्धमात्मानं रामं राज्येऽभिषेक्ष्यति ।। 2.6.21 ।।
सर्वे ह्यनुगृहीता: स्म यन्नो रामो महीपति:।
चिराय भविता गोप्ता दृष्टलोकपरावर: ।। 2.6.22 ।।
अनुद्धतमना विद्वान् धर्मात्मा भ्रातृवत्सल:।
यथा च भ्रातृषु स्निग्धस्तथास्मास्वपि राघव: ।। 2.6.23 ।।
चिरञ्जीवतु धर्मात्मा राजा दशरथोऽनघ:।
यत्प्रसादेनाभिषिक्तं रामं द्रक्ष्यामहे वयम् ।। 2.6.24 ।।
एवंविधं कथयतां पौराणां शुश्रुवुस्तदा।
दिग्भ्योऽपि श्रुतवृत्तान्ता: प्राप्ता जानपदा जना: ।। 2.6.25 ।।
ते तु दिग्भ्य: पुरीं प्राप्ता द्रष्टुं रामाभिषेचनम्।
रामस्य पूरयामासु: पुरीं जानपदा जना: ।। 2.6.26 ।।
जनौघैस्तैर्विसर्पद्भि: शुश्रुवे तत्र निस्वन:।
पर्वसूदीर्णवेगस्य सागरस्येव निस्वन: ।। 2.6.27 ।।
ततस्तदिन्द्रिक्षयसन्निभं पुरं दिदृक्षुभिर्जानपदैरुपागतै:।
समन्तत: सस्वनमाकुलं बभौ समुद्रयादोभिरिवार्णवोदकम् ।। 2.6.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षष्ठ: सर्ग: ।। 6 ।।
ज्ञातिदासी यतोजाता कैकेय्यास्तु सहोषिता। 
प्रसादं चन्द्रसङ्काशमारुरोह यदृच्छया ।। 2.7.1 ।।
सिक्तराजपथां रम्यां प्रकीर्णकुसुमोत्कराम्।
अयोध्यां मन्थरा तस्मात्प्रासादादन्ववैक्षत ।। 2.7.2 ।।
पताकाभिर्वरार्हाभिर्ध्वजैश्च समलङ्कृताम्।
वृतां छन्दपथैश्चापि शिर:स्नातजनैर्वृताम् ।। 2.7.3 ।।
माल्यमोदकहस्तैश्च द्विजेन्द्रैरभिनादिताम्।
शुक्लदेवगृहद्वारां सर्ववादित्रनिस्वनाम् ।। 2.7.4 ।।
संप्रहृष्टजनाकीर्णां ब्रह्मघोषोभिनादिताम्।
प्रहृष्टवरहस्त्यश्वां संप्रणर्दितगोवृषाम् ।। 2.7.5 ।।
प्रहृष्टमुदितै: पौरैरुच्छ्रितध्वजमालिनीम्।
अयोध्या मन्थरा दृष्ट्वा परं विस्मयमागता ।। 2.7.6 ।।
प्रहर्षोत्फुल्लनयनां पाण्डरक्षौमवासिनीम्।
अविदूरे स्थितां दृष्ट्वा धात्री पप्रच्छ मन्थरा ।। 2.7.7 ।।
उत्तमेनाभिसंयुक्ता हर्षेणार्थपरा सती।
राममाता धनं किं नु जनेभ्य: सम्प्रयच्छति ।। 2.7.8 ।।
अतिमात्रप्रहर्षोऽयं किं जनस्य च शंस मे।
कारयिष्यति किं वापि संप्रहृष्टो महीपति: ।। 2.7.9 ।।
विदीर्यमाणा हर्षेण धात्री तु परया मुदा।
आचचक्षेऽथ कुब्जायै भूयसीं राघवश्रियम् ।। 2.7.10 ।।
श्व: पुष्येण जितक्रोधं यौवराज्येन राघवम्।
राजा दशरथो राममभिषेचयिताऽनघम् ।। 2.7.11 ।।
धात्र्यास्तु वचनं श्रुत्वा कुब्जाक्षिप्रममर्षिता।
कैलासशिखराकारात् प्रासादादवरोहत ।। 2.7.12 ।।
सा दह्यमाना कोपेन मन्थरा पापदर्शिनी।
शयानामेत्य कैकेयीमिदं वचनमब्रवीत् ।। 2.7.13 ।।
उत्तिष्ठ मूढे किं शेषे भयं त्वामभिवर्त्तते।
उपप्लुतमघौघेन किमात्मानं न बुध्यसे ।। 2.7.14 ।।
अनिष्टे सुभगाकारे सौभाग्येन विकत्थसे। 
चलं हि तव सौभाग्यं नद्या: स्रोत इवोष्णगे ।। 2.7.15 ।।
एवमुक्ता तु कैकेयी रुष्टया परुषं वच:।
कुब्जया पापदर्शिन्या विषादमगमत्परम् ।। 2.7.16 ।।
कैकेयी त्वब्रवीत्कुब्जां कच्चित् क्षेमं न मन्थरे।
विषण्णवदनां हि त्वां लक्षये भृशदु:खिताम् ।। 2.7.17 ।।
मन्थरा तु वच: श्रुत्वा कैकेय्या मधुराक्षरम्।
उवाच क्रोधसंयुक्ता वाक्यं वाक्यविशारदा ।। 2.7.18 ।।
सा विषण्णतरा भूत्वा कुब्जा तस्या हितैषिणी।
विषादयन्ती प्रोवाच भेदयन्ती च राघवम् ।। 2.7.19 ।।
अक्षय्यं सुमहद्देवि प्रवृत्तं त्वद्विनाशनम्।
रामं दशरथो राजा यौवराज्येऽभिषेक्ष्यति ।। 2.7.20 ।।
सास्म्यगाधे भये मग्ना दु:खशोकसमन्विता।
दह्यमानानलेनेव त्वद्धितार्थमिहागता ।। 2.7.21 ।।
तव दु:खेन कैकेयि मम दु:खं महद्भवेत्। 
त्वद्वृद्धौ मम वृद्धिश्च भवेदत्र न संशय: ।। 2.7.22 ।।
नराधिपकुले जाता महिषी त्वं महीपते:।
उग्रत्वं राजधर्माणां कथं देवि न बुध्यसे ।। 2.7.23 ।।
धर्मवादी शठो भर्ता श्लक्ष्णवादी च दारुण:।
शुद्धभावेन जानीषे तेनैवमतिसन्धिता ।। 2.7.24 ।।
उपस्थितं प्रयुञ्जानस्त्वयि सान्त्वमनर्थकम्।
अर्थेनैवाद्य ते भर्त्ता कौसल्यां योजयिष्यति ।। 2.7.25 ।।
अपवाह्य स दुष्टात्मा भरतं तव बन्धुषु।
काल्ये स्थापयिता रामं राज्ये निहतकण्टके ।। 2.7.26 ।।
शत्रु: पतिप्रवादेन मात्रेव हितकाम्यया।
आशीविष इवाङ्केन बाले परिहृतस्त्वया ।। 2.7.27 ।।
यथा हि कुर्यात् सर्पो वा शत्रुर्वा प्रत्युपेक्षित:।
राज्ञा दशरथेनाद्य सपुत्रा त्वं तथा कृता ।। 2.7.28 ।।
पापेनानृतसान्त्वेन बाले नित्यसुखोचिते।
रामं स्थापयता राज्ये सानुबन्धा हता ह्यसि ।। 2.7.29 ।।
सा प्राप्तकालं कैकेयि क्षिप्रं कुरु हितं तव।
त्रायस्व पुत्रमात्मानं मां च विस्मयदर्शने ।। 2.7.30 ।।
मन्थराया वच: श्रुत्वा शयाना सा शुभानना। 
उत्तस्थौ हर्षसम्पूर्णा चन्द्रलेखेव शारदी ।। 2.7.31 ।।
अतीव सा तु संहृष्टा कैकेयी विस्मयान्विता।
एकमाभरणं तस्यै कुब्जायै प्रददौ शुभम् ।। 2.7.32 ।।
दत्त्वा त्वाभरणं तस्यै कुब्जायै प्रमदोत्तमा।
कैकेयी मन्थरां दृष्ट्वा पुनरेवाब्रवीदिदम् ।। 2.7.33 ।।
इदं तु मन्थरे मह्यमाख्यासि परमं प्रियम्।
एतन्मे प्रियमाख्यातु: किं वा भूय: करोमि ते ।। 2.7.34 ।।
रामे वा भरते वाहं विशेषं नोपलक्षये।
तस्मात्तुष्टास्मि यद्राजा रामं राज्येऽभिषेक्ष्यति ।। 2.7.35 ।।
न मे परं किञ्चिदितस्त्वया पुन: प्रियं प्रियार्हे सुवचं वच: परम्।
तथा ह्यवोचस्त्वमत: प्रियोत्तरं परं वरं ते प्रददामि तं वृणु ।। 36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तम: सर्ग: ।। 7 ।।
मन्थरा त्वभ्यसूयैनामुत्सृज्याभरणं च तत्।
उवाचेदं ततो वाक्यं कोपदु:खसमन्विता ।। 2.8.1 ।।
हर्षं किमिदमस्थाने कृतवत्यसि बालिशे।
शोकसागरमध्यस्थमात्मानं नावबुध्यसे ।। 2.8.2 ।।
मनसा प्रहसामि त्वां देवि दु:खार्दिता सती।
यच्छोचितव्ये हृष्टासि प्राप्येदं व्यसनं महत् ।। 2.8.3 ।।
शोचामि दुर्मतित्वं ते का हि प्राज्ञा प्रहर्षयेत्। 
अरे: सपत्नीपुत्रस्य वृद्धिं मृत्यारिवागताम् ।। 2.8.4 ।।
भरतादेव रामस्य राज्यसाधारणाद्भयम्।
तद्विचिन्त्य विषण्णास्मि भयं भीताद्धि जायते ।। 2.8.5 ।।
लक्ष्मणो हि महेष्वासो रामं सर्वात्मना गत:।
शत्रुघ्नश्चापि भरतं काकुत्स्थं लक्ष्मणो यथा ।। 2.8.6 ।।
प्रत्यासन्नक्रमेणापि भरतस्यैव भामिनि।
राज्यक्रमो विप्रकृष्टस्तयोस्तावत्कनीयसो: ।। 2.8.7 ।।
विदुष: क्षत््त्रचारित्रे प्राज्ञस्य प्राप्तकारिण:।
भयात् प्रवेपे रामस्य चिन्तयन्ती तवात्मजम् ।। 2.8.8 ।।
सुभगा खलु कौसल्या यस्या: पुत्रोऽभिषेक्ष्यते।
यौवराज्येन महता श्व: पुष्येण द्विजोत्तमै: ।। 2.8.9 ।।
प्राप्तां सुमहतीं प्रीतिं प्रतीतां तां हतद्विषम्।
उपस्थास्यसि कौसल्यां दासीवत्त्वं कृताञ्जलि: ।। 2.8.10 ।।
एवं चेत्त्वं सहास्माभिस्तस्या: प्रेष्या भविष्यसि। 
पुत्रश्च तव रामस्य प्रेष्यभावं गमिष्यति ।। 2.8.11 ।।
हृष्टा: खलु भविष्यन्ति रामस्य परमा: स्त्रिय:।
अप्रहृष्टा भविष्यन्ति स्नुषास्ते भरतक्षये ।। 2.8.12 ।।
तां दृष्ट्वा परमप्रीतां ब्रुवन्तीं मन्थरां तत:। 
रामस्यैव गुणान् देवी कैकेयी प्रशशंस ह ।। 2.8.13 ।।
धर्मज्ञो जुरुभिर्दान्त: कृतज्ञ: सत्यवाक्छुचि:।
रामो राज्ञ: सुतो ज्येष्ठो यौवराज्यमतोऽर्हति ।। 2.8.14 ।।
भ्रातॄन् भृत्यांश्च दीर्घायु: पितृवत्पालयिष्यति। 
सन्तप्यसे कथं कुब्जे श्रुत्वा रामाभिषेचनम् ।। 2.8.15 ।।
भरतश्चापि रामस्य ध्रुवं वर्षशतात्परम्।
पितृपैतामहं राज्यमवाप्ता पुरुषर्षभ: ।। 2.8.16 ।।
सा त्वमभ्युदये प्राप्ते वर्तमाने च मन्थरे।
भविष्यति च कल्याणे किमर्थं परितप्यसे ।। 2.8.17 ।।
यथा मे भरतो मान्यस्तथा भूयोऽपि राघव:।
कौसल्यातोऽतिरिक्तं च सोऽनुशुश्रूषते हि माम् ।। 2.8.18 ।।
राज्यं यदि हि रामस्य भरतस्यापि तत्तथा। 
मन्यते हि यथात्मानं तथा भ्रातॄंस्तु राघव: ।। 2.8.19 ।।
कैकेय्या वचनं श्रुत्वा मन्थरा भृशदु:खिता।
दीर्घमुष्णं विनिश्वस्य कैकेयीमिदमब्रवीत् ।। 2.8.20 ।।
अनर्थदर्शिनी मौर्ख्यान्नात्मानमवबुध्यसे।
शोकव्यसनविस्तीर्णे मज्जन्ती दु:खसागरे ।। 2.8.21 ।।
भविता राघवो राजा राघवस्यानु य: सुत:।
राजवंशात्तु कैकेयी भरत: परिहास्यते ।। 2.8.22 ।।
न हि राज्ञ: सुता: सर्वे राज्ये तिष्ठन्ति भामिनि।
स्थाप्यमानेषु सर्वेषु सुमहाननयो भवेत् ।। 2.8.23 ।।
तस्माज्ज्येष्ठे हि कैकेयि राज्यतन्त्राणि पार्थिवा:।
स्थापयन्त्यनवद्याङ्गि गुणवत्स्वितरेष्वपि ।। 2.8.24 ।।
असावत्यन्तनिर्भग्नस्तव पुत्रो भविष्यति।
अनाथवत् सुखेभ्यश्च राजवंशाच्च वत्सले ।। 2.8.25 ।।
साहं त्वदर्थे सम्प्राप्ता त्वं तु मां नावबुध्यसे।
सपत्निवृद्धौ या मे त्वं प्रदेयं दातुमिच्छसि ।। 2.8.26 ।।
ध्रुवं तु भरतं राम: प्राप्य राज्यमकण्टकम्।
देशान्तरं वा नयिता लोकान्तरमथापि वा ।। 2.8.27 ।।
बाल एव हि मातुल्यं भरतो नायितस्त्वया।
सन्निकर्षाच्च सौहार्दं जायते स्थावरेष्वपि ।। 2.8.28 ।।
भरतस्याप्यनुवश: शत्रुघ्नोपि समागत:।
लक्ष्मणो हि यथा रामं तथासौ भरतं गत: ।। 2.8.29 ।।
श्रूयते हि द्रुम: कश्चिच्छेत्तव्यो वनजीविभि:।
सन्निकर्षादिषीकाभिर्मोचित: परमाद्भयात् ।। 2.8.30 ।।
गोप्ता हि रामं सौमित्रिर्लक्ष्मणं चापि राघव:।
अश्विनोरिव सौभ्रात्रं तयोर्लोकेषु विश्रुतम् ।। 2.8.31 ।।
तस्मान्न लक्ष्मणे राम: पापं किंचित्करिष्यति।
रामस्तु भरते पापं कुर्यादिति न संशय: ।। 2.8.32 ।।
तस्माद्राजगृहादेव वनं गच्छतु ते सुत:।
एतद्धि रोचते मह्यं भृशं चापि हितं तव ।। 2.8.33 ।।
एवं ते ज्ञातिपक्षस्य श्रेयश्चैव भविष्यति।
यदि चेद्भरतो धर्मात् पित्र्यं राज्यमवाप्स्यति ।। 2.8.34 ।।
स ते सुखोचितो बालो रामस्य सहजो रिपु:।
समृद्धार्थस्य नष्टार्थो जीविष्यति कथं वशे ।। 2.8.35 ।।
अभिद्रुतमिवारण्ये सिंहेन गजयूथपम्।
प्रच्छाद्यमानं रामेण भरतं त्रातुमर्हसि ।। 2.8.36 ।।
दर्पान्निराकृता पूर्वं त्वया सौभाग्यवत्तया।
राममाता सपत्नी ते कथं वैरं न यातयेत् ।। 2.8.37 ।।
यदा हि राम: पृथिवीमवाप्स्यति प्रभूतरत्नाकरशैलपत्तनाम्।
तदा गमिष्यस्यशुभं पराभवं सहैव दीना भरतेन भामिनि ।। 2.8.38 ।।
यदा हि राम: पृथिवीमवाप्स्यति ध्रुवं प्रणष्टो भरतो भविष्यति।
अतो हि सञ्चिन्तय राज्यमात्मजे परस्य चैवाद्य विवासकारणम् ।। 2.8.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टम: सर्ग: ।। 8 ।।
एवमुक्ता तु कैकेयी कोपेन ज्वलितानना। 
दीर्घमुष्णं विनिश्वस्य मन्थरामिदमब्रवीत् ।। 2.9.1 ।।
अद्य राममित: क्षिप्रं वनं प्रस्थापयाम्यहम्।
यौवराज्ये च भरतं क्षिप्रमेवाभिषेचये ।। 2.9.2 ।।
इदं त्विदानीं सम्पश्ये केनोपायेन मन्थरे।
भरत: प्राप्नुयाद्राज्यं न तु राम: कथञ्चन ।। 2.9.3 ।।
एवमुक्ता तया देव्या मन्थरा पापदर्शिनी।
रामार्थमुपहिंसन्ती कैकेयीमिदमब्रवीत् ।। 2.9.4 ।।
हन्तेदानीं प्रवक्ष्यामि कैकेयि श्रूयतां च मे।
यथा ते भरतो राज्यं पुत्र: प्राप्स्यति केवलम् ।। 2.9.5 ।।
किं न स्मरसि कैकेयि स्मरन्ती वा निगूहसे।
यदुच्यमानमात्मार्थं मत्तस्त्वं श्रोतुमिच्छसि ।। 2.9.6 ।।
मयोच्यमानं यदि ते श्रोतुं छन्दो विलासिनि।
श्रूयतामभिधास्यामि श्रुत्वा चापि विमृश्यताम् ।। 2.9.7 ।।
श्रुत्वैवं वचनं तस्या मन्थरायास्तु कैकयी। 
किञ्चिदुत्थाय शयनात् स्वास्तीर्णादिदमब्रवीत् ।। 2.9.8 ।।
कथय त्वं ममोपायं केनोपायेन मन्थरे।
भरत: प्राप्नुयाद्राज्यं न तु राम: कथञ्चन ।। 2.9.9 ।।
एवमुक्ता तया देव्या मन्थरा पापदर्शिनी। 
रामार्थमुपहिंसन्ती कुब्जा वचनमब्रवीत् ।। 2.9.10 ।।
तव दैवासुरे युद्धे सह राजर्षिभि: पति:।
अगच्छत्त्वामुपादाय देवराजस्य साह्यकृत् ।। 2.9.11 ।।
दिशमास्थाय वै देवि दक्षिणां दण्डकान् प्रति।
वैजयन्तमिति ख्यातं पुरं यत्र तिमिध्वज: ।। 2.9.12 ।।
स शम्बर इति ख्यात: शतमायो महासुर:।
ददौ शक्रस्य सङ्ग्रामं देवसङ्घैरनिर्जित: ।। 2.9.13 ।।
तस्मिन् महति सङ्ग्रामे पुरुषान् क्षतविक्षतान्।
रात्रौ प्रसुप्तान् घ्नन्ति स्म तरसासाद्य राक्षसा: ।। 2.9.14 ।।
तत्राकरोन्महद्युद्धं राजा दशरथस्तदा।
असुरैश्च महाबाहु: शस्त्रैश्च शकलीकृत: ।। 2.9.15 ।।
अपवाह्य त्वयादवि सङ्ग्रामान्नष्टचेतन:।
तत्रापि विक्षित: शस्त्रै: पतिस्ते रक्षितस्त्वया ।। 2.9.16 ।।
तृष्टेन तेन दत्तौ ते द्वौ वरौ शुभदर्शने ।। 2.9.17 ।।
सत्वयोक्त: पतिर्देवि यदेच्छेयं तदा वरौ।
गृह्णीयामिति तत्तेन तथेत्युक्तं महात्मना ।। 2.9.18 ।।
अनभिज्ञा ह्यहं देवि त्ययैव कथिता पुरा।
कथैषा तव तु स्नेहान्मनसा धार्यते मया ।। 2.9.19 ।।
रामाभिषेकसम्भारान्निगृह्य च निवर्तय।
तौ वरौ याच भर्तारं भरतस्याभिषेचनम्।
प्रव्राजनं तु रामस्य त्वं वर्षाणि चतुर्दश ।। 2.9.20 ।।
चतुर्दश हि वर्षाणि रामे प्रव्राजिते वनम्। 
प्रजाभावगतस्नेह: स्थिर: पुत्रो भविष्यति ।। 2.9.21 ।।
क्रोधागारं प्रविश्याद्य क्रुद्धेवाश्वपते: सुते।
शेष्वानन्तर्हितायां त्वं भूमौ मलिनवासिनी ।। 2.9.22 ।।
मा स्मैनं प्रत्युदीक्षथा मा चैनमभिभाषथा:।
रुदन्ती चापि तु दृष्ट्वा जगत्यां शोकलालसा ।। 2.9.23 ।।
दयितां त्वं सदा भर्त्तुरत्र मे नास्ति संशय:।
त्वत्कृते स महाराजो विशेदपि हुताशनम् ।। 2.9.24 ।।
न त्वां क्रोधयितुं शक्तो न क्रुद्धां प्रत्युदीक्षितुम्।
तव प्रियार्थं राजा हि प्राणानपि परित्यजेत् ।। 2.9.25 ।।
न ह्यतिक्रमितुं शक्तस्तववाक्यं महीपति:।
मन्दस्वभावे बुद्ध्यस्व सौभाग्यबलमात्मन: ।। 2.9.26 ।।
मणिमुक्तं सुवर्णानि रत्नानि विविधानि च।
दद्याद्दशरथो राजा मा स्म तेषु मन: कृथा: ।। 2.9.27 ।।
यौ तौ दैवासुरे युद्धे वरौ दशरथोऽददात्।
तौ स्मारय महाभागे सौऽर्थो मा त्वामतिक्रमेत् ।। 2.9.28 ।।
यदा तु ते वरं द्यात् स्वयमुत्थाप्य राघव:।
व्यवस्थाप्य महाराजं त्वमिमं वृणुया वरम् ।। 2.9.29 ।।
रामं प्रव्राजयारण्ये नव वर्षाणि पञ्च च।
भरत: क्रियतां राजा पृथिव्या: पार्थिवर्षभ: ।। 2.9.30 ।।
चतुर्दश हि वर्षाणि रामे प्रव्राजिते वनम्।
रूढश्च कृतमूलश्च शेषं स्थास्यति ते सुत: ।। 2.9.31 ।।
रामप्रवाजनं चैव देवि याचस्व तं वरम्।
एवं सिद्ध्यन्ति पुत्रस्य सर्वार्थास्तव भामिनि ।। 2.9.32 ।।
एव प्रव्राजितश्चैव रामोऽरामो भविष्यति।
भरतश्च हतामित्रस्तव राजा भविष्यति ।। 2.9.33 ।।
येन कालेन रामश्च वनात्प्रत्यागमिष्यति।
तेन कालेन पुत्रस्ते कृतमूलो भविष्यति।
संगृहीतमनुष्यश्च सुहृद्भि: सार्द्धमात्मवान् ।। 2.9.34 ।।
प्राप्तकालं तु ते मन्ये राजानं वीतसाध्वसा।
रामाभिषेकसम्भारान्निगृह्य विनिवर्त्तय ।। 2.9.35 ।।
अनर्थमर्थरूपेण ग्राहिता सा ततस्तया।
हृष्टा प्रतीता कैकेयी मन्थरामिदमब्रवीत् ।। 2.9.36 ।।
सा हि वाक्येन कुब्जाया: किशोरीवोत्पथङ्गता।
कैकेयी विस्मयं प्राप्ता परं परमदर्शना ।। 2.9.37 ।।
कुब्जे त्वां नाभिजानामि श्रेष्ठां श्रेष्ठाभिधायिनीम्।
पृथिव्यामसि कुब्जानामुत्तमा बुद्धिनिश्चये ।। 2.9.38 ।।
त्वमेव तु ममार्थेषु नित्ययुक्ता हितैषिणी।
नाहं समवबुद्ध्येयं कुब्जे राज्ञ: चिकीर्षितम् ।। 2.9.39 ।।
सन्ति दुस्संस्थिता: कुब्जा वक्रा: परमपापिका:। 
त्वं पद्ममिव वातेन सन्नता प्रियदर्शना ।। 2.9.40 ।।
उरस्तेऽभिनिविष्टं वै यावत्स्कन्धात् समुन्नतम्।
अधस्ताच्चोदरं शातं सुनाभमिव लज्जितम् ।। 2.9.41 ।।
परिपूर्णं तु जघनं सुपीनौ च पयोधरौ।
विमलेन्दु समं वक्त्रमहो राजसि मन्थरे ।। 2.9.42 ।।
जघनं तव निर्घुष्टं रशनादामशोभितम्।
जङ्घे भृशमुपन्यस्ते पादौ चाप्यायतावुभौ ।। 2.9.43 ।।
त्वमायताभ्यां सक्थिभ्यां मन्थरे क्षौमवासिनी।
अग्रतो मम गच्छन्ती राजहंसीव राजसे ।। 2.9.44 ।।
आसन् या: शम्बरे माया: सहस्रमसुराधिपे।
सर्वास्त्वयि निविष्टास्ता भूयश्चान्या: सहस्रश: ।। 2.9.45 ।।
तवेदं स्थगु यद्दीर्घं रथघोणमिवायतम्।
मतय: क्षत्रविद्याश्च मायाश्चात्र वसन्ति ते ।। 2.9.46 ।।
अत्र ते प्रतिमोक्ष्यामि मालां कुब्जे हिरण्मयीम्।
अभिषिक्ते च भरते राघवे च वनं गते ।। 2.9.47 ।।
जात्येन च सुवर्णे सुनिष्टप्तेन मन्थरे।
लब्धार्था च प्रतीता च लेपयिष्यामि ते स्थगु ।। 2.9.48 ।।
मुखे च तिलकं चित्रं जातरूपमयं शुभम्।
कारयिष्यामि ते कुब्जे शुभान्याभरणानि च ।। 2.9.49 ।।
परिधाय शुभे वस्त्रे देवतेव चरिष्यसि ।। 2.9.50 ।।
चन्द्रमाह्वयमानेन मुखेनाप्रतिमानना।
गमिष्यसि गतिं मुख्या गर्वयन्ती द्विषज्जनम् ।। 2.9.51 ।।
तवापि कुब्जा: कुब्जाया: सर्वाभरणभूषिता:।
पादौ परिचरिष्यन्ति यथैव त्वं सदा मम ।। 2.9.52 ।।
इति प्रशस्यमाना सा कैकेयीमिदमब्रवीत्।
शयानां शयने शुभ्रे वेद्यामग्निशिखामिव ।। 2.9.53 ।।
गतोदके सेतुबन्धो न कल्याणि विधीयते।
उत्तिष्ठ कुरु कल्याणि राजानमनुदर्शय ।। 2.9.54 ।।
तथा प्रोत्साहिता देवी गत्वा मन्थरया  सह।
क्रोधागारं विशालाक्षी सौभाग्यमदगर्विता ।। 2.9.55 ।।
अनेकशतसाहस्रं मुक्ताहारं वराङ्गना।
अवमुच्य वरार्हाणि शुभान्याभरणानि च ।। 2.9.56 ।।
ततो हेमोपमा तत्र कुब्जावाक्यवशंगता।
संविश्य भूमौ कैकेयी मन्थरामिदमब्रवीत् ।। 2.9.57 ।।
इह वा मां मृतां कुब्जे नृपायावेदयिष्यसि।
वनं तु राघवे प्राप्ते भरत: प्राप्स्यति क्षितिम् ।। 2.9.58 ।।
न सुवर्णेन मे ह्यर्थो न रत्नैर्न च भूषणै:।
एष मे जीवितस्यान्तो रामो यद्यभिषिच्यते ।। 2.9.59 ।।
अथो पुनस्तां महिषीं महीक्षितो वचोभिरत्यर्थमहापराक्रमै:।
उवाच कुब्जा भरतस्य मातरं हितं वचो राममुपेत्य चाहितम् ।। 2.9.60 ।।
प्रपत्स्यते राज्यमिदं हि राघवो यदि ध्रुवं त्वं ससुता च तप्स्यसे।
अतो हि कल्याणि यतस्व तत्तथा यथा सुतस्ते भरतोऽभिषेक्ष्यते ।। 2.9.61 ।।
तथातिविद्धा महिषी तु कुब्जया समाहता वागिषुभिर्मुहुर्मुहु:।
निधाय हस्तौ हृदयेऽतिविस्मिता शशंस कुब्जां कुपिता पुन: पुन: ।। 2.9.62 ।।
यमस्य वा मां विषयं गतामितो निशाम्य कुब्जे प्रतिवेदयिष्यसि।
वनं गते वा सुचिराय राघवे समृद्धकामो भरतो भविष्यति ।। 2.9.63 ।।
अहं हि नैवास्तरणानि न स्रजो न चन्दनं नाञ्जनपानभोजनम्।
न किञ्चिदिच्छामि न चेह जीवितं न चेदितो गच्छति राघवो वनम् ।। 2.9.64 ।।
अथैतदुक्त्वा वचनं सुदारुणं निधाय सर्वाभरणानि भामिनी।
असंवृतामास्तरणेन मेदिनीं तदाधिशिश्ये पतितेव किन्नरी ।। 2.9.65 ।।
उदीर्णसंरम्भतमोवृतानना तथावमुक्तोत्तममाल्यभूषणा।
नरेन्द्रपत्नी विमला बभूव सा तमोवृता द्यौरिव मग्नतारका ।। 2.9.66 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे नवम: सर्ग: ।। 9 ।।
विदर्शिता यदा देवी कुब्जया पापया भृशम्।
तदा शेते स्म सा भूमौ दिग्धविद्धेव किन्नरी ।। 2.10.1 ।।
निश्चित्य मनसा कृत्यं सा सम्यगिति भामिनी।
मन्थरायै शनै: सर्वमाचचक्षे विचक्षणा ।। 2.10.2 ।।
सा दीना निश्चयं कृत्वा मन्थरावाक्यमोहिता।
नागकन्येव निश्वस्य दीर्घमुष्णं च भामिनी।
मुहूर्त्तं चिन्तयामास मार्गमात्ममुखावहम् ।। 2.10.3 ।।
सा सुहृच्चार्थकामा च तन्निशम्य सुनिश्चयम्।
बभूव परमप्रीता सिद्धिं प्राप्येव मन्थरा ।। 2.10.4 ।।
अथ सा मर्षिता देवी सम्यक् कृत्वा विनिश्चयम्।
संविवेशाबला भूमौ निवेश्य भ्रुकुटीं मुखे ।। 2.10.5 ।।
ततश्चित्राणि माल्यानि दिव्यान्याभरणानि च।
अपविद्धानि कैकेय्या तानि भूमिं प्रपेदिरे ।। 2.10.6 ।।
तया तान्यपविद्धानि माल्यान्याभरणानि च।
अशोभयन्त वसुधां नक्षत्राणि यथा नभ: ।। 2.10.7 ।।
क्रोधागारे निपतिता सा बभौ मलिनाम्बरा।
एकवेणीं दृढं बध्वा गतसत्त्वेव किन्नरी ।। 2.10.8 ।।
आज्ञाप्य तु महाराजो राघवस्याभिषेचनम्।
उपस्थानमनुज्ञाप्य प्रविवेश निवेशनम् ।। 2.10.9 ।।
अद्य रामाभिषेको वै प्रसिद्ध इति जज्ञिवान्।
प्रियार्हां प्रियमाख्यातुं विवेशान्त:पुरं वशी ।। 2.10.10 ।।
स कैकेय्या गृहं श्रेष्ठं प्रविवेश महायशा:। 
पाण्डराभ्रमिवाकाशं राहुयुक्तं निशाकर: ।। 2.10.11 ।।
शुकबर्हिणसंघुष्टं क्रौञ्चहंसरुतायुतम्।
वादित्ररवसंघुष्टं कुब्जावामनिकायुतम् ।। 2.10.12 ।।
लतागृहैश्चित्रगृहैश्चम्पकाशोकशोभितै:।
दान्तराजतसौवर्णवेदिकाभि: समायुतम् ।। 2.10.13 ।।
नित्यपुष्पफलैर्वृक्षैर्वापीभिश्चोपशोभितम्।
दान्तराजतसौवर्णै: संवृतं परमासनै: ।। 2.10.14 ।।
विविधैरन्नपानैश्च भक्ष्यैश्च विविधैरपि।
उपपन्नं महार्हैश्च भूषितैस्त्रिदिवोपमम् ।। 2.10.15 ।।
तत् प्रविश्य महाराज: स्वमन्त:पुरमृद्धिमत्।
न ददर्श प्रियां राजा कैकेयीं शयनोत्तमे ।। 2.10.16 ।।
स कामबलसंयुक्तो रत्यर्थं मनुजाधिप:।
अपश्यन् दयितां भार्यां पप्रच्छ विषसाद च ।। 2.10.17 ।।
न हि तस्य पुरा देवी तां वेलामत्यवर्त्तत।
न च राजा गृहं शून्यं प्रविवेश कदाचन ।। 2.10.18 ।।
ततो गृहगतो राजा कैकेयीं पर्यपृच्छत।
यथापुरमविज्ञाय स्वार्थलिप्सुमपण्डिताम् ।। 2.10.19 ।।
प्रतिहारी त्वथोवाच सन्त्रस्ता सुकृताञ्जलि:।
देव देवी भृशं क्रुद्धा क्रोधागारमभिद्रुता ।। 2.10.20 ।।
प्रतिहार्या वच: श्रुत्वा राजा परमदुर्मना:।
विषसाद पुनर्भूयो लुलितव्याकुलेन्द्रिय: ।। 2.10.21 ।।
तत्र तां पतितां भूमौ शयानामतथोचिताम्।
प्रतप्त इव दु:खेन सोपश्यज्जगतीपति: ।। 2.10.22 ।।
स वृद्धस्तरुणीं भार्यां प्राणेभ्योऽपि गरीयसीम्।
अपाप: पापसङ्कल्पं ददर्श धरणीतले ।। 2.10.23 ।।
लतामिव विनिष्कृत्तां पतितां देवतामिव।
किन्नरीमिव निर्धूतां च्युतामप्सरसं यथा ।। 2.10.24 ।।
मायामिव परिभ्रष्टां हरिणीमिव संयुताम्।
करेणुमिव दिग्धेन विद्धां मृगयुना वने ।। 25 ।।
महागज इवारण्ये स्नेहात्परिममर्श ताम्।
परिमृश्य च पाणिभ्यामभिसन्त्रस्तचेतन: ।। 2.10.26 ।।
कामी कमलपत्राक्षीमुवाच वनितामिदम् ।। 2.10.27 ।।
न तेऽहमभिजानामि क्रोधमात्मनि संश्रितम्। 
देवि केनाभिशप्तासि केन वासि विमानिता ।। 2.10.28 ।।
यदिदं मम दु:खाय शेषे कल्याणि पांसुषु।
भूमौ शेषे किमर्थं त्वं मयि कल्याणचेतसि ।। 2.10.29 ।।
भूतोपहतचित्तेव मम चित्तप्रमाथिनी ।। 2.10.30 ।।
सन्ति मे कुशला वैद्यास्त्वभितुष्टाश्च सर्वश:।
सुखितां त्वां करिष्यन्ति व्याधिमाचक्ष्व भामिनि ।। 2.10.31 ।।
कस्य वा ते प्रियं कार्यं केन वा विप्रियं कृतम्।
क: प्रियं लभतामद्य को वा सुमहदप्रियम् ।। 2.10.32 ।।
मा रोदीर्मा च कार्षीस्त्वं देवि सम्परिशोषणम्।
अवध्यो वध्यतां को वा को वा वध्यो विमुच्यताम् ।। 2.10.33 ।।
दरिद्र: को भवत्वाढ्यो द्रव्यवान् वाप्यकिञ्चन: ।। 2.10.34 ।।
अहं चैव मदीयाश्च सर्वे तव वशानुगा:।
न ते किञ्चिदभिप्रायं व्याहन्तुमहमुत्सहे ।। 2.10.35 ।।
आत्मनो जीवितेनापि ब्रूहि यन्मनसेच्छसि।
बलमात्मनि जानन्ती न मां शङ्कितुमर्हसि ।। 2.10.36 ।।
करिष्यामि तव प्रीतिं सुकृतेनापि ते शपे ।। 2.10.37 ।।
यावदावर्त्तते चक्रं तावती मे वसुन्धरा।
प्राचीना: सिन्धुसौवीरा: सौराष्ट्रा दक्षिणापथा: ।। 2.10.38 ।।
वङ्गाङ्गमगध मत्स्या: समृद्धा: काशिकोसला:।
तत्र जातं बहुद्रव्यं धनधान्यमजाविकम् ।। 2.10.39 ।।
ततो वृणीष्व कैकेयि यद्यत्त्वं मनसेच्छसि ।। 2.10.40 ।।
किमायासेन ते भीरु उत्तिष्ठोत्तिष्ठ शोभने।
तत्त्वं मे ब्रूहि कैकेयि यतस्ते भयमागतम् ।। 2.10.41 ।।
तत्ते व्यपनयिष्यामि नीहारमिव रश्मिवान् ।। 2.10.42 ।।
तथोक्ता सा समाश्वस्ता वक्तुकामा तदप्रियम्।
परिपीडयितुं भूयो भर्त्तारमुपचक्रमे ।। 2.10.43 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे दशम: सर्ग: ।। 10 ।।
तं मन्मथशरैर्विद्धं कामवेगवशानुगम्।
उवाच पृथिवीपालं कैकेयी दारुणं वच: ।। 2.11.1 ।।
नास्मि विप्रकृता देव केन चिन्नावमानिता।
अभिप्रायस्तु मे कश्चित्तमिच्छामि त्वया कृतम् ।। 2.11.2 ।।
प्रतिज्ञां प्रतिज्ञानीष्व यदि त्वं कर्तुमिच्छसि।
अथ तद्व्याहरिष्यामि यदभिप्रार्थितं मया ।। 2.11.3 ।।
तामुवाच महातेजा: कैकेयीमीषदुत्स्मित:। 
कामी हस्तेन संगृह्य मूर्द्धजेषु शुचिस्मिताम् ।। 2.11.4 ।।
अवलिप्ते न जानासि त्वत्त: प्रियतमा मम।
मनुजो मनुजव्याघ्राद्रामादन्यो न विद्यते ।। 2.11.5 ।।
तेनाजय्येन मुख्येन राघवेण महात्मना।
शपे ते जीवनार्हेण ब्रूहि यन्मनसेच्छसि ।। 2.11.6 ।।
यं मुहूर्त्तमपश्यंस्तु न जीवेयमहं ध्रुवम्।
तेन रामेण कैकेयि शपे ते वचनक्रियाम् ।। 2.11.7 ।।
आत्मना वात्मजैश्चान्यैर्वृणेयं मनुजर्षभम्।
तेन रामेण कैकेयि शपे ते वचनक्रियाम् ।। 2.11.8 ।।
भद्रे हृदयमप्येतदनुमृश्योद्धरस्व मे।
एतत्समीक्ष्य कैकेयि ब्रूहि यत्साधुमन्यसे ।। 2.11.9 ।।
बलमात्मनि पश्यन्ती न मां शङ्कितुमर्हसि। 
करिष्यामि तव प्रीतिं सुकृतेनापि ते शपे ।। 2.11.10 ।।
सा तदर्थमना देवी तमभिप्रायमागतम्।
निर्माध्यस्थ्याच्च हर्षाच्च बभाषे दु:सहं वच: ।। 2.11.11 ।।
तेन वाक्येन संहृष्टा तमभिप्रायमागतम्।
व्याजहार महाघोरमभ्यागतमिवान्तकम् ।। 2.11.12 ।।
यथा क्रमेण शपसि वरं मम ददासि च।
तच्छृण्वन्तु त्रयस्त्रिंशद्देवा: साग्निपुरोगमा: ।। 2.11.13 ।।
चन्द्रादित्यौ नभश्चैव ग्रहा रात्र्यहनी दिश:।
जगच्च पृथिवी चैव सगन्धर्वा सराक्षसा ।। 2.11.14 ।।
निशाचराणि भूतानि गृहेषु गृहदेवता:।
यानि चान्यानि भूतानि जानीयुर्भाषितं तव ।। 2.11.15 ।।
सत्यसन्धो महातेजा धर्मज्ञ: सुसमाहित:।
वरं मम ददात्येष तन्मे श्रृण्वन्तु देवता: ।। 2.11.16 ।।
इति देवी महेष्वासं परिगृह्याभिशस्य च।
तत: परमुवाचेदं वरदं काममोहितम् ।। 2.11.17 ।।
स्मर राजन् पुरावृत्तं तस्मिन् दैवासुरे रणे।
तत्र चाच्यावयच्छत्रुस्तव जीवितमन्तरा ।। 2.11.18 ।।
तत्र चापि मया देव यत्त्वं समभिरक्षित:।
जाग्रत्या यतमानायास्ततो मे प्राददा वरौ ।। 2.11.19 ।।
तौ तु दत्तौ वरौ देव निक्षेपौ मृगयाम्यहम्।
तवैव पृथिवीपाल सकाशे सत्यसङ्गर ।। 2.11.20 ।।
तत् प्रतिश्रुत्य धर्मेण न चेद्दास्यसि मे वरम्।
अद्यैव हि प्रहास्यामि जीवितं त्वद्विमानिता  ।। 2.11.21 ।।
वाङ्मात्रेण तदा राजा कैकेय्या स्ववशे कृत:। 
प्रचस्कन्द विनाशाय पाशं मृग इवात्मन: ।। 2.11.22 ।।
तत:परमुवाचेदं वरदं काममोहितम्। 
वरौ यौ मे त्वया देव तदा दत्तौ महीपते ।। 2.11.23 ।।
तौ तावदहमद्यैव वक्ष्यामि शृणु मे वच: ।। 2.11.24 ।।
अभिषेकसमारम्भो राघवस्योपकल्पित:।
अनेनैवाभिषेकेण भरतो मेऽभिषेच्यताम् ।। 2.11.25 ।।
यो द्वितीयो वरो देव दत्त: प्रीतेन मे त्वया।
तदा दैवासुरे युद्धे तस्य कालोऽयमागत: ।। 2.11.26 ।।
नव पञ्च च वर्षाणि दण्डकारण्यमाश्रित:।
चीराजिनजटाधारी रामो भवतु तापस: ।। 2.11.27 ।।
भरतो भजतामद्य यौवराज्यमकण्टकम्।
एष मे परम: कामो दत्तमेव वरं वृणे ।। 2.11.28 ।।
अद्य चैव हि पश्येयं प्रयान्तं राघवं वनम् ।। 2.11.29 ।।
स राजराजो भव सत्यसङ्गर: कुलं च शीलं च हि रक्ष जन्म च।
परत्रवासे हि वदन्त्यनुत्तमं तपोधना: सत्यवचो हितं नृणाम् ।। 2.11.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकादश: सर्ग: ।। 11 ।।
तत: श्रुत्वा महाराज: कैकेय्या दारुणं वच:।
चिन्तामभिसमापेदे मुहूर्त्तं प्रतताप च ।। 2.12.1 ।।
किं नु मे यदि वा स्वप्नश्चित्तमोहोऽपि वा मम।
अनुभूतोपसर्गो वा मनसो वाप्युपद्रव:।
इति सञ्चिन्त्य तद्राजा नाभ्यगच्छत्तदा सुखम् ।। 2.12.2 ।।
प्रतिलभ्य चिरात् संज्ञां कैकेयीवाक्यताडित:।
व्यथितो विक्लवश्चैव व्याघ्रीं दृष्ट्वा यथा मृग: ।। 2.12.3 ।।
असंवृतायामासीनो जगत्यां दीर्घमुच्छ्वसन्।
मण्डले पन्नगो रुद्धो मन्त्रैरिव महाविष: ।। 2.12.4 ।।
अहो धिगिति सामर्षो वाचमुक्त्वा नराधिप:।
मोहमापेदिवान् भूय: शोकोपहतचेतन: ।। 2.12.5 ।।
चिरेण तु नृप: संज्ञां प्रतिलभ्य सुदु:खित:।
कैकेयीमब्रवीत् क्रुद्ध: प्रदहन्निव चक्षुषा ।। 2.12.6 ।।
नृशंसे दुष्टचारित्रे कुलस्यास्य विनाशिनि।
किं कृतं तव रामेण पापे पापं मयापि वा ।। 2.12.7 ।।
यदा ते जननीतुल्यां वृत्तिं वहति राघव:। 
तस्यैव त्वमनर्थाय किंनिमित्तमिहोद्यता ।। 2.12.8 ।।
त्वं मयात्मविनाशार्थं भवनं स्वं प्रवेशिता।
अविज्ञानान्नृपसुता व्याली तीक्ष्णविषा यथा ।। 2.12.9 ।।
जीवलोको यथा सर्वो रामस्याह गुणस्तवम्।
अपराधं कमुद्दिश्य त्यक्ष्यामीष्टमहं सुतम् ।। 2.12.10 ।।
कौसल्यां वा सुमित्रां वा त्यजेयमपि वा श्रियम्।
जीवितं वात्मनो रामं न त्वेव पितृवत्सलम् ।। 2.12.11 ।।
परा भवति मे प्रीतिर्दृष्ट्वा तनयमग्रजम्।
अपश्यतस्तु मे रामं नष्टा भवति चेतना ।। 2.12.12 ।।
तिष्ठेल्लोको विना सूर्यं सस्यं वा सलिलं विना।
न तु रामं विना देहे तिष्ठेत्तु मम जीवितम् ।। 2.12.13 ।।
तदलं त्यज्यतामेष निश्चय: पापनिश्चये।
अपि ते चरणौ मूर्ध्ना स्पृशाम्येष प्रसीद मे ।। 2.12.14 ।।
किमिदं चिन्तितं पापे त्वया परमदारुणम् ।। 2.12.15 ।।
अथ जिज्ञाससे मां त्वं भरतस्य प्रियाप्रिये।
अस्तु यत्तत्त्वया पूर्वं व्याहृतं राघवं प्रति ।। 2.12.16 ।।
स मे ज्येष्ठ: सुत: श्रीमान् धर्मज्येष्ठ इतीव मे।
तत्त्वया प्रियवादिन्या सेवार्थं कथितं भवेत् ।। 2.12.17 ।।
तच्छ्रुत्वा शोकसन्तप्ता सन्तापयसि मां भृशम्।
आविष्टासि गृहं शून्यं सा त्वं परवशं गता ।। 2.12.18 ।।
इक्ष्वाकूणां कुले देवि सम्प्राप्तस्सुमहानयम्।
अनयो नयसम्पन्ने यत्र ते विकृता मति: ।। 2.12.19 ।।
न हि किञ्चिदयुक्तं वा विप्रियं वा पुरा मम।
अकरोस्त्वं विशालाक्षि तेन न श्रद्दधाम्यहम् ।। 2.12.20 ।।
ननु ते राघवस्तुल्यो भरतेन महात्मना।
बहुशो हि सुबाले त्वं कथा: कथयसे मम ।। 2.12.21 ।।
तस्य धर्मात्मनो देवि वने वासं यशस्विन:।
कथं रोचयसे भीरु नव वर्षाणि पञ्च च ।। 2.12.22 ।।
अत्यन्तसुकुमारस्य तस्य धर्मे धृतात्मन:।
कथं रोचयसे वासमरण्ये भृशदारुणे ।। 2.12.23 ।।
रोचयस्यभिरामस्य रामस्य शुभलोचने।
तव शुश्रूषमाणस्य किमर्थं विप्रवासनम् ।। 2.12.24 ।।
रामो हि भरताद्भूयस्तव शुश्रूषते सदा।
विशेषं त्वयि तस्मात्तु भरतस्य न लक्षये ।। 2.12.25 ।।
शश्रूषां गौरवं चैव प्रमाणं वचनक्रियाम्।
कस्ते भूयस्तरं कुर्यादन्यत्र मनुजर्षभात् ।। 2.12.26 ।।
बहूनां स्त्रीसहस्राणां बहूनां चोपजीविनाम्।
परिवादोऽपवादो वा राघवे नोपपद्यते ।। 2.12.27 ।।
सान्त्वयन् सर्वभूतानि राम: शुद्धेन चेतसा।
गृह्णाति मनुजव्याघ्र: प्रियैर्विषयवासिन: ।। 2.12.28 ।।
सत्येन लोकान् जयति दीनान् दानेन राघव:।
गुरून् शुश्रूषया वीरो धनुषा युधि शात्रवान् ।। 2.12.29 ।।
सत्यं दानं तपस्त्यागो मित्रता शौचमार्जवम्।
विद्या च गुरुशुश्रूषा ध्रुवाण्येतानि राघवे ।। 2.12.30 ।।
तस्मिन्नार्जवसम्पन्ने देवि देवोपमे कथम्।
पापमाशंससे रामे महर्षिसमतेजसि ।। 2.12.31 ।।
न स्मराम्यप्रियं वाक्यं लोकस्य प्रियवादिन:।
स कथं त्वत्कते रामं वक्ष्यामि प्रियमप्रियम् ।। 2.12.32 ।।
क्षमा यस्मिन् दमस्त्याग: सत्यं धर्म: कृतज्ञता।
अप्यहिंसा च भूतानां तमृते का गतिर्मम ।। 2.12.33 ।।
मम वृद्धस्य कैकेयि गतान्तस्य तपस्विन:।
दीनं लालप्यमानस्य कारुण्यं कर्तुमर्हसि ।। 2.12.34 ।।
पृथिव्यां सागरान्तायां यत्किञ्चिदधिगम्यते। 
तत्सर्वं तव दास्यामि मा च त्वां मन्युराविशेत् ।। 2.12.35 ।।
अञ्जलिं कुर्मि कैकेयि पादौ चापि स्पृशामि ते।
शरणं भव रामस्य माधर्मो मामिह स्पृशेत् ।। 2.12.36 ।।
इति दु:खाभिसन्तप्तं विलपन्तमचेतनम्।
घूर्णमानं महाराजं शोकेन समभिप्लुतम् ।। 2.12.37 ।।
पारं शोकार्णवस्याशु प्रार्थयन्तं पुन: पुन:।
प्रत्युवाचाथ कैकेयी रौद्रा रौद्रातरं वच: ।। 2.12.38 ।।
	पारं अन्तम्, रामाभिषेकमिति यावत्। अथ कृत्स्नम्। इति वचोविशेषणम्। 
"आरम्भप्रश्नकार्त्स्न्येष्वथो अथ" इत्यमर:। रौद्रा भयङ्करविकारा। रामाभिषेकनिवर्तनविषये यद्यद्वक्तव्यं तत्सर्वमुवाचेत्यर्थ: ।। 2.12.38 ।।
यदि दत्त्वा वरौ राजन् पुन: प्रत्यनुतप्यसे।
धार्मिकत्वं कथं वीर पृथिव्यां कथयिष्यसि ।। 2.12.39 ।।
	धार्मिकत्वं स्वीयमिति शेष: ।। 2.12.39 ।।
यदा समेता बहवस्त्वया राजर्षय: सह।
कथयिष्यन्ति धर्मज्ञास्तत्र किं प्रतिवक्ष्यसि ।। 2.12.40 ।।
यस्या: प्रसादे जीवामि या च मामभ्यपालयत्।
तस्या: कृतं मया मिथ्या कैकेय्या इति वक्ष्यसि ।। 2.12.41 ।।
किल्बिषत्वं नरेन्द्राणां करिष्यसि नराधिप।
यो दत्त्वा वरमद्यैव पुनरन्यानि भाषसे ।। 2.12.42 ।।
शैब्य: श्येनकपोतीये स्वमांसं पक्षिणे ददौ।
अलर्कश्चक्षुषी दत्त्वा जगाम गतिमुत्तमाम् ।। 2.12.43 ।।
सागर: समयं कृत्वा न वेलामतिवर्त्तते।
समयं मानृतं कार्षी: पूर्वं वृत्तमनुस्मरन् ।। 2.12.44 ।।
स त्वं धर्मं परित्यज्य रामं राज्येऽभिषिच्य च।
सह कौसल्यया नित्यं रन्तुमिच्छसि दुर्मते ।। 2.12.45 ।।
भवत्वधर्मो धर्मो वा सत्यं वा यदि वानृतम्।
यत्त्वया संश्रुतं मह्यं तस्य नास्ति व्यतिक्रम: ।। 2.12.46 ।।
अहं हि विषमद्यैव पीत्वा बहु तवाग्रत:।
पश्यतस्ते मरिष्यामि रामो यद्यभिषिच्यते ।। 2.12.47 ।।
एकाहमपि पश्येयं यद्यहं राममातरम्।
अञ्जलिं प्रतिगृह्णन्तीं श्रेयो ननु मृतिर्मम ।। 2.12.48 ।।
भरतेनात्मना चाहं शपे ते मनुजाधिप।
यथा नान्येन तुष्येयमृते रामविवासनात् ।। 2.12.49 ।।
एतावदुक्त्वा वचनं कैकेयी विरराम ह।
विलपन्तं च राजानं न प्रतिव्याजहार सा ।। 2.12.50 ।।
श्रुत्वा च राजा कैकेय्या वृतं परमशोभनम्।
रामस्य च वने वासमैश्वर्यं भरतस्य च ।। 2.12.51 ।।
नाभ्यभाषत कैकेयीं मुहूर्त्तं व्याकुलेन्द्रिय:।
प्रैक्षतानिमिषो देवीं प्रियामप्रियवादिनीम् ।। 2.12.52 ।।
तां हि वज्रसमां वाचमाकर्ण्य हृदयाप्रियाम्।
दु:खशोकमयीं घोरां राजा न सुखितोऽभवत् ।। 2.12.53 ।।
स देव्या व्यवसायं च घोरं च शपथं कृतम्।
ध्यात्वा रामेति निश्वस्य च्छिन्नस्तरुरिवापतत् ।। 2.12.54 ।।
नष्टचित्तो यथोन्मत्तो विपरीतो यथातुर:।
हृततेजा यथा सर्पो बभूव जगतीपति: ।। 2.12.55 ।।
दीनया तु गिरा राजा इति होवाच कैकयीम् ।। 2.12.56 ।।
अनर्थमिममर्थाभं केन त्वमुपदर्शिता।
भूतोपहतचित्तेव ब्रुवन्ती मां न लज्जसे ।। 2.12.57 ।।
शीलव्यसनमेतत्ते नाभिजानाम्यहं पुरा।
बालायास्तत्त्विदानीं ते लक्षये विपरीतवत् ।। 2.12.58 ।।
कुतो वा ते भयं जातं या त्वमेवंविधं वरम् ।। 2.12.59 ।।
राष्ट्रे भरतमासीनं वृणीषे राघवं वने।
विरमैतेन भावेन त्वमेतेनानृतेन वा।
यदि भर्तु: प्रियं कार्यं लोकस्य भरतस्य च ।। 2.12.60 ।।
नृशंसे पापसङ्कल्पे क्षुद्रे दुष्कृतकारिणि।
किन्नु दु:खमलीकं वा मयि रामे च पश्यसि ।। 2.12.61 ।।
न कथञ्चिदृते रामाद्भरतो राज्यमावसेत्।
रामादपि हितं मन्ये धर्मतो बलवत्तरम् ।। 2.12.62 ।।
कथं द्रक्ष्यामि रामस्य वनं गच्छेति भाषिते।
मुखवर्णं विवर्णं तं यथैवेन्दुमुपप्लुतम् ।। 2.12.63 ।।
तां हि मे सुकृतां बुद्धिं सुहृद्भि: सह निश्चिताम्।
कथं द्रक्ष्याम्यपावृत्तां परैरिव हतां चमूम् ।। 2.12.64 ।।
किं मां वक्ष्यन्ति राजानो नानादिग्भ्य: समागता:।
बालो बतायमैक्ष्वाकश्चिरं राज्यमकारयत् ।। 2.12.65 ।।
यदा तु बहवो वृद्धा गुणवन्तो बहुश्रुता:।
परिप्रक्ष्यन्ति काकुत्स्थं वक्ष्यामि किमहं तदा ।। 2.12.66 ।।
कैकेय्या क्लिश्यमानेन पुत्र: प्रव्राजितो मया।
यदि सत्यं ब्रवीम्येतत्तदसत्यं भविष्यति ।। 2.12.67 ।।
किं मां वक्ष्यति कौसल्या राघवे वनमास्थिते।
किञ्चैनां प्रतिवक्ष्यामि कृत्वा विप्रियमीदृशम् ।। 2.12.68 ।।
यदा यदा हि कौसल्या दासीवच्च सखीव च।
भार्यावद्भगिनीवच्च मातृवच्चोपतिष्ठति ।। 2.12.69 ।।
सततं प्रियकामा मे प्रियपुत्रा प्रियंवदा।
न मया सत्कृता देवी सत्कारार्हा कृते तव ।। 2.12.70 ।।
इदानीं तत्तपति मां यन्मया सुकृतं त्वयि।
अपथ्यव्यञ्जनोपेतं भुक्तमन्नमिवातुरम् ।। 2.12.71 ।।
विप्रकारं च रामस्य सम्प्रयाणं वनस्य च।
सुमित्रा प्रेक्ष्य वै भीता कथं मे विश्वसिष्यति ।। 2.12.72 ।।
कृपणं बत वैदेही श्रोष्यति द्वयमप्रियम्।
मां च पञ्चत्वमापन्नं रामं च वनमाश्रितम् ।। 2.12.73 ।।
वैदेही बत मे प्राणान् शोचन्ती क्षपयिष्यति।
हीना हिमवत: पार्श्वे किन्नरेणेव किन्नरी ।। 2.12.74 ।।
न हि राममहं दृष्ट्वा प्रविशन्तं महावने।
चिरं जीवितुमाशंसे रुदन्तीं चापि मैथिलीम् ।। 2.12.75 ।।
सा नूनं विधवा राज्यं सपुत्रा कारयिष्यसि।
न हि प्रव्राजिते रामे देवि जीवितुमुत्सहे ।। 2.12.76 ।।
सतीं त्वामहमत्यन्तं व्यवस्याम्यसतीं सतीम्।
रूपिणीं विषसंयुक्तां पीत्वेव मदिरां नर: ।। 2.12.77 ।।
अनृतैर्बहु मां सान्त्वै: सान्त्वयन्ती स्म भाषसे।
गीतशब्देन संरुद्ध्य लुब्धो मृगमिवावधी: ।। 2.12.78 ।।
अनार्य इति मामार्या: पुत्रविक्रायिकं ध्रुवम्।
धिक्करिष्यन्ति रथ्यासु सुरापं ब्राह्मणं यथा ।। 2.12.79 ।।
अहो दु:खमहो कृच्छ्रं यत्र वाच: क्षमे तव।
दु:खमेवंविधं प्राप्तं पुराकृतमिवाशुभम् ।। 2.12.80 ।।
चिरं खलु मया पापे त्वं पापेनाभिरक्षिता।
अज्ञानादुपसम्पन्ना रज्जुरुद्बन्धिनी यथा ।। 2.12.81 ।।
रममाणस्त्वया सार्द्धं मृत्युं त्वां नाभिलक्षये।
बालो रहसि हस्तेन कृष्णसर्पमिवास्पृशम् ।। 2.12.82 ।।
मया ह्यपितृक: पुत्र: स महात्मा दुरात्मना।
तं तु मां जीव लोकोऽयं नूनमाक्रोष्टुमर्हति ।। 2.12.83 ।।
बालिशो बत कामात्मा राजा दशरथो भृशम्।
स्त्रीकृते य: प्रियं पुत्रं वनं प्रस्थापयिष्यति ।। 2.12.84 ।।
व्रतैश्च ब्रह्मचर्यैश्चगुरुभिश्चोपकर्शित:। 
भोगकाले महत्कृच्छ्रं पुनरेव प्रपत्स्यते ।। 2.12.85 ।।
नालं द्वितीयं वचनं पुत्रो मां प्रतिभाषितुम्।
स वनं प्रव्रजेत्युक्तो बाढमित्येव वक्ष्यति ।। 2.12.86 ।।
यदि मे राघव: कुर्याद्वनं गच्छेति चोदित:।
प्रतिकूलं प्रियं मे स्यान्न तु वत्स: करिष्यति ।। 2.12.87 ।।
शुद्धभावो हि भावं मे न तु ज्ञास्यति राघव:।
स वनं प्रव्रजेत्युक्तो बाढमित्येव वक्ष्यति ।। 2.12.88 ।।
राघवे हि वनं प्राप्ते सर्वलोकस्य धिक्कृतम्।
मृत्युरक्षमणीयं मां नयिष्यति यमक्षयम् ।। 2.12.89 ।।
मृते मयि गते रामे वनं मनुजपुङ्गवे।
इष्टे मम जने शेषे किं पापं प्रतिपत्स्यसे ।। 2.12.90 ।।
कौसल्यां मां च रामं च पुत्रौ च यदि हास्यति।
दु:खान्यसहती देवी मामेवानुमरिष्यति ।। 2.12.91 ।।
कौसल्यां च सुमित्रां च मां च पुत्रैस्त्रिभि: सह।
प्रक्षिप्य नरके सा त्वं कैकेयि सुखिता भव ।। 2.12.92 ।।
मया रामेण च त्यक्तं शाश्वतं सत्कृतं गुणै:।
इक्ष्वाकुकुलमक्षोभ्यमाकुलं पालयिष्यसि ।। 2.12.93 ।।
प्रियं चेद्भ्ारतस्यैतद्रामप्रवाजनं भवेत्।
मा स्म मे भरत: कार्षीत् प्रेतकृत्यं गतायुष: ।। 2.12.94 ।।
हन्तानार्ये ममा मित्रे सकामा भव कैकयि। 
मृते मयि गते रामे वनं पुरुषपुङ्गवे ।। 2.12.95 ।।
सेदानीं विधवा राज्यं सपुत्रा कारयिष्यसि ।। 2.12.96 ।।
त्वं राजपुत्रीवादेन न्यवसो मम वेश्मनि।
अकीर्त्तिश्चातुला लोके ध्रुव: परिभवश्च मे।
सर्वभूतेषु चावज्ञा यथा पापकृतस्तथा ।। 2.12.97 ।।
कथं रथैर्विभुर्यात्वा गजाश्वैश्च मुहुर्मुहु:।
पद्भ्यां रामो महारण्ये वत्सो मे विचरिष्यति ।। 2.12.98 ।।
यस्य त्वाहारसमये सूदा: कुण्डलधारिण:।
अहंपूर्वा: पचन्ति स्म प्रशस्तं पानभोजनम् ।। 2.12.99 ।।
स कथं नु कषायाणि तिक्तानि कटुकानि च।
भक्षयन् वन्यमाहारं सुतो मे वर्त्तयिष्यति ।। 2.12.100 ।।
महार्हवस्त्रसंवीतो भूत्वा चिरसुखोषित:।
काषायपरिधानस्तु कथं भूमौ निवत्स्यति ।। 2.12.101 ।।
कस्यैतद्दारुणं वाक्यमेवंविधमचिन्तितम्।
रामस्यारण्यगमनं भरतस्याभिषेचनम् ।। 2.12.102 ।।
धिगस्तु योषितो नाम शठा: स्वार्थपरास्सदा।
न ब्रवीमि स्त्रिय: सर्वा भरतस्यैव मातरम् ।। 2.12.103 ।।
अनर्थभावेऽर्थपरे नृशंसे ममानुतापाय निविष्टभावे।
किमप्रियं पश्यसि मन्निमित्तं हितानुकारिण्यथवापि रामे ।। 2.12.104 ।।
परित्यजेयु: पितरो हि पुत्रान् भार्या: पतींश्चापि कृतानुरागा:।
कृत्स्नं हि सर्वं कुपितं जगत् स्याद्दृष्ट्वैव रामं व्यसने निमग्नम् ।। 2.12.105 ।।
अहं पुनर्देवकुमाररूपमलंकृतं तं सुतमाव्रजन्तम्।
नन्दामि पश्यन्नपि दर्शनेन भवामि दृष्ट्वा च पुनर्युवेव ।। 2.12.106 ।।
विनापि सूर्येण्ा भवेत्प्रवृत्तिरवर्षता वज्रधरेण वापि।
रामं तु गच्छन्तमित: समीक्ष्य जीवेन्न कश्चित्त्विति चेतना मे ।। 2.12.107 ।।
विनाशकामामहिताममित्रामावासयं मृत्युमिवात्मनस्त्वाम्। 
चिरं बताङ्केन धृतासि सर्पी महाविषा तेन हतोऽस्मि मोहात् ।। 2.12.108 ।।
मया च रामेण च लक्ष्मणेन प्रशास्तु हीनो भरतस्त्वया सह।
पुरं च राष्ट्रं च निहत्य बान्धवान् ममाहितानां च भवाभिहर्षिणी ।। 2.12.109 ।।
नृशंसवृत्ते व्यसनप्रहारिणि प्रसह्य वाक्यं यदिहाद्य भाषसे।
न नाम ते केन मुखात्पतन्त्यधो विशीर्यमाणा दशना: सहस्रधा ।। 2.12.110 ।।
न च  किञ्चिदाहाहितमप्रियं वचो न वेत्ति राम: परुषाणि भाषितुम्।
कथं नु रामे ह्यभिरामवादिनि ब्रवीषि दोषान् गुणनित्यसम्मते ।। 2.12.111 ।।
प्रताम्य वा प्रज्वल वा प्रणश्य वा सहस्रशो वा स्फुटिता महीं व्रज।
न ते करिष्यामि वच: सुदारुणं ममाहितं केकयराजपांसनि ।। 2.12.112 ।।
क्षुरोपमां नित्यमसत्प्रियंवदां प्रदुष्टभावां स्वकुलोपघातिनीम्।
न जीवितुं त्वां विषहेऽमनोरमां दिधक्षमाणां हृदयं सबन्धनम् ।। 2.12.113 ।।
न जीवितं मेऽस्ति कुत: पुन: सुखं विनात्मजेनात्मवत: कुतो रति:।
ममाहितं देवि न कर्तुमर्हसि स्पृशामि पादावपि ते प्रसीद मे ।। 2.12.114 ।।
स भूमिपलो विलपन्ननाथवत् स्त्रिया गृहीतो हृदयेऽतिमात्रया।
पपात देव्याश्चरणौ प्रसारितावुभावसंस्पृश्य यथातुरस्तथा ।। 2.12.115 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्वादश: सर्ग: ।। 12 ।।
अतदर्हं महाराजं शयानमतथोचितम्।
ययातिमिव पुण्यान्ते देवलोकात्परिच्युतम् ।। 2.13.1 ।।
अनर्थरूपा सिद्धार्थाह्यभीता भयदर्शिनी।
पुनराकारयामास तमेव वरमङ्गना ।। 2.13.2 ।।
त्वं कत्थसे महाराज सत्यवादी दृढव्रत:।
मम चेमं वरं कस्माद्विधारयितुमिच्छसि ।। 2.13.3 ।।
एवमुक्तस्तु कैकेय्या राजा दशरथस्तदा।
प्रत्युवाच तत: क्रुद्धो मुहूत्त विह्वलन्निव ।। 2.13.4 ।।
मृते मयि गते रामे वनं मनुजपुङ्गवे।
हन्तानार्ये ममामित्रे सकामा सुखिनी भव ।। 2.13.5 ।।
स्वर्गेपि खलु रामस्य कुशलं दैवतैरहम्।
प्रत्यादेशादभिहितं धारयिष्ये कथं बत ।। 2.13.6 ।।
कैकेय्या: प्रियकामेन राम: प्रव्राजितो मया।
यदि सत्यं ब्रवीम्येतत्तदसत्यं भविष्यति ।। 2.13.7 ।।
अपुत्रेण मया पुत्र: श्रमेण महता महान्।
रामो लब्धो महाबाहु: स कथं त्यज्यते मया ।। 2.13.8 ।।
शूरश्च कृतविद्यश्च जितक्रोध: क्षमापर:।
कथं कमलपत्राक्षो मया रामो विवास्यते ।। 2.13.9 ।।
कथमिन्दीवरश्यामं दीर्घबाहुं महाबलम्।
अभिराममहं रामं प्रेषयिष्यामि दण्डकान् ।। 2.13.10 ।।
सुखानामुचितस्यैव दु:खैरनुचितस्य च।
दु:खं नामानुपश्येयं कथं रामस्य धीमत: ।। 2.13.11 ।।
यदि दु:खमकृत्वाद्य मम संक्रमणं भवेत्।
अदु:खार्हस्य रामस्य तत: सुखमवाप्नुयाम् ।। 2.13.12 ।।
नृशंसे पापसङ्कल्पे रामं सत्यपराक्रमम्।
किं विप्रियेण कैकेयि प्रियं योजयसे मम ।। 2.13.13 ।।
अकीर्तिरतुला लोके ध्रुवः परिभवश्च मे ।। 2.13.14 ।।
तथा विलपतस्तस्य परभ्रमितचेतस:।
अस्तमभ्यागमत् सूर्योरजनी चाभ्यवर्त्तत ।। 2.13.15 ।।
सा त्रियामा तथार्त्तस्य चन्द्रमण्डलमण्डिता।
राज्ञो विलपमानस्य न व्यभासत शर्वरी ।। 2.13.16 ।।
तथैवोष्णं विनिश्वस्य वृद्धो दशरथो नृप:।
विललापार्त्तद्दु:खं गगनासक्तलोचन: ।। 2.13.17 ।।
न प्रभातं त्वयेच्छामि निशे नक्षत्रभूषणे।
क्रियतां मे दया भद्रे मयायं रचितोऽञ्जलि: ।। 2.13.18 ।।
अथवा गम्यतां शीघ्रं नाहमिच्छामि निर्घृणाम्।
नृशंसां कैकयीं द्रष्टुं यत्कृते व्यसनं महत् ।। 2.13.19 ।।
एवमुक्त्वा ततो राजा कैकेयीं संयताञ्जलि:।
प्रसादयामास पुन: कैकेयीं चेदमब्रवीत् ।। 2.13.20 ।।
साधुवृत्तस्य दीनस्य त्वद्गतस्य गतायुष:।
प्रसाद: क्रियतां देवि भद्रे राज्ञो विशेषत: ।। 2.13.21 ।।
शून्ये न खलु सुश्रोणि मयेदं समुदाहृतम्।
कुरु साधु प्रसादं मे बाले सहृदया ह्यसि ।। 2.13.22 ।।
प्रसीद देवि रामो मे त्वद्दत्तं राज्यमव्ययम्।
लभतामसितापाङ्गे यश: परमवाप्नुहि ।। 2.13.23 ।।
मम रामस्य लोकस्य गुरूणां भरतस्य च।
प्रियमेतद्गुरुश्रोणि कुरु चारुमुखेक्षणे ।। 2.13.24 ।।
विशुद्धभावस्य हि दुष्टभावा ताम्रेक्षणस्याश्रुकलस्य राज्ञ:।
श्रुत्वा विचित्रं करुणं विलापं भर्तुर्नृशंसा न चकार वाक्यम् ।। 25 ।।
तत: स राजा पुनरेव मूर्च्छित: प्रियामदुष्टां प्रतिकूलभाषिणीम्।
समीक्ष्य पुत्रस्य विवासनं प्रति क्षितौ विसंज्ञो निपपात दु:खित: ।। 2.13.26 ।।
इतीव राज्ञो व्यथितस्य सा निशा जगाम घोरं श्वसतो मनस्विन:।
विबोध्यमान: प्रतिबोधनं तदा निवारयामास स राजसत्तम: ।। 2.13.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रयोदश: सर्ग: ।। 13 ।।
पुत्रशोकार्दितं पापा विसंज्ञं पतितं भुवि।
विवेष्टमानमुद्वीक्ष्य सैक्ष्वाकमिदमब्रवीत् ।। 2.14.1 ।।
पापं कृत्वैव किमिदं मम संश्रुत्य संश्रवम्।
शेषे क्षितितले सन्न: स्थित्यां स्थातुं त्वमर्हसि ।। 2.14.2 ।।
आहु: सत्यं हि परमं धर्मं धर्मविदो जना:।
सत्यमाश्रित्य हि मया त्वं च धर्मप्रचोदित: ।। 2.14.3 ।।
संश्रुत्य शैब्य: श्येनाय स्वां तनुं जगतीपति:।
प्रदाय पक्षिणे राजन् जगाम गतिमुत्तमाम् ।। 2.14.4 ।।
तथा ह्यलर्कस्तेजस्वी ब्राह्मणे वेदपारगे।
याचमाने स्वके नेत्रे उद्धृत्या विमना ददौ ।। 2.14.5 ।।
सरितां तु पति: स्वल्पां मर्यादां सत्यमन्वित:।
सत्यानुरोधात्समये वेलां स्वां नातिवर्त्तते ।। 2.14.6 ।।
सत्यमेकपदं ब्रह्म सत्ये धर्म: प्रतिष्ठित:। 
सत्यमेवाक्षया वेदा: सत्येनैवाप्यते परम् ।। 2.14.7 ।।
सत्यं समनुवर्त्तस्व यदि धर्मे धृता मति:।
स वर: सफलो मेऽस्तु वरदो ह्यसि सत्तम ।। 2.14.8 ।।
धर्मस्येहाभिकामार्थं मम चैवाभ्यचोदनात्।
प्रव्राजय सुतं रामं त्रि: खलु त्वां ब्रवीम्यहम् ।। 2.14.9 ।।
समयं च ममाद्येमं यदि त्वं न करिष्यसि।
अग्रतस्ते परित्यक्ता परित्यक्ष्यामि जीवितम् ।। 2.14.10 ।।
एवं प्रचोदितो राजा कैकेय्या निर्विशङ्कया।
नाशकत् पाशमुन्मोक्तुं बलिरिन्द्रकृतं यथा ।। 2.14.11 ।।
उद्भ्रान्तहृदयश्चापि विवर्णवदनोऽभवत्।
स धुर्यो वै परिस्पन्दन् युगचक्रान्तरं यथा ।। 2.14.12 ।।
विह्वलाभ्यां च नेत्राभ्यामपश्यन्निव भूमिप:।
कृच्छ्राद्धैर्येण संस्तभ्य कैकेयीमिदमब्रवीत् ।। 2.14.13 ।।
यस्ते मन्त्रकृत: पाणिरग्नौ पापे मया धृत:।
तं त्यजामि स्वजं चैव तव पुत्रं सह त्वया ।। 2.14.14 ।।
प्रयाता रजनीदेवि सूर्यस्योदयनं प्रति।
अभिषेकं गुरुजनस्त्वरयिष्यति मां ध्रुवम् ।। 2.14.15 ।।
रामाभिषेकसम्भारैस्तदर्थमुपकल्पितै:।
राम: कारयितव्यो मे मृतस्य सलिलक्रियाम् ।। 2.14.16 ।।
त्वया सपुत्रया नैव कर्त्तव्या सलिलक्रिया।
व्याहन्तास्यशुभाचारे यदि रामाभिषेचनम् ।। 2.14.17 ।।
न च शक्नोम्यहं द्रष्टुं दृष्ट्वा पूर्वं तथासुखम्।
हतहर्षं निरानन्दं पुनर्जनमवाङ्मुखम् ।। 2.14.18 ।।
तां तथा ब्रुवतस्तस्य भूमिपस्य महात्मन:।
प्रभाता शर्वरी पुण्या चन्द्रनक्षत्रशालिनी ।। 2.14.19 ।।
तत: पापसमाचारा कैकेयी पार्थिवं पुन:।
उवाच परुषं वाक्यं वाक्यज्ञा रोषमूर्च्छिता ।। 2.14.20 ।।
किमिदं भाषसे राजन् वाक्यं गररुजोपमम्।
आनाययितुमक्लिष्टं पुत्रं राममिहार्हसि ।। 2.14.21 ।।
स्थाप्य राज्ये मम सुतं कृत्वा रामं वनेचरम्।
निस्सपत्नां च मां कृत्वा कृतकृत्यो भविष्यसि ।। 2.14.22 ।।
स नुन्न इव तीक्ष्णेन प्रतोदेन हयोत्तम:।
राजा प्रयोदितोऽभीक्ष्णं कैकेयीमिदमब्रवीत् ।। 2.14.23 ।।
धर्मबन्धेन बद्धोऽस्मि नष्टा च मम चेतना।
ज्येष्ठं पुत्रं प्रियं रामं द्रष्टुमिच्छामि धार्मिकम् ।। 2.14.24 ।।
तत: प्रभातां रजनीमुदिते च दिवाकरे।
पुण्ये नक्षत्रयोगे च मुहूर्त्ते च समाहिते ।। 2.14.25 ।।
वसिष्ठो गुणसम्पन्न: शिष्यै: परिवृतस्तदा।
उपगृह्याशु सम्भारान् प्रविवेश पुरोत्तमम् ।। 2.14.26 ।।
सिक्तसम्मार्जितपथां पताकोत्तमभूषिताम्।
विचित्रकुसुमाकीर्णां नानास्रग्भिर्विराजिताम् ।। 2.14.27 ।।
संहृष्टमनुजोपेतां समृद्धविपणापणाम्।
महोत्सवसमाकीर्णां राघवार्थे समुत्सुकाम् ।। 2.14.28 ।।
चन्दनागरुधूपैश्च सर्वत: परिधूपिताम्।
तां पुरीं समतिक्रम्य पुरन्दरपुरोपमाम् ।। 2.14.29 ।।
ददर्शान्त:पुरं श्रेष्ठं नानाद्विजगणायुतम्।
पौरजानपदाकीर्णं ब्राह्मणैरुपशोभितम्। 
यज्ञविद्भि: सुसम्पूर्णं सदस्यै: परमद्विजै: ।। 2.14.30 ।।
तदन्त:पुरमासाद्य व्यतिचक्राम तु जनम्।
वसिष्ठ: परमप्रीत: परमर्षिर्विवेश च ।। 2.14.31 ।।
स त्वपश्यद्विनिष्क्रान्तं सुमन्त्रं नाम सारथिम्।
द्वारे तु राजसिंहस्य सचिवं प्रियदर्शनम् ।। 2.14.32 ।।
तमुवाच महातेजा: सूतपुत्रं विशारदम्।
वसिष्ठ: क्षिप्रमाचक्ष्व नृपतेर्मामिहागतम् ।। 2.14.33 ।।
इमे गङ्गोदकघटा: सागरेभ्यश्च काञ्चना:।
औदुम्बरं भद्रपीठमभिषेकार्थमाहृतम् ।। 2.14.34 ।।
सर्वबीजानि गन्धाश्च रत्नानि विविधानि च।
क्षौद्रं दधि धृतं लाजा दर्भा: सुमनस: पय: ।। 2.14.35 ।।
अष्टौ च कन्यारुचिरा मत्तश्च वरवारण:।
चतुरश्वो रथ: श्रीमान् निस्त्रिंशो धनुरुत्तमम् ।। 2.14.36 ।।
वाहनं नरसंयुक्तं छत्रं च शशिसन्निभम्।
श्वेते च वालव्यजने भृङ्गारश्च हिरण्मय: ।। 2.14.37 ।।
हेमदामपिनद्धश्च ककुद्मान् पाण्डरो वृष:।
केसरी च चतुर्दंष्ट्रो हरिश्रेष्ठो महाबल: ।। 2.14.38 ।।
सिंहासनं व्याघ्रतनु: समिद्धश्च हुताशन:।
सर्ववादित्रसङ्घाश्च वेश्याश्चालंकृता: स्त्रिय: ।। 2.14.39 ।।
आचार्या ब्राह्मणां गाव: पुण्याश्च मृगपक्षिण:।
पौरजानपदश्रेष्ठा नैगमाश्च गणै: सह ।। 2.14.40 ।।
एते चान्ये च बहव: प्रीयमाणा: प्रियम्वदा:।
अभिषेकाय रामस्य सह तिष्ठन्ति पार्थिवै: ।। 2.14.41 ।।
त्वरयस्व महाराजं यथा समुदितेऽहनि।
पुण्ये नक्षत्रयोगे च रामो राज्यमवाप्नुयात् ।। 2.14.42 ।।
इति तस्य वच: श्रुत्वा सूतपूत्रो महात्मन:। 
स्तुवन्नृपतिशार्दूलं प्रविवेश निवेशनम् ।। 2.14.43 ।।
तं तु पूर्वोदितं वृद्धं द्वारस्था राजसम्मतम्।
न शेकुरभिसंरोद्धुं राज्ञ: प्रियचिकीर्षव: ।। 2.14.44 ।।
स समीपस्थितो राज्ञस्तामवस्थामजज्ञिवान्।
वाग्भि: परमतुष्टाभिरभिष्टोतुं प्रचक्रमे ।। 2.4.45 ।।
तत: सूतो यथाकालं पार्थिवस्य निवेशने।
सुमन्त्र: प्राञ्जलिर्भूत्वा तुष्टाव जगतीपतिम् ।। 2.14.46 ।।
यथा नन्दति तेजस्वी सागरो भास्करोदये।
प्रीत: प्रीतेन मनसा तथानन्दघन: स्वत: ।। 2.14.47 ।।
इन्द्रमस्यां तु वेलायामभितुष्टाव मातलि:।
सोऽजयद्दानवान् सर्वांस्तथा त्वां बोधयाम्यहम् ।। 2.14.48 ।।
वेदा: सहाङ्गविद्याश्च यथा ह्यात्मभुवं विभुम्।
ब्रह्माणं बोधयन्त्यद्य तथा त्वां बोधयाम्यहम् ।। 2.14.49 ।।
आदित्य: सह चन्द्रेण यथा भूतधरां शुभाम्।
बोधयत्यद्य पृथिवीं तथा त्वां बोधयाम्यहम् ।। 2.14.50 ।।
उत्तिष्ठाशु महाराज कृत कौतुकमङ्गल:।
विराजमानो वपुषा मेरोरिव दिवाकर: ।। 2.14.51 ।।
सोमसूर्यौ च काकुत्स्थ शिववैश्रवणावपि।
वरुणश्चाग्निरिन्द्रश्च विजयं प्रदिशन्तु ते ।। 2.14.52 ।।
गता भगवती रात्रि: कृतं कृत्यमिदं तव।
बुध्यस्व नृपशार्दूल कुरु कार्यमनन्तरम् ।। 2.14.53 ।।
उदतिष्ठत रामस्य समग्रमभिषेचनम्।
पौरजानपदैश्चापि नैगमैश्च कृताञ्जलि: ।। 2.14.54 ।।
स्वयं वसिष्ठो भगवान् ब्राह्मणै: सह तिष्ठति। 
क्षिप्रमाज्ञाप्यतां राजन् राघवस्याभिषेचनम् ।। 2.14.55 ।।
यथा ह्यपाला: पशवो यथा सेना ह्यनायका।
यथा चन्द्रं विना रात्रिर्यथा गावो विना वृषम् ।। 2.14.56 ।।
एवं हि भवता राष्ट्रं यत्र राजा न दृश्यते ।। 2.14.57 ।।
इति तस्य वच: श्रुत्वा सान्त्वपूर्वमिवार्थवत्।
अभ्यकीर्यत शोकेन भूय एव महीपति: ।। 2.14.58 ।।
तत: स राजा तं सूतं सन्नहर्ष: सुतं प्रति।
शोकरक्तेक्षण: श्रीमान् उद्वीक्ष्योवाच धार्मिक:।
वाक्यैस्तु खलु मर्माणि मम भूयो निकृन्तसि ।। 2.14.59 ।।
सुमन्त्र: करुणं श्रुत्वा दृष्ट्वा दीनं च पार्थिवम्।
प्रगृहीताञ्जलि: किञ्चित्तस्माद्देशादपाक्रमत् ।। 2.14.60 ।।
यदा वक्तुं स्वयं दैन्यान्न शशाक महीपति:।
तदा सुमन्त्रं मन्त्रज्ञा कैकेयी प्रत्युवाच ह ।। 2.14.61 ।।
सुमन्त्र राजा रजनीं रामहर्षसमुत्सुक:।
प्रजागरपरिश्रान्तो निद्रावया वशमेयिवान् ।। 2.14.62 ।।
तद्गच्छ त्वरितं सूत राजपुत्रं यशस्विनम्।
राममानय भद्र ते नात्र कार्या विचारणा ।। 2.14.63 ।।
स मन्यमान: कल्याणं हृदयेन ननन्द च।
निर्जगाम च सम्प्रीत्या त्वरितो राजशासनात् ।। 2.14.64 ।।
सुमन्त्रश्चिन्तयामास त्वरितं चोदितस्तया।
व्यक्तं रामाभिषेकार्थमिहायास्यति धर्मवित् ।। 2.14.65 ।।
इति सूतो मतिं कृत्वा हर्षेण महता वृत:।
निर्जगाम महाबाहू राघवस्य दिदृक्षया ।। 2.14.66 ।।
सागरह्रदसङ्काशात् सुमन्त्रोऽन्त:पुराच्छुभात्। 
निष्क्रम्य जनसम्बाधं ददर्श द्वारमग्रत: ।। 2.14.67 ।।
तत: पुरस्तात् सहसा विनिर्गतो महीपतीन् द्वारगतो विलोकयन्।
ददर्श पौरान् विविधान् महाधनानुपस्थितान् द्वारमुपेत्य विष्ठितान् ।। 2.14.68 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुर्दश: सर्ग: ।। 14 ।।
ते तु तां रजनीमुष्य ब्राह्मणा वेदपारगा:।
उपतस्थुरुपस्थानं सह राजपुरोहिता: ।। 2.15.1 ।।
अमात्या बलमुख्याश्च मुख्या ये निगमस्य च।
राघवस्याभिषेकार्थे प्रीयमाणास्तु सङ्गता: ।। 2.15.2 ।।
उदिते विमले सूर्य्ये पुष्ये चाभ्याग तेऽहनि।
लग्ने कर्कटके प्राप्ते जन्म रामस्य च स्थिते।
अभिषेकाय रामस्य द्विजेन्द्रैरुपकल्पितम् ।। 2.15.3 ।।
काञ्चनाजलकुम्भाश्च भद्रपीठं स्वलंकृतम्।
रथश्च सम्यगास्तीर्णो भास्वता व्याघ्रचर्मणा ।। 2.15.4 ।।
गङ्गायमुनयो: पुण्यात् सङ्गमादाहृतं जलम्।
याश्चान्या: सरित: पुण्या ह्रदा: कूपा: सरांसि च ।। 2.15.5 ।।
प्राग्वाहाश्चोर्ध्ववाहाश्च तिर्यग्वाहास्समाहिता:।
ताभ्यश्चैवाहृतं तोयं समुद्रेभ्यश्च सर्वश: ।। 2.15.6 ।।
सलाजा: क्षीरिभिश्छन्ना घटा: काञ्चनराजता:।
पद्मोत्पलयुता भान्ति पूर्णा: परमवारिणा ।। 2.15.7 ।।
क्षौद्रं दधि घृतं लाजा दर्भा: सुमनस: पय:।
वेश्याश्चैव शुभाचारा: सर्वाभरणभूषिता: ।। 2.15.8 ।।
चन्द्रांशुविकचप्रख्यं काञ्चनं रत्नभूषितम्। 
सज्जं तिष्ठति रामस्य वालव्यजनमुत्तमम् ।। 2.15.9 ।।
चन्द्रमण्डलसङ्काशमातपत्रं च पाण्डरम्।
सज्जं द्युतिकरं श्रीमदभिषेकपुरस्कृतम् ।। 2.15.10 ।।
पाण्डरश्च  वृष: सज्ज: पाण्डरोऽश्वश्च संस्थित:।
प्रसृतश्च गज: श्रीमानौपवाह्य: प्रतीक्षते ।। 2.15.11 ।।
अष्टौ च कन्या माङ्गल्या: सर्वाभरणभूषिता:।
वादित्राणि च सर्वाणि वन्दिनश्च तथा परे ।। 2.15.12 ।।
इक्ष्वाकूणां यथा राज्ये सम्भ्रियेताभिषेचनम्।
तथा जातीयमादाय राजपुत्राभिषेचनम् ।। 2.15.13 ।।
ते राजवचनात्तत्र समवेता महीपतिम्।
अपश्यन्तोऽब्रुवन् को नु राज्ञो न: प्रतिवेदयत् ।। 2.15.14 ।।
न पश्यामश्च राजानमुदितश्च दिवाकर:।
यौवराज्याभिषेकश्च सज्जो रामस्य धीमत: ।। 2.15.15 ।।
इति तेषु ब्रुवाणेषु सार्वभौमान् महीपतीन्।
अब्रवीत्तानिदं सर्वान् सुमन्त्रो राजसत्कृत: ।। 2.15.16 ।।
रामं राज्ञो नियोगेन त्वरया प्रस्थितोऽस्म्यहम्।
पूज्या राज्ञो भवन्तस्तु रामस्य च विशेषत: ।। 2.15.17 ।।
अयं पृच्छामि वचनात्सुखमायुष्मतामहम्।
राज्ञ: सम्प्रतिबुद्धस्य यच्चागमनकारणम् ।। 2.15.18 ।।
इत्युक्त्वान्त:पुरद्वारमाजगाम पुराणवित्।
सदासक्तं च तद्वेश्म सुमन्त्र: प्रविवेशह ।। 2.15.19 ।।
तुष्टावास्य तदा वंशं प्रविश्य स विशांपते:।
शयनीयं नरेन्द्रस्य तदासाद्य व्यतिष्ठत ।। 2.15.20 ।।
सोऽत्यासाद्य तु तद्वेश्म तिरस्करणिमन्तरा।
आशीर्भिर्गुणयुक्ताभिरभितुष्टाव राघवम् ।। 2.15.21 ।।
सोमसूर्यौ च काकुत्स्थ शिववैश्रवणावपि।
वरुणश्चाग्निरिन्द्रश्च विजयं प्रदिशन्तु ते ।। 2.15.22 ।।
गता भगवती रात्रि: कृतं कृत्यमिदं तव।
बुध्यस्व नृपशार्दूल कुरु कार्य्यमनन्तरम् ।। 2.15.23 ।।
ब्राह्मणा बलमुख्याश्च नैगमाश्चागता नृप।
दर्शनं प्रतिकांक्षन्ते प्रतिबुध्यस्व राघव ।। 2.15.24 ।।
वस्तुवन्तं तं तदा सूतं सुमन्त्रं मन्त्रकोविदम्।
प्रतिबुध्य ततो राजा इदं वचनमब्रवीत् ।। 2.15.25 ।।
राममानय सूतेति यदस्यभिहितोऽनया।
किमिदं कारणं येन ममाज्ञा प्रतिहन्यते ।। 2.15.26 ।।
न चैव सम्प्रसुप्तोऽहमानयेहाशु राघवम्।
इति राजा दशरथ: सूतं तत्रान्वशात् पुन: ।। 2.15.27 ।।
स राजवचनं श्रुत्वा शिरसा प्रतिपूज्य तम्।
निर्जगाम नृपावासान्मन्यमान: प्रियं महत् ।। 2.15.28 ।।
प्रपन्नो राजमार्गं च पताकाध्वजशोभितम्। 
हृष्ट: प्रमुदित: सूतो जगामाशु विलोकयन् ।। 2.15.29 ।।
स सूतस्तत्र शुश्राव रामाधिकरणा: कथा:। 
अभिषेचनसंयुक्ता: सर्वलोकस्य हृष्टवत् ।। 2.15.30 ।।
ततो ददर्श रुचिरं कैलासशिखरप्रभम्।
रामवेश्म सुमन्त्रस्तु शक्रवेश्मसमप्रभम् ।। 2.15.31 ।।
महाकवाटविहितं वितर्दिशतशोभितम्।
काञ्चनप्रतिमैकाग्रं मणिविद्रुमतोरणम् ।। 2.15.32 ।।
शारदाभ्रघनप्रख्यं दीप्तमेरुगुहोपमम्।
मणिभिर्वरमाल्यानां सुमहद्भिरलङ्कृतम् ।। 2.15.33 ।।
मुक्तामणिभिराकीर्णं चन्दनागरुधूपितम्।
गन्धान्मनोज्ञान् विसृजद्दार्दुरं शिखरं यथा ।। 2.15.34 ।।
सारसैश्च मयूरैश्च विनदद्भिर्विराजितम्।
सुकृतेहामृगाकीर्णं सुकीर्णं भक्तिभिस्तथा ।। 2.15.35 ।।
मनश्चक्षुश्च भूतानामाददत्तिग्मतेजसा।
चन्द्रभास्करसङ्काशं कुबेरभवनोपमम् ।। 2.15.36 ।।
महेन्द्रधामप्रतिमं नानापक्षिसमाकुलम्।
मेरुश्रृङ्गसमं सूतो रामवेश्म ददर्श ह ।। 2.15.37 ।।
उपस्थितै: समाकीर्णं जनैरञ्जलिकारिभि:।
उपादाय समाक्रान्तैस्तथा जानपदैर्जनै: ।। 2.15.38 ।।
रामाभिषेकसुमुखैरुन्मुखै: समलंकृतम्।
महामेघसमप्रख्यमुदग्रं सुविभूषितम् ।। 2.15.39 ।।
नानारत्नसमाकीर्णं कुब्जकैरातकावृतम् ।। 2.15.40 ।।
स वाजियुक्तेन रथेन सारथिर्नराकुलं राजकुलं विलोकयन्।
वरूथिना रामगृहाभिपातिना पुरस्य सर्वस्य मनांसि रञ्जयत् ।। 2.15.41 ।।
तत: समासाद्य महाधनं महत् प्रहृष्टरोमा स बभूव सारथि:।
मृगैर्मयूरैश्च समाकुलोल्बणं गृहं वरार्हस्य शचीपतेरिव ।। 2.15.42 ।।
स तत्र कैलासनिभा: स्वलंकृता: प्रविश्य कक्ष्यास्त्रिदशालयोपमा:।
प्रियान्नरान् राममते स्थितान् बहूनपोह्य शुद्धान्तमुपस्थितो रथी ।। 2.15.43 ।।
स तत्र शुश्राव च हर्षयुक्ता रामाभिषेकार्थकृता जनानाम्।
नरेन्द्रसूनोरभिमङ्गलार्थास्सर्वस्य लोकस्य गिर: प्रहृष्ट: ।। 2.15.44 ।।
महेन्द्रसद्मप्रतिमं तु वेश्म रामस्य रम्यं मृगपक्षिजुष्टम्।
ददर्श मेरोरिव शृङ्गमुच्चं विभ्राजमानं प्रभया सुमन्त्र: ।। 2.15.45 ।।
उपस्थितैरञ्जलिकारकैश्च सोपायनैर्जानपदैश्च मर्त्यै:।
कोट्या परार्द्धैश्च विमुक्तयानै: समाकुलं द्वारपथं ददर्श ।। 2.15.46 ।।
ततो महामेघमहीधराभं प्रभिन्नमत्यङ्कुशमप्रसह्यम्।
रामौपवाह्यं रुचिरं ददर्श शत्रुञ्जयं नागमुदग्रकायम् ।। 2.15.47 ।।
स्वलंकृतान् साश्वरथान् सकुञ्जरानमात्यमुख्यान् शतशश्च वल्लभान्।
व्यापोह्य सूत: सहितान् समन्तत: समृद्धमन्त:पुरमाविवेश ।। 2.15.48 ।।
तदद्रिकूटाचलमेघसन्निभं महाविमानोत्तमवेश्मसङ्घवत्।
अवार्यमाण: प्रविवेश सारथि: प्रभूतरत्नं मकरो यथार्णवम् ।। 2.15.49 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चदश: सर्ग: ।। 15 
।।
स तदन्त:पुरद्वारं समतीत्य जनाकुलम्।
प्रविविक्तां तत: कक्ष्यामाससाद पुराणवित् ।। 2.16.1 ।।
प्रासकार्मुकबिभ्रद्भिर्युवभिर्मृष्टकुण्डलै:।
अप्रमादिभिरेकाग्रै: स्वनुरक्तैरधिष्ठिताम् ।। 2.16.2 ।।
तत्र काषायिणो वृद्धान् वेत्रपाणीन् स्वलंकृतान्।
ददर्श विष्ठितान् द्वारि स्त्र्यध्यक्षान् सुसमाहितान् ।। 2.16.3 ।।
ते समीक्ष्य समायान्तं रामप्रियचिकीर्षव:।
सह सोत्पतिता: सर्वे स्वासनेभ्य: ससम्भ्रमा: ।। 2.16.4 ।।
तानुवाच विनीतात्मा सूतपुत्र: प्रदक्षिण:। 
क्षिप्रमाख्यात रामायसुमन्त्रो द्वारि तिष्ठति ।। 2.16.5 ।।
ते राममुपसङ्गम्य भर्त्तु: प्रियचिकीर्षव:।
सहभार्याय रामाय क्षिप्रमेवाचचक्षिरे ।। 2.16.6 ।।
प्रतिवेदितमाज्ञाय सूतमभ्यन्तरं पितु:।
तत्रैवानाययामास राघवप्रियकाम्यया ।। 2.16.7 ।।
तं वैश्रवणसङ्काशमुपविष्टं स्वलंकृतम्।
ददर्श सूत: पर्य्यङ्के सौवर्णे सोत्तरच्छदे ।। 2.16.8 ।।
वराहरुधिराभेण शुचिना च सुगन्धिना।
अनुलिप्तं परार्ध्येन चन्दनेन परन्तपम् ।। 2.16.9 ।।
स्थितया पार्श्वतश्चापि वालव्यजनहस्तया।
उपेतं सीतया भूयश्चित्रया शशिनं यथा ।। 2.16.10 ।।
त तपन्तमिवादित्यमुपपन्नं स्वतेजसा।
ववन्दे वरदं वन्दी विनयज्ञो विनीतवत् ।। 2.16.11 ।।
प्राञ्जलिस्तु सुखं पृष्ट्वा विहारशयनासने।
राजपुत्रमुवाचेदं सुमन्त्रो राजसत्कृत: ।। 2.16.12 ।।
कौसल्या सुप्रजा राम पिता त्वां द्रष्टुमिच्छति।
महिष्या सह कैकेय्या गम्यतां तत्र मा चिरम् ।। 2.16.13 ।।
एवमुक्तस्तु संहृष्टो नरसिंहो महाद्युति:।
तत: सम्मानयामास सीतामिदमुवाच ह ।। 2.16.14 ।।
देवि देवश्च देवी च समागम्य मदन्तरे।
मन्त्रयेते ध्रुवं किञ्चिदमिषेचनसंहितम् ।। 2.16.15 ।।
लक्षयित्वा ह्यभिप्रायं प्रियकामा सुदक्षिणा।
सञ्चोदयति राजानं मदर्थं मदिरेक्षणे । 2.16.16 ।।
सा प्रहृष्टा महाराजं हितकामानुवर्त्तिनी।
जननी चार्थकामा मे केकयाधिपते: सुता ।। 2.16.17 ।।
दिष्ट्या खलु महाराजो महिष्या प्रियया सह।
सुमन्त्रं प्राहिणोद्दूतमर्थकामकरं मम ।। 2.16.18 ।।
यादृशी परिषत्तत्र तादृशो दूत आगत:।
ध्रुवमद्यैव मां राजा यौवराज्येऽभिषेक्ष्यति ।। 2.16.19 ।।
हन्त शीघ्रमितो गत्वा द्रक्ष्यामि च महीपतिम्।
सह त्वं परिवारेण सुखमास्व रमस्व च ।। 2.16.20 ।।
पतिसम्मानिता सीता भर्त्तारमसितेक्षणा।
आद्वारमनुवव्राज मङ्गलान्यभिदध्युषी ।। 2.16.21 ।।
राज्यं द्विजातिभिर्जुष्टं राजसूयाभिषेचनम्।
कर्तुमर्हति ते राजा वासवस्येव लोककृत् ।। 2.16.22 ।।
दीक्षितं व्रतसम्पन्नं वराजिनधरं शुचिम्।
कुरङ्गश्रृङ्गपाणिं च पश्यन्ती त्वां भजाम्यहम् ।। 2.16.23 ।।
पूर्वां दिशं वज्रधरो दक्षिणां पातु ते यम:।
वरुण: पश्चिमामाशां धनेशस्तूत्तरां दिशम् ।। 2.16.24 ।।
अथ सीतामनुज्ञाप्य कृतकौतुकमङ्गल:। 
निश्चक्राम सुमन्त्रेण सह रामो निवेशनात् ।। 2.16.25 ।।
पर्वतादिव निष्क्रम्य सिंहो गिरिगुहाशय:।
लक्ष्मणं द्वारि सोपश्यत् प्रह्वा़ञ्जिलिपुटं स्थितम् ।। 2.16.26 ।।
अथ मध्यमकक्ष्यायां समागम्य सुहृज्जनै:।
स सर्वानर्थिनो दृष्ट्वा समेत्य प्रतिनन्द्य च ।। 2.16.27 ।।
तत: पावकसङ्काशमारुरोह रथोत्तमम्।
वैयाघ्रं पुरुषव्याघ्रो रजतं राजनन्दन: ।। 2.16.28 ।।
मेघनादमसम्बाधं मणिहेमविभूषितम्।
मुष्णन्तमिव चक्षूंषि प्रभया सूर्यवर्चसम् ।। 2.16.29 ।।
करेणुशिशुकल्पैश्च युक्तं परमवाजिभि:।
हरियुक्तं सहस्राक्षो रथमिन्द्र इवाशुगम्।
प्रययौ तूर्णमास्थाय राघवो ज्वलित: श्रिया ।। 2.16.30 ।।
स पर्जन्य इवाकाशे स्वनवानभिनादयन्।
निकेतान्निर्ययौ श्रीमान् महेन्द्रादिव चन्द्रमा: ।। 2.16.31 ।।
छत्रचामरपाणिस्तु लक्ष्मणो राघवानुज:।
जुगोप भ्रातरं भ्राता रथमास्थाय पृष्टत: ।। 2.16.32 ।।
ततो हलहलाशब्दस्तुमुल: समजायत।
तस्य निष्क्रममाणस्य जनौघस्य समन्तत: ।। 2.16.33 ।।
ततो हयवरा मुख्या नागाश्च गिरिसन्निभा:।
अनुजग्मुस्तदा रामं शतशोऽथ सहस्रश: ।। 2.16.34 ।।
अग्रतश्चास्य सन्नद्धाश्चन्दनागरुरूषिता:।
खड्गचापधरा: शूरा जग्मुराशंसवो जना: ।। 2.16.35 ।।
ततो वादित्रशब्दास्तु स्तुतिशब्दास्तु वन्दिनाम्।
सिंहनादाश्च शूराणां तथा शुश्रुविरे पथि ।। 2.16.36 ।।
हर्म्यवातायनस्थाभिर्भूषिताभिस्समन्तत:। 
कीर्य्यमाण: सुपुष्पौघैर्ययौ स्त्रीभिररिन्दम: ।। 2.16.37 ।।
रामं सर्वानवद्याङ्ग्यो रामपिप्रीषया तत:।
वचोभिरग्र्यैर्हर्म्यस्था: क्षितिस्थाश्च ववन्दिरे ।। 2.16.38 ।।
नूनं नन्दति ते माता कौसल्या मातृनन्दन।
पश्यन्ती सिद्धयात्रं त्वां पित्र्यं राज्यमवस्थितम् ।। 2.16.39 ।।
सर्वसीमन्तिनीभ्यश्च सीतां सीमन्तिनीवराम्।
अमन्यन्त हि ता नार्यो रामस्य हृदयप्रियाम् ।। 2.16.40 ।।
तया सुचरितं देव्या पुरा नूनं महत्तप:।
रोहिणीव शशाङ्केन रामसंयोगमाप या ।। 2.16.41 ।।
इति प्रासाद शृङ्गेषु प्रमदाभिर्नरोत्तम:। 
शुश्राव राजमार्गस्थ: प्रिया वाच उदाहृता: ।। 2.16.42 ।।
स राघवस्तत्र कथाप्रपञ्चान् शुश्राव लोकस्य समागतस्य।
आत्माधिकारा विविधाश्च वाच: प्रहृष्टरूपस्य पुरो जनस्य ।। 2.16.43 ।।
एष श्रियं गच्छति राघवोऽद्य राजप्रसादाद्विपुलां गमिष्यन्।
एते वयं सर्वसमृद्धकामा एषामयं नो भविता प्रशास्ता ।। 2.16.44 ।।
लाभो जनस्यास्य यदेष सर्वं प्रपत्स्यते राष्ट्रमिदं चिराय।
न ह्यप्रियं किञ्चन जातु कश्चित् पश्येन्न दु:खं मनुजाधिपेऽस्मिन् ।। 2.16.45 ।।
स घोषवद्भिश्च हयैर्मतङ्गजै: पुरस्सरै: स्वस्तिकसूतमागधै:।
महीयमान: प्रवरैश्च वादकैरभिष्टुतो वैश्रवणो यथा ययौ ।। 2.16.46 ।।
करेणुमातङ्गरथाश्वसङ्कुलं महाजनौघप्रतिपूर्णचत्वरम्।
प्रभूतरत्नं बहुपण्यसञ्चयं ददर्श रामो रुचिरं महापथम् ।। 2.16.47 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षोडश: सर्ग: ।। 16 ।।
स रामो रथमास्थाय सम्प्रहृष्टसुहृज्जन:।
पताकाध्वजसम्पन्नं महार्हागरुधूपितम्।
अपश्यन्नगरं श्रीमान्नानाजनसमाकुलम् ।। 2.17.1 ।।
स गृहैरभ्रसङ्काशै: पाण्डरैरुपशोभितम्।
राजमार्गं ययौ रामो मध्येनागरुधूपितम् ।। 2.17.2 ।।
चन्दनानां च मुख्यानामगरूणां च सञ्चयै:।
उत्तमानां च गन्धानां क्षौमकौशाम्बरस्य च ।। 2.17.3 ।।
अविद्धाभिश्च मुक्ताभिरुत्तमै: स्फाटिकैरपि।
शोभमानमसम्बाधैस्तं राजपथमुत्तमम् ।। 2.17.4 ।।
संवृतं विविधै: पण्यैर्भक्ष्यैरुच्चावचैरपि।
ददर्श तं राजपथं दिवि देवपथं यथा ।। 2.17.5 ।।
दध्यक्षतहविर्लाजैर्धूपैरगरुचन्दनै:।
नानामाल्योपगन्धैश्च सदाभ्यर्चितचत्वरम् ।। 2.17.6 ।।
आशीर्वादान् बहून् शृण्वन् सुहृद्भि: समुदीरितान्।
यथार्हं चापि सम्पूज्य सर्वानेव नरान् ययौ ।। 2.17.7 ।।
पितामहैराचरितं तथैव प्रपितामहै:।
अद्योपादाय तं मार्गमभिषिक्तोऽनुपालय ।। 2.17.8 ।।
यथा स्म लालिता: पित्रा यथा पूर्वै: पितामहै:।
तत: सुखतरं रामे वत्स्यामस्सति राजनि ।। 2.17.9 ।।
अलमद्य हि भुक्तेन परमार्थैरलं च न:।
यथा पश्याम निर्यान्तं रामं राज्ये प्रतिष्ठितम् ।। 2.17.10 ।।
ततो हि न: प्रियतरं नान्यत् किञ्चिद्भविष्यति। 
यथाभिषेको रामस्य राज्येनामिततेजस: ।। 2.17.11 ।।
एताश्चान्याश्च सुहृदामुदासीन: कथा: शुभा:।
आत्मसम्पूजनी: शृण्वन् ययौ रामो महापथम् ।। 2.17.12 ।।
न हि तस्मान्मन: कश्चिच्चक्षुषी वा नरोत्तमात्।
नर: शक्नोत्यपाक्रष्टुमतिक्रान्तेऽपि राघवे ।। 2.17.13 ।।
यश्च रामं न पश्येत्तु यं च रामो न पश्यति।
निन्दित: स वसेल्लोके स्वात्माप्येनं विगर्हते ।। 2.17.14 ।।
सर्वेषां हि स धर्मात्मा वर्णानां कुरुते दयाम्। 
चतुर्णां हि वयस्स्थानां तेन ते तमनुव्रता: ।। 2.17.15 ।।
चतुष्पथान् देवपथांश्चैत्यान्यायतनानि च। 
प्रदक्षिणं परिहरन् जगाम नृपते: सुत: ।। 2.17.16 ।।
स राजकुलमासाद्य मेघसङ्घोपमै: शुभै:।
प्रासादश्रृङ्गैर्विविधै: कैलासशिखरोपमै: ।। 2.17.17 ।।
आवारयद्भिर्गगनं विमानैरिव पाण्डरै:।
वर्द्धमानगृहैश्चापि रत्नजालपरिष्कृतै: ।। 2.17.18 ।।
तत्पृथिव्यां गृहवरं महेन्द्रभवनोपमम्।
राजपुत्र: पितुर्वेश्म प्रविवेश श्रिया ज्वलन् ।। 2.17.19 ।।
स कक्ष्या धन्विभिर्गुप्तास्तिस्रोऽतिक्रम्य वाजिभि:।
पदातिरपरे कक्ष्ये द्वे जगाम नरोत्तम: ।। 2.17.20 ।।
स सर्वा: समतिक्रम्य कक्ष्यादशरथात्मज:।
सन्निवर्त्त्य जनं सर्वं शुद्धान्तं पुनरभ्यगात् ।। 2.17.21 ।।
तत: प्रविष्टे पितुरन्तिकं तदा जन: स सर्वोमुदितो नृपात्मजे।
प्रतीक्षते तस्य पुनर्विनिर्गमं यथोदयं चन्द्रमस: सरित्पति: ।। 2.17.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तदश: सर्ग: ।। 17 ।।
स ददर्शासने रामो निषण्णं पितरं शुभे।
कैकेयीसहितं दीनं मुखेन परिशुष्यता ।। 2.18.1 ।।
स पितुश्चरणौ पूर्वमभिवाद्य विनीतवत्।
ततो ववन्दे चरणौ कैकेय्या: सुसमाहित: ।। 2.18.2 ।।
रामेत्युक्त्वा च वचनं बाष्पपर्याकुलेक्षण:।
शशाक नृपतिर्दीनो नेक्षितुं नाभिभाषितुम् ।। 2.18.3 ।।
तदपूर्वं नरपतेर्दृष्ट्वा रूपं भयावहम्।
रामोऽपि भयमापन्न: पदा स्पृष्ट्वेव पन्नगम् ।। 2.18.4 ।।
इन्द्रियैरप्रहृष्टैस्तं शोकसन्तापकर्शितम्।
निश्वसन्तं महाराजं व्यथिताकुलचेतसम् ।। 2.18.5 ।।
ऊर्मिमालिनमक्षोभ्यं क्षुभ्यन्तमिव सागरम्।
उपप्लुतमिवादित्यमुक्तानृतमृषिं यथा ।। 2.18.6 ।।
अचिन्त्यकल्पं हि पितुस्तं शोकमुपधारयन्।
बभूव संरब्धतर: समुद्र इव पर्वणि ।। 2.18.7 ।।
चिन्तयामास च तदा राम: पितृहितेरत:।
किं स्विदद्यैव नृपतिर्न मां प्रत्यभिनन्दति ।। 2.18.8 ।।
अन्यदा मां पिता दृष्ट्वा कुपितोऽपि प्रसीदति।
तस्य मामद्य संप्रेक्ष्य किमायास: प्रवर्तते ।। 2.18.9 ।।
स दीन इव शोकार्त्तो विषण्णवदनद्युति:।
कैकेयीमभिवाद्यैव रामो वचनमब्रवीत् ।। 2.18.10 ।।
कच्चिन्मया नापराद्धमज्ञानाद्येन मे पिता।
कुपितस्तन्ममाचक्ष्व त्वं चैवैनं प्रसादय ।। 2.18.11 ।।
अप्रसन्नमना: किं नु सदा मां प्रति वत्सल:।
विवर्णवदनो दीनो न हि मामभिभाषते ।। 2.18.12 ।।
शारीरो मानसो वापि कच्चिदेनं न बाधते।
सन्तापो वाभितापो वा दुर्ल्लभं हि सदा सुखम् ।। 2.18.13 ।।
कच्चिन्न किञ्चिद्भरते कुमारे प्रियदर्शने।
शत्रुध्ने वा महासत्त्वे मातॄणां वा ममाशुभम् ।। 2.18.14 ।।
अतोषयन्महाराजमकुर्वन् वा पितुर्वच:। 
मुहूर्त्तमपि नेच्छेयं जीवितुं कुपिते नृपे ।। 2.18.15 ।।
यतोमूलं नर: पश्येत् प्रादुर्भावमिहात्मन:।
कथं तस्मिन्न वर्त्तेत प्रत्यक्षे सति दैवते ।। 2.18.16 ।।
कच्चित्ते परुषं किञ्चिदभिमानात् पिता मम।
उक्तो भवत्या कोपेन यत्रास्य लुलितं मन: ।। 2.18.17 ।।
एतदाचक्ष्व मे देवि तत्त्वेन परिपृच्छत:।
किंनिमित्तमपूर्वोऽयं विकारो मनुजाधिपे ।। 2.18.18 ।।
एवमुक्ता तु कैकेयी राघवेण महात्मना। 
उवाचेदं सुनिर्लज्जा धृष्टमात्महितं वच: ।। 2.18.19 ।।
न राजा कृपितो राम व्यसनं नास्य किञ्चन।
किञ्चिन्मनोगतं त्वस्य त्वद्भयान्नाभिभाषते ।। 2.18.20 ।।
प्रियं त्वामप्रियं वक्तुं वाणी नास्योपवर्तते।
तदवश्यं त्वया कार्यं यदनेनाश्रुतं मम ।। 2.18.21 ।।
एष मह्यं वरं दत्त्वा पुरा मामभिपूज्य च।
स पश्चात्तप्यते राजा यथान्य: प्राकृतस्तथा ।। 2.18.22 ।।
अतिसृज्य ददानीति वरं मम विशांपति:।
स निरर्थं गतजले सेतुं बन्धितुमिच्छति ।। 2.18.23 ।।
धर्ममूलमिदं राम विदितं च सतामपि।
तत्सत्यं न त्यजेद्राजा कुपितस्त्वत्कृते यथा ।। 2.18.24 ।।
यदि तद्वक्ष्यते राजा शुभं वा यदि वाशुभम्।
करिष्यसि तत: सर्वमाख्यास्यामि पुनस्त्वहम् ।। 2.18.25 ।।
यदि त्वभिहितं राज्ञा त्वयि तन्न विपत्स्यते।
ततोऽहमभिधास्यामि न ह्येष त्वयि वक्ष्यति ।। 2.18.26 ।।
एतत्तु वचनं श्रुत्वा कैकेय्या समुदाहृतम्।
उवाच व्यथितो रामस्तां देवीं नृपसन्निधौ ।। 2.18.27 ।।
अहो धिङ्नार्हसे देवि वक्तुं मामीदृशं वच:।
अहं हि वचनाद्राज्ञ: पतेयमपि पावके। 
भक्षयेयं विषं तीक्ष्णं मज्जेयमपि चार्णवे ।। 2.18.28 ।।
नियुक्तो गुरुणा पित्रा नृपेण च हितेन च ।। 2.18.29 ।।
तद्ब्रूहि वचनं देवि राज्ञो यदभिकांक्षितम्।
करिष्ये प्रतिजाने च रामोद्विर्नाभिभाषते ।। 2.18.30 ।।
तमार्जवसमायुक्तमनार्या सत्यवादिनम्।
उवाच रामं कैकेयी वचनं भृशदारुणम् ।। 2.18.31 ।।
पुरा दैवासुरे युद्धे पित्रा ते मम राघव।
रक्षितेन वरौ दत्तौ सशल्येन महारणे ।। 2.18.32 ।।
तत्र मे याचितो राजा भरतस्याभिषेचनम्।
गमनं दण्डकारण्ये तव चाद्यैव राघव ।। 2.18.33 ।।
यदि सत्यप्रतिज्ञां त्वं पितरं कर्तुमिच्छसि।
आत्मानं नरश्रेष्ठ मम वाक्यमिदं शृणु ।। 2.18.34 ।।
सन्निदेशे पितुस्तिष्ठ यथाऽनेन प्रतिश्रुतम्।
त्वयारण्यं प्रवेष्टव्यं नव वर्षाणि पञ्च च ।। 2.18.35 ।।
भरतस्त्वभिषिच्येत यदेतदभिषेचनम्।
त्वदर्थे विहितं राज्ञा तेन सर्वेण राघव ।। 2.18.36 ।।
सप्त सप्त च वर्षाणि दण्डकारण्यमाश्रित:।
अभिषेकमिमं त्यक्त्वा जटाजिनधरो वस ।। 2.18.37 ।।
भरत: कोसलपुरे प्रशास्तु वसुधामिमाम्।
नानारत्नसमाकीर्णां सवाजिरथकुञ्जराम् ।। 2.18.38 ।।
एतेन त्वां नरेन्द्रोऽयं कारुण्येन समाप्लुत:।
शोकसंक्लिष्टवदनो न शक्नोति निरीक्षितुम् ।। 2.18.39 ।।
एतत् कुरु नरेन्द्रस्य वचनं रघुनन्दन।
सत्येन महता राम तारयस्व नरेश्वरम् ।। 2.18.40 ।।
इतीव तस्यां परुषं वदन्त्यां न चैव राम: प्रविवेश शोकम्।
प्रविव्यथे चापि महानुभावो राजा तु पुत्रव्यसनाभितप्त: ।। 2.18.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टादश: सर्ग: ।। 18 ।।
