ब्रह्मपुराणम्-80 
अथाशीतितमोऽध्यायः
ब्रह्मोवाच
कुशावर्तस्य माहात्म्यमहं वक्तुं न ते क्षमः।
तस्य स्मरणमात्रेण कृतकृत्यो भवेन्नरः।। 80.1 ।।
कुशावर्तमिति ख्यातं नराणां सर्वकामदम्।
कुशोनाऽऽवर्तितं यत्र गौतमेन महात्मना।। 80.2 ।।
कुशोनाऽऽवर्तयित्वा तु आनयामास तां मुनिः।
तत्र स्नानं च दानं च पितॄणां तृप्तिदायकम्।। 80.3 ।।
नीलगङ्गा सरित्छेष्ठा निःसृता नीलपर्वतात्।
तत्र स्नानादि यकिंचित्करोति प्रयतो नरः।। 80.4 ।।
सर्वं तदक्षयं विद्यात्पितॄणां तृप्तिदायकम्।
विश्रुतं त्रिषु लोकेषु कपोतं तीर्थमुत्तमम्।। 80.5 ।।
तस्य रूपं च वक्ष्यामि मुने शृणु महाफलम्।
तत्र ब्रह्मगिरौ कश्चिद््व्याधः परमदारुणः।। 80.6 ।।
हिनस्ति ब्राह्मणान्साधून्यतीन्गोपक्षिणो मृगान्।
एवंभूतः स पापात्मा क्रोधनोऽनृतभाषणः।। 80.7 ।।
भीषणकृतिरत्युग्रो नीलाक्षे ह्लास्वबाहुकः।
दन्तुरो नष्टनासाक्षो ह्लास्वपात्पृथुकुक्षिकः।। 80.8 ।।
ह्लास्वोदरो हस्वभुजो विकृतो गर्दभस्वनः।
पाशहस्तः पापचित्तः पापिष्ठः सधनुः सदा।। 80.9 ।।
तस्य भार्या तथाभूता अपत्यान्यपि नारद।
तया तु प्रेर्यमाणोऽसौ विवेश गहनं वनम्।। 80.10 ।।
स जघान मृगान्पापः पक्षिणो बहुरुपिणः।
पञ्जरे प्राक्षिपत्कांश्चिज्जीवमानांस्तथेतरान्।। 80.11 ।।
क्षुधया परितप्ताङ्गो विहवलस्तृषया तथा।
भ्रान्तदेशो बहुतरं न्यवर्तत गृहं प्रति।। 80.12 ।।
ततोऽपराह्णे संप्राप्ते निवृत्ते मधुमाधवे।
क्षणात्तडिद््गर्जितं च साभ्रं चैवाभवत्तदा।। 80.13 ।।
ववौ वायुः साश्मवर्षो वारिधारातिभीषणः।
स गच्छंल्लुब्धकः श्रान्तः पन्थानं नावबुध्यत।। 80.14 ।।
जलं स्थलं गर्तमथो पन्थनमथवा दिशः।
न बुबोध तदा पापः श्रान्तः शरणमप्यथ।। 80.15 ।।
क्व गच्छामि क्व तिष्ठेयं किं करोमीत्यचिन्तयत्।
सर्वेषांप्राणिनां प्राणानाहर्ताऽहं यथाऽन्तकः।। 80.16 ।।
ममाप्यन्तकरं भूतं संप्राप्तं चाश्मवर्षणम्।
त्रातारं नैव पश्यामि शिलां वा वृक्षमन्तिके।। 80.17 ।।
एवं बहुविधं व्याधो विचिन्त्यापश्यदन्तिके।
वने वनस्पतिमिव नक्षत्राणां यताऽत्रिजम्।। 80.18 ।।
मृगाणां च यथा सिंहमाश्रमाणां गृहाधिपम्।
इन्द्रियाणां मन इव त्रातारं प्राणिनां नगम्।। 80.19 ।।
श्रेष्ठ विटपिनं शुभ्रं शाखापल्लवमण्डितम्।ट
तमाश्रित्योपविष्टोऽभूत्क्लिन्नवासा स लुब्धकः।। 80.20 ।।
स्मरन्भार्यामपत्यानि जीवेयुरथवा न वा।
एतस्मिन्नन्तरे तत्र चास्तं प्रापत दिवाकरः।। 80.21 ।।
तमेव नगमाश्रित्य कपोतो भार्यया सह।
पुत्रपौत्रैः परिवृतो ह्यास्ते तत्र नगोत्तमे।। 80.22 ।।
सुखेन निर्भयो भूत्वा सुतृप्तः प्रीत एव च।
बहवो वत्सरा याता वसतस्तस्य पक्षिणः।। 80.23 ।।
पतिव्रता तस्य भार्या सुप्रीता तेन चैव हि।
कोटरे तन्नगे श्रेष्ठे जलवाय्वग्निवर्जिते।। 80.24 ।।
भार्यापुत्रैः परिवृतः सर्वदाऽऽस्ते कपोतकः।
तस्मिन्दि दैववशात्कपोतश्च कपोतकी।। 80.25 ।।
भक्ष्यार्थं तु उभौ यातौ कपोतो नगमभ्यगात्।
साऽपि दैववशात्पुत्र पञ्जरस्थैव वर्तते।। 80.26 ।।
गृहीता लुब्धकेनाथ जीवमानेव वर्तते।
कपोतकोऽप्यपत्यानि मातृहीनान्युदीक्ष्य च।। 80.27 ।।
वर्षं च भीषणं प्राप्तमस्तं यातो दिवाकरः।
स्वकोटरं तयाहीनमालोक्य विललाप सः।। 80.28 ।।
तां बद्धां पञ्जरस्थां वा न बुबोध कपोतराट्।
अन्वारेभे कपोतो वै प्रियाया गुणकीर्तनम्।। 80.29 ।।
नाद्याप्यायाति कल्याणी मम हर्षेविवर्धिनी।
मम धर्मस्य जननी मम देहस्य चेश्वरी।। 80.30 ।।
धर्मार्थकाममोक्षाणां सैव नित्यं सहायिनी।
तुष्टे हसन्ती रुष्टे च मम दुःखप्रमार्जनी।। 80.31 ।।
सखी मन्त्रेषु सा नित्यं मम वाक्यरता सदा।
नाद्याप्यायाति कल्याणी संप्रयातेऽपि भास्करे।। 80.32 ।।
न जानाति व्रतं मन्त्रं दैवं धर्मार्थमेव च।
पतिव्रता पतिप्राणा पतिमन्त्रा पतिप्रिया।। 80.33 ।।
गद्याप्यायाति कल्याणी किं करोमि क्व यामि वा।
किं मे गृहं काननं च तया हीनं हि दृश्यते।। 80.34 ।।
तया युक्तं श्रिया युक्तं भीषणं वाऽपि शोभनम्।
नाद्याप्यायाति मे कान्ता यया गृहमुदीरितम्।। 80.35 ।।
विनाऽनया न जीविष्ये त्यजे वाऽपि प्रियां तनुम्।
किं कुर्वन्तु त्वपत्यानि लुप्तधर्मस्त्वहं पुनः।। 80.36 ।।
एवं विलपतस्तस्य भर्तुर्वाक्यं निशम्य सा।
पञ्जरस्थैव सा वाक्यं भर्तारमिदमब्रवीत्।। 80.37 ।।
कपोतक्युवाच
अत्राहमस्मि बद्धैव विवशाऽस्मि खगोत्तम।
आनीताऽहं लुब्धकेन बद्धा पाशैर्महामते।। 80.38 ।।
धन्याऽस्म्यनुगृहीताऽस्मि पतिर्वक्ति गुणान्मम।
सतो वाऽप्यसतो वाऽपि कृतार्थाऽहं न संशयः।। 80.39 ।।
तुष्टे भर्रि नारीणां तुष्टाः स्युः सर्वदेवताः।
विपर्यये तु नारीणामवश्यं नाशमाप्नुयात्।। 80.40 ।।
त्वं दैवं त्वं प्रभुर्मह्यं त्वं सुहृत्त्वं परायणम्।
त्वं व्रतं त्वं परं ब्रह्म स्वर्गो मोक्षस्तत्वमेव च।। 80.41 ।।
मा चिन्तां कुरु कल्याण धर्मे बुद्धिं स्थिरां कुरु।
त्वत्प्रसादाच्च भुक्ता हि भोगाश्च विविधा मया।। 80.42 ।।
अलं खेदेन मज्जेन धर्मे बुद्धिं कुरु स्थिराम्।। 80.43 ।।
ब्रह्मोवाच
इति श्रुत्वा प्रियावाक्यमुत्ततार नगोत्तमात्।
यत्र सा पञ्जरस्था तु कपोती वर्तते त्वर (द्रुत)म्।। 80.44 ।।
तामागत्य प्रियां दृष्ट्वा मृतवच्चापि लुब्धकम्।
मोचयामीति तामाह निश्चेष्टो लुब्धकोषऽधुना।। 80.45 ।।
मा मुञ्चस्व महाभागज्ञात्वा संबन्धमस्थिरम्।
लुब्धानां खेचरा ह्यन्नं जीवो जीवस्य चाशनम्।। 80.46 ।।
नापराधं स्मराम्यस्य धर्मभुद्धिं स्थिरां कुरु।
गुरुग्निर्द्विजातीनां वर्णानां ब्राह्मणो गुरुः।। 80.47 ।।
पतिरेव गुरुः स्त्रीणां सर्वस्याभ्यागतो गुरुः।
अभ्यागतमनुप्राप्तं वचनैस्तोषयन्ति ये।। 80.48 ।।
तेषां वागीश्वरी देवी तृप्ता भवति निश्चितम्।
तस्यान्नस्य प्रदानेन शक्रस्तृप्तिमवाप्नुयात्।। 80.49 ।।
पिरतः पादशौचेन अन्नाद्येन प्रजापतिः।
तस्योपचारद्वै लक्ष्मीर्विष्णुना प्रीतिमाप्नुयात्।। 80.50 ।।
शयने सर्वदेवास्तु तस्मात्पूज्यतमोऽतिथिः।
अभ्यागतमनुश्रान्तं सूर्योढं गृहमागतम्।।
तं विद्याद्देवरूपेण सर्वक्रातुफलो ह्यसौ।। 80.51 ।।
अभ्यागतं श्रान्तमनुव्रजन्ति, देवाश्च सर्वे पितरोऽग्नयश्च।
तस्मिन्हि तृप्ते मुदमाप्नुवन्ति, गते निराशेऽपि च ते निराशाः।। 80.52 ।।
तस्मात्सर्वात्मना कान्त दुःखं त्यक्त्वा शमं व्रज।
कृत्वा तिष्ठ शुभां बुद्धिं धर्मकृत्यं समाचर।। 80.53 ।।
उपकारोऽपकारश्च प्रवराविति संमतौ।
उपकारिषु सर्वोऽपि करोत्युपकृतिं पुनः।। 80.54 ।।
अपकारिषु यः साधु पुण्यभाक्स उदाहृतः।। 80.55 ।।
कपोत उवाच
आवयोरनुरूपं च त्वयोक्तं साधु मन्यसे।
किंतु वक्तव्यमप्यस्ति तच्छृणुष्व वरानने।। 80.56 ।।
सहस्रं भरते कश्चिच्छतमन्यो दशापरः।
आत्मानं च सुखेनान्यो वयं कष्टोदरंभराः।। 80.57 ।।
गर्तधान्यधनाः केचित्कुशूलधनिनोऽपरे।
घटक्षिप्तधनाः केचिच्चञ्चुक्षिप्तधना वयम्।। 80.58 ।।
पूजयामि कथं श्रान्तमभ्यागतमिमं शुभे।। 80.59 ।।
अग्निरापः शुभा वाणी तृणकाष्ठादिकं च यत्।
एतदप्यर्थिने देयं शीतार्तो लुब्धकस्त्वयम्।। 80.60 ।।
ब्रह्मोवाच
एतच्छ्रुत्वा प्रियावाक्यं वृक्षमारुह्य पक्षिराट्।
आलोकयामास तदा वह्निं दूरं ददर्श ह।। 80.61 ।।
स तु गत्वा वह्निदेशं चञ्चुनोल्मुकमाहरत्।
पुरोऽग्निं ज्वालयामास लुब्धकस्य कपोतकः।। 80.62 ।।
शुष्ककाष्ठानि पर्णानि तृणानि च पुनः पुनः।
अग्नौ निक्षेपयामास निशीथे स कपोतराट्।। 80.63 ।।
तमग्निं ज्वलितं दृष्ट्वा लुब्धकः शीतदुःखितः।
अवशानि स्वकाङ्गानि प्रताप्य सुखमाप्तवान्।। 80.64 ।।
क्षुधाग्निना दह्यमानं व्याधं दृष्ट्वा कपोतकी।
मा मुञ्चस्व महाभाग इति भर्तारमब्रवीत्।। 80.65 ।।
स्वशरीरेण दुःखार्तं लुब्धकं प्रीणयामि तम्।
इष्टतिथीनां ये लोकास्तांस्त्वं प्राप्नुहि सुव्रत।। 80.66 ।।
कपोत उवाच
मयि तिष्ठति नैवायं तव धर्मो विधियते।
इष्टातिथिर्भवामीह अनुजानीहि मां शुभे।। 80.67 ।।
ब्रह्मोवाच
इत्युक्त्वाऽग्निं त्रिरावर्त्य स्मरन्देवं चतुर्भुजम्।
विश्वात्मकं महाविष्णुं शरण्यं भक्तवत्सलम्।। 80.68 ।।
यथासुखं जुषस्वेति वदन्नग्निं तथाऽऽविशत्।
तं दृष्ट्वाऽग््नौ क्षिप्तजीवं लुब्धको वाक्यमब्रवीत्।। 80.69 ।।
लुब्धक उवाच
अहो मानुषदेहस्य धिग्जीवितमिदं मम।
यदिदं पक्षिराजेन मदर्थे साहसं कृतम्।। 80.70 ।।
ब्रह्मोवाच
एवं ब्रुवन्तं लुब्धं पक्षिणी वाक्यमब्रवीत्।। 80.71 ।।
कपोत्युवाच
मां त्वं मुञ्च महाभाग दूरं यात्येष मे पतिः।। 80.72 ।।
ब्रह्मोवाच
तस्यास्तद्वचनं श्रुत्वा पञ्जरस्थां कपोतकीम्।
लुब्धको मोचयामास तरसा भीतवत्तदा।। 80.73 ।।
साऽपि प्रदक्षिणं कृत्वा पतिमग्निं तदा जगौ।। 80.74 ।।
कपोत्युवाच
स्त्रीणामयं परो धर्मो यद्भर्तुरनुवेशनम्।
वेदे च विहितो मार्गं सर्वलोकेषु पूजितः।। 80.75 ।।
व्यालग्राही यथा व्यालं बिलादुद्धरते बलात्।
एवं त्वनुगता नीरी सह भर्त्रा दिवं व्रजेत्।। 80.76 ।।
तिस्रः कोटच्योऽर्धकोटी च यानि रोमाणि मानषे।
तापत्कालं वसेत्स्वर्गे भर्तारं याऽनुगच्छति।। 80.77 ।।
नमस्कृत्वा भुवं देवान्गङ्गां चापि वनस्पतीन्।
आश्वास्य तान्यपत्यानि लुब्धकं वाक्यमब्रवीत्।। 80.78 ।।
कपोत्युवाच
त्वत्प्रसादान्महाभाग उपपन्नं ममेदृशम्।
अपत्यानां क्षमस्वेह भर्त्रा यामि त्रिविष्टपम्।। 80.79 ।।
ब्रह्मोवाच
इत्युक्त्वा पक्षिणी साध्वी प्रविवेश हुताशनम्।
प्रविष्टायां हुतवहे जयशब्दो न्यवर्तत।। 80.80 ।।
गगने सूर्यसंकाशं विमानमतिशोभनम्।
तदाऽऽरूढौ सुरनिभौ दंपती ददृशे ततः।। 80.81 ।।
हर्षेण प्रोचतुरुभौ विस्मयान्वितम्।। 80.82 ।।
दंपती ऊचतुः
गच्छावस्त्रिदशस्थानमापृष्टोऽसि महामते।
आवयोः स्वर्गसोपानमतिथिस्त्वं नमोऽस्तु ते।। 80.83 ।।
ब्रह्मो उवाच
विमानवरमारूढौ तौ दृष्ट्वा लुब्धकोऽपि सः।
सधनुः पञ्जरं त्यक्त्वा कृताञ्जलिरभाषत।। 80.84 ।।
न त्यक्तव्यो महाभागौ देयं किंचिदजानते।
अहमत्रातिथिर्मान्यो निष्कृतिं वक्तुमर्हथः।। 80.85 ।।
दंपती ऊचतुः
गौतमीं गच्छ भद्रं ते तस्याः पापं निवेदय।
तत्रैवाऽऽप्लवनात्पक्षं सर्वपापैर्विमोक्ष्यसे।। 80.86 ।।
मुक्तपापः पुनस्तत्र गङ्गायामवगाहने।
अश्वमेधफलं पुण्यं प्राप्य पुण्यो भविष्यसि।। 80.87 ।।
सरिद्वरायां गौतम्यां ब्रह्मविष्ण्वीशसंभुवि।
पुनराप्लवनादेव त्यक्त्वा देहं मलीमसम्।। 80.88 ।।
विमानवरमारूढः स्वर्गं गन्ताऽस्यसंशयम्।। 80.89 ।।
ब्रह्मोवाच
तच्छ्रुत्वा वचनं ताभ्यां तथा चक्रे स लुब्धकः।
विमानवरमारूढो दिव्यरूपधरोऽभवत्।। 80.90 ।।
दिव्यमाल्याम्बरधरः पूज्यमानोऽप्सरोगणैः।
कपोतश्च कपोती च तृतीयो लुब्धकस्तथा।।
गङ्गायाश्च प्रभावेण सर्वे वै दिवमाक्रमन्।। 80.91 ।।
ततः प्रभृति तत्तीर्थं कापोतमिति विक्षुतम्।
तत्र स्नानं च दानं च पितृपूजनमेव च।। 80.92 ।।
जपयज्ञादिकं कर्मं तदानन्त्याय कल्पते।। 80.93 ।।
इति श्रीमहापुराणे आदिब्राह्मे तीर्थमाहात्म्ये कपोततीर्थवर्णनं नामाशीतितमोऽध्यायः।। 80 ।।
गौतमीमाहात्म्ये एकादशोऽध्यायः।। 11 ।।

ब्रह्मपुराणम्-81 
अथैकाशीतितमोऽध्यायः
कुमारतीर्थवर्णनम्
ब्रह्मोवाच
कार्तिकेयं परं तीर्थं कौमारमिति विश्रुतम्।
यन्नामश्रवणादेव कुलवान्नूपवान्भवेत्।। 81.1 ।।
निहते तारके दैत्ये स्वस्ते जाते त्रिविष्टपे।
कार्तिकेयं सुतं ज्येष्ठं प्रीत्या प्रोवाच पार्वती।। 81.2 ।।
यथासुखं भुङ्क्ष्व भोगांस्त्रैलोक्ये मनसः प्रियान्।
ममाऽज्ञया प्रीतमनाः पितुश्चैव प्रसादतः।। 81.3 ।।
एपमुक्तः स वै मात्रा विशाखो देवतास्त्रियः(?)।
यथासुखं बलाद्रेमे देवपत्न्योऽपि रेमिरे।। 81.4 ।।
ततः संभुज्यमानासु देवपत्नीषु नारद।
नाशक्नुवन्वारयितुं कार्तिकेयं दिवौकसः।। 81.5 ।।
ततो निवेदयामासुः स्त्रीष्वासक्तस्तु षण्मुखः।
अभिशापभयाद्भीता पार्वती पर्यचिन्तयत्।। 81.6 ।।
नैवासावकरोद्वाक्यं स्त्रीष्वासक्तस्तु षण्मुखः।
अभिशापभयाद्भीता पार्वती पर्यचिन्तयत्।। 81.7 ।।
पुत्रस्नेहात्तथैवेशा देवानां कार्यसिद्धये।
देवपत्न्यश्चिरं रक्ष्या इति मत्वा पुनः पुनः।। 81.8 ।।
यस्यां तु रमते स्कन्दः पार्वती त्वपि तादृशी।
तद्रूपमात्मनः कृत्वा वर्तयामास पार्वती।। 81.9 ।।
इन्द्रस्य वरुणस्यापि भार्यामाहूय षण्मुखः।
यावत्पश्यति तस्यां तु मातृरूपमपश्यत।। 81.10 ।।
तामपास्य नमस्याथ पुनरन्यामथाऽऽह््वयत्।
तस्यां तु मातृरूपं स प्रेक्ष्य लज्जामुपेयिवान्।। 81.11 ।।
एवं बह््वीषु तद्रुपं दृष्ट्वा माकृमयं जगत्।
इति संचिन्त्य गाङ्गेयो वैराग्यमगमत्तदा।। 81.12 ।।
स तु मातृकृतं ज्ञात्वा प्रवृत्तस्य निवर्तनम्।
निवार्यस्चेदहं भोगात्किं तु पूर्वं प्रवर्तितः।। 81.13 ।।
तस्मान्मातृकृतं सर्वं मम हास्यास्पदं त्विति।
लज्जया परया युक्तो गौतमीमगमत्तदा।। 81.14 ।।
इयं च मातृरूपा मे श्रृणोतु मम भाषितम्।
इतः स्त्रीनामधेयं यन्मम मातृसमं मतम्।। 81.15 ।।
एवं ज्ञात्वा लोकनाथः पार्वत्या सह शंकरः।
पुत्रं निवारयामास वृत्तमित्यब्रवीद््गृरुः।। 81.16 ।।
ततः सुरपतिः प्रीतः किं ददामीति चिन्तयन्।
कृताञ्जलिपुटः स्कन्दः पितरं पुनरब्रवीत्।। 81.17 ।।
स्कन्द उवाच
सेनापतिः सुरपतिस्तव पुत्रोऽहमित्यपि।
असमेतेन देवेश किं वरैः सुरपूजित।। 81.18 ।।
अथवा दातुकामोऽसि लोकानां हितकाम्यया।
याचेऽहं नाऽऽत्मना देव तदनुज्ञातुमर्हसि।। 81.19 ।।
महापातकिनः केचिद््गुरुदाराभिगामिनः।
अत्राऽऽप्लवनमात्रेण धौतपापा भवन्तु ते।। 81.20 ।।
आप्नुवन्तूत्तमां जातिं तिर्यञ्चोऽपि सुरेश्वर।
कुरूपो रूपसंपत्तिमत्र स्नानादवाप्नुयात्।। 81.21 ।।
ब्रह्मोवाच
एवमस्त्विति तं शंभुः प्रत्यनन्दत्सुतेरितम्।
ततः प्रभृति तत्तीर्थं कार्तिकेयमिति श्रुतम्।।
तत्र स्नानं च दानं च सर्वक्रतुफलप्रदम्।। 81.22 ।।
इति श्रीमहापुराणे आदिब्राह्मो तीर्थमाहात्म्ये कुमारतीर्थवर्णनं नामैकाशीतितमोऽध्यायः।। 81 ।।
गौतमीमाहात्म्ये द्वादशोऽध्यायः।। 12 ।।

ब्रह्मपुराणम्-82 
अथ द्व्यशीतितमोऽध्यायः
कृत्तिकातीर्थवर्णनम्
ब्रह्मोवाच
यत्ख्यातं कृत्तिकातीर्थं कार्तिकेयादनन्तरम्।
तस्य श्रवणमात्रेण सोमपानफलं लभेत्।। 82.1 ।।
पुरा तारकनाशाय भवरेतोऽपिबत्कविः।
रेतोगर्भं कविं दृष्ट्वा ऋषिपत्न्योऽस्पृहन्मुने।। 82.2 ।।
सप्तर्षीणामृतुस्नातां वर्जयित्वा त्वरुन्धतीम्।
तासु गर्भः समभवत्षट्सु स्त्रीषु तदाऽग्नितः।। 82.3 ।।
तप्यमानास्तु शोभिष्ठा(?)ऋतुस्नातास्तु ता मुने।
किं कुर्मः क्व नु गच्छामः किं कृत्वा सुकृतं भवेत्।। 82.4 ।।
इत्युक्त्वा ता मिथो गङ्गां व्यग्रां गत्वा व्यपीडयन्।
ताभ्यस्ते निःसृता गर्भाः फेनरूपास्तदाऽभ्भसि।। 82.5 ।।
अम्भसा त्वेकतां प्राप्ता वायुना सर्व एव हि।
एकरूपस्तदा ताभ्यः षण्मुखः समजायत।। 82.6 ।।
स्रावयित्वा तु तान्गर्भानृषिपत्न्यो गृहान्ययुः।
तासां विकृतरूपाणि दृष्ट्वा ते ऋषयोऽब्रुवन्।। 82.7 ।।
गम्यतां गम्यतां शीघ्रं स्वैरी वृत्तिर्न युज्यते।
स्त्रीणामिति ततो वत्स निरस्ताः परिभिस्तु ताः।। 82.8 ।।
ततो दुःखं समाविष्टास्त्यक्ताः स्वपतिभिश्च षट्।
ता दृष्ट्वा नारदः प्राह कार्तिकेयो हरोद्भवः।। 82.9 ।।
गङ्गेयोऽग्निभवश्चेति विख्यातस्तारकान्तकः।
तं यान्तु चिरादेव प्रीतो भोगं प्रदास्यति।। 82.10 ।।
देवर्षेर्वचनादेव समभ्येत्य च षण्मुखम्।
कृत्तिकाः स्वयमेवैतद्यथावृत्तं न्यवेदयन्।। 82.11 ।।
ताभ्यो वाक्यं कृत्तिकाभ्यः कार्तिकेयोऽनुमन्य च।
गौतमीं यान्तु सर्वाश्च स्नात्वाऽऽपूज्य महेश्वरम्।। 82.12 ।।
एष्यामि चाहं तत्रैव यास्यामि सुरमन्दिरम्।
तथेत्युक्त्वा कृत्तिकाश्च स्नात्वा गङ्गां च गौतमीम्।। 82.13 ।।
देवेश्वरं च संपूज्य कार्तिकेयानुशासनात्।
देवेश्वरप्रसादेन प्रययुः सुरमन्दिरम्।। 82.14 ।।
ततः प्रभृति तत्तीर्थं कृत्तिकातीर्थमुच्यते।
कार्तिक्यां कृत्तिकायोगे तत्र यः स्नानमाचरेत्।। 82.15 ।।
सर्वक्रतुफलं प्राप्य राजा भवति धार्मिकः।
तत्तीर्थस्मरणं वाऽपि यः करोति श्रृणोति च।।
सर्वपापविनिर्मुक्तो दीर्घमायुरवाप्नुयात्।। 82.16 ।।
इति श्रीमहापुराणे आदिब्राह्मे तीर्थमाहात्म्ये कृत्तिकातीर्थवर्णनं नाम द्वयशीतितमोऽध्यायः।। 82 ।।
गौतमीमाहात्म्ये त्रयोदशोध्यायः।। 13 ।।

ब्रह्मपुराणम्-83 
अथ त्र्यशीतितमोऽध्यायः
दशाश्वमेधतीर्थवर्णनम्
ब्रह्मोवाच
दशाश्वमेधिकं तीर्थं तच्छृणुष्व महामुने।
यस्य श्रवणमात्रेण हयमेधफलं लभेत्।। 83.1 ।।
विश्वकर्मसुतः श्रीमान्विश्वरूपो महाबलः।
तस्यापि प्रथमः पुत्रस्तत्पुत्रो भौवनो विभुः।। 83.2 ।।
पुरोधाः कश्यपस्तस्य सर्वज्ञानविशारदः।
तमपृच्छन्महाबाहुर्भौवनः सार्वभौवनः।। 83.3 ।।
यक्ष्येऽहं हयमेधैश्च युगपद्दशभिर्मुने।
इत्यपृच्छद््गृरुं विप्रं क्व यक्ष्यामि सुरानिति।। 83.4 ।।
सोऽवदद्देवयजनं तत्र तत्र नृपोत्तम।
यत्र यत्र द्विजश्रेष्ठाः प्रावर्तन्त महाक्रतून्।। 83.5 ।।
तत्राभवन्नृषिगणा आर्त्विज्ये मखमण्डले।
युगपद्दशमेधानि प्रवृत्तानि पुरोधसा।। 83.6 ।।
पूर्णतां नाऽऽययुस्तानि दुष्ट्वा चिन्तापरो नृपः।
विहाय देवयजनं पुनरन्यत्र तान्क्रतून्।। 83.7 ।।
उपाक्रमत्तथा तत्र विघ्नदोषास्तमाययुः।
दृष्ट्वाऽपूर्णंस्ततो यज्ञान्राजा गुरुभाषत।। 83.8 ।।
राजोवाच
देशदोषात्कालदोषान्मम दोषात्तवापि वा।
पूर्णतां नाऽऽप्नुवन्ति स्म दशमेधानि वाजिनः।। 83.9 ।।
ब्रह्मोवाच
ततश्च दुःखितो राजा कश्यपेन पुरोधसा।
गीष्पतेर्भ्रातरं ज्येष्ठं गत्वा संवर्तमूचतुः।। 83.10 ।।
कश्यपभौवनावूचतुः
भगवन्युगपत्कार्याण्यश्वमेधानि मानद।
दश संपूर्णतां यान्ति तं देसं तं गुरुं वद।। 83.11 ।।
ब्रह्मोवाचततो ध्यात्वा ऋषिश्रेष्ठः संवर्तो तदा।
अब्रवीद््गच्छ ब्रह्माणं गुरुं वदिष्यति।। 83.12 ।।
भौवनोऽपि महाप्राज्ञः कश्यपेन महात्मना।
आगत्य मामब्रवीच्च गुरुं देशादिकं च यत्।। 83.13 ।।
ततोऽहमब्रवं पुत्र भौवनं कश्यपं तथा।
गौतमीं गच्छ राजेन्द्र स देशः क्रतुपुण्यवान्।। 83.14 ।।
अयमेव गुरुः श्रेष्ठः कश्यपो वेदपारगः।
गुरोरस्य प्रसादेन गौतम्यास्च प्रसादतः।। 83.15 ।।
एकेन हयमेधेन तत्र स्नानेन वा पुनः।
सेत्स्यन्ति तत्र यज्ञाश्च दशमेधानि वाजिनः।। 83.16 ।।
तच्छ्रुत्वा भौवनो राजा गौतमीतीरमभ्यगात्।
कश्यपेन सहायेन हयमेधाय दीक्षितः।। 83.17 ।।
ततः प्रवृत्ते यज्ञेशे हयमेधे महाक्रतौ।
संपूर्णे तु तदा राजा पृथिवीं दातुमुद्यतः।। 83.18 ।।
ततोऽन्तरिक्षे वागुच्चैरुवाच नृपसत्तमम्।
पूजयित्वा स्थितं विप्रानृत्विजोऽथ सदस्पतीन्।। 83.19 ।।
आकाशवगुवाच
पुरोधसे कश्यपाय सशैलवनकाननाम्।
पृथिवीं दातुकामेन दत्तं सर्वं त्वया नृपः।। 83.20 ।।
भूमिदानस्पृहां त्यक्त्वा अन्नं देहि महाफलम्।
नान्नदानसमं पुण्यं त्रिषु लोकेषु विद्यते।। 83.21 ।।
विशेषतस्तु गङ्गायाः श्रद्धया पुलिने मुने।
त्वया तु हयमेधोऽयं कृतः सबहुदक्षिणः।।
कृतकृत्योऽसि भद्रं ते नात्र कार्या विचारणा।। 83.22 ।।
ब्रह्मोवाच
तथाऽपि दातुकामं तं मही प्रोवाच भौवनम्।। 83.23 ।।
पृथिव्युवाच
विश्वकर्मज सार्वभौम मा मां देहि पुनः पुनः।
निमज्जेऽहं सलिलस्य मध्ये तस्मान्न दीयताम्।। 83.24 ।।
ब्रह्मोवाच
ततश्च भौवनो भीतः किं देयमिति चाब्रवीत्।
पुनश्चोवाच सा पृथ्वी भौवनं ब्राह्मणैर्वृतम्।। 83.25 ।।
भूम्युवाच
तिला गावो धनं धान्यं यत्किंचिद््गौतमीतटे।
सर्वं तदक्षयं दानं किं मां भौवन दास्यसि।। 83.26 ।।
गङ्गातीरं समाश्रित्य ग्रासमेकं ददाति यः।
तेनाहं सकला दत्ता किं मां भौवन दास्यसि।। 83.27 ।।
ब्रह्मोवाच
तद््भुवो वचनं श्रुत्वा भौवनः सार्वभौवनः।
तथेति मत्वा विप्रेभ्यो ह्यन्नं प्रादात्सुविस्तरम्।। 83.28 ।।
ततः प्रभृति तत्तीर्थं दशाश्वमेधिकं विदुः।
दशानामश्वमेधानां फलं स्नानागदवाप्यते।। 83.29 ।।
इति श्रीमहापुराणे आदिब्राह्मे तीर्थमाहात्म्ये दशाश्वमेधतीर्थवर्णनं नाम त्र्यशीतितमोऽध्यायः।। 83 ।।
गौतमीमाहात्म्ये चतुर्दशोऽध्यायः।। 14 ।।

ब्रह्मपुराणम्-84 
अथ चतुरशीतितमोऽध्यायः
पैशाचतीर्थवर्णनम्
ब्रह्मोवाच
पैशाचं तीर्थमपरं पूजितं ब्रह्मवादिभिः।
तस्य स्वरूपं वक्ष्यामि गौतम्या दक्षिणे तटे।। 84.1 ।।
गिरिर्ब्रह्मगिरेः पार्श्वे अञ्जनो नाम नारद।
तस्मिञ्शैले मुनिवर शापभ्रष्टा वराप्सरा।। 84.2 ।।
अञ्जना नाम तत्राऽऽसीदुत्तमाङ्गेन वानरी।
केसरी नाम तद््भर्ता अद्रिकेति तथाऽपरा।। 84.3 ।।
साऽपि केसरिणो भार्या शापभ्रष्टा वराप्सरा।
उत्तमाङ्गेन मार्जारी साऽप्यास्तेऽञ्जनपर्वते।। 84.4 ।।
दक्षिणार्णवमभ्यागात्केसरी लोकविश्रुतः।
एतस्मिन्नन्तरेऽगस्त्योऽञ्जनं पर्वतमभ्यगात्।। 84.5 ।।
अञ्जना चाद्रिका चैव अगस्त्यमृषिसत्तमम्।
पूजयामासतुरुभे यतान्यायं यतासुखम्।। 84.6 ।।
ततः प्रसन्नो भगवानाहोभे व्रियतां वरः।
ते आहतुरुभेऽगस्त्यं पुत्रौ देहि मुनीश्वर।। 84.7 ।।
सर्वेभ्यो बलिनौ श्रेष्ठौ सर्वलोकोपकारकौ।
तथेत्युक्त्वा मुनिश्रेष्ठो जगामाऽऽशां स दक्षिणाम्।। 84.8 ।।
ततः कदाचित्ते काले अञ्जना चाद्रिका तथा।
गीतं नृत्यं हास्यं च कुर्वत्यौ गिरिमूर्धनि।। 84.9 ।।
वायुश्च निर्ऋतिश्चापि ते दृष्ट्वा सस्मितौ सुरौ।।
कामाक्रान्तधियौ चोभौ तदा सत्वरमीयतुः।। 84.10 ।।
भार्ये भवेतामुभयोरावां देवौ वरप्रदौ।
ते अप्युटचतुरस्त्वेतद्रेमाते गिरिमूर्धनि।। 84.11 ।।
अञ्जनायां तथा वायोर्हनुमान्समजायत।
अद्रिकायां च निऋतेरद्रिर्नाम पिशाचराट्।। 84.12 ।।
पुनस्ते आहतुरुभे पुत्रौ जातौ मुनेर्वरात्।
आवयोर्विकृतं रूपमुत्तमाङ्गेन दूषितम्।। 84.13 ।।
शापाच्छचीपतेस्तत्र युवामाज्ञातुर्महथः।
ततः प्रोवाच भगवान्वायुश्च निऋतिस्तथा।। 84.14 ।।
गौतम्यां स्नानदानाभ्यां शापमोक्षो भविष्यति।
इत्युक्त्वा तावुभौ प्रीतौ तत्रैवान्तरधीयताम्।। 84.15 ।।
ततोऽञ्जनां समादाय अद्रिः पैशाचमूर्त्तिमान्।
भ्रातुर्हनुमतः प्रीत्यौ स्नापयामास मातरम्।। 84.16 ।।
तथैव हनुमान्गह्गामादायाद्रिमतित्वरन्।
मार्जाररूपिणईं नीत्वा गौतम्यास्तीरमाप्तवान्।। 84.17 ।।
ततः प्रभृति तत्तीर्थं पैशाचं चाऽऽञ्जनं तथा।
ब्रह्मणो गिरिमासाद्य सर्वकामप्रदं शुभम्।। 84.18 ।।
योजनानां त्रिपञ्चाशन्मार्जारं पूर्वतो भवेत्।
मार्जासंज्ञितात्तस्माद्धनूमन्तं वृषाकपिम्(?)।। 84.19 ।।
फेनासंगाममाख्यातं सर्वकामप्रदं शुभम्।
तस्य स्वरूपं व्यष्टिश्च तत्रैव प्रोच्यते शुभा।। 84.20 ।।
इति क्षीमहापुराणे आदिब्राह्मे तीर्थमाह्तम्ये पैशाचतीर्थवर्मनं नाम चतुरशीतितमोऽध्यायः।। 84 ।।
गौतमीमाहात्म्ये पञ्चदशोऽध्यायः।। 15 ।।

ब्रह्मपुराणम्-85 ।।
अथ पञ्जाशीतितमोऽध्यायः क्षुधातीर्थवर्णनम्
ब्रह्मोवाच
क्षुधातीर्थमिति ख्यातं श्रृणु नारद तत्मनाः।
कथ्यमानं महापुण्यं सर्वकामप्रदं नृणाम्।। 85.1 ।।
ऋषिरासीत्पुरा कण्वस्तपस्वी वेदवित्तमः।
परिभ्रमन्नाश्रमाणि क्षुधया परिपीडितः।। 85.2 ।।
गौतमस्याऽऽश्रमं पुण्यं समृद्धं चान्नवारिणा।
आत्मानं च क्षुधायुक्तं समृद्धं चापि गौतमम्।। 85.3 ।।
वीक्ष्य कण्वोऽथ वैषम्यं वैराग्यमगमत्तदा।
गौतमोऽपि द्विजश्रेष्ठो ह्यहं तपसि निष्ठितः।। 85.4 ।।
समेन याच्ञाऽयुक्ता स्यात्तस्माद््गौतमवेश्मनि।
न भोक्ष्येऽहं क्षुधार्तोऽपि पीडितेऽपि कलेपरे।। 85.5 ।।
गच्छेयं गौतमीं गङ्गामर्जयेयं च संपदम्।
इति निश्चित्य मेधावी गत्वा गङ्गां च पावनीम्।। 85.6 ।।
स्नात्वा शुचिर्यतमना उपविश्य कुशासने।
तुष्टाव गौतमीं गङ्गां क्षुध्रां च परमापदम्।। 85.7 ।।
कण्व उवाच
नमोऽस्तु गङ्गे परमार्तिहारिणि, नमः क्षेधे सर्वजनार्तिकारिणि।
नमो महेशानजटोद्भवे शुबे, नमो महामृत्युमुखाद्विनिःसृते।। 85.8 ।।
पुण्यात्मनां शान्तरूपे क्रोधरूपे दुरात्मनाम्।
सरिद्रुपेण सर्वेषां तापपापापहारिणि।। 85.9 ।।
क्षुधारूपेण सर्वेषां तापपापप्रदे नमः।
नमः श्रेयस्करि देवि नमः पापप्रतर्दिनि।।
नमः शान्तिकरि देवि नमो दारिद्र्यनाशिनि।। 85.10 ।।
ब्रहोवाच
इत्येवं स्तुवतस्तस्य पुरस्तादभवद््द्वयम्।
एकं गाङ्गं मनोहारि ह्यपरं भीषणाकृति।।
नमः कृताञ्जलिर्भूत्वा नमस्कृत्वा द्विजोत्तमः।। 85.11 ।।
कण्व उवाच
सर्वमङ्गलम्ङ्गल्ये ब्राह््म माहेश्वरि शुभे।
वैष्णवि त्र्यम्बके देवि गोदावरि नमोऽस्तु ते।। 85.12 ।।
त्र्यबकस्य जटोद््भूते गौतमस्याघनाशिनि।
सप्तधा सागरं यान्ति गोदावरि नमोऽस्तु ते।। 85.13 ।।
सर्वपापकृतां पापे धर्मकामार्थनाशिनि।
दुःखलोभमयि देवि क्षुधे तुभ्यं नमो नमः।। 85.14 ।।
ब्रह्मोवाच
तत्कण्ववचनं श्रुत्वा सुप्रीते आहतुर्द्विजम्।। 85.15 ।।
गङ्गाक्षुधे ऊचतुः
अभष्टं वद कल्याणा वरान्वरय सुव्रत।। 85.16 ।।
ब्रह्मोवाच
प्रोवाच प्रणतो गङ्गां कण्वः क्षुधां यथाक्रमम्।। 85.17 ।।
कण्व उवाच
देहि देवि मनोज्ञानि कामानि विभवं मम।
आयुर्वित्तं च भुक्तिं च मुक्तिं गङ्गे प्रायच्छ मे।। 85.18 ।।
ब्रह्मोवाच
इत्युक्त्वा गौतमीं गङ्गां क्षुधां चाऽऽह द्विजोत्तमः।। 85.19 ।।
कण्व उवाच
मयि मद्वंशजे चापि भुधे तृष्णे दरिद्रिणि।
याहि पापतरे रूक्षे न भूयास्त्वं कदाचन।। 85.20 ।।
अनेन स्तवेन ये वै त्वां स्तुवन्ति क्षुधातुराः।
तेषां दारिद्र्यदुःखानि न भवेयुर्वरोऽपरः।। 85.21 ।।
अस्मिंमस्तीर्थे महापुण्ये स्नानदानजपादिकम्।
ये कुर्वन्ति नरा भक्त्या लक्ष्मीभाजो भवन्तु ते।। 85.22 ।।
यस्त्विदं पठते स्तोत्रं तीर्थे वा यदि वा गहे।
तस्य   दारिद्र्यदुःखेभ्यो न भयं स्याद्वरोऽपरः।। 85.23 ।।
ब्रह्मोवाच
एवमस्त्विति चोक्त्वा ते कण्वं याते स्वमालयम्।
ततः प्रभृति तत्तीर्थं काण्वं गङ्गां क्षुधाभिधम्।।
सर्वपापहरं वत्स पितॄणां प्रीतिवर्धनम्।। 85.24 ।।
इति श्रिमहापुराणे आदिब्राह्मे तीर्थमाहात्म्ये क्षुधातीर्थवर्मनं नाम पञ्चाशीतितमोऽध्यायः।। 85 ।।
गौतमीमाहत्म्ये षोडशोऽध्यायः।। 16 ।।

ब्रह्मपुराणम्-86 
अथ षडशीतितमोऽध्यायः
चक्रतीर्थगणिकासगमवर्णनम्
ब्रह्मोवाच
अस्ति ब्रह्मन्महातीर्थं चक्रतीर्थमिति श्रुतम्।
तत्र स्नानान्नरो भक्त्या हरेर्लोकमवाप्नुयात्।। 86.1 ।।
एकादश्यां तु शक्लायामुपष्य पृथिवीपते।
गणिकासंगमे स्नात्वा प्राप्नुयादक्षयं पदम्।। 86.2 ।।
पुरा तत्र यथा वृत्तं तन्मे निगदतः श्रृणु।
असीद्विश्वधरो नाम वैश्यो बहुधनान्वितः।। 86.3 ।।
उत्तरे वयसि श्रेष्ठस्तस्य पुत्रोऽभवदृषे।
गुणवात्रूपसंपन्नो विलासी शुभदर्शनः।। 86.4 ।।
प्राणेभ्योऽपि प्रियः पुत्रः काले पञ्चत्वमागतः।
तथा दृष्ट्वा तु तं पुत्रं दंपती दुःखपीडितौ।। 86.5 ।।
कुर्वाते स्म तदा तेन सहैव मरणे मतिम्।
हा पुत्र हन्त कालेन पापेन सुदुरात्मना।। 86.6 ।।
यौवने वर्तमानाऽपि नीतोऽसि गुणसागर।
आवयोस्च तथैव त्वं प्राणेऽभ्योऽपि सुदुर्लभः।। 86.7 ।।
इत्थं तु रुदितं श्रुत्वा दंपत्योः करुणं यमः।
त्यक्त्वा निजपुरं तूर्णं कृपयाऽऽविष्टमानासः।। 86.8 ।।
गोदावर्याः शुभे तीरे स्थितो ध्यायञ्जनार्दनम्।
अपि स्वल्पेन कालेन प्रजा वृद्धाः समन्ततः।। 86.9 ।।
इयत इति मे पृथ्वी कथ्यतां केन पूरिता(?)।
न कश्चिन्म्रियते जन्तुर्भाराक्रान्ता वसुंधरा।। 86.10 ।।
ततो देवी गता तूर्णं वसुधा मननिसत्तम।
यत्रास्ति सुरसंयुक्तं शक्रः परपुरंजयः।।
दृष्ट्वा वसुन्धरामिन्द्रः प्रणिपत्येदमब्रवीत्।। 86.11 ।।
इन्द्र उवाच
किमागमनकार्यं त इति मे पृथ्वि कथ्यताम्।। 86.12 ।।
धरोवाच
भारेण गुरुणा शक्र पीडिताऽहं विना वधम्।
कारणं प्रष्टुमायाता किमिदं कथ्ग्तां मम।। 86.13 ।।
ब्रह्मोवाच
इति श्रुत्वा महीवाक्यमिन्द्रो वचनमब्रवीत्।। 86.14 ।।
इन्द्र उवाच
कारणं यदि नाम स्यात्तदानीं ज्ञायते मया।
सुराणं हि पतिर्यस्मादहं सर्वासु(?)मेदिनि।। 86.15 ।।
ब्रह्मोवाच
अथ पृथ्वी तदा वाक्यं श्रुत्वा चाऽऽह शचीपतिम्।
यम आदिश्यतां तर्हि यथा संहरते प्रजाः।। 86.16 ।।
इति श्रुत्वा वचो मह्य आदिष्टाः सिद्धकिन्नराः।
यमस्याऽऽनयने शीघ्रं महेन्द्रेण महामुने।। 86.17 ।।
ततस्ते सत्वरं याताः सर्वे वैवस्वतं पुरम्।
नैवापश्यन्यमं तत्र ते सिद्धाः सह किंनरैः।।
तथाऽऽगत्य पुनर्वेगाद्वार्ता शक्रे निवेदिता।। 86.18 ।।
सिद्धकिंनरा ऊचुः
यमो यमपुरे नाथ अस्माभिर्नावलोकितः
महताऽपि सुयत्नेन वीक्ष्यमाणः समन्ततः।। 86.19 ।।
ब्रह्मोवाच
इति श्रुत्वा वचस्तेषां पृष्टः शक्रेण वै तदा।
सविता स पिता तस्य यमः कुत्राऽऽस्त इत्यथ।। 86.20 ।।
सूर्य उवाच
शक्र गोदावरीतीरे कृतान्तो वर्ततेऽधुना।
चरंस्तत्र तपस्तीव्रं न जाने किं नु कारणम्।। 86.21 ।।
ब्रह्मोवाच
इति श्रुत्वा वचो भानोः शक्रः शङ्खामुपाविशत्।। 86.22 ।।
शक्र उवाच
अहो कष्टं महाकष्टं मे सुरनाथता।
गोदावर्यां तपः सुर्याद्यमो वै दुष्टचेष्टितः।।
जिघृक्षुर्मत्पदं नूनं देवा इति मतिर्मम।। 86.23 ।।
ब्रह्मोवाच
इत्युक्त्वा सहसेन्द्रेण आहूतश्चाप्सरोगणः।। 86.24 ।।
इन्द्र उवाच
का भवतीषु कालस्य स्थितस्य द्विषः।
तपः प्रणाशने शक्ता इति मे सीघ्रमुच्यताम्।। 86.25 ।।
ब्रह्मोवाच
इति शक्रवचः श्रुत्वा नोचे काऽपि महामुने।
अथ शक्रः प्रकोपेण प्रत्युवाचाप्सरोगणम्।। 86.26 ।।
इन्द्र उवाच
उत्तरं नाब्रवीत्किञ्चिद्यामस्तर्हि वयं स्वयम्।
सज्जा भवन्तु विबुधाः सैन्यैरान्तु मा चिरम्।। 
घातयामो वयं शत्रुं तपसा स्वर्गकामुकम्।। 86.27 ।।
ब्रह्मोवाच
इत्युक्ते सति देवानां सेना प्रादुर्बभूव ह।
इतीन्द्रहृदयं ज्ञात्वा हरिणा लोकधारिणा।। 86.28 ।।
प्रेषितं चक्रिमा चक्रं रक्षणाय यमस्य हि।
चक्रं यत्राभवत्तत्र चक्रतीर्थमनुत्तमम्।। 86.29 ।।
अथेन्द्रं मेनका प्राह शङ्कितेति वचस्तदा।। 86.30 ।।
मेनकोवाच
कालावलोकने नालं काचिदस्ति सुरेश्वर।
मरणं च वरं देव भवतो न यमात्पुनः।। 86.31 ।।
रूपयौवनमत्तेयं गणिकायाचनं प्रभो।
प्रेषणं तत्प्रयच्छैषा स्वामित्वं मन्यते त्वया।। 86.32 ।।
ब्रह्मोवाच
इति श्रुत्वा वचस्तस्याः शक्रः सुरवरेश्वरः।
आदिदेशाबलां क्षामां सत्कृत्य गणिकां तथा।। 86.33 ।।
सक्र उवाच
गणिके गच्छ मे कार्यं सुन्दरि मा चिरम्।
कृतकृत्याऽऽगता भूयो वल्लभा मे यथा शची।। 86.34 ।।
ब्रह्मोवाच
इत्याकर्ण्य चवचः शक्रादुत्पत्य गणिका दिशः।
क्षणेन यमसांनिध्यमायाता चारुरूपिणी।। 86.35 ।।
यमान्तिकमनुप्राप्ता द्योतयन्ती दिशो दश।
सलींलं ललितं बाला जगौ हिन्दोलकंकलम्(चञ्चला)।। 86.36 ।।
ततश्चचाल कालस्य मनो लोलं चलाचलम्।
अथोन्मील्य यमो नेत्रे कामपावकपूरिते।। 86.37 ।।
तस्यां व्यापारयामास श्रेयःशत्रौ महामुने।
ततो विलीय सा सद्यः सरित्त्वमगमत्तदा।। 86.38 ।।
गौतम्यां तु समागम्य गणिकागर्णाककरैः।
गीयमाना गता स्वर्गे तस्य तीर्थप्रभावतः।। 86.39 ।।
गच्छन्तीं गणकां दृष्ट्वा विमानस्थां दिवं प्रति।
विस्मयं परमं प्राप्तः कालस्तरललोचनः।। 
आऽऽदित्येन चाऽऽगत्य एवमुक्तो यमस्तदा।। 86.40 ।।
सूर्य उवाच
कुरु पुत्र निजं कर्म प्रजानां त्वं परिक्षयम्।
पश्य वातं सदा वान्तं सृजन्तं वेधसं प्रजाः।। 
पर्यटन्तं त्रिलोकीं मां वहन्तीं वसुधां प्रजाः।। 86.41 ।।
ब्रह्मोवाच
इति श्रुत्वा यमो वाक्यं पितुर्वचनमब्रवीत्।। 86.42 ।।
एतन्न गर्हितं कर्म कुर्यामहमिदं ध्रुवम्।
कर्मण्यस्मिन्महाक्रूरे समादेष्टुं न वाऽर्हसि।। 86.43 ।।
इति श्रुत्वा च तद्वाक्यं भानुर्वचनमब्रवीत्।
किं नाम गर्हितं कर्म तव कर्तुमलं यम।। 86.44 ।।
किं न दृष्टा त्वया यान्ती गणिका गणकिंकरैः।
गीयमाना दिवं सद्यो गौतमीतोयमाप्लुता।। 86.45 ।।
त्वया चात्र तपस्तीव्रं कृतं पुत्र सुदुष्करम्।
नैवान्तं तस्य पश्यामि तस्माद््गच्छ निजं पुरम्।। 86.46 ।।
भूतहाऽपि भगवान्भानुस्तत्र स्नात्वा गतो दिवम्।
यमोऽपि संगमे स्नात्वा ततो निजपुरं ययौ।। 86.47 ।।
भूतहाऽपि ततः शङ्कां तत्याज च महामुने।
तथा दृष्ट्वा यमं यान्तं चक्रे प्रयाणकम्।। 86.48 ।।
भगवान्यत्र गोविन्दो वनमालाविभूषितः।
इति यः श्रृणुयान्मर्त्यः पठेद्वाऽपि समाहितः।। 86.49 ।।
आपदस्तस्य नश्यन्ति दीर्घमायुरावाप्नुयात्।। 86.50 ।।
इति श्रीमहापुराणे आदिब्राह्मे तीर्थमाहात्म्ये चक्रतीर्थगणिकासंगमवर्णनं नाम ष़शीतितमोऽध्यायः।। 86 ।।
गौतमीमाहात्म्ये सप्तदशोऽध्यायः।। 17 ।।

ब्रह्मपुराणम्-87 
अथ सप्तशीतितमोऽध्यायः
अहल्यासंगमेन्द्रतीर्थवर्मनम्
ब्रह्मोवाच
अहल्यासंगमं चेह तीर्थं त्रैलोक्यपावनम्।
श्रृणु सम्यङ्मुनिश्रेष्ठ तत्र वृत्तमिदं यथा।। 87.1 ।।
कौतुकेनातमहता मया पूर्वं मुनीश्वर।
सृष्टा कन्या बहुविधा रूपवत्यो गुणान्विताः।। 87.2 ।।
तासामेकां श्रेष्ठतमां निर्ममे शुभलक्षणाम्।
तां बालां चारुसर्वङ्गीं दृष्ट्वा रूपगुणान्विताम्।। 87.3 ।।
को वाऽस्याः पोषणे शक्त इति मे बुद्धिराविशत्।
न दैत्यानां सुराणां च न मुनीनां तथैव च।। 87.4 ।।
नास्त्यस्याः पोषणे शक्तितरिति मे बुद्धिरन्वभूत्।
गुणज्येष्ठाय विप्राय तपोयुक्ताय धीमते।। 87.5 ।।
सर्वलक्षणयुक्ताय वेदवेदाङ्गवेदिने।
गौतमाय महाप्राज्ञामददां पोषणाय ताम्।। 87.6 ।।
पालयस्व मुनिश्रेष्ठ यावदाप्स्यति यौवनम्।
यौवनस्थां पुनः साध्वीमानयेथा ममान्तिकम्।। 87.7 ।।
एवमुक्त्वा गौतमाय प्रादां कन्यां सुमध्यमाम्।
तामादाय मुनिश्रेष्ठ तपसा हतकल्मषः।। 87.8 ।।
तां पोषयित्वा विधिवदलंकृत्य ममान्तिकम्।
निर्विकारो मुनिश्रेष्ठो ह्यहल्यामानयत्तदा।। 87.9 ।।
तां दृष्ट्वा विबुधाः सर्वे शक्रग्निवरुणादयः।
मम देया सुरेशान इत्यूचुस्ते पृथवपृथक्।। 87.10 ।।
तथैव मुनयः साध्या दानवा यक्षराक्षसाः।
तान्सर्वानागतान्दृष्ट्वा कान्यार्थमथ संगतान्।। 87.11 ।।
इन्द्रस्य तु विशेषण महांश्चाभूत्तदा ग्रहः।
गौतमस्य तु माहात्म्यं गाम्भीर्यं धैर्यमेव च।। 87.12 ।।
स्मृत्वा सुविस्मितो भूत्वा ममैवमभवत्सुधीः।
देयेयं गौतमायैव नान्ययोग्या शुभानना।। 87.13 ।।
तस्मा एव तु तां दास्ये तथाऽप्येवमचिन्तयम्।
सर्वेषां च मतिर्धैर्यं मथितं बालयाऽनया।। 87.14 ।।
अहल्येति सुरैः प्रोक्तं मया च ऋषिभिस्तदा।
देवानृषींस्तदा वीक्ष्य मया तत्रोक्तमुच्चकैः।। 87.15 ।।
तस्मै सा दीयते सुभ्रूर्यः पृथिव्याः प्रददक्षिणाम्।
कृत्वोपतिषठते पूर्व न चानयस्मै पुनः पुनः।। 87.16 ।।
ततः सर्वे सुरगणाः श्रुत्वा वाक्यं मयेरितम्।
अहल्यार्थं सुरा जग्मुः पृथिव्याश्च प्रदक्षिणे।। 87.17 ।।
गतेषु सुरसंघेषु गौतमोऽपि मुनीश्वर।
प्रयत्नमकरोत्कंचिदहल्यार्थंमिमं तथा।। 87.18 ।।
एतस्मिन्नन्तरे ब्रह्मन्सुरभिः सर्वकामधुक्।
अर्धप्रसूता ह्यभवत्तां ददर्श स गौतमः।। 87.19 ।।
स्याः प्रदक्षिणं चक्रे इयमुर्वीति संस्मरन्।
लिङ्गस्य च सुरेशस्य प्रदक्षिणमथाकरोत्।। 87.20 ।।
तयोः प्रदक्षिणं कृत्वा गौतमौ मुनिसत्तमः।
सर्वेषां चैव देवानामेकं चापि प्रदक्षिणम्।। 87.21 ।।
नैवाभवद््भुवो गन्तः संजातं द्वितयं मम।
एवं निश्चित्य स मुनिर्ममान्तिकमथाभ्यगात्।। 87.22 ।।
नमस्कृत्वाऽब्रवीद्वाक्यं गौतमो मां महामतिः।
कमलासन विश्वात्मन्नमस्तेऽस्तु पुनः पुनः।। 87.23 ।।
प्रदक्षिणीकृता ब्रह्मन्मयेयं वसुधाऽखिला।
यदत्र युक्तं देवेश जानीते तद्भवान्स्वयम्।। 87.24 ।।
मया तु ध्यानयोगन ज्ञात्वा गौतममब्रवम्।
तवैव दीयते सुभ्रः प्रदक्षिणमिदं कृतम्।। 87.25 ।।
धर्मं जानीहि विप्रर्षे दुर्ज्ञेयं निगमैरपि।
अर्धप्रसूता सुरभिः सप्तद्वीपवती मही।। 87.26 ।।
कृता प्रदक्षिणा तस्याः पृथिव्याः सा कृता भवेत्।
लिङ्गं प्रदक्षिणीकृत्य तदेव फलमाप्नुयात्।। 87.27 ।।
तस्मात्सर्वप्रयत्नेन मुने गौतम् सुव्रत।
तुष्टोऽहं तव धैर्येम ज्ञानेन तपसा तथा।। 87.28 ।।
दत्तेयमृषिशार्दूल कन्या लोकवरा मया।
इत्युक्तवाऽहं गौतमाय अहल्यामददां मुने।। 87.29 ।।
जाते विवाहे ते देवाः कृत्वेलायाः प्रदक्षिणम्।
शनैः शनैरथाऽऽगत्य ददृशुः सर्व एव ते।। 87.30 ।।
तं गौतममहल्यां च दाम्पत्यं प्रीतिवर्धनम्।
ते चाऽऽगत्याथ पश्यन्तो विस्मिताश्चाभवन्सुराः।। 87.31 ।।
अतिक्रान्ते विवाहे तु सुराः सर्वे दिवं ययुः।
समत्सरः शचीभर्ता तामीक्ष्य च दिवं ययौ।। 87.32 ।।
ततः प्रीतमनास्तस्मै गौतमाय महात्मने।
प्रादां ब्रह्मगिरिं पुण्यं सर्वकामप्रदं शुभम्।। 87.33 ।।
अहल्यायां मुनिश्रेष्ठो रेमे तत्र स गौतमः।
गौतमस्य कथां पुण्यां श्रुत्वा शक्रस्त्रिविष्टपे।। 87.34 ।।
तमाश्रमं तं च मुनिं तस्य भार्यामनिन्दिताम्।
भूत्वा ब्राह्मणवेषेण द्रष्टुमागाच्छतक्रतुः।। 87.35 ।।
स दृष्ट्वा भवनं तस्य भार्यां च विभवं तथा।
पापीयसीं मतिं कृत्वा अहल्यां समुदैक्षत।। 87.36 ।।
नाऽऽत्मानं न परं देशं कालं शापादृषेर्भयम्।
न बुबोध तदा वत्स कामाकृष्टः शतक्रतुः।। 87.37 ।।
तद्ध्यानपरमो नित्यं सुराज्येन गर्वितः।
संतप्ताङ्गः कथं कुर्यां प्रवेशो मे कथं भवेत्।। 87.38 ।।।
एवं वसन्विप्ररूपो नान्तरं त्वध्यगच्छत।
स कदाचिन्महाप्राज्ञः कृत्वा पौर्वाह्णिकीं क्रयाम्।। 87.39 ।।
सहितो गौतमः शिष्यैर्निर्गतश्चाऽश्रमाद््बहिः।
आश्रामं गौतीम विप्रन्धान्यानि विविधानि च।। 87.40 ।।
द्रष्टुं गतो मुनिवर इन्द्रस्तं समुदैक्षतः।
इदमन्तरमित्युक्त्वा चक्रे कार्यं मनःप्रियम्।। 87.41 ।।
रूपं कृत्वा गौतमस्य प्रियेप्सुः स शतक्रतुः।
तां दृष्ट्वा चारुसर्वाङ्गीमहल्यां वाक्यमब्रवीत्।। 87.42 ।।
इन्द्र उवाच
आकृष्टोऽहं तव गुणै रूपं स्मृत्वा स्खलत्पदः।
इति ब्रुवन्हसन्हस्तमादायान्तः समाविशत्।। 87.43 ।।
न बुबोध त्वहल्या तं जारं मेने तु गौतमम्।
रममाण यथासौख्यं प्रागाच्छिष्यैः स गौतमः।। 87.44 ।।
आगच्छन्तं नित्यमेव अहल्या प्रियवादिनी।
प्रतियाति प्रियं वक्ति तोषयन्ती चतं गुणैः।। 87.45 ।।
तामदृष्ट्वा महाप्राज्ञो मेने तन्महदद्भुतम्।
द्वारस्थितं मुनिश्रेष्ठं सर्वे पश्यन्ति नारद।। 87.46 ।।
अग्निहोत्रस्य शालाय रक्षिणो गृहकर्मिमः।
ऊचुर्मुनिवरं भीता गौतमं विस्मयान्विताः।। 87.47 ।।
रक्षिण ऊचुः
भगवन्किमिदं चित्रं बहिरन्तस्च दुश्यसे।
प्रिययाऽन्तः प्रविष्टोसि तथैव च बहिर्भवान्।।
अहो तपःप्रभावोऽयं नानारूपधरो भवान्।। 87.48 ।।
ब्रह्मोवाच
तच्छ्रुत्वा विस्मितस्त्वन्तः प्रविष्टः को नु तिष्ठति।
प्रिये अहल्ये भवति किं मां न प्रतिभाषसे।। 87.49 ।।
इत्यृषेर्वचनं श्रुत्वा अहल्या जारमब्रवीत्।। 87.50 ।।
अहल्योवाच
को भवान्मुनिरूपेण पापं त्वं कृतवानसि ।
इति ब्रुवती शयनादुत्थिता सत्वरं भयात्।। 87.51 ।।
स चापि पापकृच्छक्रो विडालोऽभून्मुनेर्भयात्।
त्रस्तां च विकृतां दृष्ट्वा स्वप्रियां दूषितां तदा।। 87.52 ।।
उवाच स मुनिः कोपात्किमिदं साहसं कृतम्।
इति ब्रुवन्तं भर्तारं साऽपि नोवाच लज्जिता।। 87.53 ।।
अन्वेषयंस्तु तं जारं बिडालं ददृशे मुनिः।
को भवानिति तं प्राह भस्मीकुर्यां मृषा वदन्।। 87.54 ।।
इन्द्र उवाच
कृताञ्जलिपुटो भूत्वा चैवमाह शचीपतिः।
शचीभर्ता पुरां भेत्ता तपोधन पुरुष्टुतः।। 87.55 ।।
ममेद पापमापन्नं सत्यमुक्तं मयाऽनघ।
महद्विगर्हितं कर्म कृतवानस्मयहं मुने।। 87.56 ।।
स्मरसायकनिर्भिन्नहृदयाः किं न कुर्वते।
ब्रह्मन्मयि महापापे क्षमस्व करुणानिधे।। 87.57 ।।
सन्तः कृतापराधेऽपि न रौक्ष्य जातु कुर्वते।
निशम्य तद्वचो विप्रो हरिमाह रुषाऽन्वितः।। 87.58 ।।
गौतम उवाच
भगभक्त्या कृतं पापं सहस्रभगवान्भव।
तामप्याह मुनिः कोपात्त्वं च शुष्कनदी भव।। 87.59 ।।
ततः प्रसादयामास कथयन्ती तदाकृतिम्।। 87.60 ।।
अहल्योवाच
सनासाऽप्यन्यपुरुषं पापिष्ठाः कामयन्ति याः।
अक्षयन्यान्ति नरकांस्तासां सर्वेऽपि पूर्वजाः।। 87.61 ।।
भूत्वा प्रसन्नो भगवन्वधारय मद्वचः।
तव रूपेण चाऽऽगत्य मामगात्साक्षिणस्त्त्वमे।। 87.62 ।।
तथेति रक्षिमः प्रोचुरहल्या सत्यवादिनी।
ध्यानेनापि मुनिर्ज्ञात्वा शान्तः प्राह पतिव्रताम्।। 87.63 ।।
गौतम् उवाच
यदा तु संगता भद्रे गौतम्या सरिदीशया।
नदी भूत्वा पुना रूपं प्राप्यसे प्रियकृन्मम।। 87.64 ।।
इत्यृषेर्वचनं श्रुत्वा तथा चक्रे पतिव्रता।
तया तु संगता देव्या अहल्या गौतमप्रियाः।। 87.65 ।।
पुनस्तद्रुपमभवद्यन्मया निर्मितं पुरा।
ततः कृताञ्जलिपुटः सुरारट् प्राह गौतमम्।। 87.66 ।।
इन्द्र उवाच
मां पाहि मुनिशार्दूल पापिष्ठं गृहमागतम्।
पादयोः पतितं दृष्ट्वा कृपया प्राह गौतमः।। 87.67 ।।
गौतम् उवाच
गौतमीं गच्छ भद्रं ते स्नानं कुरु पुरंदर।
क्षणान्निर्धूतपापस्त्वं सहस्राक्षो भविष्यसि।। 87.68 ।।
उभयं विस्मयकरं दृष्टवानस्मि नारद।
अहल्यायाः पुनर्भावं शचीभर्ता सहस्रदृक्।। 87.69 ।।
ततः प्रभुति तत्तीर्थमहल्यासंगमं आदिब्राह्मे तीर्थमाहात्म्येऽहल्यासंगमेन्द्रतीर्थवर्णनं नाम सप्ताशीतितमोऽध्यायः।। 87 ।।
गौतमीमाहात्म्येऽष्टादशोऽध्यायः।। 18 ।।
ब्रह्मपुराणम्-88
अथाष्टाशीतितमोऽध्यायः
जनस्थानतीर्थवर्णनम्
ब्रह्मोवाच
तस्मादप्यपरं तीर्थ जनस्थानमिति श्रुतम्।
चतुर्योजनविस्तीर्णं स्मरणान्मुक्तिदं नृणाम्।। 88.1 ।।
वैवस्वतान्वये जातो राजाऽभूज्जनकः पुराः।
सोऽपांपतेस्तु तनुजामुपयेमे गुणार्णवाम्।। 88.2 ।।
धर्मार्थकाममोक्षाणां जनकां जनको नृपः।
अनुरूपगुणत्वाच्च तस्य भार्या गुणार्णवा।। 88.3 ।।
याज्ञवल्क्यश्च विप्रेन्द्रस्तस्य राज्ञः पुरोहितः।
तमपृच्छन्नृपश्रेष्ठो याज्ञवल्क्यं पुरोहितम्।। 88.4 ।।
जनक उवाच
भुक्तिमुक्ती उभे श्रेष्ठे निर्णीते मुनिसत्तमैः।
दासीदासेभतुरागरथाद्यैर्भुक्तिरुत्तमा।। 88.5 ।।
किंत्वन्तविरसा बुक्तिर्मुक्तिरेका निरत्यया।
भुक्तेर्मुक्तिः श्रेष्ठतमा भुक्त्या मुक्तिं कथं व्रजेत्।। 88.6 ।।
सरक्वसङ्गपरित्यागान्मुक्तिप्राप्तिः। सुदुःखतः।
तद््ब्रूहि द्विजशार्दूल सुखान्मुक्तिः कथं भवेत्।। 88.7 ।।
अपांपातिस्तव गुरुः श्वशुरः प्रियकृत्तथा।
तं गत्वा पृच्छ नृपते उवदेक्ष्यति ते हितम्।। 88.8 ।।
याज्ञवल्क्यश्च जनको राजानं वरुणं तदा।
गत्वा चोचतुरव्यग्रौ मुक्तिमार्गं यथाक्रमम्।। 88.9 ।।
वरुण उवाच
द्विधा तु संस्थिता मुक्तिः कर्मद्वारेऽप्यकर्मणि।
वेदे च निश्चितो मार्गः कर्म ज्यायो ह्यकर्मणः।। 88.10 ।।
सर्वं च कर्मण बद्धं पुरुषार्थचतुष्टयम्।
अकर्मणैवाऽऽप्यत इति मुक्तिमार्गो मृषोच्यते।। 88.11 ।।
कर्मणा सर्वदान्यानि सेत्स्यन्ति नृपसत्तम।
तस्मात्सर्वात्मना कर्म कर्तव्यं वैदिकं नृभिः।। 88.12 ।।
तेन भुक्तिं च मुक्तिं च प्राप्नुवन्तीह मानवाः।
अकर्णः कर्म पुण्यं कर्म चाप्याश्रमेषु च।। 88.13 ।।
जात्याश्रितं च राजेन्द्र तत्रापि श्रृणु धर्मवित्।
आश्रमाणि च चत्वारि कर्मद्वाराणि मानद।। 88.14 ।।
चतुर्णाणाश्रमाणां च गार्हस्थ्यं पुण्यदं स्मृतम्।
तस्माद््भुक्तिश्च मुक्तिश्च भवतीति मतिर्मम।। 88.15 ।।
ब्रह्मोवाच
एतच्छ्रुत्वा तु जनको याज्ञवल्क्यस्च बुद्धिमान्।
वरुणं पूजयित्वा तु पुनर्वचनमुचतुः।। 88.16 ।।
को देशः किं च तीर्थं स्याद््भुक्तिमुक्तिप्रदायकम्।
तद्वदस्व सुरश्रेष्ठ सर्वज्ञोऽसि नमोऽस्तु ते।। 88.17 ।।
वरुण उवाच
पृथिव्यां भारतं वर्षं दण्डकं तत्र पुण्यदम्।
तस्मिन्क्षेत्रे कृतं कर्म भुक्तिमुक्तिप्रदं नृणाम्।। 88.18 ।।
तीर्थानां गौतमी गङ्गां श्रेष्ठा मुक्तितप्रदा नृणाम्.
तत्र यज्ञेन दानेन भोगान्मुक्तिमवाप्स्यति।। 88.19 ।।
ब्रह्मोवाच
याज्ञवल्क्यश्च जनको वाचं श्रुत्वा ह्यपांपतेः।
वरुणेन ह्यनुज्ञातौ स्वपुरीं जग्मतुस्तदा।। 88.20 ।।
अश्वमेधआदिकं कर्म चकार जनको नृपः।
याजयासाय विप्रेन्द्रो याज्ञवल्क्यश्च तं नृपम्।। 88.21 ।।
गह्गातीरं समाश्रित्य यज्ञान्मुक्तिमवाप राट्।
तथा नजकराजानो बहवस्तत्र कर्मणाः।। 88.22 ।।
मुक्तिं प्रापुर्महाभागा गौतम्यास्च प्रसादतः।
ततः प्रभृति तत्तीर्थं नजस्थानेति विश्रुतम्।। 88.23 ।।
जनकानां यज्ञसदो जनस्थानं प्रकीर्तितम्।
चतुर्योजनविस्तीर्णं स्मरणात्सर्वपापनुत्।। 88.24 ।।
तत्र स्नानेन दानेन पितॄणां तर्पणेन तु।
तीर्थस्य स्मरणाद्वाऽपि गमनाद्भक्तिसेवनात्।। 88.25 ।।
सर्वान्कामानवाप्नोति मुक्तिं च समवाप्नुयात्।। 88.26 ।।
इति श्रीमहापुराणे आदिब्राह्मे तीर्थमाहात्म्ये जनस्थानतीर्थवर्णनं नामाष्टासीतिमोऽध्यायः।। 88 ।।
गौतमीमाहात्म्ये एकोनविंशोऽध्यायः।। 19 ।।
ब्रह्मपुराणम्-89 
अथोननवतितमोऽध्यायः
अरुणावरुणासंगमाश्वभानुतीर्थवर्णनम्
ब्रह्मोवाच
अरुणा वरुणा चैव नद्यौ पुण्यतरे शुभे।
तयोश्च संगमः पुण्यो गङ्गायां मुनिसत्त्म।। 89.1 ।।
तदुत्पत्तिं श्रृणुष्वेह सर्वपापविनाशिनीम्।
काश्यपस्य सुतो ज्येष्ठ आदित्यो लोकविश्रुतः।। 89.2 ।।
त्रैलोक्यचक्षुस्तीक्ष्णांशुः सप्ताश्वो लोकपूजितः।
तस्य पत्नी उषा ख्याता त्वाष्ट्री त्रैलोक्यसुन्दरी।। 89.3 ।।
भर्तुः प्रतापतीव्रत्वमसहन्ती सुमध्यमा।
चिन्तयामास किं कृत्यं मम स्यादिति भामिनी।। 89.4 ।।
तस्याः पुत्रौ महाप्राज्ञौ मनुर्वैवस्वतो यमः।
यमुना च नदी पुण्या श्रृणु विस्मयकारणम्।। 89.5 ।।
साऽकरोदात्मनश्छायामात्मरूपेण यत्नतः।
तामब्रवीत्तश्चोषां त्वं च मत्सदृशी भव।। 89.6 ।।
भर्तारं त्वमपत्यानि पालयस्व ममाऽज्ञया।
यावदागमनं मे स्यात्पत्युस्तावत्प्रिया भव।। 89.7 ।।
नाऽऽख्यातव्यं त्वाया क्वापि अपत्यानां तथा प्रिये।
तथेत्याह च सा छाया निजगाम गृहादुषा।। 89.8 ।।
इत्युक्त्वा सा जगामाऽऽशु शान्तं रूपमभीप्सती।
सा गत्वोषा गृहं त्वष्टुः पित्रे सर्वं न्यवेदयत्।।
त्वष्टाऽपि चकितः प्राह तां सुतां सुतवत्सलः।। 89.9 ।।
त्वष्टोवाच
नैतद्युक्तं भर्तृमत्या यत्स्वैरेण प्रवर्तनम्।
अपत्यानां कथं वृत्तिर्भर्तुर्वा सवितुस्तव।।
बिभेमि भद्रे शिष्टोऽहं भर्तुर्गेह पुनर्व्रज।। 89.10 ।।
ब्रह्मोवाच
एवमुक्ता तु पित्रा सा नेत्युक्त्वा वै पुनः पुनः।
उत्तरं च कुरोर्देशं जगाम तपसे त्वरा।। 89.11 ।।
तत्र तेषे तपस्तीव्रं व़वारूपधारिणी।
दुष्प्रेक्षं तं स्वकं कान्तं ध्यायन्ती निश्चला उषा।। 89.12 ।।
एतस्मिन्नन्तरं तात छाया चोषास्वरूपिणी।
पत्यौ सा वर्तयामास अपत्यान्यथ जज्ञिरे।। 89.13 ।।
सावर्णिश्च शनिश्चैव विष्टचिर्या दुष्टकन्यका।
सा छाया वर्तयामास वैषम्येणैव नित्यशः।। 89.14 ।।
स्वेष्वपत्येषु चोषाया यमस्तत्र चुकोप ह।
वैषम्येणाथ वर्तन्तीं छायां तां मातरं तदा।। 89.15 ।।
ताडयामास पादेन दक्षिणासापतिर्यमः।
पुत्रदौर्जन्यसंक्षोभाच्छाया वैवस्वतं यमम्।। 89.16 ।।
शशाप पाप ते पादो विशीर्यतु ममा।ञ।ञज्ञया।
विशीर्णचरणो दुःखाद्रुदन्पितरमभ्यगात्।।
सवित्रे तं तु वृत्तान्तं न्यवेदयदशेषतः।। 89.17 ।।
यम उवाच
नेयं माता सुरश्रेष्ठ यया शप्तोऽहमीदृशः।
अपत्येषु विरुद्धेषु जननी नैव कुप्यते।। 89.18 ।।
यद््बाल्यादब्रवं किंचिदथवा दुष्कृतं कृतम्।
नैव कुप्यति सा माता तस्मान्नेयं ममाम्बिका।। 89.19 ।।
यदपत्यकृतं किंचित्साध्वस्वाधु यथा तथा।
मात्यस्यां सर्वमप्येतत्तस्मान्मातेति गीयते।। 89.20 ।।
प्रधक्ष्यन्तीव मां तात नित्यं पश्यति चक्षुषा।
वक्त्यग्निकालसदृशा वाचा नेयं मदम्बिका।। 89.21 ।।
ब्रह्मोवाच
तत्पुत्रवचनं श्रुत्वा सविताऽतिन्तयत्ततः।
इयं छाया नास्य माता उषा माता तु साऽन्यतः।। 89.22 ।।
मम शान्तिमभीप्सन्ती देशेऽन्यस्मिंस्तपोरता।
उत्तरे च कुरौ त्वाष्ट्री वडवारूपधारिणी।। 89.23 ।।
तत्राऽऽस्ते सा इति ज्ञात्वा जगामेशो दिवाकरः।
यत्र सा वर्तते कान्ता अश्वरूपः स्वयं तदा।। 89.24 ।।
तां दृष्ट्वा वडवारूपां पर्यधावद्धयाकृतिः।
कामातुरं हयं दृष्ट्वा श्रुत्वा वै ह्रेषितस्वनम्।। 89.25 ।।
उषा पतिव्रतोपेता पतिध्यानपरायणा।
हयधर्षणसंभीता को न्वयं चेत्यजानती ।। 89.26 ।।
अपलायत्पतौ प्राप्ते दक्षिणाभिमुखी त्वरा।
को नु मे रक्षकोऽत्र स्यादृषयो वाऽथवा सुराः।। 89.27 ।।
धावन्तीं तां प्रियामश्वामश्वरूपधरः श्वयम्।
पर्यधावद्यतो याति उषा बानुस्ततस्ततः।। 89.28 ।।
स्मरग्रहवशे जातः को दुश्चेष्टं न चेष्टते।
भागीरथीं नदीश्चान्या वनान्युपवनानि च।। 89.29 ।।
नर्मदां चाथ विन्ध्यं च दक्षिणाभिमुखावु(खी उ)भौ।
अतिक्रम्य भयोद्विग्ना त्वाष्ट्य्रभ्यगाच्च गौतमीम्।। 89.30 ।।
त्रातारः सन्ति मुनयो जनस्थान इति श्रुतम्।
ऋषीणामाश्रमं साऽश्वा प्रविष्टा गौतमीं तथा।। 89.31 ।।
अनुप्राप्तस्तथा चाश्वो भानुस्तुदय्रुपवांस्ततः।
अश्वं निवारयामासुजंनस्था मुनिदारकाः।।
ततः कोपादृषींस्तांश्च शशापोषापतिः प्रभुः।। 89.32 ।।
भानुरुवाच
निवारयथ मां यस्माद्वटा यूयं भविष्यथ।। 89.33 ।।
ब्रह्मोवाच
ज्ञानदृष्ट्या तु मुनयो मेनिरेऽश्वमुषापतिम्।
स्तुवन्तो देवदेवेशं भानुं तं मुनयो मुदा।। 89.34 ।।
स्तूयमानो मुनिगणैरश्वं भानुरथागमत्।
वडवाया मुखे लग्नं मुखं चाश्वस्वरूपिणम्।। 89.35 ।।
ज्ञात्वा त्वाष्ट्री च भर्तारं मुखाद्वीर्यं प्रसुस्रुवे।
तयोर्वीर्येण गङ्गायामश्विनौ समजायताम्।। 89.36 ।।
तत्राऽऽगच्छन्सुरगणाः सिद्धाश्च मुनयस्तथा।
नद्यो गावस्तथौषव्यो देवा ज्योदिर्गणास्तथा।। 89.37 ।।
सप्ताश्वश्च रथः पुण्यो ह्यरुणो भानुसारथिः।
यमो मनुस्च वरुणः शनिर्वैवस्वतस्तथा।। 89.38 ।।
मुना च नदी पुण्या तापी चैव महानदी।
तत्तद्रूपं समास्थाय नद्यस्ता विस्मयान्मुने।। 89.39 ।।
द्रष्टुं ते विस्मयाविष्टा आजग्मुः श्वशुरस्तथा।
अभिप्रायं विदित्वा तु श्वशुरं बानुब्रवीत्।। 89.40 ।।
भानुरुवाच
उषायाः प्रीतये त्वष्टः कुर्वत्यास्तप उत्तमम्।
यन्त्रारूढं च मां कृत्वा छिन्धि तेजांस्यनेकशः।।
यावत्सौख्यं भवेदस्यास्तावच्छिन्धि प्रजापते।। 89.41 ।।
तथेत्युक्त्वा ततस्त्वष्टा सोमनाथस्य संनिधौ।
तेजसां छेदनं चक्रे प्रभासं तु ततो विदुः।। 89.42 ।।
भर्त्रा च संगता यत्र गौतम्यामश्वरूपिणी।
अश्विनोर्यत्र चोत्पत्तिरश्वतीर्थं तदुच्यते।। 89.43 ।।
भानुतीर्थं तदाख्यातं तथा पञ्चवटाश्रमः।
तापी च यमुना चैव पितरं द्रष्टुमागते।। 89.44 ।।
अरुणावरुणानद्योर्गङ्गायां संगमः शुभः।
देवानां तत्र तीर्थानामागतानां पृथक्पृथक्।। 89.45 ।।
नव त्रीणि सहस्राणि तीर्थानि गुणवन्ति च।
तत्र स्नानं च दानं च सर्वंमक्षयपुष्यदम्।। 89.46 ।।
स्मरणात्पठनाद्वाऽपि श्रवणादपि नारद।
सर्वुपापविनिर्मुक्तो धर्मवान्स सुखी भवेत्।। 89.47 ।।
इति श्रीमहापुराणे आदिब्राह्मे तीर्थमाहात्म्येऽरुणासंगमाश्वभानुतीर्थवर्णनं नामोननवतितमोऽध्यायः।। 89 ।।
गौतमीमाहात्म््ये विंशतितमोऽध्यायः।। 20 ।।
