श्रीगरुडमहापुराणम् - 75 
सूत उवाच ।।
वायुर्नखान्दैत्यपतेर्गृहीत्वा चिक्षेप सत्पद्मवनेषु हृष्टः ।।
ततः प्रसूतं पवनोपपन्नं कर्केतनं पूजयतमं पृथिव्याम् ।। 75.1 ।।
वर्णेन तद्रुधिरसोममधुप्रकाशमाताम्रपीतदहनोज्ज्वलितं विभाति ।।
नीलं पुनः खलु सितं परुषं विभिन्नं व्याध्यादिदोषकरणेन च तद्विभाति ।। 75.2 ।।
स्निग्धा विशुद्धाः समरागिणश्च आपीतवर्णा गुरवो विचित्राः ।।
त्रासव्रणव्यालविवर्जिताश्च कर्केतनास्ते परमं पवित्राः ।। 75.3 ।।
पत्रेण कांचनमयेन तु वेष्टयित्वा तप्तं यदा हुतवहे भवति प्रकाशम् ।।
रोगप्रणाशनकरं कलिनाशनं तदायुष्करं कुलकरं च सुखप्रदं च ।। 75.4 ।।
एवंविधं बहुगुणं मणिमावहन्ति कर्केतनं शुभलङ््कृतये नरा ये ।।
ते पूजिता बहुधना बहुबान्धवाश्च नित्योज्ज्वलाः प्रमुदिता अपिते भवन्ति ।। 75.5 ।।
एकेऽपनह्य विकृताकुलनीलभासः प्रम्लानरागलुलिताः कलुषा विरूपाः ।।
तेजोऽतिदीप्ति कुलपुष्टिविहीनवर्णाः कर्केतनस्य सदृशं वपुरुद्वहन्ति ।। 75.6 ।।
कर्केतनं यदि परीक्षितवर्णरूपं प्रत्यग्रभास्वरदिवाकरसुप्रकाशम् ।।
तस्योत्तमस्य मणि शास्त्रविदां महिम्ना तुल्यं तु मूल्यमुदितं तुलितस्य कार्य्यम् ।। 75.7 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे कर्केतनपरीक्षणं नाम पञ्चसप्ततितमोऽध्यायः ।। 75 ।।

श्रीगरुडमहापुराणम् - 76
सूत उवाच ।।
हिमवत्युत्तरदेशे वीर्य्यं पतितं सुरद्विषस्तस्य ।।
संप्राप्तमुत्तमानामाकरतां भीष्मरत्नानाम् ।। 76.1 ।।
शुक्लाः शंखाब्जनिभाः स्योनाकसन्निभा प्रभावन्तः ।।
प्रभवन्ति ततस्तरुणा वज्रनिभा भीष्मपाषाणाः ।। 76.2 ।।
हेमादिप्रतिबद्धाः शुद्धमपि श्रद्धया विधत्ते यः ।।
भीष्ममणिं ग्रीवादिषु सुसम्पदं स सर्वदा लभते ।। 76.3 ।।
निरीक्ष्य पलायन्ते यं तमरण्यनिवासिनः समीपऽपि ।।
द्वीपिवृकशरभकुञ्जरसिंहव्याघ्रादयो हिंस्त्राः ।। 76.4 ।।
तसोयत्कलतष्टतरोर्भवति भयं न चास्तीशमुपहसन्ति ।।
भीष्ममणिर्गुणयुक्तो सम्यक््प्राप्तांगुलीकलत्रत्वः ।। 76.5 ।।
पितॄतर्पणे पितॄणां तृप्तिर्बहुवार्षिकी भवति ।।
शाम्यन्त्यद्भुतान्यपि सर्पाण्डजाखुवृश्चिकविषाणि ।।
सलिलाग्निवैरितस्करभयानि भीमानि नश्यन्ति ।। 76.6 ।।
शैवलबलाहकाभं पुरुषं पीतप्रभं प्रभाहीनम् ।।
मलिनद्युति च विवर्णं दूरात्परिवर्जयेत्प्राज्ञः ।। 76.7 ।।
मूल्यं प्रकल्प्यमेषां विबुधवरैर्दैशकालविज्ञानात् ।।
दूरे भूतानां बहु किंचिन्निकटप्रसूतानाम् ।। 76.8 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वैदूर्य्यपरीक्षणं नाम षट््सप्ततितमोऽध्यायः ।। 76 ।।

श्रीगरुडमहापुराणम् - 77
सूत उवाच ।।
पुण्येषु पर्वतवरेषु च निम्नगासु स्थानान्तरेषु च तथोत्तरदेशगत्वात् ।।
संस्थापिताः स्वनखबाहुगतेः प्रकाशं संपूज्य दानवपतिं प्रथिते प्रदेशे ।। 77.1 ।।
दाशार्णवागदर (व) मेकलकालगादौ गुञ्जाञ्जनक्षौद्रमृणालवर्णाः ।।
गन्धर्ववह्निकदलीसदृशावभासा एते प्रशस्ताः पुलकाः प्रसूताः ।। 77.2 ।।
शंखाब्जभृङ्गार्कविचित्रभङ्गा सूत्रैरु (र्व्य) पेताः परमाः पवित्राः ।।
मङ्गल्ययुक्ता बहुभक्तिचित्रा वृद्धिप्रदास्ते पुलका भवन्ति ।। 77.3 ।।
काका (क.) श्वरासभसृगालवृकोग्ररूपैर्गृध्रैः समांसरुधिरार्द्रमुखैरुपेताः ।।
मृत्युप्रदाश्च विदुषा परिवर्जनीया मूल्यं पलस्य कथितं च शतानि पञ्च ।। 77.4 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे पुलकपरीक्षणं नाम सप्तसप्ततितमोऽध्यायः ।। 77 ।।

श्रीगरुडमहापुराणम् - 78 
।। सूत उवाच ।।
हुतभुग्रूपमादाय दानवस्य यथेप्सितम् ।।
नर्मदायां निचिक्षेप किञ्चिद्धीनादिभूमिषु ।। 78.1 ।।
तत्रेन्द्रगोपकलितं शुकवक्रवर्णं संस्थानतः प्रकटपीलुसमानमात्रम् ।।
नानाप्रकारविहितं रुधिराक्ष(ख्य) रत्नमुद्धृत्य तस्य खलु सर्वसमानमेव ।। 78.2 ।।
मध्येन्दुपाण्डुरमतीव विशुद्धवर्णं तच्चेन्द्रनीलसदृशं पटलं तुले स्यात् ।।
सैश्वर्य्यभृत्यजननं कथितं तदैव पक्रञ्च तत्किल भवेत्सुरवज्रवर्णम् ।। 78.3 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे रुधिराक्षरत्नपरीक्षणं नामाष्टसप्ततितमोऽध्यायः ।। 78 ।।

श्रीगरुडमहापुराणम् - 79 
।। सूत उवाच ।।
कावेरविन्ध्ययवनचीननेपालभूमिषु ।।
लाङ्गली व्यकिरन्मेदो दानवस्य प्रयत्नतः ।। 79.1 ।।
आकाशशुद्धं तैलाख्यमुत्पन्नं स्फटिकं ततः ।।
मृणालशङ्खधवलं किञ्चिद्वर्णान्तरन्वितम् ।। 79.2 ।।
न त्तुल्यं हि रत्नानामथवा पापनाशनम् ।।
संस्कृतं शिल्पिना सद्यो मूल्यं किञ्चिल्लभेत्ततः (दा) ।। 79.3 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे स्फटिकपरीक्षणं नामैकोनाशीतितमोऽध्यायः ।। 79 ।।

श्रीगरुडमहापुराणम् - 80
।। सूत उवाच ।।
आदाय शेषस्तस्यान्त्रं बलस्य केलादिषु ।।
चिक्षेप तत्र जायन्ते विद्रुमाः सुभहागुणाः ।। 80.1 ।।
तत्र प्रधानं शशलोहिताभं गुञ्जाजपापुष्पनिभं प्रदिष्टम् ।।
सुनीलकं देवकरोमकञ्च स्थानानि तेषु प्रभवं सुरागम् ।। 80.2 ।।
अन्यत्र जातं च न तत्प्रधानं मूल्यं भवेच्छिल्पिविशेषयोगात् ।।
प्रसन्नं कोमलं स्निग्धं सुरागं विद्रुमं हि तत् ।। 80.3 ।।
धनधान्यकरं लोके विषार्त्तिभयनाशनम् ।।
परीक्षा पुलकस्योक्ता रुधिराक्षस्य वै मणेः ।।
स्फटिकस्य विद्रुमस्य रत्नज्ञानाय शौनक ! ।। 80.4 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विद्रुमपरीक्षणं नामाशीतितमोऽध्यायः ।। 80 ।।

श्रीगरुडमहापुराणम् - 81 
(इति रत्नमुक्तादि परीक्षा समाप्ता ) ।।
।। (अथ तीर्थक्षेत्रमाहात्म्यमारभ्यते ) ।।
।। सूत उवाच ।।
सर्वतीर्थानि वक्ष्यामि गङ्गा तीर्थोत्तमोत्तमा ।।
सर्वत्र सुलभा गङ्गात्रिषु स्थानेषु दुर्लभा ।। 81.1 ।।
गङ्गाद्वारे प्रयागे च गङ्गासागरसङ्गमे ।।
प्रयागं परमं तीर्थं मृतानां भुक्तिमुक्तिदम् ।। 81.2 ।।
सेवनात्कृतपिण्डानां पापजित्कामदं नृणाम् ।।
वाराणसी परं तीर्थं विश्वेशो यत्र केशवः ।। 81.3 ।।
कुरुक्षेत्रं परं तीर्थं दानाद्यैर्भुक्तिमुक्तिदम् ।।
प्रभासं परं तीर्थं सोमनाथो हि तत्र च ।। 81.4 ।।
द्वारका च पुरी रम्या भुक्तिमुक्तिप्रदायिका ।।
प्राची सरस्वती पुण्या सप्तसारस्वतं परम् ।। 81.5 ।।
केदारं सर्वपापघ्नं स (श) म्भलग्राम उत्तमः ।।
नरनरायणं तीर्थं मुक्त्यै वदरिकाश्रमः ।। 81.6 ।।
श्वेतद्वीपं पुरी माया नैमिषं पुष्करं परम् ।।
अयोध्या चार्घ्यतीर्थं तु चित्रकूटं च गोमती ।। 81.7 ।।
वैनायकं महीतीर्थं रामगिर्य्याश्रमं परम् ।।
काञ्चीपुरी तुङ्गभद्रा श्रीशैलं सेतुबन्धनम् ।। 81.8 ।।
रामेश्वरं परं तीर्थं कार्त्तिकेयं तथोत्तमम् ।।
भृगुतुङ्गं कामतीर्थं तीर्थं चामरकंटकम् ।। 81.9 ।।
उज्जयिन्यां महाकालः कुब्जके श्रीधरो हरिः ।।
कुब्जाम्रकं महातीर्थं कालसर्पिश्च कामदम् ।। 81.10 ।।
महा केशी च कावेरी चन्द्रभागा विपाशया ।।
एकाम्रं च तथा तीर्थं ब्रह्मेशं देवकोटकम् ।। 81.11 ।।
मथुरा च पुरी रम्या शोणश्चैव महानदः ।।
जम्बूसरो महातीर्थं तानि तीर्थानि विद्धि च ।। 81.12 ।।
सूर्य्यः शिवो गणो देवी हरिर्यत्र च तिष्ठति ।।
एतेषु च यथान्येषु स्नानं दानं जपस्तपः ।। 81.13 ।।
पूजा श्राद्धं पिण्डदानं सर्वं भवति चाक्षयम् ।।
शालग्रामं सर्वदं स्यात्तीर्थं पशुपतेः परम् ।। 81.14 ।।
कोकामुखं च वाराहं भा (भु) ण्डीरं स्वामिसंज्ञकम् ।।
लो (मो) हदण्डे महाविष्णुर्मन्दारे मधुसूदनः ।। 81.15 ।।
कामरूपं महातीर्थं कामाख्या (क्षा) यत्र तिष्ठति ।।
पुण्ड्रवर्द्धनकं तीर्थं कार्त्तिकेयश्च यत्र च ।। 81.16 ।।
विरजस्तु महातीर्थं तीर्थं श्रीपुरुषोत्तमम् ।।
महेन्द्रपर्वतस्तीर्थं कावेरी च नदी परा ।। 81.17 ।।
गोदावरी महातीर्थं पयोष्णी वरदा नदी ।।
विन्ध्यः पापहरं तीर्थं नर्मदाभेद उत्तमः ।। 81.18 ।।
गोकर्णं परमं तीर्थं तीर्थं माहिष्मती पुरी ।।
कालञ्जरं महीतीर्थं शुक्लतीर्थमनुत्तमम् ।। 81.19 ।।
कृते शौचे मुक्तिदं च शार्ङ्गधारी तदन्तिके ।।
विरजं सर्वदं तीर्थं स्वर्णाक्षं तीर्थमुत्तमम् ।। 81.20 ।।
नन्दितीर्थं मुक्तिदं च कोटितीर्थफलप्रदम् ।।
नासिक्यं च महातीर्थं गोवर्द्धनमतः परम् ।। 81.21 ।।
कृष्णवेणी भीमरथी गण्डकी या त्विरावती ।।
तीर्थं बिन्दुसरः पुण्यं विष्णुपादोदकं परम् ।। 81.22 ।।
ब्रह्मध्यानं परं तीर्थं तीर्थमिन्द्रियनिग्रहः ।।
दमस्तीर्थं तु परमं भवशुद्धिः परं तथा ।। 81.23 ।।
ज्ञानह्रदे ध्यानजले रागद्वेषमलापहे ।।
यः स्नाति मानसे तीर्थे स याति परमां गतिम् ।। 81.24 ।।
इदं तीर्थमिदं नेति ये नरा भेददर्शिनः ।।
तेषां विधीयते तीर्थगमनं तत्फलं च यत् ।। 81.25 ।।
सर्वं ब्रह्मेतियोऽवेति नातीर्थं तस्य किञ्चन ।।
एतेषु स्नानदानानि श्राद्धं पिण्डमथाक्षयम् ।। 81.26 ।।
सर्वा नद्यः सर्वशैलाः तीर्थं देवादिसेवितम् ।।
श्रीरंगं च हरेस्तीर्थं तापी श्रेष्ठा महानदी ।। 81.27 ।।
सप्तगोदावरं तीर्थं तीर्थं कोणगिरिः परम् ।।
महालक्ष्मीर्यत्र देवी प्रणीता परमा नदी ।। 81.28 ।।
सह्याद्रौ देवदेवेश एकवीरः सुरेश्वरी ।।
गंगाद्वारे कुशावर्त्ते विन्ध्यके नीलपर्वते ।। 81.29 ।।
स्नात्वा कनखले तीर्थे स भवेन्न पुनर्भवे ।।
सू उवाच ।।
एतान्यन्यानि तीर्थानि स्नानाद्यैः सर्वदानि हि ।। 81.30 ।।
श्रुत्वाऽब्रवीद्धरेर्ब्रह्मा व्यासं दक्षादिसंयुतम् ।।
एतान्युक्त्वा च तीर्थानि पुन स्तीर्थोत्तमोत्तमम् ।।
गयाख्यं प्राह सर्वेषामक्षयं ब्रह्मलोकदम् ।। 81.31 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सर्वतीर्थ माहात्म्यं नामैकाशीतितमोऽध्यायः ।। 81 ।।

श्रीगरुडमहापुराणम् - 82 
श्रीगणेशाय नमः ।।
(अथ गयामाहात्म्यं प्रारभ्यते) ।।
ब्रह्मोवाच ।।
सारात्सारतरं व्यास गयाभाहात्म्य मुत्तमम् ।।
प्रवक्ष्यामि समासेन बुक्तिमुक्तिप्रदं श्रृणु ।। 82.1 ।।
गयासुरोऽभवत्पूर्वं वीर्य्यवान्परमः स च ।।
तपस्तप्यन्महाघोरं सर्वभूतोपतापनम् ।। 82.2 ।।
तत्तपस्तापिता देवास्तद्वधार्थं हरिं गताः ।।
शरणं हरिरूचे तान् भवितव्यं शिवात्मभइः ।। 82.3 ।।
पात्यतेऽस्य महादेहो तथेत्यूचुः सुरा हरिम् ।।
कदाचिच्छिवपूजार्थं क्षीराब्धेः कमलानि च ।। 82.4 ।।
आनीय कीकटे देशे शयनं चाकरोद्वली ।।
विष्णुमायाविमूढोऽसौ गदया विष्णुना हतः ।। 82.5 ।।
अतो गदाधरो विष्णुर्गयायां मुक्तिदः स्थितः ।।
तस्य देहो लिङ्गरूपी स्थितः शुद्धे पितामहः ।। 82.6 ।।
जनार्द्दनश्च कालेशस्तथान्यः प्रपितामहः ।।
विष्णुराहाथ मर्य्यादां पुण्यक्षेत्रं भविष्यति ।। 82.7 ।।
यज्ञं श्राद्धं पिण्डदानं स्नानादि कुरुते नरः ।।
स स्वर्गं ब्रह्मलोकं च गच्छेन्न नरकं नरः ।। 82.8 ।।
गयातीर्थं परं ज्ञात्वा यागं चक्रे पितामहः ।।
ब्राह्मणान्पूजयामास ऋत्विगर्थमुपागतान् ।। 82.9 ।।
महानदीं रसवहां सृष्ट्वा वाप्यादिकं तथा ।।
भक्ष्यभोज्यफलादींश्च कामधेनुं तथासृजत् ।। 82.10 ।।
पञ्चक्रोशं गयोक्षेत्रं ब्राह्मणेभ्यो ददौ प्रभुः ।।
धरमयागेषु लोभात्तु प्रतिगृह्य धनादिकम् ।। 82.11 ।।
स्थिता विप्रास्तदा शप्ता गयायां ब्राह्मणास्ततः ।।
मा भूत्त्रैपुरुषी विद्या मा भूत्त्रैपुरुषं धनम् ।। 82.12 ।।
युष्माकं स्याद्वारिवहा नदी पाषाणपर्वतः ।। 
शप्तैस्तु प्रार्थितो ब्रह्मानुग्रहं कृतवान्प्रभुः ।। 82.13 ।।
लोकाः पुण्या गयायां हि श्राद्धिनो ब्रह्मलोकगाः ।।
युष्मान्ये पूजयिष्यन्ति तैरहं पूजितः सदा ।। 82.14 ।।
ब्रह्मज्ञानं गयाश्राद्धं गोगृहे मरणं तथा ।।
वासः पुंसां कुरुक्षेत्रे मुक्तिरेषा चतुर्विधा ।। 82.15 ।।
समुद्राः सरितः सर्वा वापीकूपह्रदास्तथा ।।
स्नातुकामा गयातीर्थं व्यास यास यान्ति न संशयः ।। 82.16 ।।
ब्रह्महत्या सुरापानं स्तेयं गुर्वंगनागमः ।।
पापं तत्संगजं सर्वं गयाश्राद्धाद्विनश्यति ।। 82.17 ।।
असंस्कृता मृता य च पशुचोरहताश्च ये ।।
सर्पदष्टा गयाश्राद्धान्मुक्ताः स्वर्गं व्रजन्ति ते ।। 82.18 ।।
गयायां पिण्डदानेन यत्फलं लभते नरः ।।
न तच्छक्यं मया वक्तुं वर्षकोटिशतैरपि ।। 82.19 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे गयामाहात्म्यं नाम द्व्यशीतितमोऽध्यायः ।। 82 ।।

श्रीगरुडमहापुराणम् - 83 
ब्रह्मोवाच ।।
कीकटेषु गया पुण्या पुण्यं राजगृहं वनम् ।।
विषयश्चारणः पुण्यो नदीनां च पुनः पुना ।। 83.1 ।।
मुण्डपृष्ठं तु पूर्वस्मिन्पश्चिमे दक्षिणोत्तरे ।।
सार्द्धक्रोशद्वयं मानं गयायां परिकीर्त्तितम् ।। 83.2 ।।
पञ्चक्रोशं गयाक्षेत्रं क्रोशमेकं गयाशिरः ।।
तत्र पिण्डप्रदानेन तृप्तिर्भवति शाश्वती ।। 83.3 ।।
नगाज्जनार्दनाच्चैव कूपाच्चोत्तरमानसात् ।।
एतद्गयाशिरः प्रोक्तं फल्गुतीर्थं तदुच्यते ।। 83.4 ।।
तत्र पिण्डप्रदानेन पितॄणा परमा गतिः ।।
गयागमनमात्रेण पितॄणामनृणो भवेत् ।। 83.5 ।।
गयायां पितृरूपेण देवदेवो जनार्द्दनः ।।
तं दृष्ट्वा पुण्डरीकाक्षं मुच्यते वै ऋणत्रयात् ।। 83.6 ।।
रथमार्गं गयतीर्थे दृष्ट्वा रुद्रपदादिके ।।
कालेश्वरं च केदारं पितॄणामनृणो भवेत् ।। 83.7 ।।
दृष्ट्वा पितामहं देवं सर्वपापैः प्रमुच्यते ।।
लोकं त्वनामयं याति दृष्ट्वा च प्रपितामहम् ।। 83.8 ।।
तथा गदाधरं देवं माधवं पुरुषोत्तमम् ।।
तं प्रणम्य प्रयत्नेन न भूयो जायते नरः ।। 83.9 ।।
मौनादित्यं महात्मानं कनकार्कं विशेषतः ।।
दृष्ट्वा मौनेन विप्रर्षे पितॄणामनृणो भवेत् ।। 83.10 ।।
ब्रह्माणं पूजयित्वा च ब्रह्मलोकमवाप्नुयात् ।।
गायत्त्रीं प्रतरुत्थाय यस्तु पश्यति मानवः ।। 83.11 ।।
सन्ध्यां कृत्वा प्रयत्नेन सर्ववेदफलं लभेत् ।।
सावित्रीं चैव मध्याह्ने दृष्ट्वा यज्ञफलं लभेत् ।। 83.12 ।।
सरस्वतीं च सायाह्ने दृष्ट्वा दानफलं लभेत् ।।
नगस्थमीश्वरं दृष्ट्वा पितॄणामनृणो भवेत् ।। 83.13 ।।
धर्मारण्यं धर्ममीशं दृष्ट्वा स्यादृणनाशनम् ।।
देवं गृध्रेश्वरं दृष्ट्वा को न मुच्येत बन्धनात् ।। 83.14 ।।
धेनुं दृष्ट्वा धेनुवने ब्रह्मलोकं नयेत्पितॄन् ।।
प्रभासेशं प्रभासे च दृष्ट्वा याति परां गतिम् ।। 83.15 ।।
कोटीश्वरं चाश्वमेधं दृष्ट्वा स्यादृणनाशनम् ।।
स्वर्गद्वारेश्वरं दृष्ट्वा मुच्यते भवबन्धनात् ।। 83.16 ।।
रामेश्वरं गदालोलं दृष्ट्वा स्वर्गमवाप्नुयात् ।।
ब्रह्मेश्वरं तथा दृष्ट्वा मुच्यते ब्रह्महत्यया ।। 83.17 ।।
मुण्डपृष्ठे महाचण्डीं दृष्ट्वा कामानवाप्नुयात् ।।
फल््ग्वीशं फल्गुचण्डीं च गौरीं दृष्ट्वा च मङ्गलाम् ।। 83.18 ।।
गोमकं गोपतिं देवं पितॄणामनृणो भवेत् ।।
अङ्गारेशं च सिद्धेशं गयादित्यं गजं तथा ।। 83.19 ।।
मार्कण्डेयेश्वरं दृष्ट्वा पितॄणामनृणो भवेत् ।।
फल्गुतीर्थे नरः स्नात्वा दृष्ट्वा देवं गदाधरम् ।। 83.20 ।।
एतेन किं न पर्य्याप्तं नॄणां सुकृतकारिणाम् ।।
ब्रह्मलोकं प्रयान्तीह पुरुषा एकविंशतिः ।। 83.21 ।।
पृथिव्यां यानि तीर्थानी ये समुद्राः सरांसि च ।।
फल्गुतीर्थं गमिष्यन्ति वारमेकं दिनेदिने ।। 83.22 ।।
पृथिव्यां च गया पुण्या गयायां च गयाशिरः ।।
श्रेष्ठं तथा फल्गुतीर्थं तन्मुखं च सुरस्य हि ।। 83.23 ।।
उदीचि कनकानद्यो नाभितीर्थं तु मध्यतः ।।
पुण्यं ब्रह्मसदस्तीर्थं स्नानात्स्याद्ब्रह्मलोकदम् ।। 83.24 ।।
कूपे पिण्डादिकं कृत्वा पितॄणामनृणो भवेम् ।।
तथाक्षयवटे श्राद्धी ब्रह्मलोकं नयेत्पितॄन् ।। 83.25 ।।
हंसतीर्थे नरः स्नात्वा सर्वपापैः प्रमुच्यते ।।
कोटितीथ गयालोले वैतरण्यां च गोमके ।। 83.26 ।।
ब्रह्मलोकं नयेच्छ्राद्धी पुरुषानेकविंशतिम् ।।
ब्रह्मतीर्थे रामतीर्थे आग्नेये सोमतीर्थके ।। 83.27 ।।
श्राद्धी रामह्रदे ब्रह्मलोकं पितृकुलं नयेत् ।।
उत्तरे मानसे श्राद्धी न भूयो जायते नरः ।। 83.28 ।।
दक्षिणे मानसे श्राद्धी ब्रह्मलोकं पितॄन्नयेत् ।।
स्वगद्वारे नरः श्राद्धी ब्रह्मलोकं नयेत्पितॄन् ।।
भीष्मतर्पणकृत्तस्य कूटे तारयते पितॄन् ।।
गृध्रेश्वरे तथा श्राद्धी पितॄणामनृणो भवेत् ।। 83.29 ।।
श्राद्धी च धेनुकारण्ये ब्रिह्मलोकं पितॄन्नयेत् ।।
तिलधेनुप्रदः स्नात्वा दृष्ट्वा धेनुं न संशयः ।। 83.30 ।।
ऐन्द्रे वा नरतीर्थे च वासवे वैष्णवे तथा ।।
महानद्यां कृतश्राद्धो ब्रह्मलोकं नयेत्पितॄन् ।। 83.31 ।।
गायत्त्रे चैव सावित्रे तीर्थे सारस्वते तथा ।।
स्नानस न्ध्यातर्पणकृच्छ्राद्धी चैकोत्तरं शतम् ।। 83.32 ।।
पितॄणां तु कुलं ब्रह्मलोकं नयति मानवः ।।
ब्रह्मयोनिं विनिर्गच्छेत्प्रयतः पितृमानसः ।। 83.33 ।।
तर्पयित्वा पितॄन्देवान्न विशेद्योनिसङ्कटे ।।
तर्पणे काकजङ्घार्या पितॄणां तृप्तिरक्षया ।। 83.34 ।।
धर्मारण्ये मतंगस्य वाप्यां श्राद्धाद्दिवं व्रजेत् ।।
धर्मयूपे च कूपे त पितॄणामनृणो भवेत् ।। 83.35 ।।
प्रमाणं देवताः सन्तु लोकपालाश्च साक्षिणः ।।
मयागत्य मतंगेऽस्मिन्पितॄणां निष्कृतिः कृता ।। 83.36 ।।
रामतीर्थे नराः स्नात्वा श्राद्धं कृत्वा प्रभासके ।।
शिलायां प्रेतभावात्स्युर्मुक्ताः पितृगणाः किल ।। 83.37 ।।
श्राद्धकृच्छ स्वपुष्टायां त्रिः सफ्तकुंलमुद्धरेत् ।।
श्राद्धकृन्मुण्डपृष्ठादौ ब्रह्मलोकं नयेत्पितॄन् ।। 83.38 ।।
गयायां न हि तत्स्थानं यत्र तीर्थं न विद्यते ।।
पञ्चक्रोशे गयाक्षेत्रे यत्र तत्र तु पिण्डदः ।। 83.39 ।।
अक्षयं फलमाप्नोति ब्रह्मलोकं नयेत्पितॄन् ।।
जनार्द्दनस्य हस्ते तु पिण्डं दद्यात्स्वकं नरः ।। 83.40 ।।
एष पिण्डे मया दत्तस्तव हस्ते जनार्दन ! ।।
परलोकं गते मोक्षमक्षय्यमुपतिष्ठताम् ।। 83.41 ।।
ब्रह्मलोकमवाप्नोति पितृभिः सह निश्चितम् ।।
गयायां धर्मपृष्ठे च सरसि ब्रह्मणस्तथा ।। 83.42 ।।
गयाशीर्षेऽक्षयवटे पितॄणां दत्तमक्षयम् ।।
धर्मारण्यं धर्मपृष्ठं धेनुकारण्यमेव च ।। 83.43 ।।
दृष्ट्वैतानि पितॄंश्चार्यवंश्यान्विंशतिमुद्धरेत् ।।
ब्रह्मारण्यं महानद्याः पश्चिमो भाग उच्यते ।। 83.44 ।।
पूर्वो ब्रह्मसदो भागो नागाद्रिर्भरताश्रमः ।।
भरतस्याश्रमे श्राद्धी मतंगस्य पदे भवेत् ।। 83.45 ।।
गयाशीर्षाद्दक्षिणतो महानद्याश्च पश्चिमे ।।
तत्स्मृतं चम्पकवनं तत्र पाण्डुशिलास्ति हि ।। 83.46 ।।
श्राद्धी तत्र तृतीयायां निश्चिरायाश्च मण्डले ।।
महाह्रदे च कौशिक्यामक्षयं फलमाप्नुयात् ।। 83.47 ।।
वैतरण्या श्चोत्तरतस्तृतीयाख्यो जलाशयः ।।
पदानि तत्र क्रौञ्चस्य श्राद्धी स्वर्गं नयेत्पितॄन् ।। 83.48 ।।
क्रौञ्चपादादुत्तरतो निश्चिराख्यो जलाशयः ।।
सकृद्यत्राभिगमनं सकृत्पिंण्डप्रपातनम् ।। 83.49 ।।
दुर्लभं किं पुनर्नित्यमस्मिन्नेव व्यवस्थितिः ।।
महानद्यामुपस्पृश्य तर्पयेत्पितृदेवताः ।। 83.50 ।।
अक्षयान्प्राप्नुयाल्लोकान्कुलं चापि समुद्धरेत् ।।
सावित्रे पठ्यते सन्ध्या कृता स्याद्द्वादशाब्दिकी ।। 83.51 ।।
शुक्लकृष्णावुभौ पक्षौ गयायां यो वसेन्नरः पुनात्यासप्तमं चैव कुलं नास्त्यत्र संशयः ।। 83.52 ।।
गयायां मुण़्डपृष्ठं च अरविन्दं च पर्वतम् ।।
तृतीयं क्रौंचपादं च दृष्ट्वा पापैः प्रमुच्यते ।। 83.53 ।।
मकरे वर्त्तमाने च ग्रहणे चन्द्रसूर्य्ययोः ।।
दुर्लभं त्रिषु लोकेषु गयायां पिण्डपातनम् ।। 83.54 ।।
महाह्रदे च कौशिक्यां मूलक्षेत्रे विशेषतः ।।
गुहायां गृध्रकूटस्य श्राद्धं दत्तं (सप्त) महाफलम् ।। 83.55 ।।
यत्र माहेश्वरी धारा श्राद्धी तत्रानृणो भवेत् ।।
पुण्यां विशालामासाद्य नदीं त्रैलोक्य विश्रुताम् ।। 83.56 ।।
अग्निष्टोममवाप्नोति श्राद्धी प्रायाद्दिवं नरः ।।
श्राद्धी मासपदे स्नात्वा वाजपेयफलं लभेत् ।। 83.57 ।।
रविपादे पिण्डदानात्पतितोद्धारणं भवेत् ।।
गयास्थो यो ददात्यन्नं पितरस्तेन पुत्रिणः ।। 83.58 ।।
कांक्षन्ते पितरः पुत्रान्नरकाद्भयभीरवः ।।
गयां यास्यति यः कश्चित्सोऽस्मान्सन्तरयिष्यति ।। 83.59 ।।
गयाप्राप्तं सुतं दृष्ट्वा पितॄणामुत्सवो भवेत् ।।
पभ्द्यामपि जलं स्पृष्ट्वा अस्मभ्यं किल दास्यति ।। 83.60 ।।
आत्मजो वा तथान्यो वा गयाकूपे यदा तदा ।।
यन्नाम्ना पातयेत्पिण्डं तं नयेद्ब्रह्म शाश्वतम् ।। 83.61 ।।
पुण्डरीकं विष्णुलोकं प्राप्नुयात्कोटितीर्थगः ।।
या सा वैतरणी नाम त्रिषु लोकेषु विश्रुता ।। 83.62 ।।
सावतीर्णा गयाक्षेत्रे पितॄणां तारणाय हि ।।
श्राद्धदः पिण्डदस्तत्र गोप्रदानं करोतियः ।। 83.63 ।।
एकविंशतिवंश्यान्स तारयेन्नात्र संशयः ।।
यदि पुत्रो गयां गच्छेत्कदाचित्कालपर्यये ।। 83.64 ।।
तानेव भोजयेद्विप्रान्ब्रह्मणा ये प्रकल्पिताः ।।
तेषां ब्रह्मसदः स्थानं सोमपानं तथैव च ।। 83.65 ।।
ब्रह्मप्रकल्पितं स्थानं विप्रा ब्रह्मप्रकल्पपिताः ।।
पूजितैः पूजिताः सर्वे पितृभिः सह देवताः ।। 83.66 ।।
तर्पयेत्तु गयाविप्रान्हव्यकव्यैर्विधानतः ।।
स्थानं देहपरित्यागे गयायां तु विधीयते ।। 83.67 ।।
यः करोति वृषोत्सर्गं गयाक्षेत्रे ह्यनुत्तमे ।।
अग्निष्टोमशतं पुण्यं लभते नात्र संशयः ।। 83.68 ।।
आत्मनोऽपि महाबुद्धिर्गयायां तु तिलैर्विना ।।
पिण्डनिर्वापणं कुर्य्यादन्येषामपि मानवः ।। 83.69 ।।
यावन्तो ज्ञातयः पित्र्या बान्धवाः सुहृदस्तथा ।।
तेभ्यो व्यासगयाभूमौ पिण्डो देयो विधानतः ।। 83.70 ।।
रामतीर्थे नरः स्नात्वा गोशतस्याप्नुयात्फलम् ।।
मतंगवाप्यां स्नात्वा च गोसहस्त्रफलं लभेत् ।। 83.71 ।।
निश्चिरासंगमे स्नात्वा ब्रह्मलोकं नयेत्पितॄन् ।।
वसिष्ठस्याश्रमे स्नात्वा वाजपेयं च विन्दति ।। 83.72 ।।
महाकौश्यां समावासादश्वमेधफलं लभेत् ।।
पितामहस्य सरसः प्रसृता लोकपावनी ।। 83.73 ।।
समीपे त्वग्निधारेति विश्रुता कपिला हि सा ।।
अग्निष्टोमफलं श्राद्धी स्नात्वात्र कृतकृत्यता ।। 83.74 ।।
श्राद्धी कुमारधारायामश्वमेधफलं लभेत् ।।
कुमारमभिगम्याथ नत्वा मुक्तिमवाप्नुयात् ।। 83.75 ।।
सोमकुण्डे नरः स्नात्वा सोमलोकं च गच्छति ।।
संवर्त्तस्य नरो वाप्यां सुभगः स्यात्तु पिण्डदः ।। 83.76 ।।
धौतपापो नरो याति प्रेतकुण्डे च पिण्डदः ।।
देवनद्यां लेलिहाने मथने जानुगर्त्तके ।। 83.77 ।।
एवमादिषु तीर्थेषु पिण्डदस्तारयेत्पितॄन् ।।
नत्वा देवान्वसिष्ठेशप्रभृतीनृणसंक्षयम् ।। 83.78 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे गयामाहात्म्यं नाम त्र्यशीतितमोऽध्यायः ।। 83 ।।

श्रीगरुडमहापुराणम् - 84 
ब्रह्मोवाच ।।
उद्यतस्तु गयां गन्तुं श्राद्धं कृत्वा विधानतः ।।
विधाय कार्पटीविषं ग्रामस्यापि प्रदक्षिणम् ।। 84.1 ।।
ततो ग्रामान्तरं गत्वा श्राद्धशेषस्य भोजनम् ।।
कृत्वा प्रदक्षिणं गच्छेत्प्रतिग्रहविवर्जितः ।। 84.2 ।।
गृहाच्चलितमात्रस्य गयायां गमनं प्रति ।।
स्वर्गारोहणसोपानं पितॄणां तु पदेपदे ।। 84.3 ।।
मुण्डनं चोपवासश्च सर्वतीर्थेष्वयं विधिः ।।
वर्जयित्वा कुरुक्षेत्रं विशालां विरजां गयाम् ।। 84.4 ।।
दिवा च सर्वदा रात्रौ गयायां श्राद्धकृद्भवेत् ।।
वाराणस्यां कृतं श्राद्धं तीर्थे शोणनदे तथा ।। 84.5 ।।
पुनः पुनामहानद्यां श्राद्धी स्वर्गं पितॄन्नयेत् ।।
उत्तरं मानसं गत्वा सिद्धिं प्राप्नोत्यनुत्तमाम् ।। 84.6 ।।
तस्मिन्निवर्त्तयेच्छ्राद्धं स्नानं चैव निवर्त्तयेत् ।।
कामान्स लभते दिव्यान्मोक्षोपायं च सर्वशः ।। 84.7 ।।
दक्षिणं मानसं गत्वा मौनी पिण्डादि कारयेत् ।।
ऋणत्रयापाकरणं लभेद्दक्षिणमानसे ।। 84.8 ।।
सिद्धानां प्रीतिजननैः पापानां च भयंकरैः ।।
लेलिहानैर्महाघोरैरक्षतैः पन्नगोत्तमैः ।। 84.9 ।।
नाम्ना कनखलं तीर्थं त्रिषु लोकेषु विश्रुतम् ।।
उदीच्यां मुण्डपृष्ठस्य देवर्षिगणसेवितम् ।। 84.10 ।।
तत्र स्नात्वा दिवं याति श्राद्धं दत्तमथाक्षयम् ।।
सूर्य्यं नत्वा त्विदं कुर्य्यात्कृतपिण्डादिसत्क्रियः ।। 84.11 ।।
कव्यवाहस्तथा सोमो यमश्चैवार्य्यमा तथा ।।
अग्निष्वात्ता बर्हिषदः सोमपाः पिदृदेवताः ।। 84.12 ।।
आगच्छन्तु महाभागा युषमाभी रक्षितास्त्विह ।।
मदीयाः पितरो ये च कुले जाताः सनाभयः ।। 84.13 ।।
तेषां पिण्डप्रदानार्थमागतोऽस्मि गयामिमाम् ।।
कृतपिण्डः फल्गुतीर्थे पश्यैद्देवं पितामहम् ।। 84.14 ।।
गदाधरं ततः पश्येत्पितॄणामनृणामनृणो भवेत् ।।
फल्गुतीर्थे नरः स्नात्वा दृष्ट्वा देवं गदाधरम् ।। 84.15 ।।
आत्मानं तारयेत्सद्यो दश पूर्वान्दशापरान् ।।
प्रथमेह्निविधिः प्रोक्तो द्वितीयदिवसे व्रजेत् ।। 84.16 ।।
धर्मारण्यं मतंगस्य वाप्यां पिण्डादिकृद्भवेत् ।।
धर्मारण्यं समासाद्य वाजपेयफलं लभेत् ।। 84.17 ।।
राजसूयाश्वमेधाभ्यां फलं स्याद्ब्रह्मतीर्थके ।।
श्राद्धं पिण्डोदकं कार्य्यं मध्ये वै कूपयूपयोः ।। 84.18 ।।
कूपोदकेन तत्कार्य्यं पितॄणां दत्तमक्षयम् ।।
तृतीयेऽबह्नि ब्रह्मसदो गत्वा स्नात्वाथ तर्पणम् ।। 84.19 ।।
कृत्वा श्राद्धादिकं पिण्डं मध्ये वै यूपकूपयोः ।।
गोप्रचारसमीपस्था आब्रह्म ब्रह्मकल्पिताः ।। 84.20 ।।
तेषा सेवनमात्रेण पितरो मोक्षगामिनः ।।
यूपं प्रदक्षिणीकृत्य वाजपेयफलं लभेत् ।। 84.21 ।।
फल्गुतीर्थे चतुर्थेऽहिनि स्नात्वा देवादितर्पणम् ।।
कृत्वा श्राद्धंगयाशीर्षे कुर्याद्रुद्रपदादिषु ।। 84.22 ।।
पिण़्डान्देहिमुखे व्यासे पंचाग्नौ च पदत्रये ।।
सूर्य्येन्दुकार्त्तिकेयेषु कृतं श्राद्धं तथाक्षयम् ।। 84.23 ।।
श्राद्धं तु नवदेवत्यं कुर्य्याद्द्वादशदैवतम् ।।
अन्वष्टकासु वृद्धौ च गयायां मृतवासरे ।। 84.24 ।।
अत्र मातुः पृथक् श्राद्धमन्यत्र पतिना सह ।।
स्नात्वा दशाश्वमेधे तु दृष्ट्वा देवं पितामहम् ।। 84.25 ।।
रुद्रपादं नरः स्पृष्ट्वा न चेहावर्त्तते पुनः ।।
त्रिर्वित्तपूर्णां पृथिवीं दत्त्वा यत्फलमाप्नुयात् ।। 84.26 ।।
स तत्फलमवाप्नोति कृत्वा श्राद्धं गयाशिरे ।।
शमीपत्रप्रमाणेन पिण्डं दद्याद्गयाशिरे ।। 84.27 ।।
पितरो यान्ति देवत्वं नात्र कार्य्या विचारणा ।।
मुण्डपृष्टे पदं न्यस्तं महादेवेन धीमता ।। 84.28 ।।
अल्पेन तपसा तत्र महापुण्यमवाप्नुयात् ।।
गयाशीर्षे तु यः पिण्डान्नाम्ना येषां तु निर्वपेत् ।। 84.29 ।।
नरकस्था दिवं यान्ति स्वर्गस्था मोक्षमाप्नुयुः ।।
पञ्चमेऽह्नि गंदालोले स्नात्वा वटतले ततः ।। 84.30 ।।
पिंडान्दद्यात्पितॄणां च सकलं तारयेत्कुलम् ।।
वटमूलं समासाद्य शाकेनोष्णोदकेन वा ।। 84.31 ।।
एकस्मिन् भोजिते विप्र कोटिर्भवति भोजिताः ।।
कृते श्राद्धेऽक्षयवटे दृष्ट्वा च प्रपितामहम् ।। 84.32 ।।
अक्षयाल्लँभते लोकान्कुलानामुद्धरेच्छतम् ।।
एष्टव्या बहवः पुत्त्रा यद्येकोऽपि गयां व्रजेत् ।। 84.33 ।।
यजेत वाश्वमेधेन नीलं वा वृषमुत्सृजेत् ।।
प्रेतः कश्चित्समुद्दिश्य वणिजं कञ्चिदब्रवीत् ।। 84.34 ।।
मम नाम्ना गयाशीर्षे पिण्डनिर्वपणं कुरु ।।
प्रेतभावाद्विमुक्तः स्यांस्वर्गदो दातुरेव च ।। 84.35 ।।
श्रुत्वा वणिग्गयाशीर्ष प्रेतराजाय पिण्डकम् ।।
प्रददावनुजैः सार्द्धं स्वपितृभ्यस्ततो ददौ ।। 84.36 ।।
सर्वे मुक्ता विशालोऽपि सपुत्रोऽभुच्च पिंडदः ।।
विशालायां विशालोऽभूद्राजपुत्रोब्रवीद्द्विजान् ।। 84.37 ।।
कथं पुत्रादयः स्युर्मे विप्राश्चोतुर्विशालकम् ।।
गयायां पिण्डदानेन तव सर्वं भविष्यति ।। 84.38 ।।
विशालोऽथ गयाशीर्ष पिंडदोऽभूच्च पुत्रवान् ।।
दृष्ट्वाकाशे सितं रक्तं कृष्णं पुरुषमब्रवीत् ।। 84.39 ।।
के यूयं तेषु चैवैकः सितः प्रोचे विशालकम् ।।
अहं सितस्ते जनक इन्द्रलोकं गतः शभम् ।। 84.40 ।।
मम पुत्र पिता रक्तो ब्रह्महा पापकृत्परम् ।।
अयं पितामहः कृष्ण ऋषयोऽनेन घातिताः ।। 84.41 ।।
अवीचिं नरकं प्राप्तौ मुक्तौ जातौ च पिण्डद ।।
मुक्तीकृतास्ततः सर्वे व्रजामः स्वर्गमुत्तमम् ।। 84.42 ।।
कृतकृत्यो विशालोऽपि राज्यं कृत्वा दिवं ययौ ।।
येऽस्मत्कुले तु पितरो लुप्तपिण्डोदकक्रियाः ।। 84.43 ।।
ये चाप्यकृतचूडास्तु ये च गर्भाद्विनिस्सृताः ।।
येषां दाहो न क्रियाच येऽग्निदग्धास्तथापरे ।। 84.44 ।।
भूमौ दत्तेन तृप्यन्तु तृप्ता यान्तु परां गतिम् ।।
पिता पितामहश्चैव तथैव प्रपितामहः ।। 84.45 ।।
माता पितामही चैव तथैव प्रपितामही ।।
तथा मातामहश्चैव प्रमातामह एव च ।। 84.46 ।।
वृद्धप्रमातामहश्च तथा मातामही परम् ।।
प्रमातामही तथा वृद्धप्रमातामहीति वै ।। 84.47 ।।
अन्येषां चैव पिंडोऽयमक्षय्यमुपतिष्ठताम् ।। 84.48 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे गयामाहात्म्यं नाम चतुरशीतितमोऽध्यायः ।। 84 ।।

श्रीगरुडमहापुराणम् - 85 
ब्रह्मोवाच ।।
स्नात्वा प्रेतशिलादौ तु वरुणास्थामृतेन च ।।
पिंडं दद्यादिमैर्मन्त्रैरावाह्य च पितॄन्परान् ।। 85.1 ।।
अस्मत्कुले मृता ये च गतिर्येषां न विद्यते ।।
आवाहयिष्येतान्सर्वान् दर्भपृष्ठे तिलोदकैः ।। 85.2 ।।
पितवंशे मृता ये च मातृवंशे च ये मृताः ।।
तषामुद्धरणार्थाये इमं पिण्डे ददाम्यहम् ।। 85.3 ।।
मातामहकुले ये च गतिर्येषां न विद्यते ।।
तेषामुद्धरणार्थाय इमं पिण्डं ददाम्यहम् ।। 85.4 ।।
अजातदन्ता ये केचिद्ये च गर्भे प्रपीडिताः ।।
तेषामुद्धरणार्थाय इम पिण्डं ददाम्यहम् ।। 85.5 ।।
बन्धुवर्गाश्च ये केचिन्नामगोत्रविवर्जिताः ।।
स्वगोत्रे परगोत्रे वा गतिर्येषां न विद्यते ।।
तेषामुद्धरणार्थाय इम पिण्डं ददाम्यहम् ।। 85.6 ।।
उद्बन्धनमृता ये च विषशस्त्रहताश्च ये ।।
आत्मोपघातिनो ये च तेभ्यः पिण्डं ददाम्यहम् ।। 85.7 ।।
अग्निदाहे मृता ये च सिंहव्याघ्रहताश्चये ।।
दंष्ट्रिभिः श्रृंगिभिर्वापि तेषां पिण्डं ददाम्यहम् ।। 85.8 ।।
अग्निदग्धाश्च ये केचिन्नाग्निदग्धास्तथापरे ।।
विद्युच्चौरहता ये च तेभ्यः पिण्डं ददाम्यहम् ।। 85.9 ।।
रौरवे चान्धतामिस्त्रे कालसूत्रे च ये गताः ।।
तेषामुद्धरणार्थाय इमं पिण्डं ददाम्यहम् ।। 85.10 ।।
असिपत्रवने घोरे कंभीपाके च ये गताः ।।
तेषामुद्धरणार्थाय इं पिण्डं ददाम्यहम् ।। 85.11 ।।
अन्येषां यातना स्थानां प्रेतलोकनिवासिनाम् ।।
तेषामुद्धरणार्थाय इम पिण्डं ददाम्यहम् ।। 85.12 ।।
पुशुयोनिं गता ये च पक्षिकीटसरीसृपाः ।।
अथवा वृक्षयोनि स्थास्तेभ्यः पिण्डं ददाम्यहम् ।। 85.13 ।।
असंख्ययातनासंस्था ये नीता यमशासनैः ।।
तेषामुद्धरणार्थाय इमं पिंडं ददाम्यहम् ।। 85.14 ।।
जात्यन्तरसहस्त्रेषु भ्रमन्ति स्वेन कर्मणा ।।
मानुष्यं दुर्लभं येषां तेभ्यः पिण्डं ददाम्यहम् ।। 85.15 ।।
ये बान्धवाऽबान्धवा वा येऽन्यजन्मनि बांधवाः ।।
ते सर्वेतृप्तिमायान्तु पिण्डदानेन सर्वदा ।। 85.16 ।।
ये केचित्प्रेतरूपेण वर्त्तन्ते पितरो मम ।।
ते सर्वे तृप्तिमायान्तु पिंडदानेन सर्वदा ।। 85.17 ।।
ये मे पितृकुले जाताः कुले मातुस्तथैव च ।।
गुरुश्वशुरबन्धूनां ये चान्ये बान्धवा मृताः ।। 85.18 ।।
ये मे कुले लुप्तपिण्डाः पुत्त्रदारविवर्जिताः ।।
क्रियालो पहता ये च जात्यन्धाः पङ्गवस्तथा ।। 85.19 ।।
विरूपा आमगर्भाश्च ज्ञाताज्ञाताः कुले मम ।।
तेषां पिंडं मया दत्तमक्षय्यमुपतिष्ठताम् ।। 85.20 ।।
साक्षिणः सन्तु मे देवा ब्रह्मेशानादयस्तथा ।।
मय गयां समासाद्य पितॄणां निष्कतिः कृता ।। 85.21 ।।
आगतोऽहं गयां देव ! पितृकार्य्ये गदाधर ।।
तन्मे साक्षी भवत्वद्य अनृणोऽहमृणत्रयात् ।। 85.22 ।।
महानदी ब्रह्मसरोऽक्षयो वटः प्रभासमुद्यन्तमहो ? गयाशिरः ।।
सरस्वतीधर्मकधेनुपृष्ठा एते कुरुक्षेत्रगता गयायाम् ।। 85.23 ।।
इति श्रीगारुडे महापुराणे पुर्वखण्डे प्रथमांशाख्ये आचारकाण्डे गयामाहात्म्यं नाम पञ्चाशीतितमोऽध्यायः ।। 85 ।।

