।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।।
।। किष्किन्धाकाण्डः ।।
।। श्लोकः ।।
(1सर्गतः 28सर्गपर्यन्तम्)
स तां पुष्करिणीं गत्वा पद्मोत्पलझषाकुलाम्।
रामः सौमित्रिसहितो विललापाकुलेन्द्रियः ।। 4.1.1 ।।
तस्य दृष्ट्वैव तां हर्षादिन्द्रियाणि चकम्पिरे। 
स कामवशमापन्नः सौमित्रिमिदमब्रवीत् ।। 4.1.2 ।।
सौमित्रे शोभते पम्पा वैडूर्यविमलोदका।
फुल्लपद्मोत्पलवती शोभिता विविधैर्द्रुमैः ।। 4.1.3 ।।
सौमित्रे पश्य पम्पायाः काननं शुभदर्शनम्।
यत्र राजन्ति शैलाभा द्रुमाः सशिखरा इव ।। 4.1.4 ।।
मां तु शोकाभिसन्तप्तं माधवः पीडयन्निव।
भरतस्य च दुःखेन वैदेह्या हरणेन च ।। 4.1.5 ।।
शोकार्तस्यापि मे पम्पा शोभते चित्रकानना।
व्यवकीर्णा बहुविधैः पुष्पैः शीतोदका शिवा ।। 4.1.6 ।।
नलिनैरपि सञ्छन्ना ह्यत्यर्थं शुभदर्शना।
सर्पव्यालानुचरिता मृगद्विजसमाकुला ।। 4.1.7 ।।
अधिकं प्रतिभात्येतन्नीलपीतं तु शाद्वलम्। 
द्रुमाणां विविधैः पुष्पैः परिस्तोमैरिवार्पितम् ।। 4.1.8 ।।
पुष्पभारसमृद्धानि शिखराणि समन्ततः।
लताभिः पुष्पिताग्राभिरुपगूढानि सर्वतः ।। 4.1.9 ।।
सुखानिलोऽयं सौमित्रे कालः प्रचुरमन्मथः। 
गन्धवान् सुरभिर्मासो जातपुष्पफलद्रुमः ।। 4.1.10 ।।
पश्य रूपाणि सौमित्रे वनानां पुष्पशालिनाम्।
सृजतां पुष्पवर्षाणि तोयं तोयमुचामिव ।। 4.1.11 ।।
प्रस्तरेषु च रम्येषु विविधाः काननद्रुमाः।
वायुवेगप्रचलिताः पुष्पैरवकिरन्ति गाम् ।। 4.1.12 ।।
पतितैः पतमानैश्च पादपस्थैश्च मारुतः।
कुसुमैः पश्य सौमित्रे क्रीडन्निव समन्ततः ।। 4.1.13 ।।
विक्षिपन् विविधाः शाखा नगानां कुसुमोत्कचाः। 
मारुतश्चलितस्थानैः षट्पदैरनुगीयते ।। 4.1.14 ।।
मत्तकोकिलसन्नादैर्नर्तयन्निव पादपान्।
शैलकन्दरनिष्क्रान्तः प्रगीत इव चानिलः ।। 4.1.15 ।।
तेन विक्षिपतात्यर्थं पवनेन समन्ततः। 
अमी संसक्तशाखाग्रा ग्रथिता इव पादपाः ।। 4.1.16 ।।
स एष सुखसंस्पर्शो वाति चन्दनशीतलः। 
गन्धमभ्यावहन् पुण्यं श्रमापनयनोऽनिलः ।। 4.1.17 ।।
अमी पवननिक्षिप्ता विनदन्तीव पादपाः।
षट्पदैरनुकूजन्तो वनेषु मधुगन्धिषु ।। 4.1.18 ।। 
गिरिप्रस्थेषु रम्येषु पुष्पवद्भिर्मनोरमैः। 
संसक्तशिखराः शैला विराजन्ते महाद्रुमैः ।। 4.1.19 ।।
पुष्पसञ्छन्नशिखरा मारुतोत्क्षेपचञ्चलाः। 
अमी मधुकरोत्तंसाः प्रगीता इव पादपाः ।। 4.1.20 ।। 
पुष्पिताग्रांस्तु पश्येमान् कर्णिकारान् समन्ततः।
हाटकप्रतिसञ्छन्नान्नरान्पीताम्बरानिव ।। 4.1.21 ।।
अयं वसन्तः सौमित्रे नानाविहगनादितः।
सीतया विप्रहीणस्य शोकसन्दीपनो मम ।। 4.1.22 ।।
मां हि शोकसमाक्रान्तं सन्तापयति मन्मथः। 
हृष्टः प्रवदमानश्च मामाह्वयति कोकिलः ।। 4.1.23 ।।
एष नत्यूहको हृष्टो रम्ये मां वननिर्झरे।
प्रणदन्मन्मथाविष्टं शोचयिष्यति लक्ष्मण ।। 4.1.24 ।।
श्रुत्वैतस्य पुरा शब्दमाश्रमस्था मम प्रिया।
मामाहूय प्रमुदिता परमं प्रत्यनन्दत ।। 4.1.25 ।।
एवं विचित्राः पतगा नानारावविराविणः। 
वृक्षगुल्मलताः पश्य सम्पतन्ति ततस्ततः ।। 4.1.26 ।।
विमिश्रा विहगाः पुम्भिरात्मव्यूहाभिनन्दिताः। 
भृङ्गराजप्रमुदिताः सौमित्रे मधुरस्वराः ।। 4.1.27 ।।
नत्यूहरुतविक्रन्दैः पुंस्कोकिलरुतैरपि।
स्वनन्ति पादापाश्चेमे ममानङ्गप्रदीपनाः ।। 4.1.28 ।।
अशोकस्तबकाङ्गारः षट्पदस्वननिःस्वनः।
मां हि पल्लवताम्रार्चिर्वसन्ताग्निः प्रधक्ष्यति ।। 4.1.29 ।।
न हि तां सूक्ष्मपक्ष्माक्षीं सुकेशीं मृदुभाषिणीम्। 
अपश्यतो मे सौमित्रे जीवितेऽस्ति प्रयोजनम् ।। 4.1.30 ।।
अयं हि दयितस्तस्याः कालो रुचिरकाननः। 
कोकिलाकुलसीमान्तो दयिताया ममानघ ।। 4.1.31 ।।
मन्मथायास सम्भूतो वसन्तगुणवर्धितः।
अयं मां धक्ष्यति क्षिप्रं शोकाग्निर्न चिरादिव ।। 4.1.32 ।।
अपश्यतस्तां दयितां पश्यतो रुचिरद्रुमान्।
ममायमात्मप्रभवो भूयस्त्वमुपयास्यति ।। 4.1.33 ।।
अदृश्यमाना वैदेही शोकं वर्धयते मम।
दृश्यमानो वसन्तश्च स्वेदसंसर्गदूषकः ।। 4.1.34 ।।
मां ह्यद्य मृगशावाक्षी चिन्ताशोकबलात्कृतम्।
सन्तापयति सौमित्रे क्रूरश्चैत्रो वनानिलः ।। 4.1.35 ।।
अमी मयूराः शोभन्ते प्रनृत्यन्तस्ततस्ततः। 
स्वैः पक्षैः पवनोद्धूतैर्गवाक्षैः स्फाटिकैरिव ।। 4.1.36 ।।
शिखिनीभिः परिवृतास्त एते मदमूर्च्छिताः।
मन्मथाभिपरीतस्य मम मन्मथवर्धनाः ।। 4.1.37 ।।
पश्य लक्ष्मण नृत्यन्तं मयूरमुपनृत्यति।
शिखिनी मन्मथार्तैषा भर्तारं गिरिसानुषु ।। 4.1.38 ।।
तामेव मनसा रामां मयूरोप्युपधावति।
वितत्य रुचिरौ पक्षौ रुतैरुपहसन्निव ।। 4.1.39 ।।
मयूरस्य वने नूनं रक्षसा न हृता प्रिया।
तस्मान्नृत्यति रम्येषु वनेषु सह कान्तया ।। 4.1.40 ।।
मम त्वयं विना वासः पुष्पमासे सुदुस्सहः ।। 4.1.41 ।।
पश्य लक्ष्मण संरागं तिर्यग्योनिगतेष्वपि।
यदेषा शिखिनी कामाद्भर्तारं रमतेऽन्तिके ।। 4.1.42 ।।
मामाप्येवं विशालाक्षी जानकी जातसम्भ्रमा।
मदनेनाभिवर्तेत यदि नापहृता भवेत् ।। 4.1.43 ।।
पश्य लक्ष्मण पुष्पाणि निष्फलानि भवन्ति मे।
पुष्पभारसमृद्धानां वनानां शिशिरात्यये ।। 4.1.44 ।।
रुचिराण्यपि पुष्पाणि पादपानामतिश्रिया। 
निष्फलानि महीं यान्ति समं मधुकरोत्करैः ।। 4.1.45 ।।
वदन्ति रावं मुदिताः शकुनाः सङ्घशः कलम्। 
आह्वयन्त इवान्योन्यं कामोन्मादकरा मम ।। 4.1.46 ।।
वसन्तो यदि तत्रापि यत्र मे वसति प्रिया।
नूनं परवशा सीता साऽपि शोचत्यहं यथा ।। 4.1.47 ।।
नूनं न तु वसन्तोऽयं देशं स्पृशति यत्र सा। 
कथं ह्यसितपद्माक्षी वर्तयेत्सा मया विना ।। 4.1.48 ।।
अथवा वर्तते तत्र वसन्तो यत्र मे प्रिया। 
किं करिष्यति सुश्रोणी सा तु निर्भर्त्सिता परैः ।। 4.1.49 ।।
श्यामा पद्मपलाशाक्षी मदुपूर्वाभिभाषिणी। 
नूनं वसन्तमासाद्य परित्यक्ष्यति जीवितम् ।। 4.1.50 ।। 
दृढं हि हृदये बुद्धिर्मम सम्प्रति वर्तते। 
नालं वर्तयितुं सीता साध्वी मद्विरहं गता ।। 4.1.51 ।।
मयि भावस्तु वैदेह्यास्तत्त्वतो विनिवेशितः। 
ममापि भावः सीतायां सर्वथा विनिवेशितः ।। 4.1.52 ।।
एष पुष्पवहो वायुः सुखस्पर्शो हिमावहः।
तां विचिन्तयतः कान्तां पावकप्रतिमो मम ।। 4.1.53 ।।
सदा सुखमहं मन्ये यं पुरा सह सीतया। 
मारुतः स विना सीतां शोकं वर्धयते मम ।। 4.1.54 ।।
तां विना स विहङ्गो यः पक्षी प्रणदितस्तदा। 
वायसः पादपगतः प्रहृष्टभिनर्दति ।। 4.1.55 ।।
एष वै तत्र वैहेह्या विहगः प्रतिहारकः।
पक्षी मां तु विशालाक्ष्याः समीपमुपनेष्यति ।। 4.1.56 ।।
पश्य लक्ष्मण सन्नादं वने मदविवर्धनम्। 
पुष्पिताग्रेषु वृक्षेषु द्विजानामुपकूजताम् ।। 4.1.57 ।।
विक्षिप्तां पवनेनैतामसौ तिलकमञ्जरीम्। 
षट्पदः सहसाभ्येति मदोद्धूतामिव प्रियाम् ।। 4.1.58 ।।
कामिनामयमत्यन्तमशोकः शोकवर्धनः। 
स्तबकैः पवनोत्क्षिप्तैस्तर्जयन्निव मां स्थितः ।। 4.1.59 ।।
अमी लक्ष्मण दृश्यन्ते चूताः कुसुमशालिनः।
विभ्रमोत्सिक्तमनसः साङ्गरागा नरा इव ।। 4.1.60 ।।
सौमित्रे पश्य पम्पायाश्चित्रासु वनराजिषु।
किन्नरा नरशार्दूल विचरन्ति ततस्ततः ।। 4.1.61 ।।
इमानि शुभगन्धीनि पश्य लक्ष्मण सर्वशः। 
नलिनानि प्रकाशन्ते जले तरुणसूर्यवत् ।। 4.1.62 ।।
एषा प्रसन्नसलिला पद्मनीलोत्पलायुता।
हंसकारण्डवाकीर्णा पम्पा सौगन्धिकायुता ।। 4.1.63 ।।
जले तरुणसूर्याभैः षट्पदाहतकेसरैः।
पङ्कजैः शोभते पम्पा समन्तादभिसंवृता ।। 4.1.64 ।।
चक्रवाकयुता नित्यं चित्रप्रस्थवनान्तरा।
मातङ्गमृगयूथैश्च शोभते सलिलार्थिभिः ।। 4.1.65 ।।
पवनाहितवेगाभिरूर्मिभिर्विमलेऽम्भसि।
पङ्कजानि विराजन्ते ताड्यमानानि लक्ष्मण ।। 4.1.66 ।।
पद्मपत्त्रविशालाक्षीं सततं पङ्कजप्रियाम्।
अपश्यतो मे वैदेहीं जीवितं नाभिरोचते ।। 4.1.67 ।। 
अहो कामस्य वामत्वं यो गतामपि दुर्लभाम्। 
स्मारयिष्यति कल्याणीं कल्याणतरवादिनीम् ।। 4.1.68 ।।
शक्यो धारयितुं कामो भवेदद्यागतो मया। 
यदि भूयो वसन्तो मां न हन्यात् पुष्पितद्रुमः ।। 4.1.69 ।। 
यानि स्म रमणीयानि तया सह भवन्ति मे।
तान्येवाऽरमणीयानि जायन्ते मे तया विना ।। 4.1.70 ।।
पद्मकोशपलाशानि दृष्ट्वा दृष्टिर्हि मन्यते।
सीताया नेत्रकोशाभ्यां सदृशानीति लक्ष्मण ।। 4.1.71 ।।
पद्मकेसरसंसृष्टो वृक्षान्तरविनिस्सृतः।
निःश्वास इव सीताया वाति वायुर्मनोहरः ।। 4.1.72 ।। 
सौमित्रे पश्य पम्पाया दक्षिणे गिरिसानुनि।
पुष्पितां कर्णिकारस्य यष्टिं परमशोभनाम् ।। 4.1.73 ।।
अधिकं शैलराजोऽयं धातुभिः सुविभूषितः।
विचित्रं सृजते रेणुं वायुवेगविघट्टितम् ।। 4.1.74 ।।
गिरिप्रस्थास्तु सौमित्रे सर्वतः सम्प्रपुष्पितैः। 
निष्पत्त्रैः सर्वतो रम्यैः प्रदीप्ता इव किंशुकैः ।। 4.1.75 ।।
पम्पातीररुहाश्चेमे संसक्ता मधुगन्दिनः। 
मालतीमल्लिकाषण्डाः करवीराश्च पुष्पिताः ।। 4.1.76 ।।
केतक्यः सिन्धुवाराश्च वासन्त्यश्च सुपुष्पिताः। 
माधव्यो गन्धपूर्णाश्च कुन्दगुल्माश्च सर्वशः ।। 4.1.77 ।।
चिरिबिल्वा मधूकाश्च व़ञ्जुला वकुलास्तथा।
चम्पकास्तिलकाश्चैव नागवृक्षाः सुपुष्पिताः ।। 4.1.78 ।।
नीपाश्च वरणाश्चैव खर्जूराश्च सुपुष्पिताः।
पद्मकाश्चोपशोभन्ते नीलाशोकाश्च पुष्पिताः ।। 4.1.79 ।।
लोध्राश्च गिरिपृष्ठेषु सिंहकेसरपिञ्जराः। 
अङ्कोलाश्च कुरण्टाश्च पूर्णकाः पारिभद्रकाः ।। 4.1.80 ।।
चूताः पाटलयश्चैव कोविदाराश्च पुष्पिताः। 
मुचुलिन्दार्जुनाश्चैव दृश्यन्ते गिरिसानुषु ।। 4.1.81 ।।
केतकोद्दालकाश्चैव शिरीषाः शिंशुपा धवाः। 
शाल्मल्यः किंशुकाश्चैव रक्ताः कुरवकास्तथा। 
तिनिशा नक्तमालाश्च चन्दनाः स्पन्दनास्तथा ।। 4.1.82 ।।
पुष्पितान् पुष्पिताग्राभिर्लताभिः परिवेष्टितान्। 
द्रुमान् पश्येह सौमित्रे पम्पाया रुचिरान् बहून् ।। 4.1.83 ।।
वातविक्षिप्तविटपान् यथासन्नान् द्रुमानिमान्। 
लताः समनुवर्तन्ते मत्ता इव वरस्त्रियः ।। 4.1.84 ।। 
पादपात्पादपं गच्छन् शैलाच्छैलं वनाद्वनम्। 
वाति नैकरसास्वादः सम्मोदित इवानिलः ।। 4.1.85 ।।
केचित्पर्याप्तकुसुमाः पादपा मधुगन्धिनः। 
केचिन्मुकुलसंवीताः श्यामवर्णा इवाबभुः ।। 4.1.86 ।। 
इदं मृष्टमिदं स्वादु प्रफुल्लमिदमित्यपि। 
रागमत्तो मधुकरः कुसुमेष्ववलीयते ।। 4.1.87 ।।
निलीय पुनरुत्पत्य सहसान्यत्र गच्छति। 
मधुलुब्धो मधुकरः पम्पातीरद्रुमेष्वसौ ।। 4.1.88 ।।
इयं कुसुमसङ्घातैरुपस्तीर्णा सुखाकृता। 
स्वयं निपतितैर्भूमिः शयनप्रस्तरैरिव ।। 4.1.89 ।।
विविधा विविधैः पुष्पैस्तैरेव नगसानुषु।
विकीर्णैः पीतरक्ता हि सौमित्रे प्रस्तराः कृताः ।। 4.1.90 ।।
हिमान्ते पश्य सौमित्रे वृक्षाणां पुष्पसम्भवम् ।। 4.1.91 ।।
पुष्पमासे हि तरवः सङ्घर्षादिव पुष्पिताः।
आह्वयन्त इवान्योन्यं नगाः षट्पदनादिताः। 
कुसुमोत्तंसविटपाः शोभन्ते बहु लक्ष्मण ।। 4.1.92 ।।
एष कारण्डवः पक्षी विगाह्य सलिलं शुभम्। 
रमते कान्तया सार्धं काममुद्दीपयन् मम ।। 4.1.93 ।।
मन्दाकिन्यास्तु यदिदं रूपमेवं मनोहरम्।
स्थाने जगति विख्याता गुणास्तस्या मनोरमाः ।। 4.1.94 ।।
यदि दृश्येत सा साध्वी यदि चेह वसेमहि।
स्पृहयेयं न शक्राय नायोध्यायै रघूत्तम ।। 4.1.95 ।। 
न ह्येवं रमणीयेषु शाद्वलेषु तया सह।
रमतो मे भवेच्चिन्ता न स्पृहाऽन्येषु वा भवेत् ।। 4.1.96 ।।
अमी हि विविधैः पुष्पैस्तरवो रुचिरच्छदाः। 
काननेऽस्मिन् विना कान्तां चित्तमुन्मादयन्ति मे ।। 4.1.97 ।।
पश्य शीतजलां चेमां सौमित्रे पुष्करायुताम्। 
चक्रवाकानुचरितां कारण्डवनिषेविताम्। 
प्लवैः क्रौञ्चैश्च सम्पूर्णां वराहमृगसेविताम् ।। 4.1.98 ।।
अधिकं शोभते पम्पा विकूजद्भिर्विहङ्गमैः ।। 4.1.99 ।।
दीपयन्तीव मे कामं विविधा मुदिता द्विजाः।
श्यामां चन्द्रमुखीं स्मृत्वा प्रियां पद्मनिभेक्षणाम् ।। 4.1.100 ।।
पश्य सानुषु चित्रेषु मृगीभिः सहितान् मृगान्। 
मां पुनर्मृगशावाक्ष्या वैदेह्या विरहीकृतम् ।। 4.1.101 ।।
व्यथयन्तीव मे चित्तं सञ्चरन्तस्ततस्ततः।
अस्मिन् सानुनि रम्ये हि मत्तद्विजगणायुते ।। 4.1.102 ।।
पश्येयं यदि तां कान्तां ततः स्वस्ति भवेन्मम ।। 4.1.103 ।।
जीवेयं खलु सौमित्रे मया सह सुमध्यमा।
सेवते यदि वैदेही पम्पायाः पवनं सुखम् ।। 4.1.104 ।। 
पद्मसौगन्धिकवहं शिवं शोकविनाशनम्।
धन्या लक्ष्मण सेवन्ते पम्पोपवनमारुतम् ।। 4.1.105 ।।
श्यामा पद्मपलाशाक्षी प्रिया विरहिता मया। 
कथं धारयति प्राणान् विवशा जनकात्मजा ।। 4.1.106 ।।
किन्नु वक्ष्यामि राजानं धर्मज्ञं सत्यवादिनम्।
सीताया जनकं पृष्टः कुशलं जनसंसदि ।। 4.1.107 ।।
या मामनुगता मन्दं पित्रा प्रव्राजितं वनम्। 
सीता सत्पथमास्थाय क्वनु सा वर्तते प्रिया ।। 4.1.108 ।।
तया विहीनः कृपणः कथं लक्ष्मण धारये। 
या मामनुगता राज्याद्भ्रष्टं विगतचेतसम् ।। 4.1.109 ।।
तच्चार्वञ्चितपक्ष्माक्षं सुगन्धि शुभमव्रणम्। 
अपश्यतो मुखं तस्याः सीदतीव मनो मम ।। 4.1.110 ।।
स्मितहास्यान्तरयुतं गुणवन्मधुरं हितम्। 
वैदेह्या वाक्यमतुलं कदा श्रोष्यामि लक्ष्मण ।। 4.1.111 ।।
प्राप्य दुःखं वने श्यामा सा मां मन्मथकर्शितम्।
नष्टदुःखेव हृष्टेव साध्वी साध्वभ्यभाषत ।। 4.1.112 ।।
किन्नु वक्ष्यामि कौसल्यामयोध्यायां नृपात्मज।
क्व सा स्नुषेति पृच्छन्तीं कथं चातिमनस्विनीम् ।। 4.1.113 ।।
गच्छ लक्ष्मण पश्य त्वं भरतं भ्रातृवत्सलम्।
नह्यहं जीवितुं शक्तस्तामृते जनकात्मजाम् ।। 4.1.114 ।।
[ इति रामस्तु विलपन् हतनौरिव सागरे। 
न ददर्श तदा पारं शोकस्य पुरुषर्षभ ।।]
इति रामं महात्मानं विलपन्तमनाथवत्।
उवाच लक्ष्मणो भ्राता वचनं युक्तमव्ययम् ।। 4.1.115 ।।
संस्तम्भ राम भद्रं ते मा शुचः पुरुषोत्तम। 
नेदृशानां मतिर्मन्दा भवत्यकलुषात्मनाम् ।। 4.1.116 ।।
स्मृत्वा वियोगजं दुःखं त्यज स्नेहं प्रिये जने।
अतिस्नेहपरिष्वङ्गाद्वर्तिरार्द्रापि दह्यते ।। 4.1.117 ।।
यदि गच्छति पातालं ततो ह्यधिकमेव वा।
सर्वथा रावणस्तावन्न भविष्यति राघव ।। 4.1.118 ।।
प्रवृत्तिर्लभ्यतां तावत्तस्य पापस्य रक्षसः।
ततो हास्यति वा सीतां निधनं वा गमिष्यति ।। 4.1.119 ।।
यदि यात्यदितेर्गर्भं रावणः सह सीतया।
तत्राप्येनं हनिष्यामि न चेद्धास्यति मैथिलीम् ।। 4.1.120 ।।
स्वास्थ्यं भद्रं भजस्वार्य त्यज्यतां कृपणा मतिः। 
अर्थो हि नष्टकार्यार्थैर्नायत्नेनाधिगम्यते ।। 4.1.121 ।।
उत्साहो बलवानार्य नास्त्युत्साहात्परं बलम्।
सोत्साहस्यास्ति लोकेऽस्मिन् न किञ्चिदपि दुर्लभम् ।। 4.1.122 ।।
उत्साहवन्तः पुरुषा नावसीदन्ति कर्मसु। 
उत्साहमात्रमाश्रित्य सीतां प्रति लभेमहि ।। 4.1.123 ।।
त्यज्यतां कामवृत्तत्वं शोकं सन्न्यस्य पृष्ठतः।
महात्मानं कृतात्मानमात्मानं नावबुद्ध्यसे ।। 4.1.124 ।।
एवं सम्बोधितस्तत्र शोकोपहतचेतनः।
न्यस्य शोकं च मोहं च ततो धैर्यमुपागमत् ।। 4.1.125 ।।
सोऽभ्यतिक्रामदव्यग्रस्तामचिन्त्यपराक्रमः।
रामः पम्पां सुरुचिरां रम्यपारिप्लवद्रुमाम् ।। 4.1.126 ।।
निरीक्षमाणः सहसा महात्मा सर्वं वनं निर्झरकन्दरांश्च। 
उद्विग्नचेताः सह लक्ष्मणेन विचार्य दुःखोपहतः प्रतस्थे ।। 4.1.127 ।।
तं मत्तमातङ्गविलासगामी गच्छन्तमव्यग्रमना महात्मा। 
स लक्ष्मणो राघवमप्रमत्तो ररक्ष धर्मेण बलेन चैव ।। 4.1.128 ।।
तावृश्यमूकस्य समीपचारी चरन् ददर्शाद्भुतदर्शनीयौ।
शाखामृगाणामधिपस्तरस्वी वितत्रसे नैव चिचेष्ट किञ्चित् ।। 4.1.129 ।। 
स तौ महात्मा गजमन्दगामी शाखामृगस्तत्र चिरं चरन्तौ।
दृष्ट्वा विषादं परमं जगाम चिन्तापरीतो भयभारमग्नः ।। 4.1.130 ।।
तमाश्रमं पुण्यसुखं शरण्यं सदैव शाखामृगसेवितान्तम्। 
त्रस्ताश्च दृष्ट्वा हरयोभिजग्मुर्महौजसौ राघवलक्ष्मणौ तौ ।। 4.1.131 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे प्रथमः सर्गः ।। 1 ।।
तौ तु दृष्ट्वा महात्मानौ भ्रातरौ रामलक्ष्मणौ।
वरायुधधरौ वीरौ सुग्रीवः शङ्कितोऽभवत् ।। 4.2.1 ।।
उद्विग्नहृदयः सर्वा दिशः समवलोकयन्।
न व्यतिष्ठत कस्मिंश्चिद्देशे वानरपुङ्गवः ।। 4.2.2 ।।
नैव चक्रे मनः स्थाने वीक्षमाणो महाबलौ।
कपेः परमभीतस्य चित्तं व्यवससाद ह ।। 4.2.3 ।।
चिन्तयित्वा स धर्मात्मा विमृश्य गुरुलाघवम्। 
सुग्रीवः परमोद्विग्नः सर्वैरनुचरैः सह ।। 4.2.4 ।। 
ततः स सचिवेभ्यस्तु सुग्रीवः प्लवगाधिपः।
शशंस परमोद्विग्नः पश्यंस्तौ रामलक्ष्मणौ ।। 4.2.5 ।।
एतौ वनमिदं दुर्गं वालिप्रणिहितौ ध्रुवम्। 
छद्भना चीरवसनौ प्रचरन्ताविहागतौ ।। 4.2.6 ।।
ततः सुग्रीवसचिवा दृष्ट्वा परमधन्विनौ।
जग्मुर्गिरितटात्तस्मादन्यच्छिखरमुत्तमम् ।। 4.2.7 ।।
ते क्षिप्रमधिगम्याथ यूथपा यूथपर्षभम्।
हरयो वानरश्रेष्ठं परिवार्योपतस्थिरे ।। 4.2.8 ।।
एकमेकायनगताः प्लवमाना गिरेर्गिरिम्।
प्रकम्पयन्तो वेगेन गिरीणां शिखराण्यपि ।। 4.2.9 ।।
ततः शाखामृगाः सर्वे प्लवमाना महाबलाः। 
बभञ्जुश्च नगांस्तत्र पुष्पितान् दुर्गसंश्रितान् ।। 4.2.10 ।।
आप्लवन्तो हरिवराः सर्वतस्तं महागिरिम्। 
मृगमार्जारशार्दूलांस्त्रासयन्तो ययुस्तदा ।। 4.2.11 ।।
ततः सुग्रीवसचिवाः पर्वतेन्द्रं समाश्रिताः। 
सङ्गम्य कपिमुख्येन सर्वे प्राञ्जलयः स्थिताः ।। 4.2.12 ।।
ततस्तं भयसंविग्नं वालिकिल्बिषशङ्कितम्।
उवाच हनुमान् वाक्यं सुग्रीवं वाक्यकोविदः ।। 4.2.13 ।।
सम्भ्रमस्त्यज्यतामेष सर्वैर्वालिकृते महान्। 
मलयोऽयं गिरिवरो भयं नेहास्ति वालिनः ।। 4.2.14 ।।
यस्मादुद्विग्नचेतास्त्वं प्रद्रुतो हरिपुङ्गव।
तं क्रूरदर्शनं क्रूरं नेह पश्यामि वालिनम् ।। 4.2.15 ।।
यस्मात्तव भयं सौम्य पूर्वजात् पापकर्मणः। 
स नेह वाली दुष्टात्मा न ते पश्याम्यहं भयम् ।। 4.2.16 ।।
अहो शाखामृगत्वं ते व्यक्तमेव प्लवङ्गम। 
लघुचित्ततयात्मानं न स्थापयसि यो मतौ ।। 4.2.17 ।।
बुद्धिविज्ञानसम्पन्न इङ्गितैः सर्वमाचर। 
न ह्यबुद्धिं गतो राजा सर्वभूतानि शास्ति हि ।। 4.2.18 ।।
सुग्रीवस्तु शुभं वाक्यं श्रुत्वा सर्वं हनूमतः।
ततः शुभतरं वाक्यं हनूमन्तमुवाच ह ।। 4.2.19 ।।
दीर्घबाहू विशालाक्षौ शरचापासिधारिणौ।
कस्य न स्याद्भयं दृष्ट्वा ह्येतौ सुरसुतोपमौ ।। 4.2.20 ।।
वालिप्रणिहितावेतौ शङ्केऽहं पुरुषोत्तमौ। 
राजानो बहुमित्राश्च विश्वासो नात्र हि क्षमः ।। 4.2.21 ।।
अरयश्च मनुष्येण विज्ञेयाश्छन्नचारिणः। 
विश्वस्तानामविश्वस्ता रन्ध्रेषु प्रहरन्ति हि ।। 4.2.22 ।।
कृत्येषु वाली मेधावी राजानो बहुदर्शनाः।
भवन्ति परहन्तारस्ते ज्ञेयाः प्राकृतैर्नरैः ।। 4.2.23 ।।
तौ त्वया प्राकृतेनैव गत्वा ज्ञेयौ प्लवङ्गम।
इङ्गितानां प्रकरैश्च रूपव्याभाषणेन च ।। 4.2.24 ।।
लक्षयस्व तयोर्भावं प्रहृष्टमनसौ यदि।
विश्वासयन् प्रशंसाभिरिङ्गितैश्च पुनःपुनः ।। 4.2.25 ।।
ममैवाभिमुखं स्थित्वा पृच्छ त्वं हरिपुङ्गव। 
प्रयोजनं प्रवेशस्य वनस्यास्य धनुर्धरौ ।। 4.2.26 ।।
शुद्धात्मानौ यदि त्वेतौ जानीहि त्वं प्लवङ्गम।
व्याभाषितैर्वा विज्ञेया स्याद्दुष्टादुष्टता तयोः ।। 4.2.27 ।।
इत्येवं कपिराजेन सन्दिष्टो मारुतात्मजः।
चकार गमने बुद्धिं यत्र तौ रामलक्ष्मणौ ।। 4.2.28 ।।
तथेति संपूज्य वचस्तु तस्य तत्कपेः सुभीमस्य दुरासदस्य च।
महानुभावो हनुमान्ययौ तदा स यत्र रामोऽतिबलश्च लक्ष्मणः ।। 4.2.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे द्वितीयः सर्गः ।। 2 ।।
वचो विज्ञाय हनुमान् सुग्रीवस्य महात्मनः।
पर्वतादृश्यमूकात्तु पुप्लुवे यत्र राघवौ ।। 4.3.1 ।।
कपिरूपं परित्यज्य हनुमान् मारुतात्मजः।
भिक्षुरूपं ततो भेजे शठबुद्धितया कपिः ।। 4.3.2 ।।
ततः स हनुमान् वाचा श्लक्ष्णया सुमनोज्ञया।
विनीतवदुपागम्य राघवौ प्रणिपत्य च।
आबभाषे तदा वीरौ यथावत् प्रशशंस च ।। 4.3.3 ।।
सम्पूज्य विधिवद्वीरो हनुमान् मारुतात्मजः। 
उवाच कामतो वाक्यं मृदु सत्यपराक्रमौ ।। 4.3.4 ।।
राजर्षिदेवप्रतिमौ तापसौ संशितव्रतौ।
देशं कथमिमं प्राप्तौ भवन्तौ वरवर्णिनौ ।। 4.3.5 ।।
त्रासयन्तौ मृगगणानन्यांश्च वनचारिणः। 
पम्पातीररुहान् वृक्षान् वीक्षमाणौ समन्ततः ।। 4.3.6 ।। 
इमां नदीं शुभजलां शोभयन्तौ तपस्विनौ। 
धैर्यवन्तौ सुवर्णाभौ कौ युवां चीरवाससौ ।। 4.3.7 ।।
निःश्वसन्तौ वरभुजौ पीडयन्ताविमाः प्रजाः। 
सिंहविप्रेक्षितौ वीरौ सिंहातिबलविक्रमौ ।। 4.3.8 ।। 
शक्रचापनिभे चापे गृहीत्वा शत्रुसूदनौ। 
श्रीमन्तौ रूपसम्पन्नौ वृषभश्रेष्ठविक्रमौ ।। 4.3.9 ।।
हस्तिहस्तोपमभुजौ द्युतिमन्तौ नरर्षभौ ।। 4.3.10 ।।
प्रभया पर्वतेन्द्रोऽयं युवयोरवभासितः ।। 4.3.11 ।।
राज्यार्हावमरप्रख्यौ कथं देशमिहागतौ।
पद्मपत्त्रेक्षणौ वीरौ जटामण्डलधारिणौ ।। 4.3.12 ।।
अन्योन्यसदृशौ वीरौ देवलोकादिवागतौ। 
यदृच्छयेव सम्प्राप्तौ चन्द्रसूर्यौ वसुन्धराम् ।। 4.3.13 ।।
विशालवक्षसौ वीरौ मानुषौ देवरूपिणौ।
सिंहस्कन्धौ महोत्साहौ समदाविव गोवृषौ ।। 4.3.14 ।।
आयताश्च सुवृत्ताश्च बाहवः परिघोपमाः।
सर्वभूषणभूषार्हाः किमर्थं न विभूषिताः ।। 4.3.15 ।।
उभौ योग्यावहं मन्ये रक्षितुं पृथिवीमिमाम्। 
ससागरवनां कृत्स्नां विन्ध्यमेरुविभूषिताम् ।। 4.3.16 ।।
इमे च धनुषी चित्रे श्लक्ष्णे चित्रानुलेपने। 
प्रकाशेते यथेन्द्रस्य वज्रे हेमविभूषिते ।। 4.3.17 ।।
सम्पूर्णा निशितैर्बाणैस्तूणाश्च शुभदर्शनाः। 
जीवितान्तकरैर्घोरैः श्वसद्भिरिव पन्नगैः ।। 4.3.18 ।।
महाप्रमाणौ विस्तीर्णौ तप्तहाटकभूषितौ। 
खड्गावैतौ विराजेते निर्मुक्ताविव पन्नागौ ।। 4.3.19 ।।
एवं मां परिभाषन्तं कस्माद्वै नाभिभाषथः ।। 4.3.20 ।।
सुग्रीवो नाम धर्मात्मा कश्चिद्वानरयूथपः।
वीरो विनिकृतो भ्रात्रा जगद्भ्रमति दुःखितः ।। 4.3.21 ।।
प्राप्तोऽहं प्रेषितस्तेन सुग्रीवेण महात्मना। 
राज्ञा वानरमुख्यानां हनूमान्नाम वानरः ।। 4.3.22 ।।
युवाभ्यां सह धर्मात्मा सुग्रीवः सख्यमिच्छति। 
तस्य मां सचिवं वित्तं वानरं पवनात्मजम् ।। 4.3.23 ।।
भिक्षुरूपप्रतिच्छन्नं सुग्रीवप्रियकाम्यया। 
ऋश्यमूकादिह प्राप्तं कामगं कामरूपिणम् ।। 4.3.24 ।।
एवमुक्त्वा तु हनुमांस्तौ वीरौ रामलक्ष्मणौ।
वाक्यज्ञौ वाक्यकुशलः पुनर्नोवाच किञ्चन ।। 4.3.25 ।।
एतच्छ्रुत्वा वचस्तस्य रामो लक्ष्मणमब्रवीत्। 
प्रहृष्टवदनः श्रीमान् भ्रातरं पार्श्वतः स्थितम् ।। 4.3.26 ।।
सचिवोऽयं कपीन्द्रस्य सुग्रीवस्य महात्मनः। 
तमेव कांक्षमाणस्य ममान्तिकमुपागतः ।। 4.3.27 ।।
तमभ्यभाष सौमित्रे सुग्रीवसचिवं कपिम्। 
वाक्यज्ञं मधुरैर्वाक्यैः स्नेहयुक्तमरिन्दम ।। 4.3.28 ।। 
नानृग्वेदविनीतस्य नायजुर्वेदधारिणः।
नासामवेदविदुषः शक्यमेवं प्रभाषितुम् ।। 4.3.29 ।।
नूनं व्याकरणं कृत्स्नमनेन बहुधा श्रुतम्। 
बहु व्याहरताऽनेन न किञ्चिदपशब्दितम् ।। 4.3.30 ।।
न मुखे नेत्रयोर्वापि ललाटे च भ्रुवोस्तथा।
अन्येष्वपि च गात्रेषु दोषः संविदितः क्वचित् ।। 4.3.31 ।।
अविस्तरमसन्दिग्धमविलम्बितमद्रुतम्।
उरःस्थं कण्ठगं वाक्यं वर्तते मध्यमे स्वरे ।। 4.3.32 ।।
संस्कारक्रमसम्पन्नामद्रुतामविलम्बिताम्।
उञ्चारययति कल्यार्णीं वाचं हृदयहारिणीम् ।। 4.3.33 ।।
अनया चित्रया वाचा त्रिस्थानव्यञ्चनस्थया।
कस्य नाराध्यते चित्तमुद्यतासेररेरपि ।। 4.3.34 ।।
एवंविधो यस्य दूतो न भवेत्पार्थिवस्य तु। 
सिध्यन्ति हि कथं तस्य कार्याणां गतयोऽनघ ।। 4.3.35 ।।
एवं गुणगणैर्युक्ता यस्य स्युः कार्यसाधकाः। 
तस्य सिद्ध्यन्ति सर्वार्था दूतवाक्यप्रचोदिताः ।। 4.3.36 ।।
एवमुक्तस्तु सौमित्रिः सुग्रीवसचिवं कपिम्। 
अभ्यभाषत वाक्यज्ञो वाक्यज्ञं पवनात्मजम् ।। 4.3.37 ।।
विदिता नौ गुणा विद्वन् सुग्रीवस्य महात्मनः। 
तमेवं चावां मार्गावः सुग्रीवं प्लवगेश्वरम् ।। 4.3.38 ।।
यथा ब्रवीषि हनुमन् सुग्रीववचनादिह। 
तत्तथा हि करिष्यावो वचनात्तव सत्तम ।। 4.3.39 ।।
तत्तस्य वाक्यं निपुणं निशम्य प्रहृष्टरूपः पवनात्मजः कपिः।
मनः समाधाय जयोपपत्तौ सख्यं तदा कर्तुमियेष ताभ्याम् ।। 4.3.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे तृतीयः सर्गः ।। 3 ।।
ततः प्रहृष्टो हनुमान् कृत्यवानिति तद्वचः।
श्रुत्वा मधुरसम्भाषं सुग्रीवं मनसा गतः ।। 4.4.1 ।।
भव्यो राज्यागमस्तस्य सुग्रीवस्य महात्मनः। 
यदयं कृत्यवान् प्राप्तः कृत्यं चैतदुपागतम् ।। 4.4.2 ।।
ततः परमसंहृष्टो हमुमान् प्लवगर्षभः।
प्रत्युवाच ततो वाक्यं रामं वाक्यविशारदः ।। 4.4.3 ।।
किमर्थं त्वं वनं घोरं पम्पाकाननमण्डितम्। 
आगतः सानुजौ दुर्गं नानाव्यालमृगायुतम् ।। 4.4.4 ।।
तस्य तद्वचनं श्रुत्वा लक्ष्मणो रामचोदितः।
आचचक्षे महात्मानं रामं दशरथात्मजम् ।। 4.4.5 ।।
राजा दशरथो नाम द्युतिमान् दर्मवत्सलः।
चातुर्वर्ण्यं स्वधर्मेण नित्यमेवाभ्यपालयत् ।। 4.4.6 ।।
न द्वेष्टा विद्यते तस्य न च स द्वेष्टि कञ्चन। 
स च सर्वेषु भूतेषु पितामह इवापरः। 
अग्निष्टोमादिभिर्यज्ञैरिष्टवानाप्तदक्षिणैः ।। 4.4.7 ।।
तस्यायं पूर्वजः पुत्रो रामो नाम जनैः श्रुतः।
शरण्यः सर्वभूतानां पितुर्निर्देषपारगः ।। 4.4.8 ।।
वीरो दशरथस्यायं पुत्राणां गुणवत्तमः।
राजलक्षणसम्पन्नः संयुक्तो राजसम्पदा ।। 4.4.9 ।।
राज्याद्भ्रष्टो वने वस्तुं मया सार्धमिहागतः।
भार्यया च महातेजाः सीतयाऽनुगतो वशी ।। 4.4.10 ।।
दिनक्षये महातेजाः प्रभयेव दिवाकरः ।। 4.4.11 ।।
अहमस्यावरो भ्राता गुणैर्दास्यमुपागतः।
कृतज्ञस्य बहुज्ञस्य लक्ष्मणो नाम नामतः ।। 4.4.12 ।।
सुखार्हस्य महार्हस्य सर्वभूतहितात्मनः। 
ऐश्वर्येण च हीनस्य वनवासाश्रितस्य च ।। 4.4.13 ।।
रक्षसाऽपहृता भार्या रहिते कामरूपिणा।
तञ्च न ज्ञायते रक्षः पत्नी येनास्य सा हृता ।। 4.4.14 ।।
दनुर्नाम दितेः पुत्रः शापाद्राक्षसतां गतः।
आख्यातस्तेन सुग्रीवः समर्थो वानमर्षभः ।। 4.4.15 ।।
स ज्ञास्यति महावीर्यस्तव भार्यापहारिणम्।
एवमुक्त्वा दनुः स्वर्गं भ्राजमानो गतः सुखम् ।। 4.4.16 ।।
एतत्ते सर्वमाख्यातं याथातथ्येन पृच्छतः ।। 4.4.17 ।।
अहं चैव हि रामश्च सुग्रीवं शरणं गतौ ।। 4.4.18 ।।
एष दत्त्वा च वित्तानि प्राप्य चानुत्तमं यशः। 
लोकनाथः पुरा भूत्वा सुग्रीवं नाथमिच्छति ।। 4.4.19 ।। 
पिता यस्य पुरा ह्यासीच्छरण्यो धर्मवत्सलः। 
तस्य पुत्रः शरण्यश्च सुग्रीवं शरणं गतः ।। 4.4.20 ।।
सर्वलोकस्य धर्मात्मा शरण्यः शरणं पुरा।
गुरुर्मे राघवः सोऽयं सुग्रीवं शरणं गतः ।। 4.4.21 ।।
यस्य प्रसादे सततं प्रसीदेयुरिमाः प्रजाः। 
स रामो वानरेन्दस्य प्रसादमभिकाङ्क्षते ।। 4.4.22 ।।
येन सर्वगुणोपेताः पृथिव्यां सर्वपार्थिवाः। 
मानिताः सततं राज्ञा सदा दशरथेन वै ।। 4.4.23 ।।
तस्यायं पूर्वजः पुत्रस्त्रिषु लोकेषु विश्रुतः। 
सुग्रीवं वानरेन्द्रं तु रामः शरणमागतः ।। 4.4.24 ।।
शोकाभिभूते रामे तु शोकार्तं शरणं गते।
कर्तुमर्हति सुग्रीवः प्रसादं हरियूथपः ।। 4.4.25 ।।
एवं ब्रुवाणं सौमित्रिं करुणं साश्रुलोचनम्।
हनुमान् प्रत्युवाचेदं वाक्यं वाक्यविशारदः ।। 4.4.26 ।।
ईदृशा बुद्धिसम्पन्ना जितक्रोधा जितेन्द्रियाः। 
द्रष्टव्या वानरेन्द्रेण दिष्ट्या दर्शनमागताः ।। 4.4.27 ।।
स हि राज्यात्परिभ्रष्टः कृतवैरश्च वालिना। 
हृतदारो वने त्यक्तो भ्रात्रा विनिकृतो भृशम् ।। 4.4.28 ।।
करिष्यति स साहाय्यं युवयोर्भास्करात्मजः। 
सुग्रीवः सह चास्माभिः सीतायाः परिमार्गणे ।। 4.4.29 ।।
इत्येवमुक्त्वा हनुमान् श्लक्ष्णं मधुरया गिरा। 
बभाषे सोऽभिगच्छेम सुग्रीवमिति राघवम् ।। 4.4.30 ।।
एवं ब्रुवाणं धर्मात्मा हनुमन्तं स लक्ष्मणः। 
प्रतिपूज्य यथान्यायमिदं प्रोवाच राघवम् ।। 4.4.31 ।।
कपिः कथयते हृष्टो यथाऽयं मारुतात्मजः। 
कृत्यवान् सोऽपि सम्प्राप्तः कृतकृत्योऽसि राघव ।। 4.4.32 ।।
प्रसन्नमुखवर्णश्च व्यक्तं हृष्टश्च भाषते। 
नानृतं वक्ष्यते वीरो हनुमान् मारुतात्मजः ।। 4.4.33 ।।
ततः स तु महाप्राज्ञो हनुमान्मारुतात्मजः।
जगामादाय तौ वीरौ हरिराजाय राघवौ ।। 4.4.34 ।।
भिक्षुरूपं परित्यज्य वानरं रूपमास्थितः।
पृष्ठमारोप्य तौ वीरौ जगाम कपिकुञ्जरः ।। 4.4.35 ।।
स तु विपुलयशाः कपिप्रवीरः पवनसुतः कृतकृत्यवत्प्रहृष्टः।
गिरिवरमुरुविक्रमः प्रयातः सुशुभमतिः सह रामलक्ष्मणाभ्याम् ।। 4.4.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुर्थः सर्गः ।। 4 ।।
ऋश्यमूकात्तु हनुमान् गत्वा तु मलयं गिरिम्।
आचचक्षे तदा वीरौ कपिराजाय राघवौ ।। 4.5.1 ।।
अयं रामो महाप्राज्ञः सम्प्राप्तो दृढविक्रमः। 
लक्ष्मणेन सह भ्रात्रा रामोऽयं सत्यविक्रमः ।। 4.5.2 ।।
इक्ष्वाकूणां कुले जातो रामो दशरथात्मजः। 
धर्मे निगदितश्चैव पितुर्निर्देशपारगः ।। 4.5.3 ।।
तस्यास्य वसतोऽरण्ये नियतस्य महात्मनः।
रावणेन हृता भार्या स त्वां शरणमागतः ।। 4.5.4 ।।
राजसूयाश्वमेधैश्च वह्निर्येनाभितर्पितः।
दक्षिणाश्च तथोत्सृष्टा गावः शतसहस्रशः ।। 4.5.5 ।।
तपसा सत्यवाक्येन वसुधा येन पालिता। 
स्त्रीहेतोस्तस्य पुत्रोऽयं रामस्त्वां शरणं गतः ।। 4.5.6 ।।
भवता सख्यकामौ तौ भ्रातरौ रामलक्ष्मणौ। 
प्रतिगृह्यार्चयस्वैतौ पूजनीयतमावुभौ ।। 4.5.7 ।।
श्रुत्वा हनुमतो वाक्यं सुग्रीवो हृष्टमानसः। 
भयं च राघवाद्घोरं प्रजहौ विगतज्वरः ।। 4.5.8 ।।
स कृत्वा मानुषं रूपं सुग्रीवः प्लवगर्षभः। 
दर्शनीयतमो भूत्वा प्रीत्या प्रोवाच राघवम् ।। 4.5.9 ।।
भवान् धर्मविनीतश्च विक्रान्तः सर्ववत्सलः।
आख्याता वायुपुत्रेण तत्त्वतो मे भवद्गुणाः ।। 4.5.10 ।।
तन्मयैवैष सत्कारो लाभश्चैवोत्तमः प्रभो।
यत्त्वमिच्छसि सौहार्दं वानरेण मया सह ।। 4.5.11 ।।
रोचते यदि वा सख्यं बाहुरेष प्रसारितः।
गृह्यतां पाणिना पाणिर्मर्यादा बध्यतां ध्रुवा ।। 4.5.12 ।।
एतत्तु वचनं श्रुत्वा सुग्रीवेण सुभाषितम्। 
स प्रहृष्टमना हस्तं पीडयामास पाणिना ।। 4.5.13 ।।
हृद्यं सौहृदमालम्ब्य पर्यष्वजत पीडितम् ।। 4.5.14 ।।
ततो हनूमान् सन्त्यज्य भिक्षुरूपमरिन्दमः।
काष्ठयोः स्वेन रूपेण जनयामास पावकम् ।। 4.5.15 ।। 
दीप्यमानं ततो वह्निं पुष्पैरभ्यर्च्य सत्कृतम्। 
तयोर्मध्येऽथ सुप्रीतो निदधे सुसमाहितः ।। 4.5.16 ।।
ततोऽग्निं दीप्यमानं तौ चक्रतुश्च प्रदक्षिणम्। 
सुग्रीवो राघवश्चैव वयस्यत्वमुपागतौ ।। 4.5.17 ।।
ततः सुप्रीतमनसौ तावुभौ हरिराघवौ। 
अन्योन्यमभिवीक्षन्तौ न तृप्तिमुपजग्मतुः ।। 4.5.18 ।।
त्वं वयस्योऽसि मे हृद्यो ह्येकं दुःखं सुखं च नौ।
सुग्रीवो राघवं वाक्यमित्युवाच प्रहृष्टवत् ।। 4.5.19 ।।
ततः स पर्णबहुलां छित्त्वा शाखां सुपुष्पिताम्। 
सालस्यास्तीर्य सुग्रीवो निषसाद सराघवः ।। 4.5.20 ।।
लक्ष्मणायाथ संहृष्टो हनुमान् प्लवगर्षभः।
शाखां चन्दनवृक्षस्य ददौ परमपुष्पिताम् ।। 4.5.21 ।।
ततः प्रहृष्टः सुग्रीवः श्लक्ष्णं मधुरया गिरा।
प्रत्युवाच तदा रामं हर्षव्याकुललोचनः ।। 4.5.22 ।।
अहं विनिकृतो राम चरामीह भयार्दितः। 
हृतभार्यो वने त्रस्तो दुर्गमे तदुपाश्रितः ।। 4.5.23 ।।
सोऽहं त्रस्तो वने भीतो वसाम्युद्भ्रान्तचेतनः। 
वालिना निकृतो भ्रात्रा कृतवैरश्च राघव ।। 4.5.24 ।।
वालिनो मे महाभाग भयार्तस्याभयं कुरु। 
कर्तुमर्हसि काकुत्स्थ भयं मे न भवेद्यथा ।। 4.5.25 ।।
एवमुक्तस्तु तेजस्वी धर्मज्ञो धर्मवत्सलः।
प्रत्यभाषत काकुत्स्थः सुग्रीवं प्रहसन्निव ।। 4.5.26 ।।
उपकारफलं मित्रं विदितं मे माहकपे।
वालिनं तं वधिष्यामि तव भार्यापहारिणम् ।। 4.5.27 ।।
अमोघाः सूर्यसङ्काशा ममैते निशिताः शराः।
तस्मिन् वालिनि दुर्वृत्ते निपतिष्यन्ति वेगिताः ।। 4.5.28 ।।
कङ्कपत्त्रप्रतिच्छन्ना महेन्द्राशनिसन्निभाः। 
तीक्ष््णाग्रा ऋजुपर्वाणाः सरोषा भुजगा इव ।। 4.5.29 ।।
तमद्य वालिनं पश्य क्रूरैराशीविषोपमैः। 
शरैर्विनिहतं भूमौ विकीर्णमिव पर्वतम् ।। 4.5.30 ।।
स तु तद्वचनं श्रुत्वा राघवस्यात्मनो हितम्। 
सुग्रीवः परमप्रीतः सुमहद्वाक्यमब्रवीत् ।। 4.5.31 ।।
तव प्रसादेन नृसिंह राघव प्रियां च राज्यं च समाप्नुयामहम्।
तथा कुरु त्वं नरदेव वैरिणं यथा निहंस्यद्य रिपुं ममाग्रजम् ।। 4.5.32 ।।
सीताकपीन्द्रक्षणदाचराणां राजीवहेमज्वलनोपमानि।
सुग्रीवरामप्रणयप्रसङ्गे वामानि नेत्राणि समं स्फुरन्ति ।। 4.5.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चमः सर्गः ।। 5 ।।
पुनरेवाब्रवीत् प्रीतो राघवं रघुनन्दनम् ।। 4.6.1 ।।
अयमाख्याति मे राम सचिवो मन्त्रिसत्तमः।
हनुमान् यन्निमित्तं त्वं निर्जनं वनमागतः ।। 4.6.2 ।।
लक्ष्मणेन सह भ्रात्रा वसतश्च वने तव।
रक्षसाऽपहृता भार्या मैथिली जनकात्मजा ।। 4.6.3 ।।
त्वया वियुक्ता रुदती लक्ष्मणेन च धीमता। 
अन्तरप्रेप्सुना तेन हत्वा गृध्रं जटायुषम् ।। 4.6.4 ।।
भार्यावियोगजं दुःखमचिरात्त्वं विमोक्ष्यसे। 
अहं तामानयिष्यामि नष्टां वेदश्रुतीमिव ।। 4.6.5 ।। 
रसातले वा वर्तन्तीं वर्तन्तीं वा नभस्तले। 
अहमानीय दास्यामि तव भार्यामरिन्दम ।। 4.6.6 ।।
इदं तथ्यं मम वचस्त्वमवेहि च राघव।
न शक्या सा जरयितुमपि सेन्द्रैः सुरासुरैः ।। 4.6.7 ।।
तव भार्या महाबाहो भक्ष्यं विषकृतं यथा ।। 4.6.8 ।।
त्यज शोकं महाबाहो तां कान्तमानयामि ते।
अनुमानात्तु जानामि मैथिली सा न संशयः ।। 4.6.9 ।।
ह्रियमाणा मया दृष्टा रक्षसा क्रूरकर्मणा। 
क्रोशन्ती राम रामेति लक्ष्मणेति च विस्वरम्।
स्फुरन्ती रावणस्याङ्के पन्नगेन्द्रवधूर्यथा ।। 4.6.10 ।।
आत्मना प़ञ्चमं मां हि दृष्ट्वा शैलतटे स्थितम्।
उत्तरीयं तया त्यक्तं शुभान्याभरणानि च ।। 4.6.11 ।।
तान्यस्माभिर्गृहीतानि निहितानि च राघव। 
आनयिष्याम्यहं तानि प्रत्यभिज्ञातुमर्हसि ।। 4.6.12 ।।
तमब्रवीत्ततो रामः सुग्रीवं प्रियवादिनम्।
आनयस्व सखे शीघ्रं किमर्थं प्रविलम्बसे ।। 4.6.13 ।।
एवमुक्तस्तु सुग्रीवः शैलस्य गहनां गुहाम्। 
प्रविवेश ततः शीघ्रं राघवप्रियकाम्यया ।। 4.6.14 ।।
उत्तरीयं गृहीत्वा तु शुभान्याभरणानि च। 
इदं पश्येति रामाय दर्शयामास वानरः ।। 4.6.15 ।।
ततो गृहीत्वा तद्वासः शुभान्याभरणानि च।
अभवद्बाष्पसंरुद्धो नीहारेणेव चन्द्रमाः ।। 4.6.16 ।।
सीतास्नेहप्रवृत्तेन स तु बाष्पेण दूषितः। 
हा प्रियेति रुदन् धैर्यमुत्सृज्य न्यपतत् क्षितौ ।। 4.6.17 ।।
हृदि कृत्वा तु बहुशस्तमलङ्कारमुत्तमम्। 
निशश्वास भृशं सर्पो बिलस्थ इव रोषितः ।। 4.6.18 ।। 
अविच्छिन्नाश्रुवेगस्तु सौमित्रिं वीक्ष्य पार्श्वतः।
परिदेवयितुं दीनं रामः समुपचक्रमे ।। 4.6.19 ।।
पश्य लक्ष्मण वैदेह्या सन्त्यक्तं ह्रियमाणया। 
उत्तरीयमिदं भूमै शरीराद्भूषणानि च ।। 4.6.20 ।।
शाद्वलिन्यां ध्रुवं भूम्यां सीतया ह्रियमाणया। 
उत्सृष्टं भूषणमिदं तथारूपं हि दृश्यते ।। 4.6.21 ।। 
एवमुक्तस्तु रामेण लक्ष्मणो वाक्यमब्रवीत्।
नाहं जानामि केयूरे नाहं जानामि कुण्डले।
नूपुरे त्वभिजानामि नित्यं पादाभिवन्दनात् ।। 4.6.22 ।।
ततः स राघवो दीनः सुग्रीवमिदमब्रवीत् ।। 4.6.23 ।।
ब्रूहि सुग्रीव कं देशं ह्रियन्ती लक्षिता त्वया। 
रक्षसा रौद्ररूपेण मम प्राणैः प्रिया प्रिया ।। 4.6.24 ।।
क्व वा वसति तद्रक्षो महद्व्यसनदं मम।
यन्निमित्तमहं सर्वान्नाशयिष्यामि राक्षसान् ।। 4.6.25 ।।
हरता मैथिलीं येन मां च रोषयता भृशम्। 
आत्मनो जीवितान्ताय मृत्युद्वारमपावृतम् ।। 4.6.26 ।।
मम दयिततरा हृता वनान्ताद्रजनिचरेण विमथ्य येन सा।
कथम मम रिपुं त्वमद्य वै प्लवगपते यमसादनं नयामि ।। 4.6.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षष्ठः सर्गः ।। 6 ।।
एवमुक्तस्तु सुग्रीवो रामेणार्तेन वानरः। 
अब्रवीत् प्राञ्चलिर्वाक्यं सबाष्पं बाष्पगद्गदः ।। 4.7.1 ।।
न जाने निलयं तस्य सर्वथा पापरक्षसः। 
सामर्थ्यं विक्रमं वापि दौष्कुलेयस्य वा कुलम् ।। 4.7.2 ।।
सत्यं ते प्रतिजानामि त्यज शोकमरिन्दम।
करिष्यामि तथा यत्नं यथा प्राप्यसि मैथिलीम् ।। 4.7.3 ।।
रावणं सगणं हत्वा परितोष्यात्मपौरुषम्।
तथाऽस्मि कर्ता नचिराद्यथा प्रीतो भविष्यसि ।। 4.7.4 ।।
अलं वैक्लव्यमालम्ब्य धैर्यमात्मगतं स्मर। 
त्वद्विधानामसदृशमीदृशं विद्धि लाघवम् ।। 4.7.5 ।।
मयापि व्यसनं प्राप्तं भार्याहरणजं महत्। 
न चाहमेवं शोचामि न च धैर्यं परित्यजे ।। 4.7.6 ।।
नाहं तामनुशोचामि प्राकृतो वानरोऽपि सन्। 
महात्मा च विनीतश्च किं पुनर्धृतिमान् भवान्। 4.7.7 ।।
बाष्पमापतितं धैर्यान्निग्रहीतुं त्वमर्हसि। 
मर्यादां सत्त्वयुक्तानां धृतिं नोत्स्रष्टुमर्हसि ।। 4.7.8 ।।
व्यसने वार्थकृच्छ्रे वा भये वा जीवितान्तके।
विमृशन् वै स्वया बुद्ध्या धृतिमान्नावसीदति ।। 4.7.9 ।।
बालिशस्तु नरो नित्यं वैक्लव्यं योनुवर्तते। 
स मज्जत्यवशः शोके भाराक्रान्तेव नौर्जले ।। 4.7.10 ।।
एषोऽञ्जलिर्मया बद्धः प्रणयात्त्वां प्रसादये।
पौरुषं श्रय शोकस्य नान्तरं दातुमर्हसि ।। 4.7.11 ।।
ये शोकमनुर्तन्ते न तेषां विद्यते सुखम्।
तेजश्च क्षीयते तेषां न त्वं शोचितुमर्हसि ।। 4.7.12 ।।
शोकेनाभिप्रपन्नस्य जीविते चापि संशयः। 
स शोकं त्यज राजेन्द्र धैर्यमाश्रय केवलम् ।। 4.7.13 ।।
हितं वयस्यभावेन ब्रूमि नोपदिशामि ते। 
वयस्यतां पूजयन्मे न त्वं शोचितुमर्हसि ।। 4.7.14 ।।
मधुरं सान्त्वितस्तेन सुग्रीवेण स राघवः।
मुखमश्रुपरिक्लिन्नं वस्त्रान्तेन प्रमार्जयत् ।। 4.7.15 ।।
प्रकृतिस्थस्तु काकुत्स्थः सुग्रीववचनात् प्रभुः। 
सम्परिष्वज्य सुग्रीवमिदं वचनमब्रवीत् ।। 4.7.16 ।। 
कर्तव्यं यद्वयस्येन स्निग्धेन च हितेन च।
अनुरूपं च युक्तं च कृतं सुग्रीव तत्त्वया ।। 4.7.17 ।।
एष च प्रकृतिस्थोऽहमनुनीतस्त्वया सखे। 
दुर्लभो हीदृशो बन्धुरस्मिन् काले विशेषतः ।। 4.7.18 ।।
किन्तु यत्नस्त्वया कार्यो मैथिल्याः परिमार्गणे।
राक्षसस्य च रौद्रस्य रावणस्य दुरात्मनः ।। 4.7.19 ।।
मया च यदनुष्ठेयं विस्रब्धेन तदुच्यताम्। 
वर्षास्विव च सुक्षेत्रे सर्वं सम्पद्यते मयि ।। 4.7.20 ।।
मया य यदिदं वाक्यमभिमानात्समीरितम्। 
तत्त्वया हरिशार्दूल तत्त्वमित्युपधार्यताम् ।। 4.7.21 ।।
अनृतं नोक्तपूर्वं मे न च वक्ष्ये कदाचन।
एतत्ते प्रतिजानामि सत्येनैव च ते शपे ।। 4.7.22 ।।
ततः प्रहृष्टः सुग्रीवो वानरैः सचिवैः सह। 
राघवस्य वचः श्रुत्वा प्रतिज्ञातं विशेषतः ।। 4.7.23 ।।
एवमेकान्तसम्पृक्तौ ततस्तौ नरवानरौ।
उभावन्योन्यसदृशं सुखं दुःखं प्रभाषताम् ।। 4.7.24 ।।
महानुभावस्य वचो निशम्य हरिर्नराणामृषभस्य तस्य।
कृतं स मेने हरिवीरमुख्यस्तदा स्वकार्यं हृदयेन विद्वान् ।। 4.7.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे सप्तमः सर्गः ।। 7 ।।
परितुष्टस्तु सुग्रीवस्तेन वाक्येन वानरः।
लक्ष्मणस्याग्रतो राममिदं वचनमब्रवीत् ।। 4.8.1 ।।
सर्वथाऽहमनुग्राह्यो देवतानामसंशयः।
उपपन्नगुणोपेतः सखा यस्य भवान्मम ।। 4.8.2 ।।
शक्यं खलु भवेद्राम सहायेन त्वयाऽनघ।
सुरराज्यमपि प्राप्तुं स्वराज्यं किं पुनः प्रभो ।। 4.8.3 ।।
सोऽहं सभाज्यो बन्धूनां सुहृदां चैव राघव।
यस्याग्निसाक्षिकं मित्रं लब्धं राघववंशजम् ।। 4.8.4 ।।
अहमप्यनुरूपस्ते वयस्यो ज्ञास्यसे शनैः। 
न तु वक्तुं समर्थोऽहं स्वयमात्मगतान् गुणान् ।। 4.8.5 ।।
महात्मनां तु भूयिष्ठं त्वद्विधानां कृतात्मनाम्।
निश्चला भवति प्रीतिर्धैर्यमात्मवतामिव ।। 4.8.6 ।।
रजतं वा सुवर्णं वा वस्त्राण्याभरणानि च।
अविभक्तानि साधूनामवगच्छन्ति साधवः ।। 4.8.7 ।।
अढ्यो वापि दरिद्रो वा दुःखितः सुखितोऽपि वा।
निर्दोषो वा सदोषो वा वयस्यः परमा गतिः ।। 4.8.8 ।।
धनत्यागः सुखत्यागो देहत्यागोऽपि वा पुनः।
वयस्यार्थे प्रवर्तन्ते स्नेहं दृष्ट्वा तथाविधम् ।। 4.8.9 ।।
तत्तथेत्यब्रवीद्रामः सुग्रीवं प्रियवादिनम्। 
लक्ष्मणस्याग्रतो लक्ष्म्या वासवस्येव धीमतः ।। 4.8.10 ।।
ततो रामं स्थितं दृष्ट्वा लक्ष्मणं च महाबलम्। 
सुग्रीवः सर्वतश्चक्षुर्वने लोलमपातयत् ।। 4.8.11 ।।
स ददर्श ततः सालमविदूरे हरीश्वरः।
सुपुष्पमीषत्पत्त्राढ्यं भ्रमरैरुपशोभितम् ।। 4.8.12 ।।
तस्यैकां पर्णबहुलां भङ्क्त्वा शाखां सुपुष्पिताम्। 
सालस्यास्तीर्य सुग्रीवो निषसाद सराघवः ।। 4.8.13 ।।
तावासीनौ ततो दृष्ट्वा हनूमानपि लक्ष्मणम्।
सालशाखां समुत्पाट्य वीनीतपवेशयत् ।। 4.8.14 ।।  
सुखोपविष्टं रामं तु प्रसन्नमुदधिं यथा।
फलपुष्पसमाकीर्णे तस्मिन् गिरिवरोत्तमे ।। 4.8.15 ।।
ततः प्रहृष्टः सुग्रीवः श्लक्ष्णं मधुरया गिरा।
उवाच प्रणयाद्रामं हर्षव्याकुलिताक्षरम् ।। 4.8.16 ।।
अहं विनिकृतो भ्रात्रा चराम्येष भयार्दितः।
ऋश्यमूकं गिरिवरं हृतभार्यः सुदुःखितः ।। 4.8.17 ।।
सोऽहं त्रस्तो भये मग्नो वसाम्युद्भ्रान्तचेतनः। 
वालिना निकृतो भ्रात्रा कृतवैरश्च राघव ।। 4.8.18 ।।
वालिनो मे भयार्तस्य सर्वलोकभयङ्कर।
ममापि त्वमनाथस्य प्रसादं कर्तुमर्हसि ।। 4.8.19 ।।
एवमुक्तस्तु तेजस्वी धर्मज्ञो धर्मवत्सलः।
प्रत्युवाच स काकुत्स्थः सुग्रीवं प्रहसन्निव ।। 4.8.20 ।।
उपकारफलं मित्रमपकारोऽरिलक्षणम्।
अद्यैव तं हनिष्यामि तव भार्यापहारिणम् ।। 4.8.21 ।।
इमे हि मे महावेगाः पत्ित्रणस्तिग्मतेजसः।
कार्त्तिकेयवनोद्भूताः शरा हेमविभूषिताः ।। 4.8.22 ।।
कङ्कपत्त्रप्रतिच्छन्ना महेन्द्राशनिसन्निभाः।
सुपर्वाणः सुतीक्ष्णाग्राः सरोषा भूजगा इव ।। 4.8.23 ।।
भ्रातृसञ्ज्ञममित्रं ते वालिनं कृतकिल्बिषम्।
शरैर्विनिहतं पश्य विकीर्णमिव पर्वतम् ।। 4.8.24 ।।
राघवस्य वचः श्रुत्वा सुग्रीवो वाहिनीपतिः।
प्रहर्षमतुलं लेभे साधु साध्विति चाब्रवीत् ।। 4.8.25 ।।
राम शोकाभिभूतोऽहं शोकार्तानां भवान् गतिः।
वयस्य इति कृत्वा हि त्वय्यहं परिदेवये ।। 4.8.26 ।।
त्वं हि पाणिप्रदानेन वयस्यो मेऽग्निसाक्षिकम्।
कृतः प्राणैर्बहुमतः सत्येनापि शपामि ते ।। 4.8.27 ।।
वयस्य इति कृत्वा च विस्रब्धं प्रवदाम्यहम्।
दुःखमन्तर्गतं यन्मे मनो हरति नित्यशः ।। 4.8.28 ।।
एतावदुक्त्वा वचनं बाष्पदूषितलोचनः।
बाष्पोपहतया वाचा नौच्चैः शक्नोति भाषितुम् ।। 4.8.29 ।।
बाष्पवेगं तु सहसा नदीवेगमिवागतम्।
धारयामास धैर्येण सुग्रीवो रामसन्निधौ ।। 4.8.30 ।।
सन्निगृह्य तु तं बाष्पं प्रमृज्य नयने शुभे।
विनिःश्वस्य च तेजस्वी राघवं वाक्यमब्रवीत् ।। 4.8.31 ।।
पुराहं वालिना राम राज्यात् स्वादवरोपितः।
परुषाणि च संश्राव्य निर्धूतोऽस्मि बलीयसा ।। 4.8.32 ।।
हृता भार्या च मे तेन प्राणेभ्योऽपि गरीयसी।
सुहृदश्च मदीया ये संयता बन्धनेषु ते ।। 4.8.33 ।।
यत्नवांश्च सुदुष्टात्मा मद्विनाशाय राघव। 
बहुशस्तत्प्रयुक्ताश्च वानरा निहता मया ।। 4.8.34 ।।
शङ्कया त्वेतया चेह दृष्ट्वा त्वामपि राघव।
नोपसर्पाम्यहं भीतो भये सर्वे हि बिभ्यति ।। 4.8.35 ।।
केवलं हि सहाया मे हनुमत्प्रमुकास्त्विमे। 
अतोऽहं धारयाम्यद्य प्राणान् कृच्छ्रगतोऽपि सन् ।। 4.8.36 ।।
एते हि कपयः स्निग्धा मां रक्षन्ति समन्ततः।
सह गच्छन्ति गन्तव्ये नित्यं तिष्ठन्ति च स्थिते ।। 4.8.37 ।।
सङ्क्षेपस्त्वेष ते राम किमुक्त्वा विस्तरं हि ते।
स मे ज्येष्ठो रिपुर्भ्राता वाली विश्रुतपौरुषः ।। 4.8.38 ।।
तद्विनाशाद्धि मे दुःखं प्रनष्टं स्यादनन्तरम्।
सुखं मे जीविनं चैव तद्विनाशनिबन्धनम् ।। 4.8.39 ।।
एष मे राम शोकान्तः शोकार्तेन निवेदितः।
दुःखितः सुखितो वापि सख्युर्नित्यं सखा गतिः ।। 4.8.40 ।।
श्रुत्वैतद्वचनं रामः सुग्रीवमिदमब्रवीत्।
किन्निमित्तभूद्वैरं श्रोतुमिच्छामि तत्त्वतः ।। 4.8.41 ।।
सुखं हि कारणं श्रत्वा वैरस्य तव वानर।
आनन्तर्यं विधास्यामि सम्प्रधार्य बलाबलम् ।। 4.8.42 ।।
बलवान् हि ममामर्षः श्रुत्वा त्वामवमानितम्।
वर्तते हृदयोत्कम्पी प्रावृड्वेग इवाम्भसः ।। 4.8.43 ।।
हृष्टः कथय विस्रब्धो यावदारोप्यते धनुः। 
सृष्टश्च हि मया बाणो निरस्तश्च रिपुस्तव ।। 4.8.44 ।।
एवमुक्तस्तु सुग्रीवः काकुत्स्थेन महात्मना।
प्रहर्षमतुलं लेभे चतुर्भिः सह वानरैः ।। 4.8.45 ।।
ततः प्रहृष्टवदनः सुग्रीवो लक्ष्मणाग्रजे। 
वैरस्य कारणं तत्त्वमाख्यातुमुपचक्रमे ।। 4.8.46 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे अष्टमः सर्गः ।। 8 ।। 
वाली नाम मम भ्राता ज्येष्ठः शत्रुनिषूदनः।
पितुर्बहुमतो नित्यं ममापि च तथा पुरा ।। 4.9.1 ।।
पितर्युपरतेऽस्माकं ज्येष्ठोऽयमिति मन्त्रिभिः।
कपीनामीश्वरो राज्ये कृतः परमसम्मतः ।। 4.9.2 ।।
राज्यं प्रशासतस्तस्य पितृपैतामहं महत्।
अहं सर्वेषु कालेषु प्रणतः प्रेष्यवत्स्थितः ।। 4.9.3 ।। 
मायावी नाम तेजस्वी पूर्वजो दुन्दुभेः सुतः।
तेन तस्य महद्वैरं स्त्रीकृतं विश्रुतं पुरा ।। 4.9.4 ।।
स तु सुप्तजने रात्रै किष्किन्धाद्वारमागतः।
नर्दति स्म सुसंरब्धो वालिनं चाह्वयद्रणे ।। 4.9.5 ।। 
प्रसुप्तस्तु मम भ्राता नर्दितं भैरवस्वनम्।
श्रुत्वा न ममृषे वाली निष्पपात जवात्तदा ।। 4.9.6 ।।
स तु वै निःसृतः क्रोधात्तं हन्तुमसुरोत्तमम्।
वार्यमाणस्ततः स्त्रीभिर्मया च प्रणतात्मना ।। 4.9.7 ।।
स तु निर्धूय सर्वान्नो निर्जगाम महाबलः।
ततोऽहमपि सौहार्दान्निःसृतो वालिना सह ।। 4.9.8 ।।
स तु मे भ्रातरं दृष्ट्वा मां च दूरादवस्थिम्। 
असुरो जातसन्त्रासः प्रदुद्राव ततो भृशम् ।। 4.9.9 ।।
तस्मिन् द्रवति सन्त्रस्ते ह्यावां द्रुततरं गतौ।
प्रकाशश्च कृतो मार्गश्चन्द्रेणोद्गच्छता तदा ।। 4.9.10 ।।
स तृणैरावृतं दुर्गं धरण्या विवरं महत्।
प्रविवेशासुरो वेगादावामासाद्य विष्ठितौ ।। 4.9.11 ।।
तं प्रविष्टं रिपुं दृष्ट्वा बिलं रोषवशंगतः।
मामुवाच तदा वाली वचनं क्षुभितेन्द्रियः ।। 4.9.12 ।।
इह त्वं तिष्ठ सुग्रीव बिलद्वारि समाहितः।
यावत्तत्र प्रविश्याहं निहन्मि सहसा रिपुम् ।। 4.9.13 ।।
मया त्वेतद्वचः श्रुत्वा याचितः स परन्तपः।
शापयित्वा तु मां पद््भ्यां प्रविवेश बिलं महत् ।। 4.9.14 ।। 
तस्य प्रविष्टस्य बिलं साग्रः संवत्सरो गतः।
स्थितस्य च मम द्वारि स कालो व्यत्यवर्तत ।। 4.9.15 ।।
अहं तु नष्टं ज्ञात्वा तं स्नेहादागतसम्भ्रमः।
भ्रातरं न च पश्यामि पापाशङ्कि च मे मनः ।। 4.9.16 ।।
अथ दीर्घस्य कालस्य बिलात्तस्माद्विनिस्सृतम्। 
सफेनं रुधिरं रक्तमहं दृष्ट्वा सुदुःखितः ।। 4.9.17 ।।
नर्दतामसुराणां च ध्वनिर्मे श्रोत्रमागतः।
निरस्तस्य च सङ्ग्रामे क्रोशतो निस्वनो गुरोः ।। 4.9.18 ।।
अहं त्ववगतो बुद्ध्या चिह्नैस्तैर्भ्रातरं हतम्।
पिधाय च बिलद्वारं शिलया गिरिमात्रया।
शोकार्तश्चोदकं कृत्वा किष्किन्धामागतः सखे ।। 4.9.19 ।।
गूहमानस्य मे तत्त्वं यत्नतो मन्त्रिभिः श्रुतम्।
ततोऽहं तैः समागम्य सम्मतैरभिषेचितः ।। 4.9.20 ।।
राज्यं प्रशासतस्तस्य न्यायतो मम राघव। 
आजगाम रिपुं हत्वा वाली तमसुरोत्तमम् ।। 4.9.21 ।।
अभिषिक्तं तु मां दृष्ट्वा वाली संरक्तलोचनः।
मदीयान् मन्त्रिणो बद्ध्वा परुषं वाक्यमब्रवीत् ।। 4.9.22 ।।
निग्रहेऽपि समर्थस्य तं पापं प्रति राघव। 
न प्रावर्तत मे बुद्धिर्भ्रातुर्गौरवयन्त्रिता ।। 4.9.23 ।।
हत्वा शत्रुं स मे भ्राता प्रविवेश पुरं तदा। 
मानयंस्तं महात्मानं यथावच्चाभ्यवादयम् ।। 4.9.24 ।।
उक्ताश्च नाशिषस्तेन सन्तुष्टेनान्तरात्माना ।। 4.9.25 ।।
नत्वा पादावहं तस्य मुकुटेनास्पृशं प्रभो। 
अपि वाली मम क्रोधान्न प्रसादं चकार सः ।। 4.9.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे  नवमः सर्गः ।। 9 
।।
ततः क्रोधसमाविष्टं संरब्धं तमुपागतम्।
अहं प्रसादयाञ्चक्रे भ्रातरं प्रियकाम्यया ।। 4.10.1 ।।
दिष्ट्यासि कुशली प्राप्तो निहतश्च त्वया रिपुः।
अनाथस्य हि मे नाथस्त्वमेको नाथनन्दनः ।। 4.10.2 ।।
इदं बहुशलाकं ते पूर्णचन्द्रमिवोदितम्।
छत्त्रं सवालव्यजनं प्रतीच्छस्व मयोद्यतम् ।। 4.10.3 ।।
आर्तश्चाथ बिलद्वारि स्थितः संवत्सरं नृप।
दृष्ट्वाहं शोणितं द्वारि बिलाच्चापि समुत्थितम् ।। 4.10.4 ।।
शोकसंविग्नहृदये भृशं व्याकुलितेन्दियः।
अपिधाय बिलद्वारं शैलशृङ्गेण तत्तथा।
तस्माद्देशादपाक्रम्य किष्किन्धां प्राविशं पुनः ।। 4.10.5 ।।
विषादात्त्विह मां दृष्ट्वा पौरैर्मन्त्रिभिरेव च।
अभिषिक्तो न कामेन तन्मे त्वं क्षन्तुमर्हसि ।। 4.10.6 ।।
त्वमेव राजा मानार्हः सदा चाहं यथापुरम्।
राजभावनियोगोऽयं मया त्वद्विरहात्कृतः ।। 4.10.7 ।।
सामात्यपौरनगरं स्थितं निहतकण़्टकम्।
न्यासभूतमिदं राज्यं तव निर्यातयाम्यहम् ।। 4.10.8 ।।
मा च रोषं कृथाः सौम्य मयि शत्रुनिबर्हण। 
याचे त्वां शिरसा राजन् मया बद्धोऽयमञ्जलिः ।। 4.10.9 ।।
बलादस्मि समागम्य मन्त्रिभिः पुरवासिभिः।
राजभावे नियुक्तोऽहं शून्यदेशजिगीषया ।। 4.10.10 ।।
स्निग्धमेवं ब्रुवाणं मां स तु निर्भर्त्स्य वानरः।
धिक् त्वामिति च मामुक्त्वा बहु तत्तदुवाच ह ।। 4.10.11 ।।
प्रकृतीश्च समानीय मन्त्रिणश्चैव सम्मतान्।
मामाह सुहृदां मध्ये वाक्यं परमगर्हितम् ।। 4.10.12 ।।
विदितं वो यथा रात्रौ मायावी स महासुरः। 
मां समाह्वयत क्रूरो युद्धकाङ्क्षी सुदुर्मतिः ।। 4.10.13 ।।
तस्य तद्वचनं श्रुत्वा निस्सृतोऽहं नृपालयात्।
अनुयातश्च मां तूर्णमयं भ्राता सुदारुणः ।। 4.10.14 ।।
स तु दृष्टैव मां रात्रौ सद्वितीयं महाबलः।
प्राद्रवद्भयसन्त्रस्तो वीक्ष्यावां तमनुद्रुतौ ।। 4.10.15 ।।
अनुद्रुतश्च वेगेन प्रविवेश महाबिलम् ।। 4.10.16 ।।
तं प्रविष्टं विदित्वा तु सुघोरं सुमहद्बिलम्।
अयमुक्तोऽथ मे भ्राता मया तु क्रूरदर्शनः ।। 4.10.17 ।।
अहत्वा नास्ति मे शक्तिः प्रतिगन्तुमितः पुरीम्।
बिलद्वारि प्रतीक्ष त्वं यावदेनं निहन्म्यहम् ।। 4.10.18 ।।
स्थितोऽयमिति मत्वा तु प्रविष्टोऽहं दुरासदम्।
तं च मे मार्गमाणस्य गतः संवत्सरस्तदा ।। 4.10.19 ।।
स तु दृष्टो मया शत्रुरनिर्वेदाद्भयावहः।
निहतश्च मया तत्र सोऽसुरो बन्धुभिः सह ।। 4.10.20 ।।
तस्यास्यात्तु प्रवृत्तेन रुधिरौघेण तद्विलम्।
पूर्णमासीद्दुराक्रामं स्तनतस्तस्य भूतले ।। 4.10.21 ।।
सूदयित्वा तु तं शत्रुं विक्रान्तं दुन्दुभेः सुतम्।
निष्क्रामन्नैव पश्यामि बिलस्य पिहितं मुखम् ।। 4.10.22 ।।
विक्रोशमानस्य तु मे सुग्रीवेति पुनःपुनः।
यदा प्रतिवचो नास्ति ततोऽहं भृशदुःखितः ।। 4.10.23 ।।
पादप्रहारैस्तु मया बहुभिस्तद्विदारितम्।
ततोऽहं तेन निष्क्रम्य पथा पुरमुपागतः ।। 4.10.24 ।। 
अत्रानेनास्मि संरुद्धो राज्यं प्रार्थयताऽऽत्मनः।
सुग्रीवेण नृशंसेन विस्मृत्य भ्रातृसौहृदम् ।। 4.10.25 ।।
एवमुक्त्वा तु मां तत्र वस्त्रेणैकेन वानरः।
निर्वासयामास तदा वाली विगतसाध्वसः ।। 4.10.26 ।।
तेनाहमपविद्धश्च हृतदारश्च राघव।
तद्भायाच्च मही क्रान्तेयं सवनार्णवा ।। 4.10.27 ।।
ऋश्यमूकं गिरिवरं भार्याहरणदुःखितः। 
प्रविष्टोऽस्मि दुराधर्षं वालिनः कारणान्तरे ।। 4.10.28 ।।
एतत्ते सर्वमाख्यातं वैरानुकथनं महत्।
अनागसा मया प्राप्तं व्यसनं पश्य राघव ।। 4.10.29 ।।
वालिनस्तु भयार्तस्य सर्वलोकाभयङ्कर।
कर्तुमर्हसि मे वीर प्रसादं तस्य निग्रहात् ।। 4.10.30 ।।
एवमुक्तस्तु तेजस्वी धर्मज्ञो धर्मसंहितम्।
वचनं वक्तुमारेभे सुग्रीवं प्रहसन्निव ।। 4.10.31 ।।
अमोघाः सूर्यसङ्काशा ममैते निशिताः शराः।
तस्मिन् वालिनि दुर्वृत्ते निपतिष्यन्ति वेगिताः ।। 4.10.32 ।।
यावत्तं नाभिपश्यामि तव भार्यापहारिणम्।
तावत्स जीवेत् पापात्मा वाली चारित्रदूषकः ।। 4.10.33 ।।
आत्मानुमानात् पश्यामि मग्नं त्वां शोकसागरे।
त्वामहं तारयिष्यामि कामं प्राप्स्यसि पुष्कलम् ।। 4.10.34 ।।
तस्य तद्वचनं श्रुत्वा राघवस्यात्मनो हितम्।
सुग्रिवः परमप्रीतः सुमहद्वाक्यमब्रवीत् ।। 4.10.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे  दशमः सर्गः ।। 10 ।।
रामस्य वचनं श्रुत्वा हर्षपौरुषवर्धनम्।
सुग्रीवः पूजयाञ्चक्रे राघवं प्रशशंस च ।। 4.11.1 ।।
असंशयं प्रज्वलितैस्तीक्ष्णैर्मर्मातिगैः शरैः। 
त्वं दहेः कुपितो लोकान् युगान्त इव भास्करः ।। 4.11.2 ।।
वालिनः पौरुषं यत्तद्यच्च वीर्यं धृतिश्च या।
तन्ममैकमनाः श्रुत्वा विधत्स्व यदनन्तरम् ।। 4.11.3 ।।
समुद्रात्पश्चिमात्पूर्वं दक्षिणादपि चोत्तरम्।
क्रामत्यनुदिते सूर्ये वाली व्यपगतक्लमः ।। 4.11.4 ।।
अग्राण्यारुह्य शैलानां शिखराणि महान्त्यपि। 
ऊर्ध्वमुत्क्षिप्य तरसा प्रतिगृह्णाति वीर्यवान् ।। 4.11.5 ।।
बहवः सारवन्तश्च वनेषु विविधा द्रुमाः।
वालिना तरसा भग्ना बलं प्रथयतात्मनः ।। 4.11.6 ।।
महिषो दुन्दुभिर्नाम कैलासशिखरप्रभः।
बलं नागसहस्रस्य धारयामास वीर्यवान् ।। 4.11.7 ।।
वीर्योत्सेकेन दुष्टात्मा वरदानाच्च मोहितः।
जगाम सुमहाकायः समुद्रं सरितां पतिम् ।। 4.11.8 ।।
ऊर्मिमन्तमतिक्रम्य सागरं रत्नस़ञ्चयम्।
मह्यं युद्धं प्रयच्छेति तमुवाच महार्णवम् ।। 4.11.9 ।। 
ततः समुद्रो धर्मात्मा समुत्थाय महाबलः।
अब्रवीद्वचनं राजन्नसुरं कालचोदितम् ।। 4.11.10 ।।
समर्थो नास्मि ते दातुं युद्धं युद्धविशारद।
श्रूयतां चाभिधास्यामि यस्ते युद्धं प्रदास्यति ।। 4.11.11 ।।
शैलराजो महारण्ये तपस्विशरणं परम्।
शङ्करश्वशुरो नाम्ना हिमवानिति विश्रुतः ।। 4.11.12 ।। 
गुहाप्रस्रवणोपेतो बहुकन्दरनिर्दरः।
स समर्थस्तव प्रीतिमतुलां कर्तुमाहवे ।। 4.11.13 ।।
तं भीत इति विज्ञाय समुद्रमसुरोत्तमः।
हिमवद्वनमागच्छच्छरश्चापादिव च्युतः ।। 4.11.14 ।।
ततस्तस्य गिरेः श्वेता गजेन्द्रविपुलाः शिलाः।
चिक्षेप बहुधा भूमौ दुन्दुभिर्विननाद च ।। 4.11.15 ।।
ततः श्वेताम्बुदाकारः सौम्यः प्रीतिकराकृतिः।
हिमवानब्रवीद्वाक्यं स्व एव शिखरे स्थितः ।। 4.11.16 ।।
क्लेष्टुमर्हसि मां न त्वं दुन्दुभे धर्मवत्सल।
रणकर्मस्वकुशलस्तपस्विशरणं ह्यहम् ।। 4.11.17 ।।
तस्य तद्वचनं श्रुत्वा गिरिराजस्य धीमतः।
उवाच दुन्दुभिर्वाक्यं रोषात्संरक्तलोचनः ।। 4.11.18 ।।
यदि युद्धेऽसमर्थस्त्वं मद्भयाद्वा निरुद्यमः।
तमाचक्ष्व प्रदद्यान्मे योऽद्य युद्धं युयुत्सतः ।। 4.11.19 ।।
हिमवानब्रवीद्वाक्यं श्रुत्वा वाक्यविशारदः।
अनुक्तपूर्वं धर्मात्मा क्रोधात्तमसुरोत्तमम् ।। 4.11.20 ।। 
वाली नाम महाप्राज्ञः शक्रतुल्यपराक्रमः।
अध्यास्ते वानरः श्रीमान् किष्कन्धामतुलप्रभाम् ।। 4.11.21 ।।
स समर्थो महाप्राज्ञस्तव युद्धविशारदः।
द्वन्द्वयुद्धं महद्दातुं नमुचेरिव वासवः ।। 4.11.22 ।।
तं शीघ्रमभिगच्छ त्वं यदि युद्धमिहेच्छसि।
स हि दुर्धर्षणो नित्यं शूरः समरकर्मणि ।। 4.11.23 ।।
श्रुत्वा हिमवतो वाक्यं क्रोधाविष्टः स दुन्दुभिः।
जगाम तं पुरीं तस्य किष्किन्धां वालिनस्तदा ।। 4.11.24 ।।
धारयन् माहिषं रूपं तीक्ष्णशृङ्गो भयावहः। 
प्रावृषीव महामेघस्तोयपूर्णो नभस्तले ।। 4.11.25 ।।
ततस्तद्द्वारमागम्य किष्कन्धाया महाबलः।
ननर्द कम्पयन् भूमिं दुन्धुभिर्दुन्दुभिर्यथा ।। 4.11.26 ।।
समीपस्थान् द्रुमान् भञ्जन् वसुधां दारयन् खुरैः।
विषाणेनोल्लिखन् दर्पात्तद्द्वारं द्विरदो यथा ।। 4.11.27 ।।
अन्तःपुरगतो वाली श्रुत्वा शब्दममर्षणः।
निष्पपात सह स्त्रीभिस्ताराभिरिव चन्द्रमाः ।। 4.11.28 ।।
मितं व्यक्ताक्षरपदं तमुवाचाथ दुन्दुभिम्। 
हरीणामीश्वरो वाली सर्वेषां वनचारिणाम् ।। 4.11.29 ।।
किमर्थं नगरद्वारमिदं रुद्धा विनर्दसि। 
दुन्दुभे विदितो मेऽसि रक्ष प्राणान् महाबलः ।। 4.11.30 ।।
तस्य तद्वचनं श्रुत्वा वानरेन्द्रस्य धीमतः।
उवाच दुन्दुभिर्वाक्यं रोषात्संरक्तलोचनः ।। 4.11.31 ।। 
न त्वं स्त्रीसन्निधौ वीर वचनं वक्तुमर्हसि।
मम युद्धं प्रयच्छाद्य ततो ज्ञास्यामि ते बलम् ।। 4.11.32 ।।
अथवा धारयिष्यामि क्रोधमद्य निशामिमाम्।
गृह्यतामुदयः स्वैरं कामभोगेषु वानर ।। 4.11.33 ।।
दीयतां सम्प्रदानं च परिष्वज्य च वानरान्।
सर्वशाखामृगेन्द्रस्त्वं संसादय सुहृज्जनान् ।। 4.11.34 ।।
सुदृष्टां कुरु किष्किन्धां कुरुष्वात्मसमं पुरे।
क्रीडस्व च सह स्त्रीभिरहं ते दर्पनाशनः ।। 4.11.35 ।।
यो हि मत्तं प्रमत्तं वा सुप्तं वा रहितं भृशम्।
हन्यात्स भ्रूणहा लोके त्वद्विधं मदमोहितम् ।। 4.11.36 ।।
स प्रहस्याब्रवीन्मन्दं क्रोधात्तमसुरोत्तमम्।
विसृज्य ताः स्त्रियः सर्वास्ताराप्रभृतिकास्तदा ।। 4.11.37 ।।
मत्तोऽयमिति मा मंस्था यद्यभीतोऽसि संयुगे।
मदोऽयं सम्प्रहारेऽस्मिन् वीरपानं समर्थ्यताम् ।। 4.11.38 ।।
तमेवमुक्त्वा सङ्क्रुद्धो मालामुत्क्षिप्य काञ्चनीम्।
पित्रा दत्तां महेन्द्रेण यद्धाय व्यवतिष्ठत ।। 4.11.39 ।।
विषाणयोर्गृहीत्वा तं दुन्दुभिं गिरिसन्निभम्।
आविध्यत तदा वाली विनदन् कपिकुञ्जरः ।। 4.11.40 ।।
वाली व्यापातयाञ्चक्रे ननर्द च महास्वनम्।
श्रोत्राभ्यामथ रक्तं तु तस्य सुस्राव पात्यतः ।। 4.11.41 ।।
तयोस्तु क्रोधसंरम्भात्परस्परजयैषिणोः। 
युद्धं समभवद्घोरं दुन्दुभेर्वानरस्य च ।। 4.11.42 ।।
अयुध्यत तदा वाली शक्रतुल्यपराक्रमः।
मुष्टिभिर्जानुभिश्चैव शिलाभिः पादपैस्तथा ।। 4.11.43 ।।
परस्परं घ्नोतस्तत्र वानरासुरयोस्तदा।
आसीददसुरो युद्धे शक्रसूनुर्व्यवर्धत ।। 4.11.44 ।।
व्यापारवीर्यधैर्यैश्च परिक्षीणं पराक्रमैः। 
तं तु दुन्दुभिमुत्पाट्य धरण्यामभ्यपातयत् ।। 4.11.45 ।।
युद्धे प्राणहरे तस्मिन् निष्पिष्टो दुन्दुभिस्तदा।
पपात च महाकायः क्षितौ पञ्चत्वमागतः ।। 4.11.46 ।।
तं तोलयित्वा बाहुभ्यां गतसत्त्वमचेतनम्।
चिक्षेप बलवान् वाली वेगेनैकेन योजनम् ।। 4.11.47 ।।
तस्य वेगप्रविद्धस्य वक्त्रात् क्षतजबिन्दवः।
प्रपेतुर्मारुतोत्क्षिप्ता मतङ्गस्याश्रमं प्रति ।। 4.11.48 ।।
तान् दृष्ट्वा पतितांस्तस्य मुनिः शोणितविप्रुषः।
क्रुद्धस्तत्र महाभागश्चिन्तयामास को न्वयम् ।। 4.11.49 ।।
येनाहं सहसा स्पृष्टः शोणितेन दुरात्मना। 
कोऽयं दुरात्मा दुर्बद्धिरकृतात्मा च बालिशः ।। 4.11.50 ।।
इत्युक्त्वाथ विनिष्क्रम्य ददर्श मुनिपुङ्गवः।
महिषं पर्वताकारं गतासुं पतितं भुवि ।। 4.11.51 ।।
स तु विज्ञाय तपसा वानरेण कृतं हि तत्।
उत्ससर्ज महाशापं क्षेप्तारं वालिनं प्रति ।। 4.11.52 ।।
इह तेनाप्रवेष्टव्यं प्रविष्टस्य वधो भवेत्।
वनं मत्संश्रयं येन दूषितं रुधिरस्रवैः।
सम्भग्नाः पादपाश्चेमे क्षिपतेहासुरीं तनुम् ।। 4.11.53 ।।
समन्ताद्योजनं पूर्णमाश्रमं मामकं यदि।
आगमिष्यति दुर्बुद्धिर्व्यक्तं स न भविष्यति ।। 4.11.54 ।।
ये चापि सचिवास्तस्य संश्रिता मामकं वनम्। 
न च तैरिह वस्तव्यं श्रुत्वा यान्तु यथासुखम् ।। 4.11.55 ।।
यदि तेऽपीह तिष्ठन्ति शपिष्ये तानपि ध्रुवम्।
वनेऽस्मिन् मामके नित्यं पुत्रवत्परीरक्षिते ।। 4.11.56 ।।
पत्त्राङ्कुरविनाशाय फलमूलाभवाय च ।। 4.11.57 ।।
दिवसश्चास्य मर्यादा यं द्रष्टा श्वोऽस्मि वानरम्।
बहुवर्षसहस्राणि स वै शैलो भविष्यति ।। 4.11.58 ।।
ततस्ते वानराः श्रुत्वा गिरं मुनिसमीरिताम्।
निश्चक्रमुर्वनात्तस्मात्तान् दृष्ट्वा वालिरब्रवीत् ।। 4.11.59 ।।
किं भवन्तः समस्ताश्च मतङ्गवनवासिनः।
मत्समीपमनुप्राप्ता अपि स्वस्ति वनौकसाम् ।। 4.11.60 ।।
ततस्ते कारणं सर्वं तदा शापं च वालिनः।
शशंसुर्वानराः सर्वे वालिने हेममालिने ।। 4.11.61 ।।
एतच्छ्रुत्वा तदा वाली वचनं वानरेरितम्।
स महर्षिं तदासाद्य याचते स्म कृताञ्जलिः ।। 4.11.62 ।।
महर्षिस्तमनादृत्य प्रविवेशाश्रमं तदा।
शापधारणभीतस्तु वाली विह्वलतां गतः ।। 4.11.63 ।।
ततः शापभयाद्भीत ऋश्यमूकं महागिरिम्।
प्रवेष्टुं नेच्छति हरिर्द्रष्टुं वापि नरेश्वर ।। 4.11.64 ।।
तस्याप्रवेशं ज्ञात्वाहमिदं राम महावनम्। 
विचरामि सहामात्यो विषादेन विवर्जितः ।। 4.11.65 ।।
एषोस्थिनिचयस्तस्य दुन्दुभेः सम्प्रकाशते।
वीर्योत्सेकान्निरस्तस्य गिरिकूटोपमो महान् ।। 4.11.66 ।।
इमे च विपुलाः सालाः सप्त शाखावलम्बिनः।
यत्रैकं घटते वाली निष्प्रत्त्रयितुमोजसा ।। 4.11.67 ।।
एतदस्यासमं वीर्यं मया राम प्रकीर्तितम्।
कथं तं वालिनं हन्तुं समरे शक्ष्यसे नृप ।। 4.11.68 ।।
तथा ब्रुवाणं सुग्रीवं प्रहसँल्लक्ष्मणोऽब्रवीत्।
कस्मिन् कर्मणि निर्वृत्ते श्रद्दध्या वालिनो वधम् ।। 4.11.69 ।।
तमुवाचाथ सुग्रीवः सप्त सालानिमान् पुरा।
एवमेकैकशो वाली विव्याधाथ स चासकृत् ।। 4.11.70 ।।
रामोऽपि दारयेदेषां बाणेनैकेन चेद्द्रुमम्।
वालिनं निहतं मन्ये दृष्ट्वा रामस्य विक्रमम् ।। 4.11.71 ।।
हतस्य महिषस्यास्थि पादेनैकेन लक्ष्मण। 
उद्यम्याथ प्रक्षिपेच्चेत्तरसा द्वे धनुःशते ।। 4.11.72 ।।
एवमुक्त्वा तु सुग्रीवो रामं रक्तान्तलोचनम्।
ध्यात्वा मुहूर्तं काकुत्स्थं पुनरेव वचोब्रवीत् ।। 4.11.73 ।।
शूरश्च शूरघाती च प्रख्यातबलपौरुषः। 
बलवान् वानरो वाली संयुगेष्वपराजितः ।। 4.11.74 ।।
दृश्यन्ते चास्य कर्माणि दुष्कराणि सुरैरपि।
यानि सञ्चिन्त्य भीतोऽहमृश्यमूकं समाश्रितः ।। 4.11.75 ।।
तमजय्यमधृष्यं च वानरेन्द्रममर्षणम्। 
विचिन्तयन्न मुञ्चामि ऋश्यमूकमहं त्विमम् ।। 4.11.76 ।।
उद्विग्नः शङ्कितश्चापि विचरामि महावने।
अनुरक्तैः सहामात्यैर्हनुमत्प्रमुखैर्वरैः ।। 4.11.77 ।।
उपलब्धं च मे श्लाध्यं सन्मित्रं मित्रवत्सल। 
त्वामहं पुरुषव्याघ्र हिमवन्तमिवाश्रितः ।। 4.11.78 ।।
किन्तु तस्य बलज्ञोऽहं दुर्भ्रातुर्बलशालिनः।
अप्रत्यक्षं तु मे वीर्यं समरे तव राघव ।। 4.11.79 ।।
न खल्वहं त्वां तुलये नावमन्ये न भीषये।
कर्मभिस्तस्य भीमैस्तु कातर्यं जनितं मम ।। 4.11.80 ।।
कामं राघव ते वाणी प्रमाणं धैर्यमाकृतिः।
सूचयन्ति परं तेजो भस्मच्छन्नमिवानलम् ।। 4.11.81 ।।
[ स्निग्धानां प्रीतियुक्तानां सुहृदां सुहृदं प्रति।
कातरं हृदयं राम प्रत्ययं नाधिगच्छति ।।
यदि बाणेन भेत्ता त्वं सालान् सप्ताद्य राघव। 
वालिनं समरे हन्तुं समर्थः स्यात्ततो भवान् ।। ]
तस्य तद्वचनं श्रुत्वा सुग्रीवस्य महात्मनः।
स्मितपूर्वमथो रामः प्रत्युवाच हरिं प्रभुः ।। 4.11.82 ।।
यदि न प्रत्ययोऽस्मासु विक्रमे तव वानर।
प्रत्ययं समरे श्लाघ्यमहमुत्पादयामि ते ।। 4.11.83 ।।
एवमुक्त्वा तु सुग्रीवं सान्त्वं लक्ष्मणपूर्वजः।
राघवो दुन्दुभेः कायं पादाङ्गुष्ठेन लीलया।
तोलयित्वा महाबाहुश्चिक्षेप दशयोजनम् ।। 4.11.84 ।।
असुरस्य तनुं शुष्कं पादाङ्गुष्ठेन वीर्यवान्। 
क्षिप्तं दृष्ट्वा ततः कायं सुगीवः पुनरब्रवीत् ।। 4.11.85 ।।
लक्ष्मणस्याग्रतो राममिदं वचनमब्रवीत् ।। 4.11.86 ।।
आर्द्रः समांसः प्रत्यग्रः क्षिप्तः कायः पुरा सखे।
लघुः संम्प्रति निर्मांसस्तृणभूतश्च राघव ।। 4.11.87 ।।
परिश्रान्तेन मत्तेन भ्रात्रा मे वालिना तदा।
क्षिप्तमेवं प्रहर्षेण भवता रघुनन्दन।
नात्र शक्यं बलं ज्ञातुं तव वा तस्य वाधिकम् ।। 4.11.88 ।।
आर्द्रं शुष्कमिति ह्येतत्सुमहद्राघवान्तरम्। 
स एव संशयस्तात तव तस्य च यद्बले ।। 4.11.89 ।।
सालमेकं तु निर्भिन्द्या भवेद्व्यक्तिर्बलाबले ।। 4.11.90 ।।
कृत्वेदं कार्मुकं सज्यं हस्तिहस्तमिवाततम्।
आकर्णपूर्णमायम्य विसृजस्व महाशरम् ।। 4.11.91 ।।
इमं हि सालं सहितस्त्वया शरो न संशयोऽत्रास्ति विदारयिष्यति।
अलं विमर्शेन मम प्रियं ध्रुवं कुरुष्व राजात्मज शापितो मया ।। 4.11.92 ।।
यथा हि तेजस्सु वरः सदा रविर्यथा हि शैलो हिमवान् महाद्रिषु।
यथा चतुष्पात्सु च केसरी वरस्तथा नराणामसि विक्रमे वरः ।। 4.11.93 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे  एकादशः सर्गः। 11 ।।
एतच्च वचनं श्रुत्वा सुग्रीवेण सुभाषितम्।
प्रत्ययार्थं महातेजा रामो जग्राह कार्मुकम् ।। 4.12.1 ।।
स गृहीत्वा धनुर्घोरं शरमेकं च मानदः।
सालमुद्दिश्य चिक्षेप ज्यास्वनैः पूरयन् दिशः ।। 4.12.2 ।।
स विसृष्टो बलवता बाणः स्वर्णपरिष्कृतः।
भित्त्वा सालान् गिरिप्रस्थे सप्त भूमिं विवेश ह ।। 4.12.3 ।।
प्रविष्टश्च मुहूर्तेन धरां भित्त्वा महाजवः।
निष्पत्य च पुनस्तूर्णं स्वतूर्णीं प्रविवेश ह ।। 4.12.4 ।।
तान् दृष्ट्वा सप्त निर्भिन्नान् सालान् वानरपुङ्गवः।
रामस्य शरवेगेन विस्मयं परमं गतः ।। 4.12.5 ।।
स मूर्ध्ना न्यपतद्भूमौ प्रलम्बीकृतभूषणः।
सुग्रीवः परमप्रीतो राघवाय कृताञ्चलिः ।। 4.12.6 ।।
इदं चोवाच धर्मज्ञं कर्मणा तेन हर्षितः।
रामं सर्वास्त्रविदुषां श्रेष्ठं शूरमवस्थितम् ।। 4.12.7 ।।
सेन्द्रानपि सुरान्त्सर्वांस्त्वं बाणैः पुरुषर्षभ।
समर्थः समरे हन्तुं किं पुनर्वालिनं प्रभो ।। 4.12.8 ।।
येन सप्त महासाला गिरिर्भूमिश्च दारिताः।
बाणेनैकेन काकुत्स्थ स्थाता ते को रणाग्रतः ।। 4.12.9 ।।
अद्य मे विगतः शोकः प्रीतिरद्यः परा मम।
सुहृदं त्वां समासाद्य महेन्द्रवरुणोपमम् ।। 4.12.10 ।।
तमद्यैव प्रियार्थं मे वैरिणं भ्रातृरूपिणम्। 
वालिनं जहि काकुत्स्थ मया बद्धोऽयमञ्जलिः ।। 4.12.11 ।।
ततो रामः परिष्वज्य सुग्रीवं प्रियदर्शनम्।
प्रत्युवाच महाप्राज्ञो लक्ष्मणानुमतं वचः ।। 4.12.12 ।।
अस्माद्गच्छेम किष्किन्धां क्षिप्रं गच्छ त्वमग्रतः।
गत्वा चाह्वय सुग्रीव वालिनं भ्रातृगन्धिनम् ।। 4.12.13 ।।
सर्वे ते त्वरितं गत्वा किष्किन्धां वालिनः पुरीम्।
वृक्षैरात्मानमावृत्य व्यतिष्ठन् गहने वने ।। 4.12.14 ।।
सुग्रीवो व्यनदद् घोरं वालिनो ह्वानकारणात्। 
गाढं परिहितो वेगान्नादैर्भिन्दन्निवाम्बरम् ।। 4.12.15 ।।
तं श्रुत्वा निनदं भ्रातुः क्रुद्धो वाली महाबलः।
निश्चक्राम सुसंरब्धो भास्करोऽस्ततटादिव ।। 4.12.16 ।।
ततः सुतुमुलं युद्धं वालिसुग्रीवयोरभूत्।
गगने ग्रहयोर्घोरं बुधाङ्गारकयोरिव ।। 4.12.17 ।।
तलैरशनिकल्पैश्च वज्रकल्पैश्चमुष्टिभिः।
जघ्नतुः समरेऽन्योन्यं भ्रातरौ क्रोधमूर्च्छितौ ।। 4.12.18 ।।
ततो रामो धनुष्पाणिस्तावुभौ समुदीक्ष्य तु।
अन्योन्यसदृशौ वीरावुभौ देवाविवाश्विनौ ।। 4.12.19 ।।
यन्नावगच्छत् सुग्रीवं वालिनं वापि राघवः।
ततो न कृतवान् बुद्धिं मोक्तुमन्तकरं शरम् ।। 4.12.20 ।।
एतस्मिन्नन्तरे भग्नः सुग्रीवस्तेन वालिना।
अपश्यन् राघवं नाथमृश्यमूकं प्रदुद्रुवे ।। 4.12.21 ।।
क्लान्तो रुधिरसिक्ताङ्गः प्रहारैर्जर्जरीकृतः।
वालिनाभिद्रुतः क्रोधात् प्रविवेश महावनम् ।। 4.12.22 ।।
तं प्रविष्टं वनं दृष्ट्वा वाली शापभयार्दितः।
मुक्तो ह्यसि त्वमित्युक्त्वा सन्निवृत्तो महाद्युतिः ।। 4.12.23 ।।
[ निवृत्तः स्वपुरीं प्राप क्रोधाविष्टो महाबलः।]
राघवोऽपि सहभ्रात्रा सह चैव हनूमता।
तदेव वनमागच्छत् सग्रीवो यत्र वानरः ।। 4.12.24 ।।
तं समीक्ष्यागतं रामं सुग्रीवः सहलक्ष्मणम्।
ह्रीमान् दीनमुवाचेदं वसुधामवलोकयन् ।। 4.12.25 ।।
आह्वयस्वेति मामुक्त्वा दर्शयित्वा च विक्रमम्।
वैरिणा घातयित्वा च किमिदानीं त्वया कृतम् ।। 4.12.26 ।।
तामेव वेलां वक्तव्यं त्वया राघव तत्त्वतः।
वालिनं न निहन्मीति ततो नाहमितो व्रजे ।। 4.12.27 ।।
तस्य चैवं ब्रुवाणस्य सुग्रीवस्य महात्मनः।
करुणं दीनया वाचा राघवः पुनरब्रवीत् ।। 4.12.28 ।।
सुग्रीव श्रूयतां तात क्रोधश्च व्यपनीयताम्।
कारणं येन बाणोऽयं न मया स विसर्जितः ।। 4.12.29 ।।
अलङ्कारेण वेषेण प्रमाणेन गतेन च।
त्वं च सुग्रीव वाली च सदृशौ स्थः परस्परम् ।। 4.12.30 ।।
स्वरेण वर्चसा चैव प्रेक्षितेन च वानर।
विक्रमेण च वाक्यैश्च व्यक्तिं वां नोपलक्षये।
ततोऽहं रूपसादृश्यान्मोहितो वानरोत्तम ।। 4.12.31 ।।
नोत्सृजामि महावेगं शरं शत्रुनिबर्हणम्।
जीवितान्तकरं घोरं सादृश्यात्तु विशङ्कितः ।। 4.12.32 ।।
मूलघातो न नौ स्याद्धि द्वयोरपिकृतो मया ।। 4.12.33 ।।
त्वयि वीरे विपन्ने हि अज्ञानाल्लाघवान्मया। 
मौढ्यं च मम बाल्यं च ख्यापितं स्याद्धरीश्वर ।। 4.12.34 ।।
दत्ताभयवधो नाम पातकं महदुच्यते ।। 4.12.35 ।।
अहं च लक्ष्मणश्चैव सीता च वरवर्णिनी। 
त्वदधीना वयं सर्वे वनेऽस्मिन् शरणं भवान् ।। 4.12.36 ।।
तस्माद्युद्ध्यस्व भूयस्त्वं मा मा शङ्कीश्च वानर।
एतन्मुहूर्ते सुग्रीव पश्य वालिनमाहवे।
निरस्तमिषुणैकेन वेष्टमानं महीतले ।। 4.12.37 ।।
अभिज्ञानं कुरुष्व त्वमात्मनो वानरेश्वर।
येन त्वामभिजानीयां द्वन्द्वयुद्धमुपागतम् ।। 4.12.38 ।।
गजपुष्पीमिमां फुल्लामुत्पाट्य शुभलक्षणाम्।
कुरु लक्ष्मण कण्ठेऽस्य सुग्रीवस्य महात्मनः ।। 4.12.39 ।।
ततो गरितटे जातामुत्पाट्य कुसुमाकुलाम्।
लक्ष्मणो गृजपुष्पीं तां तस्य कण्ठे व्यसर्जयत् ।। 4.12.40 ।।
स तया शुशुभे श्रीमान् लतया कण्ठसक्तया।
विपरीत इवाकाशे सूर्यो नक्षत्रमालया ।। 4.12.41 ।।
मालयेव बलाकानां ससन्ध्य इव तोयदः।
विभ्राजमानो वपुषा रामवाक्यसमाहितः।
जगाम सह रामेण किष्किन्धां वालिपालिताम् ।। 4.12.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे  द्वादशः सर्गः ।। 12 
।।
ऋश्यमूकात्स धर्मात्मा किष्किन्धां लक्ष्मणाग्रजः।
जगाम सहसुग्रीवो वालिविक्रमपालिताम् ।। 4.13.1 ।।
समुद्यम्य महच्चापं रामः काञ्चनभूषितम्।
शरांश्चादित्यसङ्काशान् गृहीत्वा रणसाधकान् ।। 4.13.2 ।।
अग्रतस्तु ययौ तस्य राघवस्य महात्मनः।
सुग्रीवः संहतग्रीवो लक्ष्मणश्च महाबलः ।। 4.13.3 ।।
पृष्ठतो हनुमान् वीरो नलो नीलश्च वानरः।
तारश्चैव महातेजा हरियूथपयूथपः ।। 4.13.4 ।।
ते वीक्षमाणा वृक्षांश्च पुष्पभारावलम्बिनः।
प्रसन्नाम्बुवहाश्चैव सरितः सागरङ्गमाः ।। 4.13.5 ।।
कन्दराणि च शैलांश्च निर्दराणि गुहास्तथा।
शिखराणि च मुख्यानि दरीश्च प्रियदर्शनाः ।। 4.13.6 ।।
वैडूर्यविमलैः पर्णैः पद्मैश्चाकोशकुङ्मलैः।
शोभितान् सजलान् मार्गे तटाकांश्च व्यलोकयन् ।। 4.13.7 ।।
कारण्डैः सारसैर्हंसैर्वञ्जुलैर्जलकुक्कुटैः।
चक्रवाकैस्तथा चान्यैः शकुनैरुपनादितान् ।। 4.13.8 ।।
मृदुशष्पाङ्कुराहारान्निर्भयान् वनगोचरान्।
चरतः सर्वतोऽपश्यन् स्थलीषु हरिणान् स्थितान् ।। 4.13.9 ।।
तटाकवैरिणश्चापि शुक्लदन्तविभूषितान्।
घोरानेकचरान् वन्यान् द्विरदान् कूलघातिनः ।। 4.13.10 ।।
मत्तान् गिरितटोत्कृष्टान् पर्वतानिव जङ्गमान्।
वारणान् वारिदप्रख्यान् महीरेणुसमुक्षितान् ।। 4.13.11 ।।
वने वनचरांश्चान्यान् खेचरांश्च विहङ्गमान्।
पश्यन्तस्त्वरिता जग्मुः सुग्रीववशवर्तिनः ।। 4.13.12 ।।
तेषां तु गच्छतां तत्र त्वरितं रघुनन्दनः।
द्रुमषण्ड वनं दृष्ट्वा रामः सुग्रीवमब्रवीत् ।। 4.13.13 ।।
एष मेघ इवाकाशे वृक्षषण्डः प्रकाशते।
मेघसङ्घातविपुलः पर्यन्तकदलीवृतः ।। 4.13.14 ।।
किमेतज्ज्ञातुमिच्छामि सखे कौतूहलं हि मे।
कौतूहलापनयनं कर्तुमिच्छाम्यहं त्वया ।। 4.13.15 ।।
तस्य तद्वचनं श्रुत्वा राघवस्य महात्मनः। 
गच्छन्नेवाचचक्षेऽथ सुग्रीवस्तन्महद्वनम् ।। 4.13.16 ।।
एतद्राघव विस्तीर्णमाश्रमं श्रमनाशनम्।
उद्यानवनसम्पन्नं स्वादुमूलफलोदकम् ।। 4.13.17 ।।
अत्र सप्तजना नाम मुनयः संशितव्रताः।
सप्तैवासन्नधःशीर्षा नियतं जलशायिनः ।। 4.13.18 ।।
सप्तरात्रकृताहारा वायुना वनवासिनाः।
दिवं वर्षशतैर्याताः सप्तभिः सकलेवराः ।। 4.13.19 ।।
तेषामेवंप्रभावानां द्रुमप्राकारसंवृतम्।
आश्रमं सुदुराधर्षमपि सेन्द्रैः सुरासुरैः ।। 4.13.20 ।।
पक्षिणो वर्जयन्त्येतत्तथान्ये वनचारिणः।
विशन्ति मोहाद्ये तत्र निवर्तन्ते न ते पुनः ।। 4.13.21 ।।
विभूषणरवास्तत्र श्रूयन्ते सकलाक्षराः। 
तूर्यगीतस्वनाश्चात्र गन्धो दिव्यश्च राघव ।। 4.13.22 ।।
त्रेताग्नयोऽपि दीप्यन्ते धूमो ह्यत्र प्रकाशते।
वेष्टयन्निव वृक्षाग्रान् कपोताङ्गारुणो घनः ।। 4.13.23 ।।
एते वृक्षाः प्रकाशन्ते धूमसंसक्तमस्तकाः।
मेघजालप्रतिच्छन्ना वैडूर्यगिरयो यथा ।। 4.13.24 ।।
कुरु प्रणामं धर्मात्मन् तान् समुद्दिश्य राघव।
लक्ष्णणेन सह भ्रात्रा प्रयतः संयताञ्जलिः ।। 4.13.25 ।।
प्रणमन्ति हि ये तेषां मुनीनां भावितात्मनाम्।
न तेषामशुभं किञ्चिच्छरीरे राम दृश्यते ।। 4.13.26 ।।
ततो रामः सह भ्रात्रा लक्ष्मणेन कृताञ्जलिः।
समुद्दिस्य महात्मानस्तानृषीनभ्यवादयत् ।। 4.13.27 ।।
अभिवाद्य तु धर्मात्मा रामो भ्राता च लक्ष्मणः। 
सुग्रीवो वानराश्चैव जग्मुः संहृष्टमानसाः ।। 4.13.28 ।।
ते गत्वा दूरमध्वानं तस्मात् सप्तजनाश्रमात्।
ददृशुस्तां दुराधर्षां किष्किन्धां वालिपालिताम् ।। 4.13.29 ।।
ततस्तु रामानुजरामवानराः प्रगृह्य शस्त्राण्युदिताग्र्यतेजसः।
पुरीं सुरेशात्मजवीर्यपालितां वधाय शत्रोः पुनरागताः सह ।। 4.13.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रयोदशः सर्गः ।। 13 ।।
सर्वे ते त्वरितं गत्वा किष्किन्धां वालिपालिताम्।
वृक्षैरात्मानमावृत्य व्यतिष्ठन् गहने वने ।। 4.14.1 ।।
विचार्य सर्वतो दृष्टिं कानने काननप्रियः।
सुग्रीवो विपुलग्रीवः क्रोधमाहारयद्भृशम् ।। 4.14.2 ।।
ततः स निनदं घोरं कृत्वा युद्धाय चाह्वयत्।
परिवारैः परिवृतो नादैर्भिन्दन्निवाम्बरम्।
गर्जन्निव महामेघो वायुवेगपुरस्सरः ।। 4.14.3 ।।
अथ बालार्कसदृशो दृप्तसिंहगतिस्तदा।
दृष्ट्वा रामं क्रियादक्षं सुग्रीवो वाक्यमब्रवीत् ।। 4.14.4 ।।
हरिवागुरया व्याप्तां तप्तकाञ्चनतोरणाम्।
प्राप्ताः स्म ध्वजयन्त्राढ्यां किष्किन्धां वालिनः पुरीम् ।। 4.14.5 ।।
प्रतिज्ञा या त्वया वीर कृता वालिवधे पुरा।
सफलां तां कुरु क्षिप्रं लतां काल इवागतः ।। 4.14.6 ।।
एवमुक्तस्तु धर्मात्मा सुग्रीवेण स राघवः।
तमथोवाच सुग्रीवं वचनं शत्रुसूदनः ।। 4.14.7 ।।
कृताभिज्ञानचिह्नस्त्वमनया गजसाह्वया। 
लक्ष्मणेन समुत्पाट्य यैषा कण्ठे कृता तव ।। 4.14.8 ।।
शोभसे ह्यधिकं वीर लतया कण्ठसक्तया। 
विपरीत इवाकाशे सूर्यो नक्षत्रमालया ।। 4.14.9 ।।
अद्य वालिसमुत्थं ते भयं वैरं च वानर।
एकेनाहं प्रमोक्ष्यामि बाणमोक्षेण संयुगे ।। 4.14.10 ।।
मम दर्शय सुग्रीव वैरिणं भ्रातृरूपिणम्।
वाली विनिहतो यावद्वने पांसुषु वेष्टते ।। 4.14.11 ।।
यदि दृष्टिपथं प्राप्तो जीवन् स विनिवर्तते।
ततो दोषेण माऽऽगच्छेत् सद्यो गर्हेच्च मा भवान् ।। 4.14.12 ।।
प्रत्यक्षं सप्त ते साला मया बाणेन दारिताः।
तेनावेहि बलेनाद्य वालिनं निहतं मया ।। 4.14.13 ।।
अनृतं नोक्तपूर्वं मे वीर कृच्छ्रेऽपि तिष्ठता।
धर्मलोभपरीतेन न च वक्ष्ये कथञ्चन ।। 4.14.14 ।।
सफलां च करिष्यामि प्रतिज्ञां जहि सम्भ्रमम्। 
प्रसूतं कलमं क्षेत्रे वर्षेणेव शतक्रतुः ।। 4.14.15 ।।
तदाह्वाननिमित्तं त्वं वालिनो हेममालिनः।
सुग्रीव कुरु तं शब्दं निष्पतेद्येन वानरः ।। 4.14.16 ।।
जितकाशी बलश्लाघी त्वया चाधर्षितः पुरा।
निष्पतिष्यत्यसङ्गेन वाली स प्रियसंयुगः ।। 4.14.17 ।।
रिपूणां धर्षणं शूरा मर्षयन्ति न संयुगे।
जानन्तस्तु स्वकं वीर्यं स्त्रीसमक्षं विशेषतः ।। 4.14.18 ।।
स तु रामवचः श्रुत्वा सुग्रीवो हेमपिङ्गलः।
ननर्द क्रूरनादेन विनिर्भिन्दन्निवाम्बरम् ।। 4.14.19 ।।
तस्य शब्देन वित्रस्ता गावो यान्ति हतप्रभाः।
राजदोषपरामृष्टाः कुलस्त्रिय इवाकुलाः ।। 4.14.20 ।।
द्रवन्ति च मृगाः शीघ्रं भग्ना इव रणे हयाः।
पतन्ति च खगा भूमौ क्षीणपुण्या इव ग्रहाः ।। 4.14.21 ।।
ततः स जीमूतगणप्रणादो नादं ह्यमुञ्चत्त्वरया प्रतीतः।
सूर्यात्मजः शौर्यविवृद्धतेजाः सरित्पतिर्वाऽनिलचञ्चलोर्मिः ।। 4.14.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुर्दशः सर्गः ।। 14 ।।
अथ तस्य निनादं तु सुग्रीवस्य महात्मनः।
शुश्रावान्तःपुरगतो वाली भ्रातुरमर्षणः ।। 4.15.1 ।।
श्रुत्वा तु तस्य निनदं सर्वभूतप्रकम्पनम्।
मदश्चैकपदे नष्टः क्रोधश्चापतितो महान् ।। 4.15.2 ।।
स तु रोषपरीताङ्गो वाली सन्ध्यातपप्रभः।
उपरक्त इवादित्यः सद्यो निष्प्रभतां गतः ।। 4.15.3 ।।
वाली दंष्ट्राकरालस्तु क्रोधाद्दीप्ताग्निसन्निभः।
भात्युत्पतितमद्माभः समृणाल इव ह्रदः ।। 4.15.4 ।।
शब्दं दुर्मर्षणं श्रुत्वा निष्पपात ततो हरिः।
वेगेन चरणन्यासैर्दारयन्निव मेदिनीम् ।। 4.15.5 ।।
तं तु तारा परिष्वज्य स्नेहाद्दर्शितसौहृदा।
उवाच त्रस्तसम्भ्रान्ता हितोदर्कमिदं वचः ।। 4.15.6 ।।
साधु क्रोधमिमं वीर नदीवेगमिवागतम्।
शयनादुत्थितः काल्यं त्यज भुक्तामिव स्रजम् ।। 4.15.7 ।।
काल्यमेतेन सङ्ग्रामं करिष्यसि च वानर।
वीर ते शत्रुबाहुल्यं फल्गुता वा न विद्यते ।। 4.15.8 ।।
सहसा तव निष्क्रामो मम तावन्न रोचते।
श्रूयतां चाभिधास्यामि यन्निमित्तं निवार्यसे ।। 4.15.9 ।।
पूर्वमापतितः क्रोधात्स त्वामाह्वयते युधि।
निष्पत्य च निरस्तस्ते हन्यमानो दिशो गतः ।। 4.15.10 ।।
त्वया तस्य निरस्तस्य पीडितस्य विशेषतः।
इहैत्य पुनराह्वानं शङ्कां जनयतीव मे ।। 4.15.11 ।।
दर्पश्च व्यवसायश्च यादृशस्तस्य नर्दतः।
निनादश्चापि संरम्भो नैतदल्पं हि कारणम् ।। 4.15.12 ।।
नासहायमहं मन्ये सुग्रीवं तमिहागतम्।
अवष्टब्धसहायश्च यमाश्रित्यैष गर्जति ।। 4.15.13 ।।
प्रकृत्या निपुणश्चैव बुद्धिमांश्चैव वानरः।
अपरीक्षितवीर्येण सुग्रीवः सह नेष्यति ।। 4.15.14 ।।
पूर्वमेव मया वीर श्रुतं कथयतो वचः।
अङ्गदस्य कुमारस्य वक्ष्यामि त्वा हितं वचः ।। 4.15.15 ।।
अङ्गदस्तु कुमारो़ऽयं वनान्तमुपनिर्गतः।
प्रवृत्तिस्तेन कथिता चारैराप्तैर्निवेदिता ।। 4.15.16 ।।
अयोध्याधिपतेः पुत्रौ शूरौ समरदुर्जयौ।
इक्ष्वाकूणां कुले जातौ प्रथितौ रामलक्ष्मणौ।
सुग्रीवप्रियकामार्थं प्राप्तौ तत्र दुरासदौ ।। 4.15.17 ।।
तव भ्रातुर्हि विख्यातः सहायो रणकर्कशः।
रामः परबलामर्दी युगान्ताग्निरिवोत्थितः ।। 4.15.18 ।।
निवासवृक्षः साधूनामापन्नानां परा गतिः।
आर्तानां संश्रयश्चैव यशसश्चैकभाजनम् ।। 4.15.19 ।।
ज्ञानविज्ञानसम्पन्नो निदेशे निरतः पितुः।
धातूनामिव शैलेन्द्रो गुणानामाकरो महान् ।। 4.15.20 ।।
तत्क्षमं न विरोधस्ते सह तेन महात्मना।
दुर्जयेनाप्रमेयेन रामेण रणकर्मसु ।। 4.15.21 ।।
शूर वक्ष्यामि ते किञ्चिन्न चेच्छाम्यभ्यसूयितुम्।
श्रूयतां क्रियतां चैव तव वक्ष्यामि यद्धितम् ।। 4.15.22 ।।
यौवराज्येन सुग्रीवं तूर्णं साध्वभिषेचय।
विग्रहं मा कृथा वीर भ्रात्रा राजन् बलीयसा ।। 4.15.23 ।।
अहं हि ते क्षमं मन्ये तेन रामेण सौहृदम्। 
सुग्रीवेण च सम्प्रीतिं वैरमुत्सृज्य दूरतः ।। 4.15.24 ।।
लालनीयो हि ते भ्राता यवीयानेष वानरः।
तत्र वा सन्निहस्थो वा सर्वथा बन्धुरेव ते ।। 4.15.25 ।।
न हि तेन समं बन्धुं भुवि पश्यामि कञ्चन। 
दानमानादिसत्कारैः कुरुष्व प्रत्यनन्तरम् ।। 4.15.26 ।।
वैरमेतत्समुत्सृज्य तव पार्श्वे स तिष्ठतु।
सुग्रीवो विपुलग्रीवस्तव बन्धुः सदा मतः ।। 4.15.27 ।।
भ्रातुः सौहृदमालम्ब नान्या गितिरिहास्ति ते ।। 4.15.28 ।।
यदि ते मत्प्रियं कार्यं यदि चावैषि मां हिताम्।
याच्यमानः प्रयत्नेन साधु वाक्यं कुरुष्व मे ।। 4.15.29 ।।
प्रसीद पथ्यं शृणु जल्पितं हि मे न रोषमेवानुविधातुमर्हसि।
क्षमो हि ते कोसलराजसूनुना न विग्रहः शक्रसमानतेजसा ।। 4.15.30 ।।
तदा हि तारा हितमेव वाक्यं तं वालिनं पथ्यमिदं बभाषे।
न रोचते तद्वचनं हि तस्य कालाभिपन्नस्य विनाशकाले ।। 4.15.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चदशः सर्गः ।। 15 ।।
तामेवं ब्रुवतीं तारां ताराधिपनिभाननाम्।
वाली निर्भर्त्सयामास वचनं चेदमब्रवीत् ।। 4.16.1 ।।
गर्जतोऽस्य च संरम्भं भ्रातुः शत्रोर्विशेषतः।
मर्षयिष्याम्यहं केन कारणेन वरानने ।। 4.16.2 ।।
अधर्षितानां शूराणां समरेष्वनिवर्तिनाम्।
धर्षणामर्षणं भीरु मरणादतिरिच्यते ।। 4.16.3 ।।
सोढुं न च समर्थोऽहं युद्धकामस्य संयुगे। 
सुग्रीवस्य च संरम्भं हीनग्रीवस्य गर्जतः ।। 4.16.4 ।।
न च कार्यो विषादस्ते राघवं प्रति मत्कृते।
ध्रमज्ञश्च कृतज्ञश्च कथं पापं करिष्यति ।। 4.16.5 ।।
निवर्तस्व सह स्त्रीभिः कथं भूयोऽनुच्छसि।
सौहृदं दर्शितं तारे मयि भक्तिः कृता त्वया ।। 4.16.6 ।।
प्रति योत्साम्यहं गत्वा सुग्रीवं जहि सम्भ्रमम्।
दर्पमात्रं विनेष्यामि न च प्राणैर्विमोक्ष्यते ।। 4.16.7 ।।
अहं ह्याजिस्थितस्यास्य करिष्यामि यथेप्सितम्।
वृक्षैर्मुष्टिप्रहारैश्च पीडितः प्रतियास्यति ।। 4.16.8 ।।
न मे गर्वितमायस्तं सहिष्यति दुरात्मवान्।
कृतं तारे सहायत्वं सौहृदं दर्शितं मयि ।। 4.16.9 ।।
शापितासि मम प्राणैर्निवर्तस्व जयेन च।
अहं जित्वा निवर्तिष्ये तमहं भ्रातरं रणे ।। 4.16.10 ।।
तं तु तारा परिष्वज्य वालिनं प्रियवादिनी।
चकार रुदती मन्दं दक्षिणा सा प्रदक्षिणम् ।। 4.16.11 ।।
ततः स्वस्त्ययनं कृत्वा मन्त्रवद्विजयैषिणी।
अन्तःपुरं सह स्त्रीभिः प्रविष्टा शोकमोहिता ।। 4.16.12 ।।
प्रविष्टायां तु तारायां सह स्त्रीभिः स्वमालयम्।
नगरान्निर्ययौ क्रुद्धो महासर्प इव श्वसन् ।। 4.16.13 ।।
स निःश्वस्य महातेजा वाली परमरोषणः।
सर्वतश्चारयन् दृष्टिं शत्रुदर्शनकाङ्क्षया ।। 4.16.14 ।।
स ददर्श ततः श्रीमान् सुग्रीवं हेमपिङ्गलम्।
सुसंवीतमवष्टब्धं दीप्यमानमिवानलम् ।। 4.16.15 ।।
स तं दृष्ट्वा महावीर्यं सुग्रीवं पर्यवस्थितम्।
गाढं परिदधे वासो वाली परमरोषणः ।। 4.16.16 ।।
स वाली गाढसंवीतो मुष्टिमुद्यम्य वीर्यवान्।
सुग्रीवमेवाभिमुखो ययौ योद्धुं कृतक्षणः ।। 4.16.17 ।।
श्लिष्टमुष्टिं समुद्यम्य संरब्धतरमागतः।
सुग्रीवोऽपि तमुद्दिश्य वालिनं हेममालिनम् ।। 4.16.18 ।।
तं वाली क्रोधताम्राक्षः सुग्रीवं रणपण्डितम्।
आपतन्तं महावेगमिदं वचनमब्रवीत् ।। 4.16.19 ।।
एष मुष्टिर्मया बद्धो गाढः सन्निहिताङ्गुलिः।
मया वेगविमुक्तस्ते प्राणानादाय यास्यति ।। 4.16.20 ।।
एवमुक्तस्तु सुग्रीवः क्रुद्धो वालिनमब्रवीत्।
तवैव चाहरन् प्राणान् मुष्टिः पततु मूर्धनि ।। 4.16.21 ।।
ताडितस्तेन सङ्क्रुद्धः समभिक्रम्य वेगितः।
अभवच्छोणितोद्गारी सोत्पीड इव पर्वतः ।। 4.16.22 ।।
सुग्रीवेण तु निस्सङ्गं सालमुत्पाट्य तेजसा।
गात्रेष्वभिहतो वाली वज्रेणेव महागिरिः ।। 4.16.23 ।।
स तु वाली प्रचलितः सालताडनविह्वलः।
गुरुभारसमाक्रान्तो नौसार्थ इव सागरे ।। 4.16.24 ।।
तौ भीमबलविक्रान्तौ सुपर्णसमवेगिनौ।
प्रवृद्धौ घोरवपुषौ चन्द्रसूर्याविवाम्बरे।
परस्परममित्रघ्नौ छिद्रान्वेषणतत्परौ ।। 4.16.25 ।।
ततोऽवर्धत वाली तु बलवीर्यसमन्वितः।
सूर्यपुत्रो महावीर्यः सुग्रीवः परिहीयते ।। 4.16.26 ।।
वालिना भग्नदर्पस्तु सुग्रीवो मन्दविक्रमः।
वालिनं प्रति सामर्षो दर्शयामास लाघवम् ।। 4.16.27 ।।
वृक्षैः सशाखैः सशिखैर्वज्रकोटिनिभैर्नखैः।
मुष्टिभिर्जानुभिः पद्भिर्बाहुभिश्च पुनःपुनः।
तयोर्युद्धमभूद्घोरं वृत्रवासवयोरिव ।। 4.16.28 ।।
तौ शोणिताक्तौ युद्ध्येतां वानरौ वनचारिणौ।
मेघाविव महाशब्दैस्तर्जमा(या)नौ परस्परम् ।। 4.16.29 ।।
हीयमानमथोऽपश्यत्सुग्रीवं वानरेश्वरम्।
वीक्षमाणं दिशश्चैव राघवः स मुहुर्मुहुः ।। 4.16.30 ।।
ततो रामो महातेजा आर्तं दृष्ट्वा हरीश्वरम्। 
शरं च वीक्षते वीरो वालिनो वधकारणात् ।। 4.16.31 ।।
ततो धनुषि सन्धाय शरमाशीविषोपमम्।
पूरयामास तच्चापं कालचक्रमिवान्तकः ।। 4.16.32 ।।
तस्य ज्यातलघोषेण त्रस्ताः पत्त्ररथेश्वराः।
प्रदुद्रुवुर्मृगाश्चैव युगान्त इवमोहिताः ।। 4.16.33 ।।
मुक्तस्तु वज्रनिर्घोषः प्रदीप्ताशनिसन्निभः।
राघवेण महाबाणो वालिवक्षसि पातितः ।। 4.16.34 ।।
ततस्तेन महातेजा वीर्योत्सिक्तः कपीश्वरः।
वेगेनाभिहतो वाली निपपात महीतले ।। 4.16.35 ।।
इन्द्रध्वज इवोद्धूतः पौर्णमास्यां महीतेले।
आश्वयुक्समये मासि गत श्रीको विचेतनः ।। 4.16.36 ।।
नरोत्तमः कालयुगान्तकोपमं शरोत्तमं काञ्चनरूप्यभूषितम्।
ससर्ज दीप्तं तममित्रमर्द्दनं सधूममग्निं मुखतो यथा हरः ।। 4.16.37 ।।
अथोक्षितः शोणिततोयविस्रवैः सुपुष्पिताशोक इवानलोद्धतः।
विचेतनो वासवसूनुराहवे विभ्रंशितेन्द्रध्वजवत्क्षितिं गतः ।। 4.16.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षोडशः सर्गः ।। 16 ।।
ततः शरेणाभिहतो रामेण रणकर्कशः।
पपात सहसा वाली निकृत्त इव पादपः ।। 4.17.1 ।।
स भूमौ न्यस्तसर्वाङ्गस्तप्तकाञ्चनभूषणः।
अपतद्देवराजस्य मुक्तरश्मिरिव ध्वजः ।। 4.17.2 ।।
तस्मिन्निपतिते भूमौ वानराणां गणेश्वरे। 
नष्टचन्द्रमिव व्योम न व्यराजत भूतलम् ।। 4.17.3 ।।
भूमौ निपतितस्यापि तस्य देहं महात्मनः।
न श्रीर्जहाति न प्राणा न तेजो न पराक्रमः ।। 4.17.4 ।।
शक्रदत्ता वरा माला काञ्चनी वज्रभूषिता।
दधार हरिमुख्यस्य प्राणांस्तेजः श्रियं च सा ।। 4.17.5 ।।
स तया मालया वीरो हैमया हरियूथपः।
सन्ध्यानुगतपर्यन्तः पयोधर इवाभवत् ।। 4.17.6 ।।
तस्य माला च देहश्च मर्मघाती च यः शरः।
त्रिधेव रचिता लक्ष्मीः पतितस्यापि शोभते ।। 4.17.7 ।।
तदस्त्रं तस्य वीरस्य स्वर्गमार्गप्रभावनम्।
रामबाणासनक्षिप्तमावहत्परमां गतिम् ।। 4.17.8 ।।
तं तदा पतितं सङ्ख्ये गतार्चिषमिवानलम्।
बहु मान्य च तं वीरं वीक्षमाणं शनैरिव ।। 4.17.9 ।।
ययातिमिव पुण्यान्ते देवलोकात्परिच्युतम्।
आदित्यमिव कालेन युगान्ते भुवि पातितम् ।। 4.17.10 ।।
महेन्द्रमिव दुर्धर्षं महेन्द्रमिव दुःसहम्। 
महेन्द्रपुत्रं पतितं वालिनं हेममालिनम् ।। 4.17.11 ।।
सिंहोरस्कं महाबाहुं दीप्तास्यं हरिलोचनम्। 
लक्ष्मणानुगतो रामो ददर्शोपससर्प च ।। 4.17.12 ।।
तं दृष्ट्वा राघवं वाली लक्ष्मणं च महाबलम्।
अब्रवीत्प्रश्रितं वाक्यं परुषं धर्मसंहितम् ।। 4.17.13 ।।
त्वं नराधिपतेः पुत्रः प्रथितः प्रियदर्शनः।
कुलीनः सत्त्वसम्पन्नस्तेजस्वी चरितव्रतः ।। 4.17.14 ।।
पराङ्मुखवधं कृत्वा को नु प्राप्तस्त्वया गुणः।
यदहं युद्धसंरब्धः शरेणोरसि ताडितः ।। 4.17.15 ।।
रामः करुणवेदी च प्रजानां च हिते रतः।
सानुक्रोशो जितोत्साहः समयज्ञो दृढव्रतः।
इति ते सर्वभूतानि कथयन्ति यशो भुवि ।। 4.17.16 ।।
दमः शमः क्षमा धर्मो धृतिः सत्यं पराक्रमः।
पार्थिवानां गुणा राजन् दण्डश्चाप्यपराधिषु ।। 4.17.17 ।।
तान् गुणान् सम्प्रधार्याहमग्र्यं चाभिजनं तव।
तारया प्रतिषिद्धोऽपि सुग्रीवेण समागतः ।। 4.17.18 ।।
न मामन्येन संरब्धं प्रमत्तं योद्धुमर्हति।
इति मे बुद्धिरुत्पन्ना बभूवादर्शने तव ।। 4.17.19 ।।
न त्वां विनिहतात्मानं धर्मध्वजमधार्मिकम्।
जाने पापसमाचारं तृणैः कूपमिवावृतम् ।। 4.17.20 ।।
सतां वेषधरं पापं प्रच्छन्नमिव पावकम्।
नाहं त्वामभिजानामि धर्मच्छद्माभिसंवृतम् ।। 4.17.21 ।।
विषये वा पुरे वा ते यदा नापकरोम्यहम्।
न च त्वामवजाने च कस्मात्त्वं हंस्यकिल्बिषम् ।। 4.17.22 ।।
फलमूलाशनं नित्यं वानरं वनगोचरम्। 
मामिहाप्रतियुद्ध्यन्तमन्येन च समागतम् ।। 4.17.23 ।।
लिङ्गमप्यस्ति ते राजन् दृश्यतेऽधर्मसंहितम् ।। 4.17.24 ।।
कः क्षत्ित्रयकुले जातः श्रुतवान्नष्टसंशयः।
धर्मलिङ्गप्रतिच्छन्नः क्रूरं कर्म समाचरेत् ।। 4.17.25 ।।
राम राजकुले जातो धर्मवानिति विश्रुतः।
अभव्यो भव्यरूपेण किमर्थं परिधावसि ।। 4.17.26 ।।
साम दानं क्षमा धर्मः सत्यं धृतिपराक्रमौ।
पार्थिवानां गुणा राजन् दण़्डश्चाप्यपराधिषु ।। 4.17.27 ।।
वयं वनचरा राम मृगा मूलफलाशनाः।
एषा प्रकृतिरस्माकं पुरुषस्त्वं नरेश्वरः ।। 4.17.28 ।।
भूमिर्हिरण्यं रूप्यं च विग्रहे कारणानि च।
अत्र कस्ते वने लोभो मदीयेषु फलेषु वा ।। 4.17.29 ।।
नयश्च विनयश्चोभौ निग्रहानुग्रहावपि।
राजवृत्तिरसङ्कीर्णा न नृपाः कामवृत्तयः ।। 4.17.30 ।।
त्वं तु कामप्रधानश्च कोपनश्चानवस्थितः।
राजवृत्तैश्च सङ्कीर्णः शरासनपरायणः ।। 4.17.31 ।।
न तेऽस्त्यपचितिर्धर्मे नार्थे बुद्धिरवस्थिता।
इन्द्रियैः कामवृत्तः सन् कृष्यसे मनुजेश्वर ।। 4.17.32 ।।
हत्वा बाणेन काकुत्स्थ मामिहानपराधिनम्।
किं वक्ष्यसि सतां मध्ये कर्म कृत्वा जुगुप्सितम् ।। 4.17.33 ।।
राजहा ब्रह्महा गोघ्नश्चोरः प्राणिवधे रतः।
नास्तिकः परिवेत्ता च सर्वे निरयगामिनः ।। 4.17.34 ।।
सूचकश्च कदर्यश्च मित्रघ्नो गुरुतल्पगः।
लोकं पापात्मनामेते गच्छन्ते नात्र संशयः ।। 4.17.35 ।।
अधार्यं चर्म मे सद्भी रोमाण्यस्थि च वर्जितम्।
अभक्ष्याणि च मांसानि त्वद्विधैर्धर्मचारिभिः ।। 4.17.36 ।।
पञ्च पञ्चनखा भक्ष्या ब्रह्मक्षत्त्रेण राघव।
शल्यकः श्वाविधो गोधा शशः कूर्मश्च पञ्चमः ।। 4.17.37 ।।
चर्म चास्थि च मे राजन् न स्पृशन्ति मनीषिणः।
अभक्ष्याणि च मांसानि सोऽहं पञ्चनखो हतः ।। 4.17.38 ।।
तारया वाक्यमुक्तोऽहं सत्यं सर्वज्ञया हितम्।
तदतिक्रम्य मोहेन कालस्य वशमागतः ।। 4.17.39 ।।
त्वया नाथेन काकुत्स्थ न सनाथा वसुन्धरा।
प्रमदा शीलसम्पन्ना धूर्तेन पतिना यथा ।। 4.17.40 ।।
शठो नैकृतिकः क्षुद्रो मिथ्याप्रश्रितमानसः।
कथं दशरथेन त्वं जातः पापो महात्मना ।। 4.17.41 ।।
छिन्नचारित्रकक्ष्येण सतां धर्मातिवर्तिना।
त्यक्तधर्माङ्कुशेनाहं निहतो रामहस्तिना ।। 4.17.42 ।।
अशुभं चाप्ययुक्तं च सतां चैव विगर्हितम्।
वक्ष्यसे चेदृशं कृत्वा सद्भिः सह समागतः ।। 4.17.43 ।।
उदासीनेषु योऽस्मासु विक्रमस्ते प्रकाशितः।
अपकारिषु तं राजन्नहि पश्यामि विक्रमम् ।। 4.17.44 ।।
दृश्यमानस्तु युध्येथा मया यदि नृपात्मज।
अद्य वैवस्वतं देवं पश्येस्त्वं निहतो मया ।। 4.17.45 ।।
त्वयाऽदृश्येन तु रणे निहतोऽहं दुरासदः।
प्रसुप्तः पन्नगेनेव नरः पानवशं गतः ।। 4.17.46 ।।
मामेव यदि पूर्वं त्वमेतदर्थमचोदयः।
मैथिलीमहमेकाह्ना तव चानीतवान् भवेत् ।। 
[ राक्षसं च दुरात्मानं तव भार्यापहारिणम् ।। ]  ।। 4.17.47 ।।
सुग्रीवप्रियकामेन यत्कृतेऽस्मि हतस्त्वया। 
कण्ठे बद्ध्वा प्रदद्यां ते निहतं रावणं रणे ।। 4.17.48 ।।
न्यस्तां सागरतोये वा पाताले वापि मैथिलीम्।
आनयेयं तवादेशाच्छ्वेतामश्वतरीमिव ।। 4.17.49 ।।
युक्तं यत्प्राप्नुयाद्राज्यं सुग्रीवः स्वर्गते मयि।
अयुक्तं यदधर्मेण त्वयाहं निहतो रणे ।। 4.17.50 ।।
काममेवंविधो लोकः कालेन विनियुज्यते।
क्षमं चेद्भवता प्राप्तमुत्तरं साधु चिन्त्यताम् ।। 4.17.51 ।।
इत्येवमुक्त्वा परिशुष्कवक्रः शराभिघाताद्व्यथितो महात्मा।
समीक्ष्य रामं रविसन्निकाशं तूष्णीं बभूवामरराजसूनुः ।। 4.17.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे सप्तदशः सर्गः ।। 17 ।।
इत्युक्तः प्रश्रितं वाक्यं धर्मार्थसहितं हितम्।
परुषं वालिना रामो निहतेन विचेतसा ।। 4.18.1 ।।
तं निष्प्रभमिवादित्यं मुक्ततोयमिवाम्बुदम्।
उक्तवाक्यं हरिश्रेष्ठमुपशान्तमिवानलम् ।। 4.18.2 ।।
धर्मार्थगुणसम्पन्नं हरीश्वरमनुत्तमम्।
अधिक्षिप्तस्तदा रामः पश्चाद्वालिमब्रवीत् ।। 4.18.3 ।।
धर्ममथ च कामं च समयं चापि लौकिकम्।
अविज्ञाय कथं बाल्यान्मामिहाद्य विगर्हसे ।। 4.18.4 ।।
अपृष्ट्वा बुद्धिसम्पन्नान् वृद्धानाचार्यसम्मतान्।
सौम्य वानरचापल्यात्किं मां वक्तुमिहेच्छसि ।। 4.18.5 ।।
इक्ष्वाकूणामियं भूमिः सशैलवनकानना।
मृगपक्षिमनुष्याणां निग्रहप्रग्रहावपि ।। 4.18.6 ।।
तां पालयति धर्मात्मा भरतः सत्यवागृजुः।
धर्मकामार्थतत्त्वज्ञो निग्रहानुग्रहे रतः ।। 4.18.7 ।।
नयश्च विनयश्चोभौ यस्मिन् सत्यं च सुस्थितम्।
विक्रमश्च यथादृष्टः स राजा देशकालवित् ।। 4.18.8 ।।
तस्य धर्मकृतादेशा वयमन्ये च पार्थिवाः।
चरामो वसुधां कृत्स्नां धर्मसन्तानमिच्छवः ।। 4.18.9 ।।
तस्मिन्नृपतिशार्दूले भरते धर्मवत्सले।
पालयत्यखिलां भूमिं कश्चरेद्धर्मनिग्रहम् ।। 4.18.10 ।।
ते वयं धर्मविभ्रष्टं स्वधर्मे परमे स्थिताः।
भरताज्ञां पुरस्कृत्य निगृह्णीमो यथाविधि ।। 4.18.11 ।।
त्वं तु सङ्क्लिष्टधर्मा च कर्मणा च विगर्हितः।
कामतन्त्रप्रधानश्च न स्थितो राजवर्त्मनि ।। 4.18.12 ।।
ज्येष्ठो भ्राता पिता चैव यश्च विद्यां प्रयच्छति।
त्रयस्ते पितरो ज्ञेया धर्मे पथि हि वर्तिनः ।। 4.18.13 ।।
यवीयानात्मनः पुत्रः शिष्यश्चापि गुणोदितः।
पुत्रवत्ते त्रयश्चिन्त्या धर्मश्चेदत्र कारणम् ।। 4.18.14 ।।
सूक्ष्मः परमदुर्ज्ञेयः सतां धर्मः प्लवङ्गम।
हृदिस्थः सर्वभूतानामात्मा वेद शुभाशुभम् ।। 4.18.15 ।।
चपलश्चपलैः साध वानरैरकृतात्मभिः।
जात्यन्ध इव जात्यन्धैर्मन्त्रयन् द्रक्ष्यसे नु किम् ।। 4.18.16 ।।
अहं तु व्यक्ततामस्य वचनस्य ब्रवीमि ते। 
न हि मां केवलं रोषात्त्वं विगर्हितुमर्हसि ।। 4.18.17 ।।
तदेतत्कारणं पश्य यदथ त्वं मया हतः।
भ्रातुर्वर्तसि भार्यायां त्यक्त्वा धर्मं सनातनम् ।। 4.18.18 ।।
अस्य त्वं धरमाणस्य सुग्रीवस्य महात्मनः।
रुमायां वर्तसे कामात् स्नुषायां पापकर्मकृत् ।। 4.18.19 ।।
तद्व्यतीतस्य ते धर्मात्कामवृत्तस्य वानर।
भ्रातृभार्यावमर्शेऽस्मिन् दण्डोऽयं प्रतिपादितः ।। 4.18.20 ।।
नहि धर्मविरुद्धस्य लोकवृत्तादपेयुषः।
दण्डादन्यत्र पश्यामि निग्रहं हरियूथप ।। 4.18.21 ।।
न हि ते मर्षये पापं क्षत्ित्रयोऽहं कुलोद्भवः ।। 4.18.22 ।।
औरसीं भगिनीं वापि भार्यां वाप्यनुजस्य यः।
प्रचरेत नरः कामात्तस्य दण्डो वधः स्मृतः ।। 4.18.23 ।।
भरतस्तु महीपालो वयं त्वादेशवर्तिनः।
त्वं तु धर्मादतिक्रान्तः कथं शक्य उपेक्षितुम् ।। 4.18.24 ।।
गुरुर्धर्मव्यतिक्रान्तं प्राज्ञो धर्मेण पालयन्।
भरतः कामवृत्तानां निग्रहे पर्यवस्थितः ।। 4.18.25 ।।
वयं तु भरतादेशं विधिं कृत्वा हरीश्वर। 
त्वद्विधान् भिन्नमर्यादान् नियन्तुं पर्यवस्थिताः ।। 4.18.26 ।।
सुग्रीवेण च मे सख्यं लक्ष्मणेन यथा तथा।
दारराज्यनिमित्तं च निःश्रेयसि रतः स मे ।। 4.18.27 ।।
प्रतिज्ञा च मया दत्ता तदा वानरसन्निधौ।
प्रतिज्ञा च कथं शक्या मद्विधेनानवेक्षितुम् ।। 4.18.28 ।।
तदेभिः कारणैः सर्वैर्महद्भिर्धर्मसंहितैः।
शासनं तव यद्युक्तं तद्भवाननुमन्यताम् ।। 4.18.29 ।।
सर्वथा धर्म इत्येव द्रष्टव्यस्तव निग्रहः ।। 4.18.30 ।।
वयस्यस्यापि कर्तव्यं धर्ममेवानुपश्यतः।
शक्यं त्वयापि तत्कार्यं धर्ममेवानुपश्यता ।। 4.18.31 ।।
श्रूयते मनुना गीतौ श्लोकौ चारित्रवत्सलौ।
गृहीतौ धर्मकुशलैस्तत्तथा चरितं हरे ।। 4.18.32 ।।
राजभिर्धृतदण्डास्तु कृत्वा प्रापानि मानवाः।
निर्मलाः स्वर्गमायान्ति सन्तः सुकृतिनो यथा ।। 4.18.33 ।।
शासनाद्वा विमोक्षाद्वा स्तेनः स्तेयाद्विमुच्यते।
राजा त्वशासनात् पापं तदवाप्नोति किल्बिषम् ।। 4.18.34 ।।
आर्येण मम मान्धात्रा व्यसनं घोरमीप्सितम्।
श्रमणेन कृते पापे यथा पापं कृतं त्वया ।। 4.18.35 ।।
अन्यैरपि कृतं पापं प्रमत्तैर्वसुधाधिपैः।
प्रायश्चित्तं च कुर्वन्ति तेन तच्छाम्यते रजः ।। 4.18.36 ।।
तदलं परितापेन धर्मतः परिकल्पितः।
वधो वानरशार्दूल न वयं स्ववशे स्थिताः ।। 4.18.37 ।।
शृणु चाप्यपरं भूयः कारणं हरिपुङ्व।
यच्छ्रुत्वा हेतुमद्वीर न मन्युं कर्तुमर्हसि ।। 4.18.38 ।।
न मे तत्र मनस्तापो न मन्युर्हरियूथप।
वागुराभिश्च पाशैश्च कूटैश्च विविधैर्नराः ।। 4.18.39 ।।
प्रतिच्छन्नाश्च दृश्याश्च गृह्णन्ति सुबहून् मृगान्।
प्रधावितान्वा वित्रस्तान् विस्रब्धांश्चापि निष्ठितान् ।। 4.18.40 ।।
प्रमत्तानप्रमत्तान्वा नरा मांसार्थिनो भृशम्।
विध्यन्ति विमुखांश्चापि न च दोषोऽत्र विद्यते ।। 4.18.41 ।।
यान्ति राजर्षयश्चात्र मृगयां धर्मकोविदाः।
तस्मात्त्वं निहतो यद्धे मया बाणेन वानर।
अयुध्यन्प्रतुयुध्यन्वा यस्माच्छाखामृगो ह्यसि ।। 4.18.42 ।।
दुर्लभस्य च धर्मस्य जीवितस्य शुभस्य च।
राजानो वानरश्रेष्ठ प्रदातारो न संशयः ।। 4.18.43 ।।
तान्न हिंस्यान्न चाक्रोशेन्नाक्षिपेन्नाप्रियं वदेत्।
देवा मनुष्यरूपेण चरन्त्येते महीतले ।। 4.18.44 ।।
त्वं तु धर्ममविज्ञाय केवलं रोषमास्थितः।
प्रदूषयसि मां धर्मे पितृपैतामहे स्थितम् ।। 4.18.45 ।।
एवमुक्तस्तु रामेण वाली प्रव्यथितो भृशम्।
न दोषं राघवे दध्यौ धर्मेऽधिगतनिश्चयः।
प्रत्युवाच ततो रामं प्राञ्जलिर्वानरेश्वरः ।। 4.18.46 ।।
यत्त्वमात्थ नरश्रेष्ठ तदेवं नात्र संशयः।
प्रतिवक्तुं प्रकृष्टे हि नाप्रकृष्टस्तु शक्नुयात् ।। 4.18.47 ।।
तदयुक्तं मया पूर्वं प्रमादादुक्तमप्रियम्। 
तत्रापि खलु मे दोषं कर्तुं नार्हसि राघव ।। 4.18.48 ।।
त्वं हि दृष्टार्थतत्त्वज्ञः प्रजानां च हिते रतः।
कार्यकारणसिद्धौ ते प्रसन्ना बुद्धिरव्यया ।। 4.18.49 ।।
मामप्यगतधर्माणं व्यतिक्रान्तपुरस्कृतम्।
धर्मसंहितया वाचा धर्मज्ञ परिपालय ।। 4.18.50 ।।
[ बाष्पसंरुद्धकण्ठस्तु वाली सार्तस्वरं शनैः।
  उवाच रामं सम्प्रेक्ष्य पङ्कलग्न इव द्विपः।]
न त्वात्मानमहं शोचे न तारां न च बान्धवान्।
यथा पुत्रं गुणश्रेष्ठमङ्गदं कनकाङ्गदम् ।। 4.18.51 ।।
स ममादर्शनाद्दीनो बाल्यात्प्रभृति लालितः।
तटाक इव पीताम्बुरुपशोषं गमिष्यति ।। 4.18.52 ।।
बालश्चाकृतबुद्धिश्च एकपुत्रश्च मे प्रियः।
तारेयो राम भवता रक्षणीयो महाबलः ।। 4.18.53 ।।
सुग्रीवे चाङ्गदे चैव विधत्स्व मतिमुत्तमाम्।
त्वं हि शास्ता च गोप्ता च कार्याकार्यविधौ स्थितः ।। 4.18.54 ।।
या ते नरपते वृत्तिर्भरते लक्ष्मणे च या।
सुग्रीवे चाङ्गदे राजंस्तां त्वमाधातुमर्हसि ।। 4.18.55 ।।
मद्दोषकृतदोषां तां यथा तारां तपस्विनीम्।
सुग्रीवो नावमन्येत तथाऽवस्थातुमर्हसि ।। 4.18.56 ।।
त्वया ह्यनुगृहीतेन राज्यं शक्यमुपासितुम्।
त्वद्वशे वर्तमानेन तव चित्तानुवर्तिना ।। 4.18.57 ।।
शक्यं दिवं चार्जयितुं वसुधां चापि शासितुम् ।। 4.18.58 ।।
त्वत्तोहं वधमाकाङ्क्षन्वार्यमाणोपि तारया।
सुग्रीवेण सह भ्रात्रा द्वन्द्वयुद्धमुपागतः ।। 4.18.59 ।।
इत्युक्त्वा सन्नतो रामं विरराम हरीश्वरः ।। 4.18.60 ।।
स तमाश्वासयद्रामो वालिनं व्यक्तदर्शनम्।
सामसम्पन्नया वाचा धर्मतत्त्वार्थयुक्तया ।। 4.18.61 ।।
न सन्तापस्त्वया कार्य एतदर्थं प्लवङ्गम ।। 4.18.62 ।।
न वयं भवता चिन्त्या नाप्यात्मा हरिसत्तम।
वयं भवद्विशेषेण धर्मतः कृतनिश्चयाः ।। 4.18.63 ।।
दण्ड्ये यः पातयेद्दण्डं दण्ड्यो यश्चापि दण्ड्यते।
कार्यकारणसिद्धार्थावुभौ तौ नावसीदतः ।। 4.18.64 ।।
तद्भवान् दण्डसंयोगादस्माद्विगतकल्मषः।
गतः स्वां प्रकृतिं धर्म्यां धर्मदृष्टेन वर्त्मना ।। 4.18.65 ।।
त्यज शोकं च मोहं च भयं च हृदये स्थितम्।
त्वया विधानं हर्यग्र्य न शक्यमतिवर्तितुम् ।। 4.18.66 ।।
यथा त्वय्यङ्गदो नित्यं वर्तते वानरेश्वर।
तथा वर्तेत सुग्रीवे मयि चापि न संशयः ।। 4.18.67 ।।
स तस्य वाक्यं मधुरं महात्मनः समाहितं धर्मपथानुवर्तिनः।
निशम्य रामस्य रणावमर्दिनो वचः सुयुक्तं निजगाद वानरः ।। 4.18.68 ।।
शराभितप्तेन विचेतसा मया प्रदूषितस्त्वं यदजानता प्रभो।
इदं महेन्द्रोपम भीमविक्रम प्रसादितस्त्वं क्षम मे नरेश्वर ।। 4.18.69 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे अष्टादशः सर्गः ।। 18 ।।
स वानरमहाराजः शयानः शरविक्षतः।
प्रुत्युक्तो हेतुमद्वाक्यैर्नोत्तरं प्रत्यपद्यत ।। 4.19.1 ।।
अश्मभिः प्रविभिन्नाङ्गः पादपैराहतो भृशम्। 
रामबाणेन च क्रान्तो जीवितान्ते मुमोह सः ।। 4.19.2 ।।
तं भार्या बाणमोक्षेण रामदत्तेन संयुगे।
हतं प्लवगशार्दूलं तारा शुश्राव वालिनम् ।। 4.19.3 ।।
सा सपुत्राऽप्रियं श्रुत्वा वधं भर्तुः सुदारुणम्।
निष्पपात भृशं त्रस्ता विविधाद्गिरिगह्वरात् ।। 4.19.4 ।।
ये त्वङ्गदपरीवारा वानरा भीमविक्रमाः।
ते सकार्मुकमालोक्य रामं त्रस्ताः प्रदुद्रुवुः ।। 4.19.5 ।।
सा ददर्श ततस्त्रस्तान् हरीनापततो भृशम्।
यूथादिव परिभ्रष्टान् मृगान्निहतयूथपान् ।। 4.19.6 ।।
तानुवाच समासाद्य दुःखितान् दुःखिता सती।
रामवित्रासितान्त्सर्वाननुबद्धानिवेषुभिः ।। 4.19.7 ।।
वानरा राजसिंहस्य यस्य यूयं पुरःसराः।
तं विहाय सुसंत्रस्ताः कस्माद्द्रवथ दुर्गताः ।। 4.19.8 ।।
राज्यहेतोः स चेद् भ्राता भ्रात्रा रौद्रेण पातितः।
रामेण प्रहितै रौद्रैर्मार्गणैर्दूरपातिभिः ।। 4.19.9 ।।
कपिपत्न्या वचः श्रुत्वा कपयः कामरूपिणः।
प्राप्तकालमविक्लिष्टमूचुर्वचनमङ्गनाम् ।। 4.19.10 ।।
जीवपुत्रे निवर्तस्व पुत्रं रक्षस्व चाङ्गदम्।
अन्तको रामरूपेण हत्वा नयति वालिनम् ।। 4.19.11 ।।
क्षिप्तान् वृक्षान् समाविध्य विपुलाश्च शिलास्तथा। 
वाली वज्रसमैर्बाणै रामेण विनिपातितः ।। 4.19.12 ।।
अभिद्रुतमिदं सर्वं विद्रुतं प्रसृतं बलम्।
अस्मिन् प्लवगशार्दूले हते शक्रसमप्रभे ।। 4.19.13 ।।
रक्ष्यतां नगरद्वारमङ्गदश्चाभिषिच्यताम्।
पदस्थं वालिनः पुत्रं भजिष्यन्ति प्लवङ्गमाः ।। 4.19.14 ।।
अथवाऽरुचितं स्थानमिह ते रुचिरानने।
आविशन्ति हि दुर्गाणि क्षिप्रमन्यानि वानराः ।। 4.19.15 ।।
अभार्याश्च सभार्याश्च सन्त्यत्र वनचारिणः। 
लुब्धेभ्यो विप्रयुक्तेभ्यस्तेभ्यो नस्तुमुलं भयम् ।। 4.19.16 ।।
अल्पान्तरगतानां तु श्रुत्वा वचनमङ्गना। 
आत्मनः प्रतिरूपं सा बभाषे चारुहासिनी ।। 4.19.17 ।।
पुत्रेण मम किं कार्यं किं राज्येन किमात्मना। 
कपिसिंहे महाभागे तस्मिन् भर्तरि नश्यति ।। 4.19.18 ।।
पादमूलं गमिष्यामि तस्यैवाहं महात्मनः।
योऽसौ रामप्रयुक्तेन शरेण विनिपातितः ।। 4.19.19 ।।
एवमुक्त्वा प्रदुद्राव रुदन्ती शोककर्शिता। 
शिरश्चोरश्च बाहुभ्यां दुःखेन समभिघ्नती ।। 4.19.20 ।।
आव्रजन्ती ददर्शाथ पतिं निपतितं भुवि।
हन्तारं दानवेन्द्राणां समरेष्वनिवर्तिनाम् ।। 4.19.21 ।।
क्षेप्तारं पर्वतेन्द्राणां वज्राणामिव वासवम्।
महावातसमाविष्टं महामेघौघनिःस्वनम् ।। 4.19.22 ।।
शक्रतुल्यपराक्रान्तं वृष्ट्वेवोपरतं घनम्।
नर्दन्तं नर्दतां भीमं शूरं शूरेण पातितम् ।। 4.19.23 ।। 
शार्दूलेनामिषस्यार्थे मृगराजं यथा हतम्। 
अर्चितं सर्वलोकस्य सपताकं सवेदिकम् ।। 4.19.24 ।।
नागहेतोः सुपर्णेन चैत्यमुन्मथितं यथा।
अवष्टभ्य च तिष्ठन्तं ददर्श धनुरुत्तमम्। 
रामं रामानुजं चैव भर्तुश्चैवानुजं शुभा ।। 4.19.25 ।।
तानतीत्य समासाद्य भर्तारं निहतं रणे।
समीक्ष्य व्यथिता भूमौ सम्भ्रान्ता निपपात ह ।। 4.19.26 ।।
सुप्त्वैव पुनरुत्थाय आर्यपुत्रेति क्रोशती। 
रुरोद सा पतिं दृष्ट्वा सन्दितं मृत्युदामभिः ।। 4.19.27 ।।
तामवेक्ष्य तु सुग्रीवः क्रोशन्तीं कुररीमिव।
विषादमगमत्कष्टं दष्ट्वा चाङ्गदमागतम् ।। 4.19.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकोनविंशः सर्गः ।। 19 ।।
रामचापविसृषटेन शरेणान्तकरेण तम्।
दृष्ट्वा विनिहतं भूमौ तारा ताराधिपानना। 
सा समासाद्य भर्तारं पर्यष्वजत भामिनी ।। 4.20.1 ।।
इषुणाऽभिहतं दृष्ट्वा वालिनं कुञ्जरोपमम्।
वानरेन्द्रं महेन्द्राभं शोकसन्तप्तमानसा।
तारा तरुमिवोन्मूलं पर्यदेवयदातुरा ।। 4.20.2 ।।
रणे दारुणविक्रन्त प्रवीर प्लवतां वर।
किं दीनामपुरोभागामद्य त्वं नाभिभाषसे ।। 4.20.3 ।।
उत्तिष्ठ हरिशार्दूल भजस्व शयनोत्तमम्।
नैवंविधाः शेरते हि भूमौ नृपतिसत्तमाः ।। 4.20.4 ।।
अतीव खलु ते कान्ता वसुधा वसुधाधिप। 
गतासुरपि यां गात्रैर्मां विहाय निषेवसे ।। 4.20.5 ।।
व्यक्तमन्या त्वया वीर धर्मतः सम्प्रवर्तिता।
किष्किन्धेव पुरी रम्या स्वर्गमार्गे विनिर्मिता ।। 4.20.6 ।।
यान्यस्माभिस्त्वया सार्धं वनेषु मधुगन्धिषु।
विहृतानि त्वया काले तेषामुपरमः कृतः ।। 4.20.7 ।।
निरानन्दा निराशाऽहं निमग्ना शोकसागरे।
त्वयि पञ्चत्वमापन्ने महायूथपयूथपे ।। 4.20.8 ।।
हृदयं सुस्थिरं मह्यं दृष्ट्वा विनिहतं पतिम्।
यन्न शोकाभिसन्तप्तं स्फुटतेऽद्य सहस्रधा ।। 4.20.9 ।।
सुग्रीवस्य त्वया भार्या हृता स च विवासितः।
यत्तु तस्य त्वया व्युष्टिः प्राप्येयं प्लवगाधिप ।। 4.20.10 ।।
निःश्रेयसपरा मोहात्त्वया चाहं विगर्हिता।
यैषाऽब्रवं हितं वाक्यं वानरेन्द्र हितैषिणी ।। 4.20.11 ।।
रूपयौवनदृप्तानां दक्षिणानां च मानद। 
नूनमप्सरसामार्य चित्तानि प्रमथिष्यसि ।। 4.20.12 ।।
कालो निःसंशयो नूनं जीवितान्तकरस्तव। 
बलाद्येनावपन्नोऽसि सुग्रीवस्यावशो वशम् ।। 4.20.13 ।।
वैधव्यं शोकसन्तापं कृपणं कृपणा सती।
अदुःखोपचिता पूर्वं वर्तयिष्याम्यनाथवत् ।। 4.20.14 ।।
लालितश्चाङ्गदो वीरः सुकुमारः सुखोचितः।
वत्स्यते कामवस्थां मे पितृव्ये क्रोधमूर्च्छिते ।। 4.20.15 ।।
कुरुष्व पितरं पुत्र सुदृष्टं धर्मवत्सलम्।
दुर्लभं दर्शनं वत्स तव तस्य भविष्यति ।। 4.20.16 ।।
समाश्वासय पुत्रं त्वं सन्देशं सन्दिशस्व च।
मूर्ध्नि चैनं समाघ्राय प्रवासं प्रस्थितो ह्यसि ।। 4.20.17 ।।
रामेण हि महत्कर्मकृतं त्वामभिनिघ्नता।
आनृण्यं च गतं तस्य सुग्रवस्य प्रतिश्रवे ।। 4.20.18 ।।
सकामो भव सुग्रीव रुमां त्वं प्रतिपत्स्यसे।
भुङ्क्ष्व राज्यमनुद्विग्नः शस्तो भ्राता रिपुस्तव ।। 4.20.19 ।।
किं मामेवं विलपतीं प्रेम्णा त्वं नाभिभाषसे।
इमाः पश्य वरा बह्वीर्भार्यास्ते वानरेश्वर ।। 4.20.20 ।।
तस्या विपलितं श्रुत्वा वानर्यः सर्वतश्च ताः।
परिगृह्याङ्गदं दीनं दुःखार्ताः परिचुक्रुशुः ।। 4.20.21 ।।
किमङ्गदं साङ्गदवीरबाहो विहाय यास्यद्य चिरप्रवासम्।
न युक्तमेवं गुणसन्निकृष्टं विहाय पुत्रं प्रियपुत्र गन्तुम् ।। 4.20.22 ।।
किमप्रयिं ते प्रियचारुवेष मया कृतं नाथ सुतेन वा ते। 
सहाङ्गदां मां स विहाय वीर यत्प्रस्थितो दीर्घमितः प्रवासम् ।। 4.20.23 ।।
यद्यप्रियं किञ्चिदसम्प्रधार्यं कृतं मया स्यात्तव दीर्घबाहो।
क्षमस्व मे तद्धरिवंशनाथ व्रजामि मूर्ध्ना तव वीर पादौ ।। 4.20.24 ।।
तथा तु तारा करुणं रुदन्ती भर्तुः समीपे सह वानरीभिः।
व्यवस्यत प्रायमुपोपवेष्टुमनिन्द्यवर्णा भुवि यत्र वाली ।। 4.20.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे विंशः सर्गः ।। 20 ।।
ततो निपतितां तारां च्युतां तारामिवाम्बरात्।
शनैराश्वासयामास हनुमान् हरियूथपः ।। 4.21.1 ।।
गुणदेषकृतं जन्तुः स्वकर्मफलहेतुकम्। 
अव्यग्रस्तदवाप्नोति सर्वं प्रेत्य शुभाशुभम् ।। 4.21.2 ।।
शोच्या शोचसि कं शोच्यं दीनं दीनाऽनुकम्पसे। 
कस्य को वाऽनुशोच्योऽस्ति देहेऽस्मिन् बुद्बुदोपमे ।। 4.21.3 ।।
अङ्गदस्तु कुमारोऽयं द्रष्टव्यो जीवपुत्रया।
आयत्यां च विधेयानि समर्थान्यस्य चिन्तय ।। 4.21.4 ।।
जानास्यनियतामेवं भूतानामागतिं गतिम्।
तस्माच्छुभं हि कर्तव्यं पण्डिते नैहलौकिकम् ।। 4.21.5 ।।
यस्मिन् हरिसहस्राणि प्रयुतान्यर्बुदानि च।
वर्तयन्ति कृतांशानि सोऽयं दिष्टान्तमागतः ।। 4.21.6 ।।
यदयं न्यायदृष्टार्थः सामदानक्षमापरः।
गतो धर्मजितां भूमिं नैनं शोचितुमर्हसि ।। 4.21.7 ।।
सर्वे हि हरिशार्दूलाः पुत्रश्चायं तवाङ्गदः।
इदं हर्यृक्षराज्यं च त्वत्सनाथमनिन्दिते ।। 4.21.8 ।।
ताविमौ शोकसन्तापौ शनैः प्रेरय भामिनि।
त्वाय परिगृहीतोऽयमङ्गदः शास्तु मेदिनीम् ।। 4.21.9 ।।
सन्ततिश्च यथा दृष्टा कृत्यं यच्चापि साम्प्रतम्।
राज्ञस्तत्क्रियतां तावदेष कालस्य निश्चयः ।। 4.21.10 ।।
संस्कार्यो हरिराजश्च अङ्गदश्चाभिषिच्यताम्।
सिंहासनगतं पुत्रं पश्यन्ती शान्तिमेष्यसि ।। 4.21.11 ।।
सा तस्य वचनं श्रुत्वा भर्तृव्यसनपीडिता।
अब्रवीदुत्तरं तारा हनुमन्तमवस्थितम् ।। 4.21.12 ।।
अङ्गदप्रतिरूपाणां पुत्राणामेकतः शतम्।
हतस्याप्यस्य वीरस्य गात्रसंश्लेषणं वरम् ।। 4.21.13 ।।
न चाहं हरिराजस्य प्रभावाम्यङ्गदस्य वा।
पितृव्यस्तस्य सुग्रीवः सर्वकार्येष्वनन्तरः ।। 4.21.14 ।।
न ह्येषा बुद्धिरास्थेया हनुमन्नङ्गदं प्रति।
पिता हि बन्धुः पुत्रस्य न माता हरिसत्तम ।। 4.21.15 ।।
न हि मम हरिराजसंश्रयात् क्षमतरमस्ति परत्र चेह वा।
अभिमुखहतवीरसेवितं शयनमिदं मम सेवितुं क्षमम् ।। 4.21.16 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकविंशः सर्गः ।। 21 ।।
वीक्षमाणस्तु मन्दासुः सर्वतो मन्दमुच्छ्वसन्।
आदावेव तु सुग्रीवं ददर्श त्वात्मजाग्रतः ।। 4.22.1 ।।
तं प्राप्तविजयं वाली सुग्रीवं प्लवगेश्वरः।
आभाष्य व्यक्तया वाचा सस्नेहमिदमब्रवीत् ।। 4.22.2 ।।
सुग्रीव दोषेण न मां गन्तुमर्हसि किल्बषात्। 
कृष्यमाणं भविष्येण बुद्धिमोहेन मां बलात् ।। 4.22.3 ।।
युगपद्विहितं तात न मन्ये सुखमावयोः। 
सौहार्दं भ्रातृयुक्तं हि तदिदं तात नान्यथा ।। 4.22.4 ।।
प्रतिपद्य त्वमद्यैव राज्यमेषां वनौकसाम्।
मामप्यद्यैव गच्छन्तं विद्धि वैवस्वतक्षयम् ।। 4.22.5 ।।
जीवितं हि राज्यं च श्रियं च विपुलामिमाम्।
प्रजहाम्येष वै तूर्णं महच्चागर्हितं यशः ।। 4.22.6 ।।
अस्यां त्वहमवस्थायां वीर वक्ष्यामि यद्वचः।
यद्यप्यसुकरं राजन् कर्तुमेव तदर्हसि ।। 4.22.7 ।।
सुखार्हं सुखसंवृद्धं बालमेनमबालिशम्।
बाष्पपूर्णमुखं पश्य भूमौ पतितमङ्गदम्।
मम प्राणैः प्रियतरं पुत्रं पुत्रमिवौरसम् ।। 4.22.8 ।।
मया हीनमहीनार्थं सर्वतः परिपालय।
त्वमेवास्य हि दाता च परित्राता च सर्वतः।
भयेष्वभयदश्चैव यथाऽहं प्लवगेश्वर ।। 4.22.9 ।।
एष तारात्मजः श्रीमांस्त्वया तुल्यपराक्रमः।
रक्षसां तु वधे तेषामग्रतस्ते भविष्यति ।। 4.22.10 ।।
अनुरूपाणि कर्माणि विक्रम्य बलवान् रणे।
करिष्यत्येष तारेयस्तरस्वी तरुणोऽङ्गदः ।। 4.22.11 ।।
सुषेणदुहिता चेयमर्थसूक्ष्मविनिश्चये।
औत्पातिके च विविधे सर्वतः परिनिष्ठिता ।। 4.22.12 ।।
यदेषा साध्विति ब्रूयात् कार्यं तन्मुक्तसंशयम्।
नहि तारामतं किञ्चिदन्यथा परिवर्तते ।। 4.22.13 ।।
राघवस्य च ते कार्यं कर्तव्यमविशङ्कया।
स्यादधर्मो ह्यकरणे त्वां च हिंस्याद्विमानितः ।। 4.22.14 ।।
इमां च मालामाधत्स्व दिव्यां सुग्रीव काञ्चनीम्।
उदारा श्रीः स्थिता ह्यस्यां सम्प्रजह्यान्मृते मयि ।। 4.22.15 ।।
इत्येमुक्तः सुग्रीवो वालिना भ्रातृसौहृदात्। 
हर्षं त्यक्त्वा पुनर्दीनो ग्रहग्रस्त इवोडुराट् ।। 4.22.16 ।।
तद्वालिवचनाच्छान्तः कुर्वन्युक्तमतन्द्रितः।
जग्रह सोऽभ्यनुज्ञातो मालां तां चैव काञ्चनीम् ।। 4.22.17 ।।
तां मालां काञ्चनीं दत्त्वा वाली दृष्ट्वाऽऽत्मजं स्थितम्।
संसिद्धः प्रेत्यभावाय स्नेहादङ्गदमब्रवीत् ।। 4.22.18 ।।
देशकालौ भजस्वाद्य क्षममाणः प्रियाप्रिये।
सुखदुःखसहः काले सुग्रीववशगो भव ।। 4.22.19 ।।
यथा हि त्वं महाबाहो लालितः सततं मया।
न तथा वर्तमानं त्वां सुग्रीवो बहु मंस्यते ।। 4.22.20 ।।
मास्यामित्रैर्गतं गच्छेर्मा शत्रुभिररिन्दम।
भर्तुरर्थपरो दान्तः सुग्रीववशगो भव ।। 4.22.21 ।।
न चातिप्रणयः कार्यः कर्तव्योऽप्रणयश्च ते।
उभयं हि महान् दोषस्तस्मादन्तरदृग्व ।। 4.22.22 ।।
इत्युक्त्वाऽथ विवृत्ताक्षः शरसम्पीडितो भृशम्। 
विवृतैर्दशनैर्भीमैर्बभूवोत्क्रान्तजीवितः ।। 4.22.23 ।।
ततो विचुक्रुशुस्तत्र वानरा हरियूथपाः।
परिदेवयमानास्ते सर्वे प्लवगपुङ्गवाः ।। 4.22.24 ।।
किष्किन्धा ह्यद्य शून्यऽसीत्स्वर्गते वानराधिपे।
उद्यानानि च शून्यानि पर्वताः काननानि च।
हते प्लवगशार्दूले निष्प्रभा वानराः कृताः ।। 4.22.25 ।।
यस्य वेगेन महता काननानि वनानि च।
पुष्पौघेणानुबध्यन्ते करिष्यति तदद्य कः ।। 4.22.26 ।।
येन दत्तं महद्युद्धं गन्धर्वस्य महात्मनः।
गोलभस्य महाबाहोर्दश वर्षाणि पञ्च च ।। 4.22.27 ।।
नैव रात्रौ न दिवसे तद्युद्धमुपशाम्यति। 
ततस्तु षोडशे वर्षे गोलभो विनिपातितः ।। 4.22.28 ।।
हत्वा तं दुर्विनीतं तु वाली दंष्ट्राकरालवान्।
सर्वाभयकरोऽस्माकं कथमेष निपातितः ।। 4.22.29 ।।
हते तु वीरे प्लवगाधिपे तदा प्लवङ्गमास्तत्र न शर्म लेभिरे।
वनेचराः सिंहयुते महावने यथा हि गावो निहते गवां पतौ ।। 4.22.30 ।।
ततस्तु तारा व्यसनार्णवाप्लुता मृतस्य भर्तुर्वदनं समीक्ष्य सा।
जगाम भूमिं परिरभ्य वालिनं महाद्रुमं छिन्नमिवाश्रिता लता ।। 4.22.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे द्वाविंशः सर्गः ।। 22 ।।
ततः समुपजिघ्रन्ती कपिराजस्य तन्मुखम्।
पतिं लोकाच्च्युतं तारा मृतं वचनमब्रवीत् ।। 4.23.1 ।।
शेषे त्वं विषमे दुःखमकृत्वा वचनं मम।
उपलोपचिते वीर सुदुःखे वसुधातले ।। 4.23.2 ।।
मत्तः प्रियतरा नूनं वानरेन्द्र मही तव।
शेषे हि तां पिरिष्वज्य मां च न प्रतिभाषसे ।। 4.23.3 ।।
सुग्रीवस्य वशं प्राप्तो विधिरेष भवत्यहो।
सुग्रीव एव विक्रान्तो वीर साहसिकप्रिय ।। 4.23.4 ।।
ऋक्षवानरमुख्यास्त्वां बलिनः पर्युपासते।
एषां विलपितं कृच्छ्रमङ्गदस्य च शेचतः।
मम चेमां गिरं श्रुत्वा किं त्वं न प्रतिबुध्यसे ।। 4.23.5 ।।
इदं तद्वीरशयनं यत्र शेषे हतो युधि।
शायिता निहता यत्र त्वयैव रिपवः पुरा ।। 4.23.6 ।।
विशुद्धसत्त्वाभिजन प्रिययुद्ध मम प्रिय।
मामनाथां विहायैकां गतस्त्वमसि मानद ।। 4.23.7 ।।
शूराय न प्रदातव्या कन्या खलु विपश्चिता।
शूरभार्यां हतां पश्य सद्यो मां विधवां कृताम् ।। 4.23.8 ।।
अवभग्नश्च मे मानो भग्ना मे साश्वती गतिः।
अगाधे च निमग्नाऽस्मि विपुले शोकसागरे ।। 4.23.9 ।।
अश्मसारमयं नूनमिदं मे हृदयं दृढम्।
भर्तारं निहतं दृष्ट्वा यन्नाद्य शतधा गतम् ।। 4.23.10 ।।
सुहृच्चै व हि भर्ता च प्रकृत्या मम च प्रियः।
आहवे च पराक्रान्तः शूरः पञ्चत्वमागतः ।। 4.23.11 ।।
पतिहीना तु या नारी कामं भवतु पुत्रिणी।
धनधान्यैः सुपूर्णाऽपि विधवेत्युच्यते जनैः ।। 4.23.12 ।। 
स्वगात्रप्रभवे वीर शेषे रुधिरमण़्डले।
कृमिरागपरिस्तोमे त्वमात्मशयने यथा ।। 4.23.13 ।।
रेणुशोणितसंवीतं गात्रं तव समन्ततः।
परिरब्धुं न शक्नोमि भुजाभ्यां प्लवगर्षभ ।। 4.23.14 ।।
कृतकृत्योऽद्य सुग्रीवो वैरेऽस्मिन्नतिदारुणे। 
यस्य रामविमुक्तेन हृतमेकेषुणा भयम् ।। 4.23.15 ।।
शरेण हृदि लग्नेन गात्रसंस्पर्शने तव।
वार्यामि त्वां निरीक्षन्ती त्वयि पञ्चत्वमागते ।। 4.23.16 ।।
उद्बबर्ह शरं नीलस्तस्य गात्रगतं तदा।
गिरिगह्वरसंलीनं दीप्तमाशीविषं यथा ।। 4.23.17 ।।
तस्य निष्कृष्यमाणस्य बाणस्य च बभौ द्युतिः।
अस्तमस्तकसंरुद्धो रश्मिर्दिनकरादिव ।। 4.23.18 ।।
पेतुः क्षतजधारास्तु व्रणेभ्यस्तस्य सर्वशः।
ताम्रगैरिकसम्पृक्ता धारा इव धराधरात् ।। 4.23.19 ।।
अवकीर्णं विमार्जन्ती भर्तारं रणरेणुना।
आस्रैर्नयनजैः शूरं सिषेचास्त्रसमाहतम् ।। 4.23.20 ।।
रुधिरोक्षितसर्वाङ्गं दृष्ट्वा विनिहतं पतिम्। 
उवाच तारा पिङ्गाक्षं पुत्रमङ्गदमङ्गना ।। 4.23.21 ।।
अवस्थां पश्चिमां पश्य पितुः पुत्र सुदारुणाम्।
सम्प्रसक्तस्य वैरस्य गतोऽन्तः पापकर्मणा ।। 4.23.22 ।।
बालसूर्योदयतनुं प्रयान्तं यमसादनम्।
अभिवादय राजानं पितरं पुत्र मानदम् ।। 4.23.23 ।।
एवमुक्तः समुत्थाय जग्राह चरणौ पितुः।
भुजाभ्यां पीनवृत्ताभ्यामङ्गदोऽहमिति ब्रुवन् ।। 4.23.24 ।।
अभिवादयमानं त्वामङ्गदं त्वं यथा पुरा।
दीर्घायुर्भव पुत्रेति किमर्थं नाभिभाषसे ।। 4.23.25 ।।
अहं पुत्रसहाया त्वामुपासे गतचेतसम्।
सिंहेन निहतं सद्यो गौः सवत्सेव गोवृषम् ।। 4.23.26 ।।
इष्ट्वा सङ्ग्रामयज्ञेन रामप्रहरणाम्भसि।
अस्मिन्नवभृथे स्नातः कथं पत्न्या मया विना ।। 4.23.27 ।।
या दत्ता देवराजेन तव तुष्टेन संयुगे।
शातकुम्भमयीं मालां तां ते पश्यामि नेह किम् ।। 4.23.28 ।।
राजश्रीर्न जहाति त्वां गतासुमपि मानद।
सूर्यस्यावर्तमानस्य शैलराजमिव प्रभा ।। 4.23.29 ।।
न मे वचः पथ्यमिदं त्वया कृतं न चास्मि शक्ता विनिवारणे तव।
हता सपुत्राऽस्मि हतेन संयुगे सह त्वया श्रीर्विजहाति मामिह ।। 4.23.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रयोविंशः सर्गः ।। 23 ।।
तां चाश्रुवेगेन दुरासदेन त्वभिप्लुतां शोकमहार्णवेन।
पश्यंस्तदा वाल्यनुजस्तरस्वी भ्रातुर्वधेनाप्रतिमेन तेपे ।। 4.24.1 ।।
स बाष्पपूर्णेन मुखेन वीक्ष्य क्षणेन निर्विण्णमना मनस्वी।
जगाम रामस्य शनैः समीपं भृत्यैर्वृतः सम्परिदूयमानः ।। 4.24.2 ।।
स तं समासाद्य गृहीतचापमुदात्तमाशीविषतुल्यबाणम्।
यशस्विनं लक्षणलक्षिताङ्गमवस्थितं राघवमित्युवाच ।। 4.24.3 ।।
यथाप्रतिज्ञातमिदं नरेन्द्र कृतं त्वया दृष्टफलं च कर्म।
ममाद्य भोगेषु नरेन्द्रपुत्र मनो निवृत्तं सह जीवितेन ।। 4.24.4 ।।
अस्यां महिष्यां तु भृशं रुदन्त्यां पुरे च विक्रोशति दुःखतप्ते।
हतेऽग्रजे संशयितेऽङ्गदे च न राम राज्ये रमते मनो मे ।। 4.24.5 ।।
क्रोधादमर्षादतिविप्रधर्षात् भ्रातुर्वधो मेऽनुमतः पुरस्तात्।
हते त्विदानीं हरियूथपेऽस्मिन् सुतीव्रमिक्ष्वाकुकुमार तप्स्ये ।। 4.24.6 ।।
श्रेयोऽद्य मन्ये मम शैलमुख्ये तस्मिन्निवासश्चिरमृश्यमूके।
यथा तथा वर्तयतः स्ववृत्त्या नेमं निहत्य त्रिदिवस्य लाभः ।। 4.24.7 ।। 
न त्वां जिघांसामि चरेति यन्मामयं महात्मा मतिमानुवाच।
तस्यैव तद्राम वचोऽनुरूपमिदं पुनः कर्म च मेऽनुरूपम् ।। 4.24.8 ।।
भ्राता कथं नाम महागुणस्य भ्रातुर्वधं राघव रोचयेत।
राज्यस्य दुःखस्य च वीर सारं न चिन्तयन् कामपुरस्कृतः सन् ।। 4.24.9 ।।
वधो हि मे मतो नासीत्स्वमाहात्म्यव्यतिक्रमात्।
ममासीद् बुद्धिदौरात्म्यात्प्राणहारी व्यतिक्रमः ।। 4.24.10 ।।
द्रुमशाखावभग्नोऽहं मुहूर्तं परिनिष्ठनन्।
सान्त्वयित्वा त्वनेनोक्तो न पुनः कर्तुमर्हसि ।। 4.24.11 ।।
भ्रातृत्वमार्यभावश्च धर्मश्चानेन रक्षितः।
मया क्रोधश्च कामश्च कपित्वं च प्रदर्शितम् ।। 4.24.12 ।।
अचिन्तनीयं परिवर्जनीयमनीप्सनीयं स्वनवेक्षणीयम्।
प्राप्तोऽस्मि पाप्मानमिमं नरेन्द्र भ्रातुर्वधात्त्वाष्ट्रवधादिवेन्द्रः ।। 4.24.13 ।।
पाम्पानमिन्द्रस्य मही जलं च वृक्षाश्च कामं जगृहुः स्त्रियश्च। 
को नाम पाप्मानमिमं क्षमेत शाखामृगस्य प्रतिपत्तुमिच्छन् ।। 4.24.14 ।।
नार्हामि सम्मानमिमं प्रजानां न यौवराज्यं कुत एव राज्यम्।
अधर्मयुक्तं कुलनाशयुक्तमेवंविधं राघव कर्म कृत्वा ।। 4.24.15 ।।
पापस्य कर्ताऽस्मि विगर्हितस्य क्षुद्रस्य लोकापकृतस्य चैव।
शोको महान् मामभिवर्ततेऽयं वृष्टेर्यथा निम्नमिवाम्बुवेगः ।। 4.24.16 ।।
सोदर्यघाताऽपरगात्रवालः सन्तापहस्ताक्षिशिरोविषाणः।
एनोमयो मामभिहन्ति हस्ती दृप्तो नदीकूलमिव प्रवृद्धः ।। 4.24.17 ।।
अंहो बतेदं नृवराविषह्य निवर्तते मे हृदि साधु वृत्तम्।
विवर्णमग्नौ परितप्यमानं किट्टं यथा राघव जातरूपम् ।। 4.24.18 ।।
महाबलानां हरियूथपानामिदं कुलं राघव मन्निमित्तम।
अस्याङ्गदस्यापि च शोकतापादर्धस्थितप्राणमितीव मन्ये ।। 4.24.19 ।।
सुतः सुलभ्यः सुजनः सुवश्यः कुतः सुपुत्रः सदृशोऽङ्गदेन।
न चापि विद्येत स वीर देशो यस्मिन्भवेत् सोदरसन्निकर्षः ।। 4.24.20 ।।
यद्यङ्गदो वीर वरार्ह जीवेज्जीवेच्च माता परिपालनार्थम्।
विना तु पुत्रं परितापदीना तारा न जीवेदिति निश्चितं मे ।। 4.24.21 ।।
सोऽहं प्रवेक्ष्याम्यतिदीप्तमग्निं भ्रात्रा च पुत्रेण च सख्यमिच्छन्।
इमे विचेष्यन्ति हरिप्रवीराः सीतां निदेशे तव वर्तमानाः ।। 4.24.22 ।।
कृत्स्नं तु ते सेत्स्यति कार्यमेतन्मय्यप्रतीते मनुजेन्द्रपुत्र।
कुलस्य हन्तारमजीवनार्हं रामानुजानीहि कृतागसं माम् ।। 4.24.23 ।।
इत्येवमार्तस्य रघुप्रवीरः श्रुत्वा वचो वाल्यनुजस्य तस्य।
सञ्जातबाष्पः परवीरहन्ता रामो मुहूर्तं विमना बभूव ।। 4.24.24 ।।
तस्मिन् क्षणेऽभीक्ष्णमवेक्ष्यमाणः क्षितिक्षमावान् भुवनस्य गोप्ता।
रामो रुदन्तीं व्यसने निमग्नां समुत्सुकः सोऽथ ददर्श ताराम् ।। 4.24.25 ।।
तां चारुनेत्रां कपिसिंहनाथं पतिं समाश्लिष्य तदा शयानाम्।
उत्थापयामासुरदीनसत्त्वां मन्त्रिप्रधानाः कपिवीरपत्नीम् ।। 4.24.26 ।।
सा विस्फुरन्ती परिरभ्यमाणा भर्तुः सकाशादपनीयमाना। 
ददर्श रामं शरचापपाणिं स्वतेजसा सूर्यमिव ज्वलन्तम् ।। 4.24.27 ।।
सुसंवृतं पार्थिवलक्षणैश्च तं चारुनेत्रं मृगशावनेत्रा।
अदृष्टपूर्वं पुरुषप्रधानमयं स काकुत्स्थ इति प्रजज्ञे ।। 4.24.28 ।।
तस्येन्द्रकल्पस्य दुरासदस्य महानुभावस्य समीपमार्या।
आर्ताऽतितूर्णं व्यसनाभिपन्ना जगाम तारा परिविह्वलन्ती ।। 4.24.29 ।।
सा तं समासाद्य विशुद्धसत्त्वा शोकेन सम्भ्रान्तशरीरभावा।
मनस्विनी वाक्यमुवाच तारा रामं रणोत्कर्षणलब्धलक्षम् ।। 4.24.30 ।।
त्वमप्रमेयश्च दुरासदश्च जितेन्द्रियश्चोत्तमधार्मिकश्च।
अक्षय्यकीर्तिश्च विचक्षणश्च क्षितिक्षमावान् क्षतजोपमाक्षः ।। 4.24.31 ।।
त्वमात्तबाणासनबाणपाणिर्महाबलः संहननोपपन्नः।
मनुष्यदेहाभ्युदयं विहाय दिव्येन देहाभ्युदयेन युक्तः ।। 4.24.32 ।।
येनैकबाणेन हतः प्रियो मे तेनेव मां त्वं जहि सायकेन।
हता गमिष्यामि समीपमस्य न मामृते राम रमेत वाली ।। 4.24.33 ।।
स्वर्गेऽपि पद्मामलपत्त्रनेत्रः समेत्य सम्प्रेक्ष्य च मामपश्यन्।
न ह्येष उच्चावचताम्रचूडा विचित्रवेषाप्सरसोऽभजिष्यत् ।। 4.24.34 ।।
स्वर्गेऽपि शेकं च विवर्णतां च मया विना प्राप्स्यति वीर वाली।
रम्ये नगेन्द्रस्य तटावकाशे विदेहकन्यारहितो यथात्वम् ।। 4.24.35 ।।
त्वं वेत्थ यावद्वनिताविहीनः प्राप्नोति दुःखं पुरुषः कुमारः।
तत्त्वं प्रजानन् जहि मां न वाली दुःखं ममादर्शनजं भजेत ।। 4.24.36 ।।
यच्चापि मन्येत भवान् महात्मा स्त्रीघातदोषो न भवेत्तु मह्यम्। 
आत्मेयमस्येति च मां जहि त्वं न स्त्रीवधः स्यान्मनुजेन्द्रपुत्र।
शास्त्रप्रयोगाद्विविधाच्च वेदादात्मा ह्यनन्यः पुरुषस्य दाराः ।। 4.24.37 ।।
दारप्रदानान्न हि दानमन्यत्प्रदृश्यते ज्ञानवतां हि लोके ।। 4.24.38 ।।
त्वं चापि मां तस्य मम प्रियस्य प्रदास्यसे धर्ममवेक्ष्य वीर।
अनेन दानेन न लप्स्यसे त्वमधर्मयोगं मम वीर घातात् ।। 4.24.39 ।।
आर्तामनाथामपनीयमानामेवंविधामर्हसि मां निहन्तुम्। 
अहं हि मातङ्गविलासगामिना प्लवङ्गमानामृषभेणधीमता।
विना वरार्होत्तमहेममालिना चिरं न शक्ष्यामि नरेन्द्र जीवितुम् ।। 4.24.40 ।।
इत्येवमुक्तस्तु विभुर्महात्मा तारां समाश्वास्य हितं बभाषे ।। 4.24.41 ।।
मा वीरभार्ये विमतिं कुरुष्व लोको हि सर्वो विहितो विधात्रा।
तं चैव सर्वं सुखदुःखयोगं लोकोऽब्रवीत्तेन कृतं विधात्रा ।। 4.24.42 ।।
त्रयो हि लोका विहितं विधानं नातिक्रमन्ते वशगा हि तस्य।
प्रीतिं परां प्राप्स्यसि तां तथैव पुत्रस्तु ते प्राप्स्यति यौवराज्यम्।
धात्रा विधानं विहितं तथैव न शूरपत्न्यः परिदेवयन्ति ।। 4.24.43 ।।
आश्वासिता तेन तु राघवेण प्रभावयुक्तेन परन्तपेन।
सा वीरपन्ती ध्वनता मुखेन सुवेषरूपा विरराम तारा ।। 4.24.44 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुर्विंशः सर्गः ।। 24 ।।
सुग्रीवं चैव तारां च साङ्गदं सहलक्ष्मणः।
समानशोकः काकुत्स्थः सान्त्वयन्निदमब्रवीत् ।। 4.25.1 ।।
न शोकपरितापेन श्रेयसा युज्यते मृतः।
यदत्रानन्तरं कार्यं तत्समाधातुमर्हथ ।। 4.25.2 ।।
लोकवृत्तमनुष्ठेयं कृतं वो बाष्पमोक्षणम्।
न कालादुत्तरं किञ्चित्कर्म शक्यमुपासितुम् ।। 4.25.3 ।।
नियतिः कारणं लोके नियतिः कर्मसाधनम्।
नियतिः सर्वभातानां नियोगेष्विह कारणम् ।। 4.25.4 ।।
न कर्ता कस्यचित्कश्चिन्नियोगे चापि नेश्वरः।
स्वाभावे वर्तते लोकस्तस्य कालः परायणम् ।। 4.25.5 ।।
न कालः कालमत्येति न कालः परिहीयते।
स्वभावं च समासाद्य न कश्चिदतिवर्तते ।। 4.25.6 ।।
न कालस्यास्ति बन्धुत्वं न हेतुर्न पराक्रमः।
न मित्रज्ञातिसम्बन्धः कारणं नात्मनो वशः ।। 4.25.7 ।।
किन्तु कालपरीणामो द्रष्टव्यः साधु पश्यता।
धर्मश्चार्थश्च कामश्च कालक्रमसमाहिताः ।। 4.25.8 ।।
इतः स्वां प्रकृतिं वाली गतः प्राप्तः क्रियाफलम्। 
धर्मार्थकामसंयोगैः पवित्रं प्लवगेश्वरः ।। 4.25.9 ।।
स्वधर्मस्य च संयोगाज्जितस्तेन महात्मना।
स्वर्गः परिगृहीतश्च प्राणानपरिरक्षता ।। 4.25.10 ।।
एषा वै नियतिः श्रेष्ठा यां गतो हरियूथपः।
तदलं परितापेन प्राप्तकालमुपास्यताम् ।। 4.25.11 ।।
वचनान्ते तु रामस्य लक्ष्मणः परवीरहा।
अवदत्प्रश्रितं वाक्यं सुग्रीवं गतचेतसम् ।। 4.25.12 ।।
कुरु त्वमस्य सुग्रीव प्रेतकार्यमनन्तरम् ।। 4.25.13 ।।
ताराङ्गदाभ्यां सहितो वालनो दहनं प्रति।
समाज्ञापय काष्ठानि शुष्काणि च बहूनि च ।। 4.25.14 ।।
चन्दनादीनि दिव्यानि वालिसंस्कारकारणात्।
समाश्वासय चैनं त्वमङ्गदं दीनचेतसम् ।। 4.25.15 ।।
मा भूर्बालिशबुद्धिस्त्वं त्वदधीनमिदं पुरम्।
अङ्गदस्त्वानयेन्माल्यं वस्त्राणि विविधानि च।
घृतं तैलमथो गन्धान्यच्चात्र समनन्तरम् ।। 4.25.16 ।।
त्वं तार शिबिकां शीघ्रमादायागच्छ सम्भ्रमात्।
त्वरा गुणवती युक्ता ह्यस्मिन्काले विशेषतः ।। 4.25.17 ।।
सज्जीभवन्तु प्लवगाः शिबिकावहनोचिताः।
समर्था बलिनश्चैव निर्हरिष्यन्ति वालिनम् ।। 4.25.18 ।।
एवमुक्त्वा तु सुग्रीवं सुमित्रानन्दवर्द्धनः।
तस्थौ भ्रातृसमीपस्थो लक्ष्मणः परवीरहा ।। 4.25.19 ।।
लक्ष्मणस्य वचः श्रुत्वा तारः सम्भ्रान्तमानसः।
प्रविवेश गुहां शीघ्रं शिबिकासक्तमानसः ।। 4.25.20 ।।
आदाय शिबिकां तारः स तु पर्यापतत्पुनः ।। 4.25.21 ।।
वानरैरुह्यमानां तां शूरैरुद्वहनोचितैः।
दिव्यां भद्रासनयुतां शिबिकां स्यन्दनोपमाम् ।। 4.25.22 ।।
पक्षिकर्मभिराचित्रां द्रुमकर्मविभूषिताम्।
आचितां चित्रपत्तीभिः सुनिविष्टां समन्ततः ।। 4.25.23 ।।
विमानमिव सिद्धानां जालवातायनावृताम्।
सुनियुक्तां विशालां च सुकृतां विश्वकर्मणा ।। 4.25.24 ।।
दारुपर्वतकोपेतां चारुकर्मपरिष्कृताम्।
वराभरणहारैश्च चित्रमाल्योपशोभिताम् ।। 4.25.25 ।।
गुहागहनसञ्छन्नां रक्तचन्दनरूषिताम्।
पुष्पौघैः समभिच्छन्नां पद्ममालाभिरेव च।
तरुणादित्यवर्णाभिर्भ्राजमानाभिरावृताम् ।। 4.25.26 ।।
ईदृशीं शिबीकां दृष्ट्वा रामो लक्ष्मणमब्रवीत्।
क्षिप्रं विनीयतां वाली प्रेतकार्यं विधीयताम् ।। 4.25.27 ।।
ततो वालिनमुद्यम्य सुग्रीवः शिबिकां तदा।
आरोपयत विक्रोशन्नङ्गदेन सहैव तु ।। 4.25.28 ।।
आरोप्य शिबिकां चैव वालिनं गतजीवितम्।
अलङ्कारैश्च विविधैर्माल्यैर्वस्त्रैश्च भूषितम् ।। 4.25.29 ।।
आज्ञापयत्तदा राजा सुग्रीवः प्लवगेश्वरः।
और्ध्वदैहिकमार्यस्य क्रियतामनुरूपतः ।। 4.25.30 ।।
विश्राणयन्तो रत्नानि विविधानि बहून्यापि।
अग्रतः प्लवगाः यान्तु शिबिका समनन्तरम् ।। 4.25.31 ।।
राज्ञामृद्धिविशेषा हि दृश्यन्ते भुवि यादृशाः।
तादृशं वालिनः क्षिप्रं प्राकुर्वन्नौर्ध्वदैहिकम् ।। 4.25.32 ।।
अङ्गदं परिगृह्याशु तारप्रभृतयस्तदा।
क्रोशन्तः प्रययुः सर्वे वानरा हतबान्धवाः ।। 4.25.33 ।।
ततः प्रणिहिताः सर्वा वानर्योऽस्य वशानुगाः।
चुक्रुशुर्वीर वीरेति भूयः क्रोशन्ति ताः स्त्रियः ।। 4.25.34 ।।
ताराप्रभृतयः सर्वा वानर्यो हतयूथपाः।
अनुजग्मुर्हि भर्तारं क्रशन्त्यः करुणस्वनाः ।। 4.25.35 ।।
तासां रुदितशब्देन वानरीणां वनान्तरे।
वनानि गिरयः सर्वे विक्रोशन्तीव सर्वतः ।। 4.25.36 ।।
पुलिने गिरिनद्यास्तु विविक्ते जलसंवृते।
चितां चक्रुः सुबहवो वानराः शोककर्शिताः ।। 4.25.37 ।।
अवरोप्य ततः स्कन्धाच्छिबिकां वहनोचिताः।
तस्थुरेकान्तमाश्रित्य सर्वे शोकसमन्विताः ।। 4.25.38 ।।
ततस्तारा पतिं दृष्टा शिबिकातलशायिनम्। 
आरोप्याङ्के शिरस्तस्य विललाप सुदुःखिता ।। 4.25.39 ।।
हा वानर महाराज हा नाथ मम वत्सल। 
हा महार्ह महाबाहो हा मम प्रिय पश्य माम्।
जनं न पश्यसीमं त्वं कस्माच्छोकाभिपीडितम् ।। 4.25.40 ।। 
प्रहृष्टमिव ते वक्त्रं गतासोरपि मानद।
अस्तार्कसमवर्णं च लक्ष्यते जीवतो यथा ।। 4.25.41 ।।
एष त्वां रामरूपेण कालः कर्षति वानर।
येन स्म विधवाः सर्वाः कृता एकेषुणा वने ।। 4.25.42 ।।
इमास्तास्तव राजेन्द्र वानर्यो वल्लभाः सदा।
पादैर्विकृष्टमध्वानमागताः किं न बुध्यसे।
तवेष्टा ननु नामैता भार्याश्चन्द्रनिभाननाः ।। 4.25.43 ।।
इदानीं नेक्षसे कस्मात्सुग्रीवं प्लवगेश्वरम्।
एते हि सचिवा राजन् तारप्रभृतयस्तव ।। 4.25.44 ।।
पुरवासी जनश्चायं परिवार्याऽऽसतेऽनघ।
विसर्जयैतान् प्लवगान् यथोचितमरिन्दम।
ततः क्रीडामहे सर्वा वनेषु मदनोत्कटाः ।। 4.25.45 ।।
एवं विलपतीं तारां पतिशोकपरिप्लुताम्।
उत्थापयन्ति स्म तदा वानर्यः शोककर्शिताः ।। 4.25.46 ।।
सुग्रीवेण ततः सार्धमङ्गदः पितरं रुदन्।
चितामारोपयामास शोकेनाभिहतेन्द्रियः ।। 4.25.47 ।।
ततोऽग्निं विधिवद्दत्त्वा सोऽपसव्यं चकार ह। 
पितरं दीर्घमध्वानं प्रस्थितं व्याकुलेन्द्रियः ।। 4.25.48 ।।
संस्कृत्य वालिनं ते तु विधिपूर्वं प्लवङ्गमाः।
आजग्मुरुदकं कर्तुं नदीं शीतजलां शिवाम् ।। 4.25.49 ।।
ततस्ते सहितास्तत्र ह्यङ्गदं स्थाप्य चाग्रतः।
सुग्रीवतारासहिताः सिषिचुर्वालिने जलम् ।। 4.25.50 ।।
सुग्रीवेणैव दीनेन दीनो भूत्वा महाबलः।
समानशोकः काकुत्स्थः प्रेतकार्याण्यकारयत् ।। 4.25.51 ।।
ततस्तु तं वालिनमग्र्यपौरुषं प्रकाशमिक्ष्वाकुवरेषुणा हतम्।
प्रदीप्य दीप्ताग्निसमौजसं तदा सलक्ष्मणं राममुपेयिवान् हरिः ।। 4.25.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चविंशः सर्गः ।। 25 ।।
ततः शोकाभिसन्तप्तं सुग्रीवं क्लिन्नवाससम्।
शाखामृगमहामात्राः परिवार्योपतस्थिरे ।। 4.26.1 ।।
अभिगम्य महाबाहुं राममक्लिष्टकारिणम्।
स्थिताः प्राञ्जलयः सर्वे पितामहमिवर्षयः ।। 4.26.2 ।।
ततः काञ्चनशैलाभस्तरुणार्कनिभाननः।
अब्रवीत्प्राञ्जलिर्वाक्यं हनुमान्मारुतात्मजः ।। 4.26.3 ।।
भवत्प्रसादात्सुग्रीवः पितृपैतामहं महत्।
वानराणां सुदुष्प्रापं प्राप्तो राज्यमिदं प्रभो ।। 4.26.4 ।।
भवता समनुज्ञातः प्रविश्य नगरं शुभम्।
संविधास्यति कार्याणि सर्वाणि ससुहृज्जनः ।। 4.26.5 ।।
स्नातोऽयं विविधैर्गन्धैरौषधैश्च यथाविधि।
अर्चयिष्यति रत्नैश्च माल्यैश्च त्वां विशेषतः ।। 4.26.6 ।।
इमां गिरिगुहां रम्यामभिगन्तुमितोऽर्हसि।
कुरुष्व स्वामिसम्बन्धं वानरान् सम्प्रहर्षयन् ।। 4.26.7 ।।
एवमुक्तो हनुमता राघवः परवीरहा।
प्रत्युवाच हनूमन्तं बुद्धिमान्वाक्यकोविदः ।। 4.26.8 ।।
चतुर्दश समाः सौम्य ग्रामं वा यदि वा पुरम्।
न प्रवेक्ष्यामि हनुमन् पितुर्निर्देशपालकः ।। 4.26.9 ।।
सुसमृद्धां गुहां रम्यां सुग्रीवो वानरर्षभः।
प्रविष्टो विधिवद्वीरः क्षिप्रं राज्येऽभिषिच्यताम् ।। 4.26.10 ।।
एवमुक्त्वा हनूमन्तं रामः सुग्रीवमब्रवीत्।
वृत्तज्ञो वृत्तसम्पन्नमुदारबलविक्रमम् ।। 4.26.11 ।।
इममप्यङ्गदं वीर यौवराज्येऽभिषेचय।
ज्येष्ठस्य स सुतो ज्येष्ठः सदृशो विक्रमेण ते।
अङ्गदोऽयमदीनात्मा यौवराज्यस्य भाजनम् ।। 4.26.12 ।।
पूर्वोऽयं वार्षिको मासः श्रावणः सलिलागमः।
प्रवृत्ताः सौम्य चत्वारो मासा वार्षिकसञ्ज्ञकाः ।। 4.26.13 ।।
नायमुद्योगसमयः प्रविश त्वं पुरीं शुभाम्।
अस्मिन्वत्स्याम्यहं सौम्य पर्वते सहलक्ष्मणः ।। 4.26.14 ।।
इयं गिरिगुहा रम्या विशाला युक्तमारुता।
प्रभूतसलिला सौम्य प्रभूतकमलोत्पला ।। 4.26.15 ।।
कार्तिके समनुप्राप्ते त्वं रावणवधे यत।
एष नः समयः सौम्य प्रविश त्वं स्वमालयम् ।। 4.26.16 ।।
अभिषिक्तः स्वराज्ये च सुहृदः सम्प्रहर्षय ।। 4.26.17 ।।
इति रामाभ्यनुज्ञातः सुग्रीवो वानराधिपः।
प्रविवेश पुरीं रम्यां किष्कन्धां वालिपालिताम् ।। 4.26.18 ।।
तं वानरसहस्राणि प्रविष्टं वानरेश्वरम्।
अभिवाद्य प्रविष्टानि सर्वतः पर्यवारयन् ।। 4.26.19 ।।
ततः प्रकृतयः सर्वा दृष्ट्वा हरिगणेश्वरम्।
प्रणम्य मूर्ध्ना पतिता वसुधायां समाहिताः ।। 4.26.20 ।।
सुग्रीवः प्रकृतीः सर्वाः सम्भाष्योत्थाप्य वीर्यवान्।
भ्रातुरन्तःपुरं सौम्यं प्रविवेश महाबलः ।। 4.26.21 ।।
प्रविश्य त्वभिनिष्क्रान्तं सुग्रीवं प्लवगेश्वरम्।
अभ्यषिञ्चन्त सुहृदः सहस्राक्षमिवामराः ।। 4.26.22 ।।
तस्य पाण्डुरमाजह्रुश्छत्त्रं हेमपरिष्कृतम्।
शुक्ले च वालव्यजने हेमदण्डे यशस्करे ।। 4.26.23 ।।
तथा सर्वाणि रत्नानि सर्वबीजौषधैरपि।
सक्षीराणां च वृक्षाणां प्ररोहान् कुसुमानि च ।। 4.26.24 ।।
शुक्लानि चैव वस्त्राणि श्वेतं चैवानुलेपनम्।
सुगन्धीनि च माल्यानि स्थलजान्यम्बुजानि च ।। 4.26.25 ।।
चन्दनानि च दिव्यानि गन्धांश्च विविधान् बहून्।
अक्षतं जातरूपं च प्रियङ्गुमधुसर्पिषी।
दधि चर्म च वैयाघ्रं वाराही चाप्युपानहौ ।। 4.26.26 ।।
समालम्भनमादाय रोचनां समनः शिलाम्।
आजग्मुस्तत्र मुदिता वराः कन्यास्तु षोडश ।। 4.26.27 ।।
ततस्ते वानरश्रेष्ठं यथाकालं यथाविधि।
रत्नैर्वस्त्रैश्च भक्षैश्च तोषयित्वा द्विजर्षभान् ।। 4.26.28 ।।
ततः कुशपरिस्तीर्णं समिद्धं जातवेदसम्।
मन्त्रपूतेन हविषा हुत्वा मन्त्रविदो जनाः ।। 4.26.29 ।।
ततो हेमप्रतिष्ठाने वरास्तरणसंवृते। 
प्रासादशिखरे रम्ये चित्रमाल्योपशोभिते ।। 4.26.30 ।।
प्राङ्मुखं विविधैर्मन्त्रैः स्थापयित्वा वरासने।
नदीनदेभ्यः संहृत्य तीर्थेभ्यश्च समन्ततः ।। 4.26.31 ।।
आहृत्य च समुद्रेभ्यः सर्वेभ्यो वानरर्षभाः।
अपः कनककुम्भेषु निधाय विमलाः शुभाः ।। 4.26.32 ।।
शुभैर्वृषभशृङ्गैश्च कलशैश्चापि काञ्चनैः।
शास्त्रदृष्टेन विधिना महर्षिविहितेन च ।। 4.26.33 ।।
गजो गवाक्षो गवयः शरभो गन्धमादनः।
मैन्दश्च द्विविदश्चैव हनुमान् जाम्बवान्नलः ।। 4.26.34 ।।
अभ्यषिञ्चन्त सुग्रीवं प्रसन्नेन सुगन्धिना।
सलिलेन सहस्राक्षं वसवो वासवं यथा ।। 4.26.35 ।।
अभिषिक्ते तु सुग्रीवे सर्वे वानरपुङ्गवाः।
प्रचुक्रुशुर्महात्मानो हृष्टास्तत्र सहस्रशः ।। 4.26.36 ।।
रामस्य तु वचः कुर्वन् सुग्रीवो हरिपुङ्गवः। 
अङ्गदं सम्परिष्वज्य यौवराज्येऽभ्यषेचयत् ।। 4.26.37 ।।
अङ्गदे चाभिषिक्ते तु सानुक्रोशाः प्लवङ्गमाः।
साधु साध्विति सुग्रीवं महात्मानोऽभ्यपूजयन् ।। 4.26.38 ।।
रामं चैव महात्मानं लक्ष्मणं च पुनः पुनः। 
प्रीताश्च तुष्टुवुः सर्वे तादृशे तत्र वर्तति ।। 4.26.39 ।।
हृष्टपुष्टजनाकीर्णा पताकाध्वजशोभिता।
बभूव नगरी रम्या किष्किन्धा गिरिगह्वरे ।। 4.26.40 ।।
निवेद्य रामाय तदा महात्मने महाभिषेकं कपिवाहिनीपतिः।
रुमां च भार्यां प्रतिलभ्य वीर्यवानवाप राज्यं त्रिदशाधिपो यथा ।। 4.26.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षड्विंशः सर्गः ।। 26 ।।
अभिषिक्ते तु सुग्रीवे प्रविष्टे वानरे गुहाम्।
आजगाम सह भ्रात्रा रामः प्रस्रवणं गिरिम् ।। 4.27.1 ।।
शार्दूलमृगसङ्घुष्टं सिंहैर्भीमरवैर्वृतम्।
नानागुल्मलतागूढं बहुपादपसङ्कुलम् ।। 4.27.2 ।।
ऋक्षवानरगोपुच्छैर्मार्जारैश्च निषेवितम्।
मेघराशिनिभं शैलं नित्यं शुचिजलाश्रयम् ।। 4.27.3 ।।
तस्य शैलस्य शिखरे महतीमायतां गुहाम्।
प्रत्यगृह्णत वासार्थं रामः सौमित्रिणा सह ।। 4.27.4 ।।
कृत्वा च समयं सौम्यः सुग्रीवेण सहानघः।
कालयुक्तं महद्वाक्यमुवाच रघुनन्दनः।
विनीतं भ्रातरं भ्राता लक्ष्मणं लक्ष्मिवर्धनम् ।। 4.27.5 ।।
इयं गिरिगुहा रम्या विशाला युक्तमारुता।
अस्यां वसाव सौमित्रे वर्षरात्रमरिन्दम ।। 4.27.6 ।।
गिरिशृङ्गमिदं रम्यमुन्नतं पार्थिवात्मज।
श्वेताभिः कृष्णताम्राभिः शिलाभिरुपशोभितम् ।। 4.27.7 ।।
नानाधातुसमाकीर्णं दरीनिर्झरशोभितम्।
विविधैर्वृक्षषण्डैश्च चारुचित्रलतावृतम् ।। 4.27.8 ।।
नानाविहगसङ्घुष्टं मयूररवनादितम्।
मालतीकुन्दगुल्मैश्च सिन्दुवारकुरण़्टकैः ।। 4.27.9 ।।
कदम्बार्जुनसर्जैश्च पुष्पितैरुपशोभितम् ।। 4.27.10 ।।
इयं च नलिनी रम्या फुल्लपङ्कजमण्डिता।
नातिदूरे गुहाया नौ भविष्यति नृपात्मज ।। 4.27.11 ।।
प्रागुदक्प्रवणे देशे गुहा साधु भविष्यति। 
पश्चाच्चैवोन्नता सौम्य निवातेयं भविष्यति ।। 4.27.12 ।।
गुहाद्वारे च सौमित्रे शिला समतला शुभा।
श्लक्ष्णा चैवायता चैव भिन्नाञ्जनचयोपमा ।। 4.27.13 ।।
गिरिशृङ्गमिदं तात पश्य चोत्तरतः शुभम्।
भिन्नाञ्जनचयाकारमम्भोधरमिवोत्थितम् ।। 4.27.14 ।।
दक्षिणस्यामपि दिशि स्थितं श्वेतमिवापरम्।
कैलासशिखरप्रख्यं नानाधातुविभूषितम् ।। 4.27.15 ।।
प्राचीनवाहिनीं चैव नदीं भृशमकर्दमाम्।
गुहायाः पूर्वतः पश्य त्रिकूटे जाह्नवीमिव ।। 4.27.16 ।।
चम्पकैस्तिलैस्तालैस्तमालैरतिमुक्तकैः।
पद्मकैः सरलैश्चैव अशोकैश्चैव शोभिताम् ।। 4.27.17 ।।
वानीरैस्तिमिशैश्चैव वकुलैः केतकैर्धवैः।
हिन्तालैस्तिरिटैर्नीपैर्वेत्रकैः कृतमालकैः ।। 4.27.18 ।।
तीरजैः शोभिता भाति नानारूपैस्ततस्ततः।
वसनाभरणोपेता प्रमदेवाभ्यलङ्कृता ।। 4.27.19 ।।
शतशः पक्षिसङ्घैश्च नानानादैर्विनादिता।
एकैकमनुरक्तैश्च चक्रवाकैरलङ्कृता ।। 4.27.20 ।।
पुलिनैरतिरम्यैश्च हंससारससेवितैः।
प्रहसन्तीव भात्यैषा नारी सर्वविभूषिता ।। 4.27.21 ।।
क्वचिन्नीलोत्पलच्छन्ना भाति रक्तोत्पलैः क्वचित्।
क्वचिदाभाति शुक्लैश्च दिव्यैः कुमुदकुड्मलैः ।। 4.27.22 ।।
पारिप्लवशतैर्जुष्टा बर्हिणक्रौञ्चनादिता।
रमणीया नदी सौम्य मुनिसङ्घैर्निषेविता ।। 4.27.23 ।।
पश्य चन्दनवृक्षाणां पड्क्तीः सुरचिता इव।
ककुभानां च दृश्यन्ते मनसेवोदिताः समम् ।। 4.27.24 ।।
अहो सुरमणीयोऽयं देशः शत्रुनिषूदन।
दृढं रंस्याव सौमित्रे साध्वत्र निवसावहै ।। 4.27.25 ।।
इतश्च नातिदूरे सा किष्कन्धा चित्रकानना।
सुग्रीवस्य पुरी रम्या भविष्यति नृपात्मज ।। 4.27.26 ।।
गीतवादित्रनिर्घोषः श्रूयते जयतां वर।
नर्दतां वानराणां च मृदङ्गाडम्बरैः सह ।। 4.27.27 ।।
लब्ध्वा भार्यां कपिवरः प्राप्य राज्यं सुहृद्वृतः। 
ध्रुवं नन्दति सुग्रीवः सम्प्राप्य महतीं श्रियम् ।। 4.27.28 ।।
इत्युक्त्वा न्यवसत्तत्र राघवः सहलक्ष्मणः।
बहुदृश्यदरीकुञ्जे तस्मिन् प्रस्रवणे गिरौ ।। 4.27.29 ।।
सुसुखेपि बहुद्रव्ये तस्मिन् हि धरणीधरे।
वसतस्तस्य रामस्य रतिरल्पापि नाभवत्।
हृतां हि भार्यां स्मरतः प्राणेभ्योऽपि गरीयसीम् ।। 4.27.30 ।।
उदयाभ्युदितं दृष्ट्वा शशाङ्कं च विशेषतः।
आविवेश न तं निद्रा निशासु शयनं गतम् ।। 4.27.31 ।।
तत्समुत्थेन शोकेन बाष्पोपहतचेतसम्।
तं शोचमानं काकुत्स्थं नित्यं शोकपरायणम् ।। 4.27.32 ।।
तुल्यदुःखोऽब्रवीद्भ्राता लक्ष्मणोऽनुनयन् वचः ।। 4.27.33 ।।
अलं वीर व्यथां गत्वा न त्वं शोचितुमर्हसि।
शोचतो व्यवसीदन्ति सर्वार्था विदितं हि ते ।। 4.27.34 ।।
भवान् क्रियापरो लोके भवान् दैवपरायणः।
आस्तिको धर्मशीलश्च व्यवसायी च राघव ।। 4.27.35 ।।
न ह्यव्यवसितः शुत्रुं राक्षसं तं विशेषतः।
समर्थस्त्वं रणे हन्तुं विक्रमैर्जिह्मकारिणम् ।। 4.27.36 ।।
समुन्मूलय शोकं त्वं व्यवसायं स्थिरं कुरु।
ततः सपरिवारं तं निर्मूलं कुरु राक्षसम् ।। 4.27.37 ।।
पृथिवीमपि काकुत्स्थ ससागरवनाचलाम्।
परिवर्तयितुं शक्तः किमङ्ग पुन रावणम् ।। 4.27.38 ।।
शरत्कालं प्रतीक्षस्व प्रावृट्कालोऽयमागतः।
ततः सराष्ट्रं सगणं रावणं त्वं वधिष्यसि ।। 4.27.39 ।।
अहं तु खलु ते वीर्यं प्रसुप्तं प्रतिबोधये।
दीप्तैराहुतिभिः काले भस्मच्छन्नमिवानलम् ।। 4.27.40 ।।
लक्ष्मणस्य तु तद्वाक्यं प्रतिपूज्य हितं शुभम्।
राघवः सुहृदं स्निग्धमिदं वचनमब्रवीत् ।। 4.27.41 ।।
वाच्यं यदनुरक्तेन स्निग्धेन च हितेन च।
सत्यविक्रमयुक्तेन तदुक्तं लक्ष्मण त्वया ।। 4.27.42 ।।
एष शोकः परित्यक्तः सर्वकार्यावसादकः।
विक्रमेष्वप्रतिहतं तेजः प्रोत्साहयाम्यहम् ।। 4.27.43 ।।
शरत्कालं प्रतीक्षिष्ये स्थितोऽस्मि वचने तव।
सुग्रीवस्य नदीनां च प्रसादमनुपालयन् ।। 4.27.44 ।।
उपकारेण वीरस्तु प्रतिकारेण युज्यते। 
अकृतज्ञोऽप्रतिकृतो हन्ति सत्त्ववतां मनः ।। 4.27.45 ।।
अथैवमुक्तः प्रणिधाय लक्ष्मणः कृताञ्जलिस्तत्प्रतिपूज्य भाषितम्।
उवाच रामं स्वभिरामदर्शनं प्रदर्शयन् दर्शनमात्मनः शुभम् ।। 4.27.46 ।।
यथोक्तमेतत्तव सर्वमीप्सितं नरेन्द्र कर्ता नचिराद्धरीश्वरः।
शरत्प्रतीक्षः क्षमतामिमं भवान् जलप्रपातं रिपुनिग्रहे धृतः ।। 4.27.47 ।।
नियम्य कोपं प्रतिपाल्यतां शरत्क्षमस्व मासांश्चतुरो मया सह।
वसाचलेऽस्मिन्मृगराजसेविते संवर्धयन् शत्रुवधे समुद्यमम् ।। 4.27.48 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे सप्तविंशः सर्गः ।। 27 ।।
स तथा वालिनं हत्वा सुग्रीवमभिषिच्य च।
वसन्माल्यवतः पृष्ठे रामो लक्ष्मणमब्रवीत् ।। 4.28.1 ।।
अयं स कालः सम्प्राप्तः समयोऽद्य जलागमः।
सम्पश्य त्वं नभो मेघैः संवृतं गिरिसन्निभैः ।। 4.28.2 ।।
नवमासधृतं गर्भं भास्करस्य गभस्तिभिः।
पीत्वा रसं समुद्राणां द्यौः प्रसूते रसायनम् ।। 4.28.3 ।।
शक्यमम्बरमारुह्य मेघसोपानपङ्क्तिभिः।
कुटजार्जुनमालाभिरलङ्कर्तुं दिवाकरम् ।। 4.28.4 ।।
सन्ध्यारागोत्थितैस्ताम्रैरन्तेष्वधिकपाण्डरैः।
स्निग्धैरभ्रपटच्छेदैर्बद्धव्रणमिवाम्बरम् ।। 4.28.5 ।।
मन्दमारुतनिश्वासं सन्ध्याचन्दनरञ्जितम्।
आपाण्डुजलदं भाति कामातुरमिवाम्बरम् ।। 4.28.6 ।।
एषा धर्मपरिक्लिष्टा नववारिपरिप्लुता।
सीतेव शोकसन्तप्ता मही बाष्पं विमुञ्चति ।। 4.28.7 ।।
मेघोदरविनिर्मुक्ताः कह्लारसुखशीतलाः।
शक्यमञ्जलिभिः पातुं वाताः केतकिगन्धिनः ।। 4.28.8 ।।
एष फुल्लार्जुनः शैलः केतकैरधिवासितः।
सुग्रीव इव शान्तारिर्धाराभिरभिषिच्यते ।। 4.28.9 ।।
मेघकृष्णाजिनधरा धारायज्ञोपवीतिनः।
मारुतापूरितगुहाः प्राधीता इव पर्वताः ।। 4.28.10 ।।
कशाभिरिव हैमीभिर्विद्युद्भिरिव ताडितम्।
अन्तः स्तनितनिर्घोषं सवेदनमिवाम्बरम् ।। 4.28.11 ।।
नीलमेघाश्रिता विद्युत् स्फुरन्ती प्रतिभाति मे।
स्फुरन्ती रावणस्याङ्के वैदेहीव तपस्विनी ।। 4.28.12 ।।
इमास्ता मन्मथवतां हिताः प्रतिहता दिशः।
अनुलिप्ता इव घनैर्नष्टग्रहनिशाकराः ।। 4.28.13 ।।
क्वचिद्वाष्पाभिसंरुद्धान् वर्षागमसमुत्सुकान्।
कुटजान् पश्य सौमित्रे पुष्पितान् गिरिसानुषु।
मम शोकाभिभूतस्य कामसन्दीपनान् स्थितान् ।। 4.28.14 ।।
रजः प्रशान्तं सहिमोऽद्य वायुर्निदाघदोषप्रसराः प्रशान्ताः।
स्थिता हि यात्रा वसुधाधिपानां प्रवासिनो यान्ति नराः स्वदेशान् ।। 4.28.15 ।।
सम्प्रस्थिता मानसवासलुब्धाः प्रियान्विताः सम्प्रति चक्रवाकाः।
अभीक्ष्णवर्षोदकविक्षतेषु यानानि मार्गेषु न सम्पतन्ति ।। 4.28.16 ।।
क्वचित्प्रकाशं क्वचिदप्रकाशं नभः प्रकीर्णाम्बुधरं विभाति।
क्वचित्क्वचित्पर्वतसन्निरुद्धं रूपं यथा शान्तमहार्णवस्य ।। 4.28.17 ।।
व्यामिश्रितं सर्जकदम्बपुष्पैर्नवं जलं पर्वतधातुताम्रम्।
मयूरकेकाभिरनुप्रयातं शैलापगाः शीघ्रतरं वहन्ति ।। 4.28.18 ।।
रसाकुलं षट्पदसन्निकाशं प्रभुज्यते जम्बुफलं प्रकामम्।
अनेकवर्णं पवनावधूतं भूमौ पतत्याम्रफलं विपक्वम् ।। 4.28.19 ।।
विद्युत्पताकाः सबलाकमालाः शैलेन्द्रकूटाकृतिसन्निकाशाः।
गर्जन्ति मेघाः समुदीर्णनादा मत्ता गजेन्द्रा इव संयुगस्थाः ।। 4.28.20 ।।
वर्षोदकाप्यायितशाद्वलानि प्रवृत्तनृत्तोत्सवबर्हिणानि।
वनानि निर्वृष्टबलाहकानि पश्यापराह्णेष्वधिकं विभान्ति ।। 4.28.21 ।।
समुद्वहन्तः सलिलातिभारं बलाकिनो वारिधरा नदन्तः।
महत्सु शृङ्गेषु महीधराणां विश्रम्य विश्रम्य पनः प्रयान्ति ।। 4.28.22 ।।
मेघाभिकामा परिसन्पतन्ती सम्मोदिता भाति बलाकपङ्क्तिः।
वातावधूता वरपौण्डरीकी लम्बेव माला रचिताऽम्बरस्य ।। 4.28.23 ।।
बालेन्द्रगोपान्तरचित्रितेन विभाति भूमिर्नवशाद्वलेन।
गात्रानुवृत्तेन शुकप्रभेण नारीव लाक्षोक्षितकम्बलेन ।। 4.28.24 ।।
निद्रा शनैः केशवमभ्युपैति द्रुतं नदी सागरभ्युपैति।
हृष्टा बलाका घनमभ्युपैति कान्ता सकामा प्रियमभ्युपैति ।। 4.28.25 ।।
जाता वनान्ताः शिखिसम्प्रनृत्ता जाताः कदम्बाः सकदम्बशाखाः।
जाता वृषा गोषु समानकामा जाता मही सस्यवनाभिरामा ।। 4.28.26 ।।
वहन्ति वर्षन्ति नदन्ति भान्ति ध्यायन्ति नृत्यन्ति समाश्वसन्ति।
नद्यो घना मत्तगजा वनान्ताः प्रियाविहीनाः शिखिनः प्लवङ्गाः ।। 4.28.27 ।।
प्रहर्षिताः केतकपुष्पगन्धमाघ्राय हृष्टा वननिर्झरेषु। 
प्रपातशब्दाकुलिता गज्रन्द्राः सार्धं मयूरैः समदा नदन्ति ।। 4.28.28 ।।
धारानिपातैरभिहन्यमानाः कदम्बशाखासु विलम्बमानाः।
क्षणार्जितं पुष्परसावगाढं शनैर्मदं षट्चरणास्त्यजन्ति ।। 4.28.29 ।।
अङ्गारचूर्णोत्करसन्निकाशैः फलैः सुपर्याप्तरसैः समृद्धैः।
जम्बूद्रुमाणां प्रविभान्ति शाखा निलीयमाना इव षट्पदौघैः ।। 4.28.30 ।।
तडित्पताकाभिरलङ्कृतानामुदीर्णगम्भीरमहारवाणाम्।
विभान्ति रूपाणि बलाहकानां रणोद्यतानामिव वारणानाम् ।। 4.28.31 ।।
मार्गानुगः शैलवनानुसारी सम्प्रस्थितो मेघरवं निशम्य।
युद्धाभिकामः प्रतिनागशङ्की मत्तो गजेन्दः प्रतिसन्निवृत्तः ।। 4.28.32 ।।
क्वचित्प्रगीता इव षट्पदौघैः क्वचित्प्रनृत्ता इव नीलकण्ठैः।
क्वचित्प्रमत्ता इव वारणेन्द्रैर्विभान्त्यनेकाश्रयिणो वनान्ताः ।। 4.28.33 ।।
कदम्बसर्जार्जुनकन्दलाढ्या वनान्तभूमिर्नववारिपूर्णा।
मयूरमत्ताभिरुतप्रनृत्तैरापानभूमिप्रतिमा विभाति ।। 4.28.34 ।।
मुक्तासकाशं सलिलं पतद्वै सुनर्मलं पत्त्रपुटेषु लग्नम्।
हृष्टा विवर्णच्छदना विहङ्गाः सुरेन्द्रदत्तं तृषिताः पिबन्ति ।। 4.28.35 ।।
षट्पादतन्त्रीमधुराभिधानं प्लवङ्गमोदीरितकण्ठतालम्।
आविष्कृतं मेघमृदङ्गनादैर्वनेषु सङ्गीतमिव प्रवृत्तम् ।। 4.28.36 ।। षट्पादा- भृङ्गाः एव तन्त्री तस्या मधुराभिधानं- मधुरनादः यस्मिन्।
क्वचित्प्रनृत्तैः क्वचिदुन्नदद्भिः क्वचिच्च वृक्षाग्रनिषण्णकायैः।
व्यालम्बबर्हाभरणैर्मयूरैर्वनेषु सङ्गीतमिव प्रवृत्तम् ।। 4.28.37 ।।
स्वनैर्घनानां प्लवगाः प्रबुद्धा विहाय निद्रां चिरसन्निरुद्धाम्।
अनेकरूपाकृतिवर्णनादा नवाम्बुधाराभिहता नदन्ति ।। 4.28.38 ।।
नद्यः समुद्वाहितचक्रवाकास्तटानि शीर्णान्यपवाहयित्वा।
दृप्ता नवप्राभृतपूर्णभोगा द्रुतं स्वभार्तारमुपोपयान्ति ।। 4.28.39 ।।
नीलेषु नीलाः प्रविभान्ति सक्ता मेघेषु मेघा नववारिपूर्णाः।
दवाग्निदग्धेषु दवाग्निदग्धाः शैलेषु शैला इव बद्धमूलाः ।। 4.28.40 ।।
प्रहृष्टसन्नादितबर्हिणानि सशक्रगोपाकुलशाद्वलानि।
चरन्ति नीपार्जुनवासितानि गजाः सुरम्याणि वनान्तराणि ।। 4.28.41 ।।
नवाम्बुधाराहतकेसराणि द्रुतं परित्यज्य सरोरुहाणि।
कदम्बपुषाणि सकेसराणि नवानि हृष्टा भ्रमराः पतन्ति ।। 4.28.42 ।।
मत्ता गजेन्द्रा मुदिता गजेन्द्रा वनेषु विश्रान्ततरा मृगेन्द्राः।
रम्या नगेन्द्रा निभृता नरेन्द्राः प्रक्रीडितो वारिधरैः सुरेन्द्रः ।। 4.28.43 ।।
मेघाः समुद्भूतसमुद्रनादा महाजलोघैर्गगनावलम्बाः।
नदीस्तटाकानि सरांसि वापीर्महीं च कृत्स्नामपवाहयन्ति ।। 4.28.44 ।।
वर्षप्रवेगा विपुलाः पतन्ती प्रवान्ति वाताः समुदीर्णघोषाः।
प्रनष्टकूलाः प्रवहन्ति शीघ्रं नद्यो जलैर्विप्रतिपन्नमार्गाः ।। 4.28.45 ।।
नरैर्नरन्द्रा इव पर्वतेन्द्राः सुरेन्द्रदत्तैः पवनोपनीतैः।
घनाम्बुकुम्भैरभिषिच्यमाना रूपं श्रियं स्वामिव दर्शयन्ति ।। 4.28.46 ।।
घनोपगूढं गगनं सतारं न भास्करो दर्शनमभ्युपैति। 
नवैर्जलौघैर्धरणी विसृप्ता तमोविलिप्ता न दिशः प्रकाशाः ।। 4.28.47 ।।
महान्ति कूटानि महीधराणां धाराभिधौतान्यधिकं विभान्ति। 
महाप्रमाणैर्विपुलैः प्रपातैर्मुक्ताकलापैरिव लम्बमानैः ।। 4.28.48 ।।
शैलोपलप्रस्खलमानवेगाः शैलोत्तमानां विपुलाः प्रपाताः।
गुहासु सन्नादितबर्हिणासु हारा विकीर्यन्त इवाभिभान्ति ।। 4.28.49 ।।
शीघ्रप्रवेगा विपुलाः प्रपाता निर्धौतशृङ्गोपतला गिरीणाम्।
मुक्ताकलापप्रतिमाः पतन्तो महागुहोत्सङ्गतलैर्ध्रियन्ते ।। 4.28.50 ।।
सुरतामर्दविच्छिन्नाः स्वर्गस्त्रीहारमौक्तिकाः।
पतन्तीवाकुला दिक्षु तोयधराः समन्ततः ।। 4.28.51 ।।
निलीयमानैर्विहगैर्निमीलद्भिश्च पङ्कजैः।
विकसन्त्या च मालत्या गतोऽस्तं ज्ञायते रविः ।। 4.28.52 ।।
वृत्ता यात्रा नरेन्द्राणां सेना प्रतिनिवर्तते।
वैराणि चैव मार्गाश्च सलिलेन समीकृताः ।। 4.28.53 ।।
मासि प्रोष्ठपदे ब्रह्म ब्रणानां विवक्षताम्।
अयमध्यायसमयः सामगानामुपस्थितः ।। 4.28.54 ।।
निवृत्तकर्मायतनो नूनं सञ्चितसञ्चयः।
आषाढीमभ्युपगतो भरतः कोसलाधिपः ।। 4.28.55 ।।
नूनमापूर्यमाणायाः सरय्वा वर्धते रयः।
मां समीक्ष्य समायान्तमयोध्याया इव स्वनः ।। 4.28.56 ।।
इमाः स्फीतगुणा वर्षाः सुग्रीवः सुखमश्नुते।
विजितारिः सदारश्च राज्ये महति च स्थितः ।। 4.28.57 ।।
अहं तु हृतदारश्च राज्याच्च महतश्च्युतः।
नदीकूलमिव क्लिन्नमवसीदामि लक्ष्मण ।। 4.28.58 ।।
शोकश्च मम विस्तीर्णो वर्षाश्च भृशदुर्गमाः।
रावणश्च महान् शत्रुरपारं प्रतिभाति मे ।। 4.28.59 ।।
अयात्रां चैव दृष्ट्वेमां मार्गांश्च भृशदुर्गमान्।
प्रणते चैव सुग्रीवे न मया किञ्चिदीरितम् ।। 4.28.60 ।।
अपि चातिपरिक्लिष्टं चिराद्दारैः समागतम्।
आत्मकार्यगरीयस्त्वाद्वक्तुं नेच्छामि वानरम् ।। 4.28.61 ।।
स्वयमेव हि विश्रम्य ज्ञात्वा कालमुपागतम्।
उपकारं च सुग्रीवो वेत्स्यते नात्र संशयः ।। 4.28.62 ।।
तस्मात्कालप्रतीक्षोऽहं स्थितोऽस्मि शुभलक्षण। 
सुग्रीवस्य नदीनां च प्रसादमनुपालयन् ।। 4.28.63 ।।
उपकारेण वीरो हि प्रतिकारेण युज्यते।
अकृतज्ञोऽप्रतिकृतो हन्ति सत्त्ववतां मनः ।। 4.28.64 ।।
तमेवमुक्तः प्रणिधाय लक्ष्मणः कृताञ्जलिस्तत्प्रतिपूज्य भाषितम्।
उवाच रामं स्वभिरामदर्शनं प्रदर्शयन् दर्शनमात्मनः शुभम् ।। 4.28.65 ।।
यथोक्तमेतत्तव सर्वमीप्सितं नरेन्द्र कर्ता नचिराद्धरीश्वरः।
शरत्प्रतीक्षः क्षमतामिमं भवान् जलप्रपातं रिपुनिग्रहे धृतः ।। 4.28.66 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे अष्टाविंशः सर्गः ।। 28 ।।
