।। श्रीमते हयग्रीवायनमः ।।
श्रीमते श्रीसीतालक्ष्मण भरतशत्रुघ्न हनुमत्समेतश्रीरामचन्द्रपरब्रह्मणे नमः ।।
अथ चिद्युखोक्तं मिथ्यात्वं निराकरोति न पञ्चम इति । स्वात्यन्ताभावसमानाधिकरणतया प्रतीयमानत्वमिति पूर्वोक्तः पञ्चमः कल्प इत्यर्थः । अत्र वस्तुतः स्वात्यन्ताभावाधिकरणं यत् तद्वृत्तितया प्रतीयमानत्वं न विवक्षितं अन्यथाख्यातिविषयत्वमित्युक्त द्वितीयकल्पाभेदप्रसंगात् । नापि स्वात्यन्ताभाव सामानाधिकरण्यप्रकारक  प्रतीतिविषयत्वं परोक्तवाक्यादि जन्यतादृश प्रतीति विषयतामादाय सिद्धसाधनादेः दुर्वारतया द्वितीयकल्पनदेव तस्यापि निरस्तप्रायत्वात् । अतः पूर्वं विकल्पग्रन्थे व्याख्यातरीत्या स्वप्राकरकधीविशेष्यता व्यापकस्वात्यन्ताभाव(क)कल्पेत्वमेव विवक्षितं । समानाधिकरणे अधिकरणपदार्थाधिकरणत्वावच्छेदेन समानपदर्थभूताधिकरणाभिन्नत्वबोधनेन उक्तार्थलाभसंभवात् । ततश्च स्वप्रकारकधीविशेष्यताव्यापकाभावप्रतियोगित्वमित्यर्थः पर्यवस्यति । अत एवचन्द्रिकायां स्वात्यन्ताभाव(स्वाधि)करण एव प्रतीयमानत्वमित्यादिसिद्धिग्रन्थमुपादाय एवकारो शेषार्थकः-अशेषार्थकञ्च व्यापकत्वं तथा च  वाच्य एव प्रमेयवत्वमित्यादौ वाच्यत्वे मेयत्वस्यैव प्रकृते स्वात्यन्ताभावे स्वप्रकारकधी  विशेष्यत्वव्यापकतालाभात्  उक्तव्यापकताश्रयात्यन्ताभावप्रतियोगित्वमिथ्यात्वमित्यर्थः उपपादितः । तस्मादयमेवार्थः परेषामभिमतः । तथापि स्वात्यन्ताभावसमानाधिकरणतयेत्यादिवाक्यस्य स्वप्रकारकप्रतीति (विशेष्यता व्यापकस्वात्यन्ताभाव प्रकारकप्रतीति) विशेष्यताकत्वमित्यर्थेऽपि तात्पर्यं संभवति  प्रतिपन्नोपाधावभाव प्रतीतेरेव बाधरूपत्वात् बाधितत्वस्य मिथ्यात्वरूपतया प्रसिद्धत्वाच्च । अत एवात्र अभावप्रतीतिस्वसमानाधिकरण्यस्वोत्तरकालिकत्वोभयसंबन्धेन   स्वप्रकारकप्रतीतिविशिष्ट प्रतीति रूपा विवक्षिता तस्मात् पूर्वोक्तरीत्या सिद्धसाधनादि दोषस्य नावकाशः । ततश्च स्वसमानाधिकरण तयेत्यादि वाक्यस्य स्वप्रकारकप्रतीति  विशेष्यता  व्यापकनिरुक्तरूपस्वाभावप्रतीति  विशेष्यताकत्व मित्यर्थो विवक्षितो वा उत्सवप्रकारकधी  विशेष्यताव्यापकाभावप्रतीयोगित्व मात्रम्विवक्षितमिति विकल्पद्वयं मनसि निधायभाव प्रतीतिघटितमाद्यपक्षं  दूषयतिप्रत्यक्षाद्यैरिति। अत्र तत्तत् प्रतियोग्यधिकरणे तत्तत् प्रतीतेरेव बाधकप्रमाणसमवधानदशायां तत्तत् अभावप्रकारकत्वमस्तीति अभावप्रतीतिविशेष्यताया व्यापकत्वं विवक्षितं उत यस्मिन्नधिकरणे येन प्रमाणेन यद्वत्वमवगतं तेनैव प्रमाणेन तत्र तदभाववत्वमवगम्यत इति वा उत प्रत्यक्षेणावगतस्य अनुमानादिप्रमाणेन तत्तदधिकरणे  सर्वत्राभावप्रतीति विकल्पनीयस्य प्रकारत्रयस्यापि दूषणमत्र विवक्षितं तद्विधायकैः प्रतियोगिमत्ताग्राहकैः प्रत्यक्षाद्यैः प्रत्यक्षानुमितिशाब्दरूपैः प्रत्ययैरभावग्रहासंभवात् तत्तदधिकरणे प्रकारतया भावस्य विषयीकरणासंभवात् इत्यर्थकतया आद्यः प्रकारो दूषितः । अत्र तत्तदधिकरणे तत्तत् प्रतियोगिग्राहिकानां अनाहार्यप्रतीतीनां तत्तदभावप्रकारकत्वं सर्वानुभवविरुद्धं परैरनभ्युपगतं अनाहार्यप्रतीतेरेव बाधरूपत्वादाहार्यप्रतीतिसंभवो किञ्चित्कर  इति  भावः । यस्मिन्नधिकरणे  लौकिकप्रत्यक्षेण  प्रतियोगित्वं  गृहीतं तस्मिन्नधिकरणे पुनरभावस्य प्रत्यक्षं न संभवति प्रतियोगिमत्यधिकरणे अभावस्य लौकिकसन्निकर्षासंभवात् तत्राभावसन्निकर्षभावाभ्युपगमेऽपि प्रतियोग्यधिकरणदेशकालान वच्छिन्नविशेषणताया एवाभावसन्निकर्षरूपत्वात् भूतलादावपि घटादेर्नित्यसंसर्गाभावाभ्युपगन्तृभिः तार्किकैरपि तथैवाभ्युपगमात् अन्यथा अनुभवविरोधात् तस्मात् यस्मिन्नधिकरणे प्रथमं प्रतियोगिनो न  लौकिकप्रत्यक्षं  किन्त्बलौकिकमेव तत्र  पुनरभावलौकिकप्रत्यक्षसंभवेऽपि  यत्र प्रतियोगिनः प्रथमं लौकिकप्रत्यक्षं भवति तत्र  पुनरभाव प्रत्यक्षस्य  लौकिकसन्निकर्षाजन्यत्वरूपप्रतिबध्यतावच्छेदकाक्रान्ततया  तदुत्पादो  न संभवत्येव । नचान्यस्य प्रतियोगिप्रत्यक्षमन्यस्याभाव प्रत्यक्षमिति व्यापकता संभवति । प्रतियोगिमत्ताप्रतीतिसामा-नाधिकरण्यादिमति बाधरूपप्रतीतिर्विवक्षितेति पूर्वमेवोक्तत्वात् । अत एव यत्रानुमानेन शब्देन वा प्रथमं प्रतियोगिमत्ताग्रहः तत्र पुनरनुमानानन्तरेण वाक्यान्तरेण वा अभावप्रतीतिर्न संभवति बाधनिश्चस्या-योग्यतानिश्चयस्य चानुमितिमात्रे शाब्दमात्रे प्रतिबन्धकत्वादित्यर्थकतया द्वितीय प्रकारोऽपि । दूषितः प्राथमिकप्रतीतेरप्रामाण्यशंकाग्रस्ततया अप्रतिबन्धकत्वशंकातु मूल एव निराकरिष्यते । एवं प्रत्यक्षेणावगतस्यानुमानादिनापि बाधो न संभवति । अनुमानादेः प्रत्यक्षोपजीवकतया तत् बाधनासामथर्यात् तदानुगुण्येनैव प्रवृत्तेश्च । यत्र घटादिमत्वं प्रत्यक्षेणावगतं तत्र घटसंयोगादिहेतुना तत् साक्षात्कर्तुरन्यस्यानाप्तस्य वाक्येन च तत्सिद्धेरौत्सर्गिकत्वात् । तस्मात् प्रत्यक्षसिद्धस्य प्रमाणान्तरेण बाधो न संभवतीत्यर्थस्य विवक्षिततया तृतीयप्रकारोपि दूषितः । प्रत्यक्षाद्यैरित्यत्राद्यपदस्य योजनाभेदेन उपजीव्यपरत्वस्यापि संभवादयमर्थोऽपि वाक्याल्लभ्यते प्रमाणव्यक्तिभेदात् बहुवचनमप्युपद्यते इति ज्ञेयं अनुपलब्धेः प्रमाणान्तरत्ववादिपरमतानुसारेण तु तत्तदधिकरणे प्रत्यक्षादिरूपतत्तद्वस्तुविषयक प्रत्ययविशिष्टानां पुरूषाणां तत्तदनुपलब्धिरूपाभावग्रहकारणाभावादभावप्रतीतिर्नसंभवति । अतीन्द्रियपदार्थानामपि तत्तत् साधक प्रमाणैस्तत्तदधिकरणे निश्चिततया तेषामपि तत्राभावप्रतीतिर्नसंभवतीत्यर्थः  ।प्रत्यक्षाद्यैरितिइत्थंभूतलक्षणे तृतीया वैशिष्ट्यार्थिकेति बोध्या । ननु ""अथात आदेशो नेति नेति'' ""तस्मान्नविज्ञानमृतेस्ति किञ्चित् क्वचित् कदाचित् द्विज वस्तुजातं''  इत्यादि  श्रुतिस्मृतिभि र्वियदादि प्रपञ्चस्य सर्वत्रैवाभावो बोध्यते । तादृशबोधे च तत्तदधिकरणे तत्तत्प्रतियोगिमत्तानिश्चयो न विरोधी देशत्वकालत्वरूप सामान्यधर्मावच्छिन्ने विज्ञानभिन्नत्वादिरूपसामान्यधर्मावच्छिन्ननिषेधं प्रति तत्तदधिकरणविशेष  तत्तद्विशेषे रूपावच्छिन्नवत्तानिश्चयस्य  साक्षात्प्रतिबन्धकतावच्छेदकरूपाना- क्रान्तत्वात्  । अतः तत्तत्प्रतियोगिप्रकारक प्रतीतिविशेष्यतां प्रति श्रुतिमूलिकाप्रामाण्यज्ञानानास्कन्दित निश्चयरूपाया बाधप्रतीतिः तद्विशेष्यताया व्यापकत्वमप्रत्यूहमित्याशंकां निरस्यतिश्रुतीनामिति। अपिना स्मृतयस्समुच्चीयन्ते । निषेधिकानां निषेधकतया पराभिमतानामन्यत्र व्यवस्थापनात् अन्यविषयतया व्यवस्थापनात् व्यवस्थापनं प्रतिकर्त्रन्तरस्यानिर्देशात् । अर्थात् श्रुतीनामित्येतदेव विभक्तिपरिणामेना नुषज्यते  ।  श्रुत्यादिभिरेवान्यविषयतया व्यवस्थापनादित्यर्थः । ""अथात आदेशो नेति नेती''त्यादौ ""द्वेवावब्राह्मणे रूपे'' इत्यादि पूर्ववाक्येन प्रसक्ताब्रह्मप्रकारेश्यत्ता प्रतिषिध्यते । ननु पूर्वप्रकृत प्रकार एव  । अथ नामधेयं सत्यस्य  सत्यं प्राणा  वै  सत्यं ""इत्यादिना तेषामेव प्रकारविशेषाणां पुनरप्युपदेशात्  । प्रकृतैतावत्वं हि प्रतिषेधति ततो  ब्रवीति  च भूय''  इति  सूत्रे  चायमर्थस्फुटः । तस्मान्नविज्ञानमृतेस्तीत्यादावपि विज्ञानशब्दोक्तात्मस्वरूपव्यतिरिक्तानामचिद्रव्याणां विकारि- स्वरूपत्वात्मकमनित्यमेव उपपाद्यते  नतु मिथ्यात्वं पूर्वोत्तरप्रकरणनुरोधात् इत्यन्यत्र विस्तरः । आस्तां वा उक्तश्रुतीनां तात्पर्यसन्देहः तथापि श्रुतितात्पर्यसन्देहेन  त्वदभिमतप्रपञ्चनिषेधप्रतीतौ अप्रामाण्यसन्देहस्य दुर्वारतया अप्रामाण्याज्ञानानास्कन्दिताभावनिश्चयात्मकबाधरूपप्रतीतिविशेष्यतां प्रति स्वप्रकारकप्रतीति विशेष्यताया व्यभिचारित्वस्य निश्चिततया स्वप्रकारकप्रतीतिविशेष्यताव्यापक तादृश प्रतीतिविशेष्यता व्यापकत्वसाधनं दुश्चकमिति भावः । एतेन श्रुतितात्पर्यसन्देहेन पूवार्ेक्तव्यभिचार सन्देहसंभवेऽपि तस्य ग्राह्यसंशयरूपतया उक्तानुमितेर्न  विरोध इत्यपास्तं । अप्रामाण्यज्ञानानास्कन्दितप्रतीतेर्बाधरूपत्वात्भावेन तस्या मिथ्यात्वापर्यवसायितया तादृशज्ञानानास्कन्दितस्य साधयितुमशक्यत्वात् । अथवा अन्यत्र व्यवस्थापनादित्यस्य वादान्तरे पूर्वप्रकृतप्रकारे  यत्नादिनिषेधपरतया व्यवस्थापनादित्यर्थः । श्रुत्याद्यधीन निषेधप्रतीतिविशेष्यताया व्यापकत्वसाधनं श्रुत्यादेरेव प्रपञ्चमिथ्यात्व साधकतोक्तौ पर्यवस्यति । तस्याश्च प्रत्युत्तरं नेदानीं वक्तव्यं श्रुत्यर्थे विप्रतिपन्नान् प्रत्यनुमानप्रयोगात् । वास्तवजिज्ञासायां तु श्रुत्यादेरन्यविषयत्वं भाष्यादिषु स्वग्रन्थे  च  स्थलान्तरे उक्तमेवेति भावः । एवं स्वात्यन्ताभाव समानाधिकरणतया प्रतीयमानत्वमिति प्राचीनोक्तेर्विवक्षिततया संभावितं स्वप्रकारकधीविशेष्यताव्यापक स्वभाव प्रकारकप्रतीतिधीविशेष्यताकत्व रूपं साध्यं निराकृत्य तादृशप्रतीतिविशेष्यता व्याकतस्वाभावकत्वमेव विवक्षितमिति परैः कण्ठोक्तं पक्षान्तरमपि निराकरोतिअत एवेति। प्रतियोगिमत्यभावग्रहासंभवादे वेत्यर्थः  । योग्यानुपलंभनिराकृतसद्भावस्य यद्यत्रा भावस्स्यात् तर्ह्युपलभ्येतेत्यापादनार्हायाः अभावोपलब्धेर्यो भावः तद्रूप्रतियोगि तद्व्याप्यातिरिक्त प्रतियोग्युपलंभसामग्री समवहितत्वरूपयोग्यतावती या तत्तदभाव-रूपप्रतियोग्यनुपलब्धिः तया निराकृतसद्भावस्य तज्जनितप्रत्यक्षविषयीभूतस्वाभावाधिकरणताप्रतिक्षिप्त-सवाधिकरणताकस्याभावस्येति शेषः । अर्थात् प्रतियोगिमत्यपि सिध्यति  स्तंभादिप्रकारकप्रतीति (विशेष्यभूते स्तंभादिमत्यधिकरणे स्तंभाद्यभावस्यानुपलब्ध्यास्तंभाद्यभावाभावस्य निश्चितत्वेन तादृश निश्चयस्य स्वाभावे स्वप्रकारकप्रतीतिविशेष्यता)  व्यापकत्वाभावनिश्चय पर्यवसायितया तादृशबाधनिश्चये जाग्रति व्यापकता साधनमशक्यमिति भावः नच प्रतियोगिमत्तया प्रतीते अधिकरणे प्रतियोगिमत्तानिश्चयस्यैवाभावे तत्  प्रतीत्यव्यापकत्वनिश्चयपर्यवसायितया अभावाभावत्ववेषेण प्रतियोगिमत्तानिश्चयानुधावनं तत्स्वपादकयोग्यानुपलंभोपपादनं च व्यर्थमिति वाच्यं ।  प्रतियोगिमत्तानिश्चयमात्रस्याभावं प्रतिबाधनिश्चयरूपत्वेप्यभावे प्रतीतिविशेष्यताव्यापकतां प्रतिबाध-निश्चयरूपत्वासंभवात्  अभावाप्रतियोगित्वरूपव्यापकतां प्रति प्रतियोगिभूताभावप्रतियोगित्वादेस्तेना-विषयीकरणात् अभावभावत्ववेषेण तन्निश्चयस्तु  अभावे  तादृशप्रतीति  विशेष्यतावृत्यभावप्रतियोगित्वमपि विषयीकरातीति तस्यैव व्यापकता बाधनिश्चयरूपतया  तत्पर्यन्तानुधावनस्य सार्थकत्वात् । अत एवेति तु अभावरूपस्य प्रतियोगिनो योग्यानुपलंभोपपादकं अनेनानुमानेनेत्युक्तिस्तु अनन्यथासिद्ध बहुप्रमाणबाधितोऽर्थः । विरुद्धेन सन्दिग्धव्याप्तिकेन वा हेतुना परैस्सिसाधयिषित इति पराज्ञानातिशयख्यापनार्था यद्यप्यभावाभावत्ववेषेण प्रतियोगिमत्ता निश्चयः प्रत्यक्षयोग्यस्थले प्रायशस्संभवति नतु वियदाद्यभावस्य श्रुत्यादिभिर्वियत्वादि रूपेणैव तत् सिद्धेः तथापि योग्यानुपलंभस्थले अंशतोबाधरूपदोषो दुर्वारः । परैः पक्षतावच्छेदकावच्छेदेनैव साध्यस्य सिसाधयिषितत्वात् । ननु स्वावच्छेदकावच्छिन्नप्रकारतानिरूपितविशेष्यतानिरूपिताभावनिष्ठ व्यापकतायां निरूपकत्व-संबन्धेनावच्छेदकीभूता  यादृशी  प्रतियोगिता तद्वत्वम् साध्यमिति पूर्वोक्तार्थः पर्यवसितः । अत्र च प्रतियोगितात्वसामानाधिकरण्यनैव  व्यापकाता वच्छेदकत्वं  प्रविष्टमिति  वन्हित्वाद्य  वच्छिन्नप्रतियोगितायां वन्हित्वाद्यवच्छिन्नप्रकारतानिरूपितविशेष्यतानिरूपिताभाव  निष्ठप्रतियोगितायामवच्छेदकत्वाभावज्ञानं  न प्रतिबन्धकमित्यंशतो बाधो दुरुपपाद इति चेत्मैवं तत्तद्व्यक्त्यधिकरणे यथा तत्तद्- व्यक्तित्वावच्छिन्नाभावाभावो निश्चितः तथा तत्तद्व्यक्तिवृत्तिधर्मावच्छिन्न प्रतियोगिताकाभावाप्रकारतायां भावस्यापि निश्चितत्वात्। नहि तद्व्यक्तिमत्तया निश्चिते तद्व्यक्तिवृत्तिधर्मवद्वा नवेति कश्चित् सन्दिग्धे न च तादृशाभावनिश्चयं  विना उक्तसंशयप्रतिबन्धकं किं चिदस्तीत्यतो वन्ह्यादितत्तद्व्यक्तिवृत्तिधर्मा- वच्छिन्नप्रतियोगितासामान्ये तत्तद्व्यक्तिवृत्ति धर्मावच्छिन्न प्रकारतानिरूपितविशेष्यतानिरूपिताभाव निष्ठव्यापकतावच्छेदकत्वाभावस्य निश्चिततया तत्तद्व्यक्तौ तादृशप्रतियोगितासामान्योभयस्यापि निश्चितत्वात्चित्भिन्नत्वरूपपक्षतावच्छेदकसामानाधिकरण्येन उक्तसाध्याभावनिश्चयो दुरुपपन्हव एवः वस्तुतः श्रुतितात्पर्यविषयशाब्दत्वावच्छेदेन (प्रामाण्याभावस्यापि निश्चिततया वियदादिमति वियदाद्यभावाभावस्यापि निश्चितत्वात् उक्तरीत्या अवच्छेदकावच्छेदेन) बाधोऽपि सूपपाद एव । योग्यानुपलंभेत्यादिवाक्यस्य तु उक्तरीत्या अंशतो बाध एव तात्यपर्यमिति ज्ञेयं । नन्वगृहीताप्रामाण्यक बाधनिश्चय एव विरोधी स चात्र न संभवति सर्वेषामविशेषेण जायमानस्य चन्द्रप्रादेशिकत्वादिप्रत्यक्षस्य शास्त्रेण बाध्यमानतया अप्रामाण्यात् । तद्वदेव अप्रामाण्यज्ञानानास्कन्दितस्य परामर्श्र्रादिरूपकारण- संपत्तिशून्यतया अनुमानानां प्रामाण्यस्य प्रमित्युपधायकत्वस्यासंभवादित्यर्थः । एवकारस्सर्वानु-मानाप्रामाण्यपरस्सन् प्रकृतमिथ्यात्वनुमानस्याप्य प्रामाण्यमभिप्रैति । उक्तरीत्या कारणतावच्छेदक-रूपाक्रान्तपरामर्श्र्राद्यसंपत्त्या  प्रकृतहेतोरप्यनुमित्युपधायकत्वाभाव प्रसंगात् । मध्यस्थादीनां प्रत्यक्षसामान्ये अप्रामाण्यशंकानांगीकर्तुं शक्या चित्भिन्नत्वावच्छेदेन दृश्यत्वरूपहेतुमत्तापरामर्श्र्रस्यां शतो भेदेन लौकिकालौकिकप्रत्यक्षरूपत्वा दित्यर्थः । मध्यस्थादीनां प्रत्यक्षसामान्ये अप्रामाण्यसंभावनाभावे पूर्वोक्तरीत्या अंशतो बाधस्य जागरूकत्वात् अनुमितिर्न संभवति । तत् सद्भावे च कारणासंपत्त्या अनुमितिर्न संभवतीत्युभयतः पाशारज्जुः । अप्रामाण्यञ्च तद्वति तत्प्रकारकत्वाभावो वा बाधितार्थगोचरत्वं  वा  बाधोद्धारात्वं यादृशं  भवतादृतं तादृशमेव कारणासंपत्त्यर्थमस्माभिरप्यादृतमिति भावः । ननूक्तरीत्या बाधज्ञानं सर्वेषां सर्वदास्तीति निर्बन्धाभावात् येषां यदा तादृशबाधज्ञानं नास्ति तेषां तदा उक्तन्याय वाक्यादनुमितिस्संभवत्वेय अनुमितौ जातायान्तु तद्बलात् प्रतियोगिग्राहक प्रत्यक्षादावेवाप्रामाण्यज्ञानं भविष्यतीति विश्वमिथ्यात्वसिध्या  बाधज्ञानवतामनुमित्यनुत्पादेन  तदनुपधायकत्वापादने  इष्टापत्तिरित्यत आहतदभ्युपगमेचेति। बाधनिश्चयवतामनुमित्यनुपधायकत्वरूपाप्रामाण्याभ्युपगम इत्यर्थः । चकारेण तच्छून्यानामनुमित्युपधायकत्वाभ्युपगमस्समुच्चीयते ।स्वोक्तिविरोधादिति। नेहनानेत्यादि श्रुत्यर्थे विवदमानान् प्रतीदमनुमानं प्रयुज्यत इति स्वोक्तिविरोधादित्यर्थः । तादृशश्रुतेः त्वदभिमतार्थे विवदमाना  हि अभावाभावरूपप्रतियोगिग्राहकप्रमाणान्तरविरोधादेव विवदन्ते तादृशविवाददशायां प्रतियोगिग्राहक श्रुत्यन्तर प्रत्यक्षादिरूपप्रमाणान्तरायत्तबाधनिश्चयस्य दुर्वारतया तेषामनुमितिरुत्पादयितुमशक्या । न च बाधसन्देहदशायां अनुमानसाफल्यमिति वाच्यं । श्रुतिप्रत्यक्षाद्यधीनप्रतियोगिमत्ता निश्चये सति तत्राप्रामाण्यसंशयं विना बाधसन्देहस्या संभवात् । तद्दशायां प्रकृतपरामर्श्रादावप्य प्रामाण्य संशयस्यावश्यकतयां अनुमित्युत्पादनमशक्यमित्युक्त दोषतादवस्थ्यादिति भावः । नन्वास्तां तादृशोक्तिविरोधमात्रं अथाप्यनुमान प्रदर्शनस्य  न  वैयर्थ्यं  नेह नानेत्यादिश्रुतेः विश्वमिथ्यात्व तात्पर्यनिश्चयवतां मननरूपमिथ्यात्वानुमिति  निर्वाहार्थमेवानुमानप्रदर्शनोपपत्तेः सिसाधयिषया न्यायप्रयोगाभ्युपगमात् इत्यत  आहपरसिद्धान्तेतिस्वोक्तिविरोधादित्यत्र स्वपदेन प्रतिपादिता मृषावादिना तदपेक्षया परे सत्यत्ववादिनः तत्सिद्धान्तविजय प्रसंगादित्यर्थः । यदि सिसाधयिषयैव न्यायप्रयोगः नतु विप्रतिपद्यमानान् प्रति तदा तान् प्रति दृश्यत्वानुमानेन मिथ्यात्वसाधनमशक्यमिति सत्यवाद्युक्तार्थस्यैव स्थापनात् तत्सिद्धान्तस्यैव विजयप्रसंगादिति भावः । ननु प्रकृत परामर्श्रे अप्रामाण्यसन्देहापर्यवसायि प्रतिबन्धकीभूतबाध निश्चयमात्रे अप्रामाण्यसन्देहोपि संभवतीति तादृशदशायामेवानुमान प्रयोग उपपद्यत इति न स्वोक्तिविरोध इत्यत आहअप्रमाणेनेति। आस्तामेवं कथञ्चित् समयविशेषे अनुमित्युपधायकत्वं तथापि पूर्वोक्तरीत्या अंशतो बाधरूपद्दोषस्य वस्तुतस्सद्भावात् त्वदुक्तहेत्वाभासस्य वन्हिरनुष्णः कृतकत्वादित्यादिवत् अप्रमाणत्वावश्यंभावात् अपरीक्षकस्य तदधीनानुमितिर्जाताचेदपि तस्यास्साध्यसिद्धिरूपत्वं न संभवति । प्रमाणाधीननिश्चयस्यैव असिद्धिरूपत्वात् । जातायामपि सिद्धौ दुष्टहेत्वधीनत्वज्ञाने अप्रभात्वज्ञानावश्यंभावेन तस्याकिञ्चित्करत्वात् अन्यथा भवदीय दृश्यत्वानुमानं सर्वथापि दुष्टमित्यप्यस्मदुक्तिमात्रेण दोषाणामपि सिध्या वस्तुगत्या  दोषविशेषसद्भावासद्भावविचारवैयर्थ्य प्रसंगादित्यर्थः । अप्रमाणेन साधितस्यापि सत्यत्व इत्यस्य अप्रमाणेन साधितस्यापि वस्तुगत्या साधितत्वाभ्युपगम इत्यर्थः । सिद्धान्ते हि रजतादेस्सत्यत्वं वस्तुगत्या रजतत्वादिमत्व एव पर्यवस्यति प्रामाणिकत्वस्यैव सत्यत्वरूपत्वात् प्रमात्वस्य च तद्वत्वगर्भत्वात् अतोऽस्य रजतस्य सत्यत्वइत्युक्ते रजतत्वे पर्यवसानवत् बाधितस्यापि सत्यत्व इति निर्देशस्य वस्तुतस्साधितत्ववत्वे पर्यवसानमुपपन्नं ।अस्मदुक्तिमात्रेणेति। मात्रशब्देन वास्तवार्थविचारवैयर्थ्यादिकं सूच्यत इति ज्ञेयं । अथवा कृत्स्नप्रत्यक्षोपरोध इति वाक्यं प्रतियोगिग्राहकप्रत्यक्षस्य विषयमिथ्यात्वसंशय प्रयुक्ताप्रामाण्य संशयास्कन्दिततया न बाधनिश्चयरूपत्वमित्याशंकापरिहारार्थं प्रवृत्तम् । तत्र प्रत्यक्षस्य विषयमिथ्यात्व प्रयुक्तमप्रामाण्यं चेत्तस्यानुमित्यादावप्यविशिष्टतया अनुमान्यप्रामाण्यमपि न स्यादिति प्रथमवाक्यार्थः  । एवकारोऽप्यर्थकः । निर्मूलतयेत्यस्यस्य च प्रामाण्यस्य मूलं विषयसत्यत्वं तच्छून्यतयेत्यर्थः नत्वनु मानामानादीनां व्यावहारिकं प्रामाण्यमेवास्माभिरभ्युपगम्यते न तु तात्विकं । तत्तु तत्वमस्यादि खण्डवाक्यमात्रनिष्ठं अतस्तदभावापादने इष्टापत्तिः व्यावहारिकप्रामाण्याभावस्तु नापादयितुं शक्यः आपादकाभावात् । विषयनिष्ठचरमवृत्तिपूर्वकालरूपव्यवहारकालाबाध्यातारूप  एव तादृशप्रामाण्यप्रयोजनस्य सत्वादित्यत आह-तदभ्युपगमे चेति। अप्रामाण्याभ्युपगम इत्यर्थः । स्वोक्तिविरोधात् मिथ्यात्वे किं प्रमाणमिति परकीयजिज्ञासा निवृत्त्यर्थमनुमानमेव प्रमाणमिति यत् भवदीयवचनं तद्विरोधादित्यर्थःकिं प्रमाणमिति। परकीयजिज्ञासा हि न भवदभिमतान्तरालीकप्रामाण्यविषयिणी परैर्मध्यस्थैश्च तादृशप्रामाण्यभेदस्यैवानभ्युपगमेन तेषां तज्जिज्ञासाया अप्रसक्तेः अतस्सामान्यतः अबाधितार्थ गोचरत्वलक्षण प्रामाण्यवदेव तज्जिज्ञासितमिति तादृशजिज्ञासानिवृत्त्यर्थमनुमानं प्रमाणमिति वचनमबाधितार्थगोचरत्वविषयकमुख्यप्रामाण्यविषयकमित्येव वक्तव्यमिति तत्राप्रामाण्याभ्युपगमे स्वाभ्युपगमस्ववचनयोर्विरोधो दुर्वार इत्यर्थः  ननु यद्यपि विश्वमिथ्यात्वसिद्धिं विना प्रामाण्यभेद- सिध्यसंभवात् व्यवहारकालाबाध्यत्वादिघटितप्रामाण्यविशेषजिज्ञासा परेषां न सम्भवत्येव तथापि लोके पर्वतादेर्वह्न्यादिमत्वे धूमवत्वादिकं यादृशं प्रमाणं भवति विश्वमिथ्यात्वेऽपि तादृशं प्रमाणं भवति विषय मिथ्यात्वं देवतादृशं प्रमाणं परेषां जिज्ञासितं भवितुमर्हति इति तादृशप्रामाण्यकवन्ह्याद्यनुमानस्या-मिथ्यात्वानुमानस्यचाविशेषेण मृषावादिभिरभ्युपगम्यते इत्यनुमानं प्रमाणमित्युक्तिर्न विरोध्यते । वस्तुगत्या स्वमते प्रामाण्यवैलक्षण्यसत् भावेऽपि प्रतिवचनस्य तात्विक व्यावहारिकभेदौदासीन्येन  प्रामाण्यमात्र-परतायामपि विरोधाभावात् इत्यतआहपरसिद्धान्तेति। विश्वसत्यत्वपक्षस्यैव विजयप्रसंगादित्यर्थः । प्रकृतानुमानस्य अबाधितार्थगोचरत्व लक्षणप्रामाण्याभावे इष्टापत्तिर्हि  प्रकृतसाध्यस्य मिथ्यात्वस्य बाधितत्व एव पर्यवस्यतीति मिथ्यात्वस्य बाधितत्वे सत्यत्वाविरोधितया विश्वसत्यत्वसिद्धान्तस्यैव विजयस्यादिति भावः । ननु गोत्वादेरश्वत्वादि विरोधित्वे अबाधितत्वं न तन्त्रम् किन्त्वाप्रातिभासिकत्वं शुक्तिरजतादेः प्रातिभासिकत्वादेव शुक्त्याद्यविरोधित्वोपपत्तेः अतो विश्वमिथ्यात्वस्य व्यावहारिकतया मिथ्यात्वेऽपि अप्रातिभासिकत्वादेव सत्यत्वविरोधित्वमुपपद्यत इति सत्यत्वविरोधमिथ्यात्वसिद्धौ सत्यत्वासंभवात् सत्यत्ववादिनां न विजयः किन्तु मृषावादिनामेवेत्यत आहअप्रमाणेनेति। यदि विश्वमिथ्यात्वं प्रातीतिकविलक्षणं किंचित् सिध्येत् तदैवं व्यवस्था संभवति तदेव तु निर्मूलम्  उक्तानुमानं बाधितविषयतया दुष्टमित्यनुपदमुक्तत्वात् अतो यथा अपरीक्षकस्य कस्यचित् हृदो वन्हिमानित्यनुमितौ जातायामपि तद्विषयभूतो वन्हिः प्रातीतिक एव । न तु  माहानसिकवन्ह्यादिवत् सत्योभवति तद्वत् बाधितविषयेणानेनानुमानेन सिद्धमपि मिथ्यात्वं प्रातीतिकमेव न तु ततो विलक्षणदुष्टकारणायत्तज्ञान-विषयत्वाविशेषात् यदि कारणदोषविचारं विना प्रतीत्युत्पादमात्रेण प्रातिभासिकवैलक्षण्यं तदा तत्र मिथ्यात्वं नावकाशं लभेत् अतस्सर्वथाप्युक्तानुमानेन मिथ्यात्वं न सिध्यतीत्यर्थः । अस्यां व्याख्यायां अप्रमाणेन साधितत्वस्यापि सत्यत्व इत्युक्तिः स्वरसत एव संगच्छते तस्य प्रातीतिकवैलक्षण्यपरत्वात् अस्मदुक्तिमात्रेणेति  मात्रशब्दस्य श्रुतिप्रत्यक्षादि रूपसत्यत्वग्राहकप्रमाणान्तरमपि नोत्घाटनीयमिति  भावः  । दूषणस्यापि इत्यापिना परस्पर  प्रतिक्षेपकयोस्सत्यत्वमिथ्यात्वयोस्समुच्चया संभवेन विनिगमकाभावात् द्वयोरप्यसिद्धौ विश्वमलीकमेव स्यादित्यर्थोऽपि सूच्यते-
चित्सुखेरितमिथ्यातदूषणाचार्यवाग्झरी-
इत्थं व्याख्यायि नव्योक्तं यत् किञ्चित्तन्निरस्यते ।।
अत्रसिद्धिःतच्चस्वात्यन्ताभावाधिकरण एव प्रतीयमानत्वं । अतः पूर्ववैलक्षण्यं दूषणपरिहारः पूर्ववत् नच संयोगिनि समवायिनि वा देशे तदत्यन्ताभावासंभवः । संभवे तूपादानत्वाद्यसंभव इति  वाच्यं  । काले सहसंभवात् देशेऽपि सहसंभवाविरोधात् प्रागभावसत्वेन उपादानत्वाविरोधाच्च । नचेदानीमत्यन्ताभावः प्रागभाव इति प्रतीतिबलादङ्गीकृतं देशे तु तदुभयसामानाधिकरण्येन किंचिदपि प्रमाणमिति वाच्यं । मिथ्यात्वानुमितेः श्रुतेश्च प्रमाणत्वात् । विषमसत्ताकभावाभावयोरविरोधश्च पूर्वमुप पादितः । न चासत्यतिव्याप्तिः स्वात्यन्ताभावाधिकरण एव सत्वेन प्रतीयमानत्वस्य विवक्षितत्वात् । नच ""तद्धैक आहुस्सदेनेदमग्न  आसी''दिति श्रुत्या असतस्सत्वप्रतीतेः तत्रातिव्याप्तिर्दुष्परिहरेति वाच्यं ""सदेवेदमग्न आसीदित्''यस्यार्थस्य अभाव एव नञा प्रतिपाद्यते नत्वसतस्सत्वं विरोधात् अतो नातिव्याप्तिरिति अत्रचन्द्रिकापूर्ववैलक्षण्यं  स्वाधिकरणनिष्ठात्यन्ताभाव प्रतियोगित्व रूपात् प्रतिपन्नेत्यादिना उक्ताद्वैलक्षण्यं दूषणेति कपालादौ संयोगादिसंबन्धेन घटाभावमादाय सिद्धसाधनादित्यर्थःपूर्ववदिति। येन संबन्धेन यद्वत्तया  प्रतीतं यत्तन्निष्ठाभावीयं यत्तत् संबन्धावच्छिन्नप्रतियोगित्वमित्यादि विवक्षयेत्यर्थः । संयोगिनि देशे तदुत्पत्तिकाले च प्रलयकाले वा  प्रतियोगिसंयोगोच्छेदेनात्यन्ताभावसत्वे विरोधाभावादाहसमवायिनीति। समवायेन नित्ययुक्तेत्यर्थः । तथा च घटत्वादेः घटादौ समवायस्य घटाद्याधारसर्वकाले सत्वेन तत्र घटत्वात्यन्ताभावस्य विरोधेनासंभवोऽत्यन्ताभावस्य स्वप्रति-योगिविरोधग्राहकमानस्य मिथ्यात्वग्राहकमानेन नाभिभव इत्यभिमानः । ननु कालभेदेन कपालादौ घटादितदत्यन्ता भावयोस्संभववत् एककालेपि घटत्वादितदभावयो संभवोस्तु तत्राहसंभवेत्वितिप्रति-योगितदत्यन्ताभावयोरेकदेशे युगपत् संभवेत्वित्यर्थः ।उपादानत्वानुपपत्तिरितिसदा घटशून्यस्यापि घटोपादानत्वे तन्त्वादेरपि तत्स्यादिति भावः । आदिपदात् घटादिप्रत्यक्षकाले घटाभावादेः कपालादावप्रत्यक्षत्वापत्तिः कपालादिकं सदा घटाद्यभाववत् इत्यादिज्ञानेषु अप्रमात्वव्यवहारानुपपत्तिश्च  । अत्यन्ताभावाधिकरणे सदा घटादिशून्ये कपालादावनुपपत्तिरिति अत्यन्ताभावस्य स्वप्रतियोगिन एव तत् प्रागभावध्वंसाभ््यामपि विरोधादिति शेषः ।व्यभिचारादितियदा यत्र यस्यात्यन्ताभावः तदा तत्र तस्य प्रागभाव इति व्याप्तौ व्यभिचारात् इदानीं कालिकसंबन्धेन एतत् कालवृत्तिसामानाधिकरण्ये दैशिकविशेषणतया एकाधिकरण्ये प्रमाणत्वादिति । एतेन घटादावधिष्ठानगतस्य सत्वस्यारोपोऽनादि-दृढवासनासहितो दोषविधया तत्र मिथ्यात्वग्रहे प्रतिबन्धकइति घटादिप्रत्यक्षकाले चक्षुरादिना घटाभावादेर्नप्रत्यक्षं । अत एवोक्तं प्रमात्वव्यवहारोऽपि मिथ्यात्वग्राहकश्रुत्यादिना उक्तारोपस्य उपमर्देतु तस्यप्रत्यक्षमिति सूचितं । किञ्च कालदेशयोरत्यन्ताभावस्य वृत्तिस्तुल्येत्यनेनेदं सूचितं । मन्मते कस्यापि केवलान्वयित्वं न स्वीक्रियत इत्यस्य वक्ष्यमाणत्वेन व्यतिरेकवस्तुमात्रस्य परेणपि काले अत्यन्ताभावस्वीकारेण च सर्वदृश्यानां व्यतिरेकित्वेन काले अत्यन्ताभावस्तावदवश्यं वाच्यः तस्य च किञ्चिद्देशावच्छेदेन काले किञ्चित् कालावच्छेदन च देशे वृत्तिरिति स्वीकारे देशकालानिष्ठानन्ता वच्छेदकताव्यक्तीनां कल्पने महागौरवात् घटादेरत्यान्ताभावस्सर्वत्रैव स्वीक्रियते । अत एव संबन्धो न तत् प्रतियोगितावच्छेदक इत्युक्तं । नचैतत् काले घटो नास्तीत्यादिधीः कालादितिष्ठमवच्छेदकत्वमवग्राहत  इति वाच्यं । गृहादिनिष्ठायाऽधिकरणताया अवच्छेदकत्वस्याभावं हि सा तत्काले अवगाहते न तु घटाद्यभावाधिकरणतायां गृहादिनिष्ठायामवच्छेदकत्वं तत् कालादौ । अत  एववृक्षे  मूले न  संयोग इत्यादिधीरपि  वृक्षादिनिष्ठसंयोगाद्यवच्छेदकत्वाभावं  मूलादाववगाहते । नन्वेवं कार्याव्यवहित प्राक्कालावच्छेदेन कार्यवद्देशे वर्तमानस्याभावस्याप्रतियोगित्वे  सत्यनन्यथासिद्धत्वं  कारणत्वमित्यादि व्यवहारो नोपपद्यत इति चेत् नोपपद्यतां  तथापि यत् क्षणावच्छेदेनोत्पद्यमानस्वकार्यस्य यद्देशसंबन्धः तत् क्षणाव्यवहितपूर्वक्षणावच्छेदेन कारणस्य तद्देशसंबन्ध इति  यत्कार्यनिष्ठं  कारणस्य सामानाधिकरण्यं तदवच्छेदकघटत्वादिरूपस्य दण्डादिव्यावृत्तस्य घटादिकार्येसत्वेन स्वसामानाधिकरण्यावच्छेदक घटत्वरूपस्य घटकारणत्वस्य दण्डादौ व्यवहार उपपद्यतएवेति दिक् । समानसत्ताकयोर्भावाभावयोर्विरोधे स्वीकृतेऽपि नक्षतिः । मिथ्यात्वघटकाभावस्याधिष्ठानस्वरूपत्वेन प्रतियोगिभिन्नसत्ताकत्वादिति पूर्वोक्तं स्मारयतिविषमेत्यादिसत्वेनेतिसत्तावच्छिन्न स्वप्रकारतानिरूपितधीविशेष्यताव्यापकात्यन्ताभावकत्वं वाच्यमित्यर्थः । सदेवेत्यादि श्रुत्या यत्र यत्प्रकारकबोधो जन्यते तत्र तदभावप्रकारकधीरसदवेत्यादिना बोध्यते उक्तं हि छन्दोग्यभाष्ये असतः पदानभिधेयत्वेऽपि नञ्युक्तवाक्यस्य तदयुक्तवाक्यार्थधी विरोधधीजनकत्वमानुभाविकमिति । तत्रायंभावः सदेवेत्यादिवाक्यं बौद्धानां तार्किकादीनाञ्च मतनिरा सार्थं । बौद्धमते हि सुषुप्ताविव प्रलये सतोऽभावात् कारणं विनैव जागराद्यक्षण इव सृष्ठ्यारंभकाले आद्यकार्यस्योत्पत्तिः(विना) यद्यर्थक्रियाकारित्वरूपस्य सत्वस्याश्रयद्यस्तस्य सर्वस्य क्षणिकत्वेन सृष्ट्यारंभपूर्वमुत्पत्तिः कारणं  विनैव  वाच्या । तत् पूर्वं क्षणिकस्यार्थ क्रियाकारिणोभावात् । तथा च सृष्ट्यारंभकाल एव जागराद्यक्षण इव विना कारणम् कार्यमुत्पद्यत इति स्वीक्रियते । तदुक्तंपञ्चपाद्यांअस्मादेव कार्यमुत्पद्यत इति तार्किकादीनां मते जगत् कारणं यदासीन्नाद्वितीयं गुणादिरूपद्वितीय-विशिष्टस्वभावत्वात् तयोर्मतयोर्निरासादेवेत्यादि श्रुतिरिदं जगत् अग्रे प्रलये यद्व्याकृतावस्थं अद्वितीय चिद्रूपकारणात्मकमासीदिति बोधयति असदेवेत्यादिवाक्यन्तु इदं जगत् प्रलये नासीत् न वा सदात्मकं किन्त्विदानीमेवार्थक्रियाकारित्वेन सदिति बोधयतीति । नन्वसदिति समासान्तर्गतं नञपदं सत् भिन्नस्यैव बोधकं नत्वग्रे सत्वादेरभावबोधकमिति चेत् न अमानोनाम प्रतिषेधवाचका इति अनुशासनात् अकारस्य प्रकृतेनञ्विकारत्वात् भावे  असदित्यस्य  असमासत्वात् । अत एव नञेत्यस्याकारेणेत्यर्थः । ननु ""कथन्नु खलु सोम्येवा स्यात् कथमसतस्सज्जायत''ति उत्तरवाक्येनासतःकारणात्सतःकार्यस्य बोद्धस्वीकृतोत्पत्तेर्निराकरणादसदेवेत्यादि पूर्ववाक्येन असत् कारणात्मकतया प्रलये जगत् सत्वमुच्यते कार्याणां हि ध्वंसरूपा सूक्ष्मावस्था प्रलयकालव्यापकत्वादक्षणिकत्वेनासीत् सृष्ट्यारंभसमये स्थूलकार्य रूपेण परिणमते तेनासदात्मकत्वं जगतो नानुपपन्नं भिन्नकालिनयोरेव  तयोस्तादात्म्यंन्तर्हि  अव्याकृत तद्धेदं मासीदित्यादि श्रुत्याप्युक्तमेव । अत एव ""तस्मादसतस्सज्जायत'' इत्युत्तरवाक्यन्तथैव बोधयति तत्राहनत्वसतस्सत्वं विरोधादिति। अघटो घट इति बोधयस्येवासदासीदिति बोधस्याहार्य (मेव)त्वेन शाब्दधीत्वानुपपत्तेनोक्तवाक्यादुक्तबोधः । द्वितीयोऽर्थ उच्यते सत्वान्नासत्  कारणप्रयुक्तम् सत्वविशिष्टे कार्ये असतः कारणत्वं नेति यावत्  विरोधादसतोऽर्थक्रियाकारित्वरूपे कार्ये कारणत्वे स्वीकृते असत्वव्याघातात् तथाच तस्मात् असतस्सज्जायतेत्यस्य यस्मादिदमग्रे नासीन्नावग्रे सदात्मकं तस्मात् प्रलये विद्यमानात् सतः आद्यकार्यरूपं सन्नस्तसन्नजायतेत्यर्थः । अग्र इत्यस्यानुषङ्गेन प्रलये विद्यमानादिति लब्धं । तेनेदानीं सतस्सदुत्पत्तावपि न बाधः । ""कथमसत''  इत्यादेरपि सतस्सन्नजायत इति कथं सद्रूपस्य एकस्य सर्वकार्यात्मकतया प्रत्यये  न ततस्तज्जायत एवेत्यर्थः । ननु अभावस्य निरूपाख्यत्वमादायापि न जगत् कारणमितिपञ्चपादिकावाक्यंविवरणेव्याख्यातम् नच निरूपाख्योपादानता जगतः सदन्वयादितितत्वदीपे च तदवतारितं निरूपाख्याकारणवादिनं प्रति निरुपाख्यत्वादिति हेत्वसंगते  राह नचनिरुपाख्येत्यादीति। तथा च निरुपाख्यकारणवादी बौद्ध  इतितत्वदीपेनस्पष्टमिति  चेन्नउक्ततत्वदीपवाक्यस्य यदि निरुपाख्यं कारणं बौद्धो वदेत् तं प्रति  निरूपाख्यत्व  हेत्वसंभवादाहेत्यर्थकत्वात् अन्यथा ह्यसतः कारणत्वे अर्थक्रियाकारित्वरूपसत्वापत्त्या विरोधः अत एव नासतोऽदृष्टत्वादिति सूत्रेभामति कल्पतरौबौद्धमते असन्नकारणमिति स्पष्टमिति भावः अतो नातिव्याप्तिरिति यतो लक्षणे सत्वेन प्रतीयमानत्वं विवक्षितम् असतश्च नसत्वेन प्रतीतिः अतोऽसति नातिव्याप्तिरित्यर्थ इति । व्याख्येयश्रुतिवैघट््यं व्याख्यान व्याजेन दूषणं स्वगुरूक्तेरन्यदोषानपि स्पष्टयितुं बहून् व्याख्याग्रन्थोऽपि सर्वोऽयंचन्द्रिकायामनुदितः । अथ व्यक्तीकरिष्यामि दोषानेतान् दुरुद्धरान् यदुक्तं घटादावधिष्ठानगतसत्वस्यारोपो नादिदृढवासनासहितो दोषविधया मिथ्यात्वग्रहे प्रतिबन्धक इति घटादिप्रत्यक्षकाले चक्षुरादिना न घटाभावादेः प्रत्यक्षमिति तदत एव योग्यानुपलंभनिराकृतसत् भावस्येत्यादि मूलेनैव निरस्तं । प्रतियोगिमत्यभावाभावस्या भावरूप प्रतियोगियोग्यानुपलंभायत्त  प्रत्यक्षोपपादनेनाभावग्रहे प्रतिबन्धकाभावस्योक्तप्रायत्वात् न च (मूलेनैव) प्रतिबन्धकसत् भावात् योग्यानुपलंभ एव न संभवतीति पर्यवसानात् मूलवाक्यार्थ एव तदुक्तदोषो लगतीति भ्रमितव्यं । उक्तप्रतिबन्धकताया एव दुर्निरूपत्वात्  । तथा हि घटादावधिष्ठानगतसत्वारोपस्य घटादौ मिथ्यात्वग्रहं प्रति प्रतिबन्धकत्वं विवक्षितम्उत घटाद्यभावप्रत्यक्षं प्रतिअथवा प्रतियोगिमत्वावच्छिन्न विशेष्यकाभावप्रत्यक्षं प्रतिकिंवा वस्तुतः प्रतियोगिविषयकाभाव प्रत्यक्षं प्रति । नाद्यः स्वप्रकारक   प्रतीतिविशेष्यत्वव्यापकाभावघटितस्य  स्वाधि-करणनिष्ठाभावघटितस्य वा मिथ्यात्वस्य प्रत्यक्षे घटो मिथ्येत्याद्याकारके तस्य प्रतिबन्धकत्वेऽपि वस्तुतः प्रतियोगिमद्विशेष्यकस्यात्रेदानीं घटो नास्तीत्यादिप्रत्यक्षस्य तत् प्रतिबध्यतावच्छेदकानाक्रान्ततया सन्निकर्षादि सतभावदशायां घटादिप्रत्यक्षवत् घटाभावप्रत्यक्षस्यापि दुर्निरत्वात् । नच घटाद- प्रत्यक्षसामग्र्यसमवाधानकाले सति विशेषणज्ञानादौ तदभावप्रत्यक्षापादने इष्टापत्तिः तत् समवधानकाले तु तस्या एव प्रतिबन्धकत्वात् न तत् संभव इति वाच्यं । प्रतियोगिमत्यभावस्यापि सत् भावे प्रतियोग्यभावयोरूभयोरपि लौकिकसन्निकर्षादिघटितप्रत्यक्षसामग्र्या अविशिष्टतया एकस्या अपरप्रत्यक्षप्रतिबन्धकत्वस्यैव वक्तुमशक्यत्वात् तादृशप्रतिबन्धकत्वाभ्युपगमे  च प्रायशः प्रतियोगिमत्यभाव प्रत्यक्षाभावादेव तादृशव्यापकताघटितस्य प्रतियोगिमद्देशकालावच्छिन्नाभावघटितस्य वा मिथ्यात्वस्य प्रत्याक्षाभावनिर्वाहे तादृशसत्वारोपस्य दोषविधया प्रतिबन्धकताकल्पनवैयर्थ्यात् । प्रतियोगिमत्यभाव ग्रहाभावे व्यापकताग्रहासंभवात् तद्वृत्तित्वविशिष्टाभाव रूपविशेषणग्रहसंभवाच्च । योग्यप्रतियोगिमदधिकरणे प्रतियोगिग्रहसामग्रीसमवधानस्यैव प्रायिकत्वात् अयोग्यस्थले च मिथ्यात्वप्रत्यक्षसामग्र्यभावादेव तत्र प्रतिबन्धकन्नकल्पनीयं । अत  एव ज्ञाननिवर्त्यत्वादि रूपमिथ्यात्व ग्रहेऽपि प्रतिबन्धकं न कल्पनीयं भाविन्यास्त्वदभिमतज्ञानजन्य निवृत्तेरद्यतनैः गृहीतुमशक्यत्वात् तस्मात् मिथ्यात्वग्रहत्वं न तत् प्रतिबध्यतावच्छेदकं । न द्वितीयः अभावप्रत्यक्षसामान्यस्य तत् प्रतिबध्यत्वे घटादिशून्यदेशेऽपि घटाद्यभावप्रत्यक्षानापत्तेः । नापि तृतीयः तस्याहार्यज्ञानमात्रनिष्ठतया तत्सामग्र्यभावादेव तदभावोपपत्तौ तत्र प्रतिबन्धकतायाः सर्वसम्मतत्वाच्च । नापि चतुर्थः वस्तुतः प्रतियोगिमति तत्प्रत्यक्षप्रतिबन्धकदोष विशेष सद्भावदशायां घटादौ सत्वारोपसद्भावेऽपि घटाद्यभावप्रत्यक्षस्य जायमानतया सत्वारोपस्य प्रतिबन्धकत्वकल्पनायोगात् प्रतियोगिमत्यपि दोषवशात् क्वचिदभावप्रत्यक्षस्य सर्वैरप्यभ्युपगमात् भ्रमत्वप्रमत्वयोरेव हि विप्रतिपत्तिः नच तादृशदोषविशेषस्य उत्तेजकत्वकल्पनान्नदोष इति वाच्यं । तद्वति तदभावप्रत्यक्षे  तत्र सत्वारोपः प्रतिबन्धकः दोषविशेषश्चोत्तेजक इति कल्पने दोषविशेषं विना घटवति घटाभावो नास्तीति प्रत्यक्षाभाव प्रसंगात् अभावेऽपि सत्वारोपस्य तुल्यत्वात् । घटोऽस्ति घटस्सन् इतिवत् घटाभावस्सन् इत्यपि प्रत्ययात् । अत एव हि अभावेऽपि सत्तादात्म्यं त्वयाभ्युपगम्यते अत एव सत्वरोपात्मकदोषबलादेव तत्राप्रमात्वव्यवहारोपपत्तिरिति परास्तं । वस्तुगत्या तदभाववद्विशेष्यकतया प्रमारूपे तादृशाभावप्रत्यक्षतदभाववत् भिन्नाविशेष्यकत्वे सति तदभाववत्प्रकारकत्वरूपस्याप्रमात्वस्य सत्वारोपसहस्रेणापि संपादयितुमशक्यत्वात् । न चाप्रमात्वव्यवहारहेतु भूततादृशाभाववत् भिन्नविशेष्यकत्वभ्रमं प्रति (सत्वारोपः प्रयोजक इति वाच्यम् । प्रतियोगिशून्यदेशे यदभावप्रत्यक्षं  तत्राप्यप्रमात्वव्यवहारापत्तेः तत्राप्यप्रमात्वभ्रमप्रसंगात् । न च तस्मिन् वस्तुनि) सत्वारोपस्तद्विशेष्यक तदभावप्रत्यक्ष एव भ्रमत्वारोपमुत्पादयतीति वक्तुमशक्यं तथा सति घटवति घटाभावो नास्तीति  यत्प्रत्यक्षं तत्राप्यप्रमात्वभ्रमस्य तद्व्यवहारस्य च प्रसंगात् । घटाभावेऽपि सत्वारोपसद्भावात् । किञ्च घटादौ सत्वारोपवशात् घटादिमति घटाद्यभावप्रत्यक्षे अप्रमात्वभ्रमो जायत इत्युक्तौ घटादिमति घटाभावादिमत्-भेदस्य घटाभावादेश्च प्रत्यक्षं जायत इत्यस्य परैस्स्वयमेवाभ्युपगमात् तद्वत्भेदप्रत्यक्षस्य तत्-समानाधिकरणत्वेनाज्ञायमान तदभावप्रत्यक्षस्य  च  तद्बाधनिश्चयसरूपत्वात् । अत एव योग्यानुपलंभ-निराकृत सद्भावस्येत्यादिराचार्यसूक्तिर्निराबाधा विजयत इति ज्ञेयं । यदप्युक्तं सर्वदृश्यानां व्यतिरेकस्तावत् कालेऽवश्यं स्वीकार्यः तस्य च किञ्चिद्देशावच्छेदेन काले  किञ्चित्कालावच्छेदेन देशे च वृत्तिरिति स्वीकारे देशकाल निष्ठानन्तावच्छेदकताव्यक्तीनां कल्पने महागौरवात् घटादेरप्यन्ताभावस्सर्वत्रैव स्वीक्रियत इत्यादि तदपि तुच्छं । देशकालगतानां  तत्तत्कालदेशनिष्ठ(गत) घटतदभावाद्यधिकरण-तानिरूपितावच्छेदकताव्यक्तीनां कल्पने गौरवात् घटादेरत्यन्ताभावस्सर्वत्रैव स्वीक्रियत इत्यादि तदपि तुच्छं ।  प्रत्यक्षादिसिद्धतया तत्र गौरवस्य अबाधकत्वात् प्रत्यक्षादिप्रमाणसिद्धवस्तूनां गौरवात् परित्यागे प्रपञ्चस्यैवालीकत्वप्रसंगात् । नन्विदानीं गेहे घटो नास्तीत्यादि प्रतीतौ एतत्कालनिष्ठो गृहादिनिष्ठघटाद्यधिकरणतावच्छेदकत्वाभावो विषयः न तु  तन्निष्ठाभावाधिकरणतावच्छेदकत्वमित्युक्तमिति चेन्नतादृशोक्तेरविचारितरमणीयत्वात् । तथा हि कालविशेषे गृहादिनिष्ठ घटाद्यधिकरणतावच्छेदकत्वं त्वन्मतरीत्या यदि प्रामाणिकं स्यात् तदानीमेव तद्भिन्नकाले तदभावः प्रतीयत इति वक्तुं शक्येत तदेव त्व प्रामाणिकं । प्रतियोग्यभावयोरविरोधे सति अवच्छेदकभेदस्याकल्पनीयत्वात् नहि गवादि- निष्ठगोत्वाद्यधिकरणतायामश्वादि निष्ठगोत्वाद्यभावाद्यधिकरणतायाञ्च किञ्चिदवच्छेदकत्वमस्ति तद्वदेव त्वन्मते गृहादिनिष्ठम् घटाभावाधिकरणत्वमपीति न तत्र किञ्चिदवच्छेदकं कल्पनीयमित्यभावाधिकरणत्वस्य निरवच्छिन्नत्वात् प्रतियोग्यधिकरण्त्वस्यापि घटाद्यधिकरणतावच्छेदकत्वस्यैवाप्रसिध्या तदभावस्तावद- सत्प्रतियोगिकतया सर्वत्रैवास्तीति तादृशप्रतीतेः तद्विषयकत्वे यस्मिन् काले गेहे घटो वर्तते तस्मिन्नपि काले घटो नास्तीति प्रतीत्यापत्तिः । न चेदानीं गृहे घटोऽस्तीति प्रतीतिबलादेव कालविशेषस्य घटाद्यधिकरणतावच्छेदकत्वं सिध्यति तादृशप्रतीतेः विषयान्तरस्य वक्तुमशक्यत्वादिति वाच्यं । तादृशप्रतीतेरेव तत्कालविशिष्टगृहादिनिष्ठ घटाद्यधिकरणताविषयकतयैवोपपत्तेः । अवच्छेदकत्वविषयतायानंङ्गी- कार्यत्वात्  । तन्मते विशिष्टस्यातिरिक्ततयातिप्रसंगाभावात्  अन्यथा घटाधिकरणतावच्छेदकतानां अनन्तानां कल्पनीयतया गौरवात् । यदि चेदानीं गृहे घटोऽस्तीत्यादौ अवच्छेदकत्वविषयकत्वमानुभविकमिति तदंगीक्रियते तर्हीदानीं घटो नास्तीत्यत्रापि अभावाधिकरणतावच्छेदकत्वावगाहित्वमानुभविकमिति तदप्यभ्युपगन्तव्यं ।  किञ्चेदानीं गेहे घटोऽस्तीतिवत् इदानीं गृहे घटाभाव इति प्रतीतेरप्यनुभवसिद्धतया अभावाधिकरणतायावच्छेदकत्वमङ्गीकर्तव्यमेव । यदि च गौरवभयात् तत् परित्यस्य सर्वेष्वपि देशकालेषु अभावाधिकरणत्वमङ्गीक्रियते तर्हि तद्वेदव सर्वदेशसर्वकालेषु घटाद्यधिकरणत्वमपि कुतो नाङ्गीक्रियते घटादिमति लोकानां तदभावप्रमायाः अनुभवविरुद्धत्वेऽपि त्वया तदङ्गीकारात् देशान्तरकालान्तरयोः घटाद्यधिकरणताङ्गीकारेऽपि बाधकाभावात् अभावप्रतीतेश्चाविरोधित्वात् । दोषवशात् कदाचित् प्रतियोगिमत्यत्यन्ताभाव प्रतीतिवत् तच्छून्येऽपि कदाचित्तत्प्रतीतिरविशिष्टा । तथा च गव्यश्वत्व- मप्यश्वेगोत्वमपि मातरि भार्यात्वमपि भार्यायां मतृत्वमपीति सर्वं सर्वत्र वर्तेतेति सर्वव्यवस्थाप्याकोपः  । गव्यश्वत्वाभ्युपगमे हि तत्र तत् प्रतीत्यभावः तदभावप्रतीतिश्चेति द्वयमेव कारणं । इदं द्वयञ्च गवि गोत्वाभावानभ्युपगमेऽपि तुल्यमेव । तदुभयमनादृत्य लाघवात् सर्वत्र गोत्वाभावाभ्युपगमे तु लाघवादेव सर्वत्र गोत्वमप्यभ्युपन्तव्यं । न चाश्वादौ गोत्वाभ्युपगमे गवादिकार्यस्य ततोऽपि सिध्यापत्तिः । गवादौ गोत्वाभावाभ्युपगमे गवादिभिर्गवादिकार्यासिद्धिप्रसङ्गो यथा परिह्रीयते तथैव तत्परिहारस्यापि संभवात्  । गवादिमात्रे गवादिभेदानभ्युपगमेनैव सर्वनिर्वाहात् । न च यत्र गोत्वादिकं न प्रतीतं तादृशानन्तव्यक्तिषु गोत्वाधिकरणताकल्पने महागौरवात् तथानाङ्गीक्रियत इति वाच्यं । तथा सति गवादिरूपानन्तव्यक्तिषु अप्रतीतस्य गोत्वाभावादेरधिकरणताकल्पनेऽपि महागौरवं तुल्यमेव । वस्तुतो भावस्य सार्वत्रिकत्वं वदता गोत्वाभावाभावदिरूपस्य गोत्वादेरपि सार्वत्रिकत्वमुक्तप्रायमेवेति नास्माभिरापादनीयं । नच भावाभिन्नाभाव एव सार्वत्रिकत्वमुक्तमिति वक्तुं शक्यं नियामकाभावात् । कालनिष्ठायां गोत्वाभावाधिकरणतायामश्वादेरन वच्छेदकत्ववत् तदभावरूपगोत्वाधिकरणतायामपि गवादेरनवच्छेदकत्वात् प्रतीतेरूभयत्राप्यविशेषादिति न कश्चिद्दिशेषोन्यत्राभि निवेशात् । किञ्च गोत्वाभावादेः तदभावत्वोपहितस्य वा मिथ्यात्वसिध्यर्थं तत् प्रतियोगिकाभावान्तरस्य सार्वत्रिकस्य कल्पनीयतया महागौरवात् तदपेक्षया तदभावत्वेन क्लृप्ते गोत्वादौ सार्वत्रिकत्वमात्रकल्पने लाघवं । अभावस्य ब्रह्मस्वरूपत्वपक्षेऽपि अभावद्वयकल्पने गौरवात् ब्रह्मण एवाभावत्वादिरूपत्वमापतति । तत्प्रक्रियया च तदप््यविरुद्धमेवेति सुधीभिविभावनीयम् । अत्यन्ताभावस्य संबन्धविशेषावच्छन्नप्रतियोगिताकत्वञ्च पूर्वमेव व्यवस्थापितमिति बोध्यं । एवं मूले वृक्षे कपिसंयोगो नास्तित्यत्रापि अवच्छेदकत्वाभावः प्रतीयत इत्ययुक्तमेव त्वन्मतरीत्या अग्रादावपि कपिसंयोगा भावस्यावच्छेदकतया प्रतियोग्यप्रसिद्धेः । न च तादृशावच्छेदकत्वाङ्गीकतृणां तार्किकादीनां मूले वृक्षे कपि संयोगो नास्तीति  प्रतीतेरनवच्छेदकत्वाभावकत्वाभ्युपगमो युक्त इत्यस्माभिरुक्तं तस्मिन् मतरीत्येति  वाच्यं । तैः प्रतियोग्यभावयोस्सामानाधिकरण्यनिर्वाहार्थमेवावच्छेदकभेदस्य स्वीकृततया तन्मतरीत्या अभावावच्छेदकत्वापलापस्याशक्यत्वात् । किञ्च मूले वृक्षे कपि संयोगो नास्तीत्यादौ मूलावच्छिन्नविशेषणतासंबन्धेन वृक्षादौ संयोगाद्यभावस्य विषयत्वाभ्युपगमे लाघवं वृक्षादिनिष्ठ संयोगावच्छेदकाभावस्य मूलादिनिष्ठस्य तद्विषयत्वेतु गौरवम् वृक्षादिनिष्ठत्वतत् घटकसंबन्धतत् संबन्धादि विषयत्वस्याधिकस्य कल्पनीयत्वात् । एवमेवेदानीं गेहे घटोनास्तीत्यादावपीति लाघवात् संयोगाद्यभावविषयकत्वे सिद्धे तदवच्छेदकताभ्युपगमप्रयुक्तगौरवं प्रामाणिकत्वात् फलमुरहत्वाच्च न  दोषः  । किञ्च तादृशप्रतीतौ अवच्छेदकत्वाभावकल्पने तादृशवाक्यादपि स एव प्रतीयत इति वक्तव्यम्  । अग्रेवृक्षे कपि संयोगोऽस्तीत्यत्राग्रादेर्विशेष्यतया भानमनुभवविरुद्धं कैश्चिदनभ्युपगतञ्च अतस्तत् संयोगादावग्रावच्छिन्न वृक्षवृत्तित्वमेव भासत इति वक्तव्यं । ततश्चाग्रे वृक्षे कपि संयोगो नास्तीत्यत्रापि अग्रावच्छिन्नविशेषणता संबन्धेन संयोगाभावादेः वृक्षादिवृत्तित्वभानकल्पनमेव युक्तं तादृशधीप्रतिबन्धकत्वानुरोधात् नञयुक्तवाक्यस्य तदयुक्तवाक्यार्थविरोधिधीजनकत्वं हि त्वद्गुरुणाभ्युप गतं। यद्यप्यग्रावच्छिन्नवृक्षादिवृत्तित्वाभावभानमपि संभवति तथापि संयोगाभावादौ वृक्षादिवृत्तित्वभानमप्यभ्युपगन्तव्यमेव । तात्पर्यभेदेन द्वयोरपि संभवात् अन्यथा ह्रदे वन्हिर्नास्तीत्यादौ सर्वत्र तत्तद्वृतित्वाभावस्यैव प्रतीत्यापत्त्या हृदादौ वन्ह्याद्यभावस्य कदाचिदपि शाब्द बोधो नस्यादित्यन्यत्र विस्तरः । तस्मान्मूले वृक्षे कपिसंयोगो नास्तीत्यादौ संयोगाभावा भानमावश्यकमेव एवं वृक्षे अग्रे संयोगः मूले तु तदभाव इति प्रतीत्यापि तत्सिद्धिरयाहतेति ज्ञेयं । यदपि स्वमते सर्वेषां कारणानां कार्याव्यवहितपूर्वक्षणावच्छेदेन कार्याधिकरणवृत्त्यभावाप्रतियोगित्वासंभवेऽपि स्वसामा- नाधिकरण्यावच्छेदकघटत्वादिमत्वरूपघटादिनिष्ठव्याप्तिनिरूपकत्वघटितं कारणत्वं दण्डादेरूपपद्यत इत्युक्तं तदप्य युक्तं आधेयतावच्छेदकत्वकत्वस्याति प्रसक्तसाधारणतया तद्विशेषरूपसामानाधि-करण्यावच्छेदकत्वेऽप्यतिप्रसक्तसाधारण्यस्यावश्यकत्वेन तादृशाधर्मवत्वस्य व्याप्तिरूपत्वासंभवात् घटत्वादौ भूतलादिवृत्तितावच्छेदकतायास्सवर्ानुभवसिद्धत्वात् । आस्तां वा यथा कथञ्चित् तत्समर्थनं तथापि नियतान्वयव्यतिरेक निश्चयस्य कारणताग्रहं प्रति  सर्वानुभवसिद्धं हेतुत्वं व्यतिरेकव्यभिचारज्ञानस्य तत्प्रतिबन्धकत्वञ्च न स्यात् । तादृशव्याप्तिग्रहे तस्याविरोधित्वात् व्यतिरेकव्यभिचारस्य सार्वति कत्वाच्च  । अभावे प्रतियोगिव्यधिकरणत्वप्रवेशनमपि तन्मतरीत्या नोपयुज्यते । उपहितभेदस्य सार्वत्रिकत्वात् वेदे आत्यन्तिकत्वस्य च दुर्निरूपत्वादित्यादिकञ्च पूर्वमेवोक्तमिति ज्ञेंयं । अभावस्य व्यावहारिकत्व-पारमार्थिकत्वपक्षद्वये च पूर्वं यद्दूषणमुक्तं तत् सर्वमप्यत्रानुसन्धेयं । यदप्यसति अतिव्याप्तिवारणार्थं सत्वावच्छिन्न स्वप्रकारतानिरूपितधीविशेष्यताव्यापकात्यन्ताभावकत्वमित्युक्तं तदप्यसत् असत्-ख्यातिस्वीकतृणां असतस्सत्वेन भानस्यापि प्रत्याख्यायतया अतिव्याप्तेरपरिहारात् शशश्रृङ्ग- मस्तीत्यादिवाक्यजन्यधीवृत्तेरपि तद्विषयत्वावश्यंभावात् ज्ञानविषयत्वावच्छेदेन सत्वावगाहिनः ज्ञानविषयोऽस्तीत्यादि वाक्यजन्य ज्ञानस्यांशतो प्रमारूपस्यापि असद्विषयकत्वावश्यंभावाच्च । परैस्तथानभ्युपगमेऽपि उक्तरीत्यालीकत्वामादायार्थान्तरस्य दुर्वारत्वाच्च । यदपि ""तद्धैक आहुरसदेवेदमग्र आसीदि''ति श्रुत्याप्यसतस्सत्वेन प्रतीतेश्चेतिन्यायामृतोक्तार्थदूषणपरतया  नत्वसतस्सत्वम् विरोधीतिसिद्धिवाक्यस्य व्याख्यानम् अघटो घट इति बोधस्यैवासदासीदित्यादिबोधस्याहार्यत्वेन शाब्दत्वानुपपत्तेरित्यादिकं तदप्यसत्  ""इतमेकमद्वितीयमग्रे असदासीत्''  इत्यन्वयेनेदं  पदार्थस्य स्थूलावस्थो पलक्षितप्रपञ्चस्य एकत्वाद्वितीयत्वविशिष्टतया अग्र इत्युक्तप्रलयकालेऽपि सदेवेत्यादि-पूर्ववाक्येन यस्सद्भावो विहितः तदभावविशिष्टतया स्वकाले सत्वस्यानेन वाक्येन बोधनात् अग्रकालावच्छिन्नसत्वाभावस्य विशेषणाभावरूपतया तद्विशिष्टे  सत्वरूपसामान्यधर्मप्रकारकशाब्दबोधस्य निराबाधत्वात् सत्कार्यत्वादिमते प्रपञ्चस्य सूक्ष्मरूपेणाग्रकालेऽपि सत्भावात् अग्रकालसत्वविशिष्ट-प्रपञ्चस्यासद्रूपतया तद्विशेष्यकसत्व प्रतीतेरसति सत्वप्रतीतिरूपत्वाच्च । असदेवेत्यादिवाक्यस्य निरुक्तार्थपरत्वे सदेवेत्यादिपूर्ववाक्योक्तार्थ  निषेधरूपत्वास्यापि स्पष्टत्वाच्च । पूर्ववाक्येन प्रपञ्चस्य एकत्वावादिविशिष्टतया  सृष्टिपूर्वकालसत्ववैशिष्ट्यस्यैव अग्रे सदासीत्यनेन बोधनात् । यत्तु अस- देवेत्यादिवाक्यं  इदं जगत् प्रलये नासीन्नवा  सदात्मकं किन्त्विदानीमेवार्थक्रियाकारित्वेन सदिति बोधयतीत्युक्तं तदप्यसंगतं । प्रलयकालसत्भावाभावस्य  सदात्मकत्वाभावस्य च पृथग्विधेयत्वे विधेयभेदात् वाक्यभेदापत्तेः । इदंपदप्रतिषेधवाचकपदयोरावृत्ति प्रसंगाच्च । नच संभवन्त्यांगतौ तदुभयं न न्यायं समासघटकस्य नञ्पदस्य कथञ्चिदपि कि्रयान्वयासंभवाच्च । यत्तु उक्तदोषपरिहारार्थं प्रतिषेधार्थकोऽयमाकारः नतु  नञ्पदमित्युक्तं तदप्ययुक्तं । त्वत्गुरुणैव तस्य नञ्पदत्वेन प्रतिपादनात् नञेत्यस्याकारेणेत्यर्थ इति कथनन्तु स्वगुरुक्तेः दूषणमेव नतु व्याख्यानमिति स्पष्टं विपश्चितां । तस्मादसतस्सज्जायत इत्युत्तरवाक्ये कथमसति इति वाक्ये चासच्छब्दस्य समासरूपत्वेन तदैकरूप्येन ""तद्धैक आहु''रिति वाक्येऽपि असदित्यस्य  नञ्समासत्वस्यैव  युक्तत्वाच्च । न च तत्रापि सतस्सन्न जायत इत्याद्यर्थाङ्गीकारो युक्तः तार्किकमते कपालादिरूपात् सतः घटादिरूपस्य सत उत्पत्त्यभ्युपगमेन तन्मतानुवादत्वानुपपत्तेः ।  अग्र  इत्यस्यानुषङ्गेऽपि उक्तानुपपत्तिर्दुर्वारैव । प्रलयकालेपि परमाणुरूपस्य सतस्तार्किकैरभ्युपगतत्वेनसृष्ट्यारंभेऽपि सत एवसदुत्पत्तेः । नच प्रकारान्तरेण वाक्यार्थासंभवादियमेवार्थ  इति  वाच्यं  ""असतस्सज्जायत ''इत्यत्र सच्छब्दस्य भावप्रधानतया पूर्वमसत एव कार्यस्य सामग्रीवशात् सत्वं काल संबन्धित्वं भवतीत्यर्थस्य तार्किकमतरीत्या उपपन्नतमत्वात् कथमसत इत्यत्रापि तादृशार्थस्यैव निरासात् । ""तद्धैक आहु''रित्यादिवाक्यानां बौद्धमतानुवादतन्निरासपरतया व्याख्यानमप्ययुक्तमेव । पूर्वोक्तप्रकरणानुगुण्येन तार्किकमतानुवादतन्निरासरूपत्वस्यैव युक्तत्वात् । बौद्धमतनिरासरूपत्वं तु श्रुतिस्वारस्यविरुद्धं । अयमर्थश्च व्यासार्यैरेव वेदार्थसंग्रहश्रुतप्रकाशकादौ विस्तृत्योपपादित इत्युपरम्यते । अत एव बौद्धमते असतः कारणत्वमस्ति नेति विचारस्यापि प्रकृते नोपयोगः । यद्वस्तु यत्र येनैव संबन्धेन प्रतीयते तद्वस्तुशून्यं  तेनैव तदित्यन्तसाहसं निर्मूलितमिहाचार्यैर्दर्श्ितश्च तदाशयः यत्सिद्धिचन्द्रिकाद्युक्तंधिक्कृतन्तच्च  सर्वशः  । अस्मादभिनिवेशेन मृषावाद्युक्तदूषणं सत्यवादिमतेनैव लगतीति सुनिश्चितं । कल्पेऽस्मिन् पञ्चमे मूलव्याख्यायां चण्डमारुते विशेषज्ञप्तये तस्याः पङ्क्तिरेव प्रदृश्यतेप्रत्यक्षाद्यैरिति। स्वात्यन्ताभाव सामानाधिकरणतया प्रतीयमानत्वं हि  स्वात्यन्ताभावसामानाधिकरण्य(प्रतीति) प्रकारक प्रतीतिविषयत्वं सा च प्रतीतिर्न संभवतिप्रतियोगिग्राहिकयाप्रतीत्यातत्रैवतदभावग्रहासंभवादित्यर्थः । ननु प्रपञ्चविधायकनिषेधश्रुतिभ्यां तादृशप्रतीतिस्संभवतीत्यत्राहश्रुतीनामिति। व्यवस्थापनादिति विहितव्यतिरिक्तविषयतया व्यवस्थापनातादित्यर्थः । ननु स्वात्यन्ताभावसमानाधिकरणत्वप्रकारक प्रतीतिविषयत्वं साध्यं । तच्च स्वात्यन्ताभाव समानाधिकरणविशेष्यकस्वात्यन्ताभाव समानाधिकरणत्व प्रकारकप्रतीतिविषयकत्वं । सा च प्रतीतिरेतदनुमानजन्यानुमितिरेव । स्वात्यन्ताभाव(समानाधिकरणे विशेष्यकेत्यंशे स्वात्यन्ताभावसामानाधिकरण्यस्य प्रकारकतयावगाहनात् इत्यत्राहअत एवेति। प्रतियोगि समानाधिकरणतया अभावप्रत्यक्षस्यासंभवनिरस्ततया प्रतियोगि) सामानाधिकरण्यावच्छिन्नाभावानुपलंभेन तादृशाभावस्य निरस्ततया तत्  साधस्याननानुमानेनासंभवदित्यर्थःकृत्स्नेति। अनेनानुमानेन अभावसाधने एतत्बाधिततया   कृत्स्नप्रत्यक्षस्याप्रामाण्यात् पक्षहेतुव्याप्त्यादीनामसिध्यानुमानप्रामाण्य-स्यासंभवाच्चेत्यर्थः अनुमानप्रामाण्यप्रसंग इष्ट इत्यत्राहतदभ्युपगम इति। एतदनुमानप्रयोगविरोधा दित्यर्थः ।परेतिबाधकाभावात् सत्यत्वस्यैव सिद्धिप्रसंग इत्यर्थः । प्रामाण्यप्रयोजक व्याप्त्याद्याकारविरहिणापि लिङ्गेन बाधितस्य सत्यता यादृश च्छिकसंवादस्थले दृष्टा तद्वदिहापि  स्यादित्याशंक्य  तथा  सत्यस्मदुक्तिमात्रेण तदभावोऽपि सत्यस्यादिति परिहरतिअप्रमाणेनेति।तत एवेति। तत एवानुमानेन न प्रपञ्चासत्यत्वसिद्धावेव प्रपञ्चासत्यत्वसिद्धिरित्यर्थः । श्रुतिवदनुमानस्यापि प्रमाणत्वात् नान्यतरेण अन्यतरानर्थक्यमित्यत्राहअन्ततइति । अनुमानात् पूर्वं नियमेन श्रुतेस्तथानुमाननैरर्थक्यं श्रुतेस्त्वनुमाननिरपेक्षत्वात् तेनास्यानैरर्थक्यमित्यर्थं विप्रतिपन्नं श्रुतिप्रामाण्ये विप्रतिपन्नं प्रतीत्यर्थ इति । अथानन्दबोधोक्तं मिथ्यात्वं निराकर्तुमुपक्रमतेनापि षष्ठइतिसत्यब्रह्मविलक्षण इत्यत्र वस्तुतो यत्सत्यभूतं ब्रह्म तद्विलक्षणत्वमित्यर्थकतया ब्रह्मविलक्षणत्वमेव साध्यतया विवक्षितं, उत ब्रह्मशब्दस्य किं सत्यमित्याकांक्षानिवर्तकतया सत्यभिन्नत्वमात्रं साध्यं तथा विवक्षितं, किं वा सत्यत्वावच्छिन्नप्रतियोगिताकभेदवत्व,मिति त्रेधा विकल्पं मनसि निधाय प्रथमविकल्पं दूषयति-सिद्धसाधनादिति। एवकारेण सिद्धसाधनस्य स्पष्टतमत्वं सूच्यते । अर्थान्तरञ्च सिद्धसाधननियत- मस्त्येव । ""सर्वं खलविदं ब्रह्मे''त्यादौ लक्षणां विनैव सामानाधिकरण्यस्य सिद्धान्तिभिरुपपादितत्वात् भास्कराद्युक्तभेदमक्षोऽपि सिद्धान्तिभिस्स्वीकर्तव्यः । नह्यत्यन्तभिन्नयोः सामानाधिकरण्यं मुख्यवृत्त्या कथञ्चिदपि संभवति । एवञ्चाभेदासामानाधिकरणभेद एव साध्य इति नोक्त सिद्धसाधनप्रसक्तिरिति सिद्धान्तानभिज्ञस्य कस्यचिदाशंकामनूद्यनिराकरोतिसर्वं ब्रह्मात्मकमिति। ब्रह्मात्मकमित्यत्रात्मशब्दः स्वरूपार्थकइति शङ्ककस्याभिप्रायः । भास्कराभिरिवेत्यनेन सिद्धान्तिनां भेदाभेदाभ्युपगमोऽस्तीति शङ्ककाशयस्सूचितः ।तदपृथक् सिद्धिमात्रेणेति। तार्किकादिभिरयुतसिद्धत्वमिति यदुच्यते सैवा- पृथक् सिद्धिः परन्तु समवायं विनैव साभ्युपगम्यत इति विशेषः । मात्रशब्देनाभेदो  व्यवच्छिद्यते । अपृथक्- सिद्धि प्रकारवाचीनां गवादिशब्दानां प्रकारिणि शक्तेः तार्किकादिभिरप्यभ्युपगतत्वेन ""यस्य पृथिवी शशीरं'' ""यस्यात्मा शरीरं''  ""न तदस्ति बिना यत्स्यात्'' इत्यादि शास्त्रसिद्धापृथक्सिद्धिकचेतना-चेतनवाचकसर्वशब्दानां तद्विशिष्ठब्रह्मप््यपि शक्तेस्सिद्धान्तिभिरभ्युपगतत्वात् भेदंविनैव मुख्यवृत्त्या सामानाधिकरण्यं निर्वहति ""ऐतदात्म्यमिदं सर्वं'' इत्यादौ आत्मशब्दस्य अन्तः प्रविश्य नियन्तृत्ववाचित्वात् स्वरूपार्थकत्वेऽपि सर्वशब्दस्य विशिष्टपरतया विशिष्टस्वरूपभेदस्य विशेष्यांशस्य ब्रह्माभिन्नतया आत्मशब्देन व्यपदेशानानुपपन्नः । भेदाभेदवादिमतञ्च ""नैकस्मिन्नान संभवा''दिति सूत्रेणैव निरस्तमिति सिद्धान्तिनां तदभ्युपगम प्रसक्तिरेव नास्तीति भावः । द्वितीयं कल्पमाशंकतेतथापीतिब्रह्मत्वेन ब्रह्मभेदस्साध्य इति पक्षासंभवेऽपीत्यर्थः । सत्यभूतं सत्यत्वं प्राप्तं यत्ब्रह्म सत्यत्वरूपमिति यावत्  । मद्व््यतिरेकसाधनाद्वस्तुतो ब्रह्मप्रतियोगिकवेदस्यैव सत्यभेदत्वेन साधनान्नसिद्धसाधनं सत्यभेदस्या सत्यत्वरूपत्वात् तस्य च सिद्धान्तिनामसंमतत्वात् । न च ब्रह्मभेदोऽभ्युपगम्यते सत्यभेदो नेत्येतत् व्यावहतमिति वाच्यं । सिद्धान्तरीत्या  सत्यत्वावच्छिन्नप्रतियोगिताकस्य परमते ब्रह्मस्वरूपमात्र-प्रतियोगिकस्य च भेदस्य यथा संग्रहस्संभवति  सत्यभूततत्तद्व्यक्तिप्रतियोगिकभेदस्य संग्रहश्च यथा न संभवति तादृशरूपेण भेदसाधनस्य विवक्षितत्वात् । न च सत्यत्वावच्छिन्नप्रतियोगिताकत्वमेव तादृशमिति तन्निवेशे तृतीयकल्पैक्यमिति वाच्यं । परैः ब्रह्मस्वरूपातिरिक्तम् सत्यत्वं दुनिर्वचमित्यर्थस्य मूल एवोत्तरग्रन्थे स्फुटीकरणात् ततस्तन्मते ब्रह्मस्वरूपमेव सत्वमिति तस्य मिथ्यानिष्ठभेदप्रतियोगिभूते स्वस्मिन्नवृत्त्या तत् प्रतियोगितावच्छेदकत्वं नसंभवतीति  स्वप्रतियोगिकत्वसंबन्धनेन ब्रह्मस्वरूपविशेषियत एव भेदस्सत्य भेदः । नच ब्रह्मभेदोऽपि तादृश इति को विशेष इति वाच्यं । यस्मिन भेदे स्वरूपेणैव सतस्वप्रतियोगिकत्व संबन्धेन प्रकारतया भानम् तादृशभेदस्सत्यभेदः यत्र तु भेदे ब्रह्मत्वेश्वरत्वादिना प्रतियोगिनो भानं तादृशभेदो ब्रह्मत्वेश्वरत्वाद्यवच्छिन्नप्रतियोगिताक इति विशेषसंभवात् । ननु परमते अबाध्यत्वोपलक्षितस्वरूपमेव कल्पितभेदवत्तया सत्तेति अनिर्वचनीयत्वं मिथ्यात्वमिति कल्पे प्रतिपादितं  अतस्तदवच्छिन्नप्रतियोगिताक भेदस्तन्मतेपि संभवतीति चेन्न-तादृशसत्तायाः प्रपञ्चेऽप्यारोपितायास्सत्वात्तदवच्छिन्नप्रतियोगिताकभेदः परमतरीत्यापिप्रपञ्चेवक्तुमशक्य  इति सत्यत्ववादिशङ्कापरिहारार्थं सत्वत्वोपहितभेदमादायाति-प्रसंगवारणार्थञ्च अबाध्यत्वस्य प्रतियोगितावच्छेदकत्वेन निवेशनं अपरित्यज्य मार्गान्तरानुसरणात् । यद्यपि परमते अध्यस्ते आरोपितस्याधिष्ठानगतधर्मस्य  तत्भेदविरोधित्वन्नास्ति तथापि परोद्भावितदोषपरिहारार्थं विरुद्धस्य लघुभूतोपायान्तरस्यापि परैः परिकल्पनं न कामपि क्षतिमावहति । इत्थञ्च सत्यत्वातिरिक्त- धर्मानवच्छिन्नप्रतियोगितासंबन्धावच्छिन्नप्रकारतानिरूपितविशेष्यताश्रयभेदत्वेन भेदसाधनमत्र विव- क्षितम् । तादृशभेदश्च सिद्धान्तिनां सत्यत्वावच्छिन्नप्रतियोगिताकभेद एवेति न सिद्धसाधनादि प्रसक्तिः । अत एव न तृतीयकल्पैक्यमपि । अथवा सत्वावच्छिन्नानुयोगिताकान्यभेदेत्वेन सत्यभेदस्य साधनान्नसिद्धसाधनं । सिद्धान्ते सत्यवृत्तेर्ब्रह्मभेदस्य घटादिभेदस्य च सत्यत्वावच्छिन्नानुयोगिताकतया साध्यता वच्छेदकानाक्रान्तत्वात् । नन्चद्रव्यं न घट  इत्याद्यप्रयोगात् अनुयोगितावच्छेदकावच्छेदेनैवान्योन्या भावादिर्नञा अन्यादिपदेन च प्रत्याय्यते । अनुयोगितावच्छेदकश्च प्रतयोग्यवृत्तिरेव धर्म इति प्रकाशकृदङ्गीकृतरीत्या ब्रह्मभेदादिकमादाय सिद्धसाधनं दुर्वारमिति वाच्यं । तन्मत तस्य सिद्धान्तिभिरन्यैश्चानभ्युपगन्तव्यत्वात् । प्रतियोगिवृत्तिधर्मस्याप्यनुयोगितावच्छेदकत्वे बाधका भावात् । नञादेरन्वयितावच्छेदकावच्छेदेन स्वार्थबोधकत्वव्युत्पत्त्यैव निर्वाहात् । तादृशप्रयोगाभावस्य विप्रतिपन्नत्वाच्च । घटान्तरं सत्यान्तरमित्यादौ अन्यो घटः अन्यत् सत्यमिति व्युत्पत्त्या घटत्वसत्यत्वादेः प्रतियोगिवृत्तिधर्मस्याप्यन्यत्वादिधर्मितावच्छेदकतया भानस्यानुभवसिद्धत्वेन तदुक्तव्यत्पत्तेरयोगाच्च अतस्सत्यत्वावच्छिन्नानुयोगिताकभिन्नभेदत्वेन ब्रह्मभेदसाधने न कश्चिद्दोषः । सत्यत्ववादिमते असत्येव साध्यप्रसिद्धिरित्याशयः । सत्यत्वं प्राप्तात्ब्रह्मणे  व्यतिरेकइत्युक्त्या  सत्यत्वावच्छिन्नानुयोगिताकभिन्नो भेद इति लब्धं । सत्यभूतेत्युक्तेः तदेकप्रयोजनकत्वात् असत्वमित्युक्त्या च सिद्धान्ते सत्यत्वावच्छिन्न प्रतियोगिताक भेद एव तादृश इत्यर्थस्फुट इति ज्ञेयं । उक्तरीत्या सत्यप्रतियोगिकभेदसाधने प्रकारद्वयमपि पूर्वोक्तसिद्धसाधनतादवस्थ्येन दूषयतिस्वयमपि सत्यस्येति। सत्यस्य स्वयं सत्यान्तरव्यतिरेक मात्रेणाप्यसत्यत्वप्रसंगाभावादिति योजना । स्ययं सत्यान्तरात्व्यतिरेकस्वरूपतः सत्यनान्तरप्रतियोगिको भेदः स्वयमित्यस्य सत्यान्तरनिष्ठविशेषणानवच्छिन्नत्व परत्वात् । मात्रशब्देन सामान्यभेदव्यवच्छेदः । अपिना विशेषणान्तरविशिष्टसत्यव्यक्तिभेदो दृष्टान्ततया प्रदर्श्रनार्थं समुच्चीयते । यथा घटत्वाद्यवच्छिन्न-घटादिभेदः सत्यत्ववादिमतेऽपि नासत्यत्वरूपः । तथापि विशेषणान्तरानवच्छिन्न तत्तत्सत्यभेदोऽपीति सत्यत्वविरोधाभावात् सिद्धान्तिभिस्सोपि तत्तत्भिन्ने अभ्युपगत इति सत्यत्वातिरिक्तधर्मानवच्छिन्न प्रतियोगितासंबन्धावच्छिन्नप्रकारतानिरूपितविशेष्यताश्रय भेदसाधनेऽपि सिद्धसाधनं दुर्वारमित्यर्थः । न च घटः घटो न भवति जीवो ब्रह्म नभवतीत्यादौ प्रतियोगिनस्तद्विशेषणविशिष्टतया भानस्य नियतत्वेन सिद्धान्तरीत्या स्वरूपतः सत्यप्रतियोगिकभेदस्यैवानभ्युपगमात् कथं सिद्धसाधनमिति वाच्यं । सिद्धान्ते द्रव्यस्य स्वरूपतो भानाभ्युपगमेऽपि अद्रव्यस्य घटत्वादेः शौक्ल्यादेश्च स्वरूपतः प्रकारतया भानस्याभ्युपगतत्वेन कार्ष्ण्यायादौ शौकल्यादिभेद प्रत्यक्षे शौकल्यादेः स्वरूपत एव प्रकारत्वाभ्युपगमेन चात्र विवदितव्यं । गन्धादेः स्वरूपतो भानस्य श्रुतप्रकाशिक्वदिषु विस्पष्टत्वात् । किञ्चाभेदातिरिक्तसंबन्ध संसर्गिकायां विशिष्टप्रतीतौ सर्वत्र विशेष्ये विशेषणस्य भेदसमानाधिकरण एव तत्तत्संबन्धः संसर्गतया भासत इत्यभ्युपगम्यते अन्यथा विशिष्टप्रतीत्यन्तरं विशेषणविशेष्ययोरभेदभ्रमस्यापि कदाचित् प्रसंगात् विशिष्ट प्रतीत्यनन्तरं स्वरसत एव विशेषणविशेष्ययोर्भेदव्यवहारस्य अनुभविद्धत्वाच्च । नीलो घट इत्याद्यभेद संसर्गकप्रतीत्यनन्तरन्तु नीलघटयोर्भेदव्यवहारस्यैव सर्वानुभवसिद्धत्वात् ।  भेदव्यवहारस्यानु भव विरुद्धत्वाच्च  । भेदस्य संसर्ग घटकतया भानं न संभवति भेदाभेदवादिभिस्तु परैरनुभवविरोधमप्यनादृत्याभेद संसर्गकप्रतीतावपि भेदसमानाधिकरणस्यैवाभेदस्य संसर्गत्वमभ्युपगतमित्येतावान्विशेषः । ननु सिद्धान्ते शौकल्यादेः कार्ष्ण्यादि व्यावृत्तिस्तत्तत्स्वरूपमेव  नातिरिक्तेति सिद्धान्तः । ततश्च शौकल्ये कार्ष्ण्यादिभेदप्रकारक प्रतीतौ भेदस्य संसर्गकोटौ भानासंभवात् उक्तनियमो  नोपपद्यत  इति चेन्नसिद्धान्ते हि यस्य स्वरूपप्रत्यक्षमेव तस्मिन्  धर्मान्तराप्रकारकमपि  तस्मिन्नितरतादात्म्याध्यासविरोधि तस्य स्वरूपमेव इतरव्यावृत्तिः यस्य तु प्रत्यक्षं सप्रकारकमेव तद्विरोधि तत्र स एव प्रकार इतरव्यावृत्तिरिति व्यवस्था । एवञ्च शौकल्यादेस्स्वरूपप्रत्यक्षमेव इतरतादात्म्यभ्रमविरोधीति न तस्य किञ्चित् प्रकारकत्वमपि शौकल्यं कार्ष्ण्यान्न भवतीत्यादि व्यवहार हेतुभूतज्ञानं तु शुक्लरूपादौ शुक्लत्वादिधर्म प्रकारकमेवेति स एव धर्मः कार्ष्ण्यभेदत्वेनापिभासत इति तत्र भेदस्यापि संसर्गकोटौ भानं संभवत्येव । नचानुगतजातिमनभ्युपगच्छतां सकलशुक्लसाधारणं शुक्लत्वादिकं दुर्वचमिति वाच्यं । आचार्यसूक्तिषु विशेषपरिश्रमशालिनां तस्यापि सुचचत्वादित्यन्यत्र विस्तरः । मास्तुवा सर्वत्र भेदस्य तत्संसर्गकोटि-प्रवेशः तथापि शौक्ल्यादिभेदात्मना काष्ण्यादि प्रत्यक्षे शौक्ल्यादेः स्वरूपतो भानं निष्प्रत्यूहं । तस्मात् पूर्वोक्तसाध्यतावच्छेदकाश्रयो घटत्वादिभेदः शौक्ल्यादिभेदश्च भवतीति सिद्धसाधनं दुर्वारमित्याशयो निरूपप्लवः । एवं सिद्धसाधनभावेऽपि उक्तरीत्या घटत्वादिभेदमादायार्थान्तर प्रसंगान्नोक्तरीत्या असत्यत्वसाधनं संभवतीत्यर्थकत्वेऽपि न काचित् क्षतिरिति ज्ञेयं । अथवा सत्यत्वावच्छिन्नानुयोगिताक भिन्नभेदत्वेन ब्रह्मभेदस्साध्य इति पक्षं दूषयतिस्वयमपीति। सत्यस्यापि स्वयं सत्यान्तरव्यतिरेकमात्रेण असत्यत्वप्रसंगाभावादिति योजना । स्वयमित्यनेन  वाक्यान्तरावृत्तिस्वासाधारणरूपावच्छिन्नानुयोगिताकत्वं सत्यान्तरव्यतिरेके विवक्षितं । स्वयमेवेत्यवधारणस्य विवक्षितत्वात् सत्यान्तरवृत्ति सत्यत्वादि धर्मावच्छिन्नानुयोगिताकत्वाभावे तात्पर्यं । सत्यस्यापीत्यपिना सत्यत्वावच्न्निन्नानुयोगिताकभिन्नभेदत्वस्य सत्यत्वाविरोधित्वं सूच्यते ।  पूर्वोक्तरीत्याभिहितस्य तद्विरोधित्वं प्रसक्तं अयंभावः प्रतियोग्यवृत्तिधर्म एव भेदानुयोगितावच्छेदकः नञा अन्यादिपदेन च उद्देश्यतावच्छेदकीभूतो यो  धर्मः तदवच्छिन्नानु योगिताकतयैव भेदः प्रत्याय्यत इति प्रकाश कृदङ्गीकृतनियमः पामाणिक एव । द्रव्यन्नघट इत्यादि प्रयोगाभावस्य सर्वतान्त्रिकसम्मतत्वात् । अत एव हि नहि भवति नीलघटो घटान्य इति दीधितिवाक्यं तन्मताभिप्रायकतया गदाधरमदाचार्यैर्व्याख्यातं । ननु प्रकाशकृदुक्तव्युत्पत्त्यैव घटो घट इत्यादिप्रयोगवारणसंभवात् अन्यादिपदस्यानुयोगितावच्छेदकावच्छिन्न प्रतियोगिताक भेदबोधव्युत्पत्तिर्न्नाङ्गीकर्तव्येति शंकावारणार्थं नीलघट इत्युक्तं तथाच नीलघटत्वस्या(पि) पीतघटभेदः प्रतियोग्यवृत्तितया तमादाय तादृशप्रयोगवारणार्थं अन्वयितावच्छेदकावच्छिन्नप्रतियोगिताक भेदबोधकत्वव्युत्पत्तिरङ्गीकर्तव्यैव । तदङ्गीकारे च प्रकाशकृदुक्तव्युत्पत्ति स्वीकर्तव्यैव । नञादेर्विशेष्यताषच्छेदकावच्छेदेन स्वार्थबोधकत्वव्युत्पत्त्यैव तादृशप्रयोगाभावनिर्वाहात् । घटत्वावच्छिन्नप्रतियोगिताकभेदत्वेनैव व्यापकताबोधनात् घटप्रतियोगिकभेदत्वादिव्यापकत्वस्याकिञ्चित्करत्वादिति दीधितीतद्वाक्ययोराशयः । अतः प्रकाशकृन्मतं प्रामाणिकमेवेति चेन्ननञन्यादि पदस्यान्वयितावच्छेदकावच्छिन्नप्रतियोगिताकभेदव्युत्पत्तावपि सर्वत्र विशेष्यतावच्छेदक  व्यापकताबोधतात्पर्यं कल्पनापेक्षया तदवच्छिन्नानुयोगिताकत्वबोधपरत्वस्य लघुत्वात् स्वरूपसंबन्ध रूपानुयोगितावच्छेदकत्वापेक्षया बहुपदार्थघटितव्यापकताया  गुरूत्वस्य निर्विवादत्वात्  । अतः प्रकाशकृन्मतं प्रामाणिकमेवेति । सत्यत्ववादिमतेऽपि ब्रह्मभेदस्य  घटादिभेदस्य च सत्यत्वावच्छिन्नानु योगिताकभिन्नभेदतया तदवच्छिन्नसाधने सिद्धसाधनमर्थान्तरञ्च दुर्वारमेव । यदुक्तं  घटान्तरमित्यादिशब्दजन्य बोधे घटत्वादेरेव घट भेदादिधर्मितावच्छेदकतया भानात् धर्मितावच्छेदकस्यानुयोगितावच्छेदकतया भाननियमो न संभवतीति तदपि न घटान्तरमित्यादिपदैस्तत्तत् घटभिन्नत्वाद्यवच्छिन्नविशेष्यका भेदसंसर्गकघटादिप्रकारक बोध एव जायते । न तु घटत्वाद्यवच्छिन्नविशेष्यकतत्तत्घटभिन्नत्वादिप्रकारकः घटरूपमन्यदिति घटान्तरमित्यस्य विवरणेन घटादेर्विशेषणतया भानस्यानुभाविकत्वात् । अन्यो घटो घटान्तरमिति विवरणन्तु उभयथाप्यविरुद्धं एतत् घटभिन्नमानयेत्युक्तौ पटादेरप्यानयनं प्रसज्येतेति तद्व्यवच्छेदार्थमेव हि घटान्तरमिति प्रयुज्यते । अतोऽपि घटादेर्विशेषणत्वमेवयुक्तं । किञ्च प्रकाशकृन्मते प्रतियोगि धर्मस्य भेदानुयोगिता वच्छेदकत्वाभावः तदवच्छेदकत्वग्राहिप्रमाणाभावादेव सिद्धवृत्ति इति न किञ्चिदधिकं  कल्पनीयं । इतरेषान्तु नञादिसमभिव्याहारस्थले उद्देश्यतावच्छेदकतावच्छेदेनान्वय बोध व्युत्पत्तिः कल्पनीयेति गौरवं वन्नचोद्देश्यविधेयभावस्यले सर्वत्र तादृशव्युत्पत्तिरस्ति भूतलं घटवत् पर्वतो वन्हिमानित्यादौ सामानाधिकरण्यमात्रेणापि विधेयान्वयबोधात् । न च रूपवद्द्रव्यवृत्तिश्शब्द इत्यादौ प्रतियोगिवृत्तिधर्मस्यापि भेदानुयोगितावच्छेदकत्वं प्रतीयत इति वाच्यं उद्देश्यविधेयभावापन्नतया विशेष्यविशेषणावगाहि प्रतीतावेव उद्देश्यतावच्छेदकविधेययोः परस्परसंबन्धावगाह्यनुभवानुरोधेन उद्देश्यतावच्छेदकाव (गाहिना)च्छिन्नानुयोगिताकत्वं विधेये भासत इत्यभ्युप- गमात् । समासस्थले चोद्देश्यविधेयभावाभावात् अवच्छेदकावच्छेदनान्वयबोधमभ्युपगच्छतामपि तत्र व्यभिचारस्य तुल्यतया उद्देश्यभावापन्ना समासस्थल एव तादृशनियमस्य कल्पनीयत्वात् । समासस्थले च तादृशविषयता नास्तीत्येतत् पूर्वतन्त्रे वषट्काराच्च भक्षयेदित्यादौ व्यवस्थापितमेव ।न चानुयोगि-वृत्तिधर्मस्यानुयोगितावच्छेदकत्वनियमः मानाभावात् तस्मात् सत्यत्वावच्छिन्नानुयोगिताकभिन्नत्वेन ब्रह्मभेदसाधनं नोपपद्यत एव । सत्यवृत्तिभिन्नभेदत्वेन तत्साधनन्तु  सत्यसामान्यभेदसाधनसमशीलमिति तद्दूषणेनैव दूषितं भवतीति । यद्येवं सत्यत्ववादिमते  सत्विशेषभेदरूपसामान्यधर्मावच्छिन्नानुयोगिताकत्वं नास्तीति तर्हि सत्यत्वरूपसामान्यधर्मविरोधित्वमपि स्यादेव । भेद प्रतियोगितावच्छेदकत्वानु-योगितावच्छेदकत्वयोरेव परस्परविरुद्धत्वादित्याशंकामनुभवसिद्धोदाहरण स्वभिन्नतत्तत् घटभेदवत्वमात्रेणेत्यर्थः अघटत्वं घटत्वविरोधी यो घटत्वावच्छिन्नप्रतियोगिताक भेदस्तद्वत्वं नहीत्यर्थः  । घटो न तत् घटइत्यादिप्रतीतेरनुभवसिद्धत्वात् घटत्वादेस्तत्तत्घटभेदानुयोगितावच्छेदकत्वं  नास्तीत्यवश्यं अभ्युपेत्यं । न च तावता यस्य घटत्वमायाति तस्मात्तत्तत्भेदानु योगितावच्छेदकभिन्नस्यापि सामान्यधर्मस्य न तत्भेदप्रतियोगितावच्छेदकत्वप्रसक्तिरिति  भावः । ननु ब्रह्मसत्यनिष्ठभेदाप्रतियोगिस्वभिन्न सर्वाधिष्ठानत्वादि इति केवलव्यतिरेकिहेतुना ""सदेव सोम्येदमग्र आसीदेकमेवाद्वितीय''मित्यादिश्रुत्या वा सत्यमेकमेवेति व्यवस्थाप्य तदनन्तरं प्रपञ्चमिथ्यात्वं साधयामः । इत्थं च सत्प्रतियोगिकभेदमात्रस्य साध्यत्वेपि न सिद्धसाधनं । सत्यभूताया अचित्तद्भिन्नत्वस्य पक्षतावच्छेदकतया तत्सामर्थ्यादेव सत्प्रतियोगिक भेदमात्रस्यापि सत्यत्वविरोधिरूपतया सिद्धेः । नहि सत्यनिष्ठभेदा प्रतियोगिभूत- चिद्रूपब्रह्मभिन्नत्वं सत्यत्वे सत्युपपद्यते । अत एव पक्षतावच्छेदकमेव साध्यमिति शंकाया अपि  नावकाशः  । चिन्नभवति सन्नभवतीति प्रतीतिसिद्धयोर्भेदयोर्भिन्नत्वात् पक्षतावच्छेदकावच्छेदेनैव सिद्धेरुद्धेश्यतया वस्तुतस्तस्यैव साध्यत्वेऽपि क्षत्यभावाच्च । तस्मात् सद्भेदमात्ररूपस्यापि सद्विविक्तत्वस्य साधनेन काचिदनुपपत्तिरित्यभिप्रायेण शङ्कतेब्रह्मैकमेवेति। सत्यमेकमेव ब्रह्मेति सिद्ध इत्यन्वयः । यथाश्रुतान्वयस्तु न विवक्षितः एकशब्दवैयर्थ्य प्रसंगात् । ब्रह्मैव सत्यमित्यस्य पर्याप्तत्वात् । सदेवेत्यादि श्रुतिसमानार्थत्वाश्रयणेऽपि यथाश्रुतान्वयो भज्यत एव । सत्यमित्यस्य उद्देश्यकोटिप्रवेशापातात् । ब्रह्मैव सत्यमिति निश्चयस्य प्रपञ्चस्यासत्यत्वनिश्चयरूपत्वावश्यंभावेन शंककेन मिथ्यात्वानुमानात् पूर्वमेव तन्निश्चयाभ्युपगमे शंकाया एव निरुत्थानत्वप्रसंगात् । नहि प्रपञ्चे मिथ्यात्वम् निश्चितवत एवानुमानेन मिथ्यात्वसिद्धिर्भवतीति कश्चिदाशंकते अनेनैव दोषेण शंकापरिहारे करिष्यमाणेऽपि शंककेनैव स्वयं तथा शंकनमत्यन्तबल्बजं तस्मात् सत्यमेकमेवत्यन्वय एव विवक्षितः । सत्यं वस्तु एकमेव तच्च ब्रह्मेति निश्चये सति ब्रह्मभिन्नत्वावच्छिन्ने सद्भेदावगाहिन्यनुमितिस्सत्यत्वविरोधित्वेनैव तमवगाहत इति न सिद्धसाधनं  । सत्यगतैकत्वस्य सत्यनिष्ठभेदाप्रतियोगित्वरूपतया तत् सिद्धौ सत्यां सत्यभूतब्रह्मभेदस्यैव सत्यसामान्य भेदरूपावश्यंभावादिति भावः । यदि विश्वमिथ्यात्वानुमानात् पूर्वं सत्यं वस्त्वेकमेव तच्च ब्रह्मेति निश्चयः कस्यचिदपि संभवेत् तदानीमेव उक्तरीत्या सत्प्रतियोगिकभेदमात्रस्यापि सत्यसामान्यभेदरूपतया सिद्धिसंभवः तादृशनिश्चयस्तु विश्वमिथ्यात्वनिश्चयात्पूर्वं कस्यापि न संभवत्येव ब्रह्मभिन्नत्वेन ज्ञाते विश्वस्मिन् सत्यत्वनिश्चये तत्सन्देहे वा सति ब्रह्मणि सत्यनिष्ठभेदाप्रतियोगित्वनिश्चयासंभवात् अतस्तादृशनिश्चयात्पूर्वमेव विश्वमिथ्यात्वनिश्चयः अङ्गीकर्तव्यः । स च न संभवति उक्तानुमानातिरिक्तसाधका भावात् उक्तानुमानस्य साधकत्वे चात्माश्रयप्रसङ्गः इति नोक्तरीतिरूपपद्यत इति दूषयतिनेति ।आत्माश्रयप्रसंगादिति स्वस्यैव स्वोपजीव्येव स्वोत्पत्तेः पूर्वं कदाचिदपि स्वसामग्र्यसंपत्त्या स्वोत्पत्तिरेव न संभवतीति भावः । यद्यप्युक्तानुमितेः पूर्वम् उक्तानुमितिरूपनिश्चयाभ्युपगमे तस्यैव सिद्धिरूपत्वात् पूर्वोक्तसिद्धसाधनदोषस्यैव न परिहारः तथापि सिद्धेस्सामग्र्यां सत्यामप्यनुमित्यनुत्पादपर्यवसायितया दोषत्वात् तदुक्तरीत्या सामग्र्याएव दुर्मिलत्वे सति  सिद्धिरूपप्रतिबन्धकसमवधानपर्यन्तम् गन्तव्यमित्यभि प्रायेणात्माश्रयएवापादितः । ब्रह्मणि  सत्यनिष्ठभेदा  प्रतियोगित्वसिद्धेरेवानुमित्युपजीवितायास्स्वयमुक्तत्वात् कथमात्माश्रय इति परकीयशंकां परिहरतिअवधारणेन हीति। यद्यपि ब्रह्मैकमेव सत्यमिति सिद्ध इति वाक्ये सत्यमेकमेवेत्यभिप्रायेणैव त्वया एवकारः प्रयुक्तः तथापि त्वदभिमतस्सत्यस्य एकत्वनिश्चय एव ब्रह्मैव सत्यमित्यवधारणेन विना नोत्पत्तुमर्हति परस्परभिन्नत्वेन ज्ञायमाने ब्रह्मान्यस्मिन् प्रपञ्चे सत्यत्वसन्देहे सति तस्याऽसंभवात् । प्रत्यक्षादि भिरुपस्थिते प्रपञ्चे च सत्यत्वज्ञानस्यानादिसिद्धतया तदभावस्य वक्तुमशक्यत्वात् अतो ब्रह्मैव सत्यमित्यवधारणेन प्रपञ्चासत्यत्वविवक्षापूर्वकमेव तादृशवाक्यं त्वदुरुभिः प्रयुक्तुमिति तदुपजीवनेन त्वत्कृताशंकायां तदपन्हवो दुश्शक इति भावः । तत एव च तत्सिद्धिरिति ब्रह्मैकमेव सत्यमिति सिद्धे सद्विविक्तत्वमेव मिथ्यात्वमिति प्राचीनोक्तिमवष्टभ्य ब्रह्मव्यतिरेकसाधनेनैव प्रपञ्चस्य सत्यत्वं सिध्यतीति त्वदीयवचनं प्रपञ्चासत्यत्वादेव प्रपञ्चस्यासत्यत्वमित्युक्तिसमशीलमेव  । अतस्त्वद्गुरुवचनमनिरूपकान् शिष्यान् प्रत्युपदेशदशायामेवोपयुज्यते नतु परान् प्रति साधनदशायामिति तात्पर्यं । आत्माश्रयप्रसंगश्च अन्योन्याश्रय प्रसंगस्याप्युपलक्षणमिति बोध्यं । ननु ""सदेक''मिति श्रुत्या सतस्सजातीयव्यवच्छेदोऽवगतः सच तन्निष्ठभेदाप्रतियोगित्व एव पर्यवस्यतीति तत्सिद्धिमुपजीव्य उक्तानुमानप्रवृत्तेरूपगमात् सत् प्रतियोगिकभेदमात्र साधनमप्यसत्यत्व एव पर्यवस्यति । न च प्रपञ्चासत्यत्व निश्चयात्पूर्वं श्रुत्यापि सत एकत्वनिश्चयो न संभवति अयोग्यतानिश्चयस्य शब्दविरोधित्वादिति वाच्यं । अयोग्यतानिश्चयस्य शाब्दबोध प्रति  प्रतिबन्धकत्वानुपगमात् तस्मिन् सत्यपि शाब्दबोधो जायत एव जातोऽपि  शाब्दबोधोऽप्रामाण्यज्ञानास्कन्दितत्वात् अकार्यकर इत्यभ्युपगमात् । श्रुतिजन्ये तु बोधे नाप्रा-माण्यज्ञानं संभवति । श्रुतितात्पर्यविषयार्थविषयकत्वरूपाप्रामाण्याभाव व्याप््यवत्तानिश्चयसद्भावात् । अतः प्रपञ्चे असत्यत्वनिश्चयस्य पूर्वमनपेक्षितत्वात् नसिद्धसाधनाश्रयान्योन्याश्रयाणामवकाश इति । सद्भेदमात्रसाधनमप्यसत्यत्वे पर्यवस्यतीति शंकां परिहरति श्रुतीति । श्रुत्या ब्रह्मरूपैकव्यक्तिमात्रनिष्ठत्वेन निश्चितसत्यत्वोपजीवन इत्यर्थः । तादृशनिश्चयोपजीवन इति यावत् । उपजीननेत्विति तुशब्देन उक्तरीत्या सिद्धसाधनात्माश्रयाद्य भावरूपं वैलक्षण्यं द्योत्यते यद्यपि ब्रह्ममात्रसत्यत्वनिश्चये सति प्रपञ्चस्या सत्यत्वमर्थतस्सिध्यत्येवेति सिद्धसाधनमस्त्येव तथापि साक्षात्श्रुत्यधीनब्रह्ममात्रसत्यत्वनिश्चयः प्रकृतानुमितिसमानाकारात्वाभावात् न सिद्धिरूपः । तदुत्तरकालिकस्तु तत् समानाकारनिश्चयोर्थापत्त्या मनसा वा संभवन्नपि नियमतोऽनुमिति विरोधित्वेन उद्भावयितुमनर्हः । ततःपूर्वमप्यनुमानप्रवृत्ति संभवादिति   तात्पर्यं ।अनुमाननैरपेक्ष्यप्रसंग इतिअतोऽन्यदार्तममित्यादिश्रुत्यैव विश्वमिथ्यात्व सिद्धिसंभवात् विश्वमिथ्यात्वासद्धादनुमाननैरपेक्ष्य प्रसङ्ग इत्यर्थः । ननु श्रुत्यनुमानयोर्द्वयोरपि प्रमाणत्वाविशेषे सति कथमेकेनापरस्यान्यथासिद्धिरित्याशंकायां श्रुतेरनुमानस्य च मिथ्यात्वसिद्धि रूपकार्योपधायकत्वांशे परोपजीवकत्वतदभावरूपं वैषम्यं दर्श्रयतिअन्तत इत्यादि। पञ्चम्यन्तद्वयेन अन्ततः अन्ते विचारस्य पर्यवसानदशायमित्यर्थः । यदि श्रुतिवदुनुमानस्यापि विश्वमिथ्यात्वसिद्धौ प्रमाणान्तरोपजीवकत्वं न स्यात् तदानीमेवानुमानस्यान्यथा सिद्धिर्न भवेत् । न च त्वया तथाभ्युपगतं विचारोपक्रमदशायां विश्वमिथ्यात्वे श्रुतिमनपेक्ष्यानुमानमेव प्रमाणमित्युपन्यस्तवतापि त्वया सत् प्रतियोगिकभेदमात्ररूपस्य साध्यस्य कथं सत्यत्वविरोधित्वमित्याशंकावारणार्थं सत्यत्वविरोधिसाध्यसिध्युपपादनरूपविचारपर्यवसानदशायां श्रुत्यधीनब्रह्ममात्रसत्यत्वसिद्धेः तदुपष्टंभकत्वेन प्रतिपादनीयतया त्वदीयानुमानस्य श्रुत्युपजीवकत्वात्  । श्रुतेश्च  उक्तानुमाननिरपेक्षतया  स्वतन्त्रत्वात् । अतो विचारोपक्रम एव विश्वमिथ्यात्वे किं प्रमाणमिति जिज्ञासायां श्रुतिः प्रमाणमिति वचनमेव तव युक्तं नत्वनुमानं प्रमाणमिति भावःस्य पुरुषस्य श्रुत्यासत्यं वस्त्वेकमेवेति वा विश्वमसत्यमिति वा निश्चये जातेऽपि तत्रा प्रामाण्यसन्देहस्तं प्रत्येवानुमानं प्रमाणमित्युपन्यस्यते नतु दृढेतरतादृश निश्चयशालिनं प्रति अतः प्रबलप्रमाणभूतायां श्रुतौ विद्यमानायामपि अनुमानस्य प्रमाणतया प्रदर्शनं युक्तमिति शंकतेविप्रतिपन्नं प्रतीति। अपौरुषेयतया निर्दोषत्वेन श्रुतौ यस्य प्रामाण्यनिश्चयो नास्ति तस्य श्रुतिजन्यबोधे अप्रामाण्यसन्देहसंभवात् तं  प्रत्यनुमानं सार्थकमित्याशयो वा आहोस्वित् श्रुतौ दृढतरप्रमाणनिश्चये सत्यपि स्वस्य श्रुतिजन्यबोधे श्रुतितात्पर्यविषयी- भूतार्थविषयकत्वाभावसन्देहेन यस्याप्रामाण्यसन्देहः तं प्रत्यनुमानं सार्थकमित्याशय इति विकल्पद्वयं  मनसि निधाय उभयथाप्युक्तानुमानसार्थक्यं प्रतिषेधतिनेतितत्राद्यकल्पासंभवे हेतुमाहश्रुतीति। अनिच्छतः-अनंगीकुर्वतः तन्निश्चयशून्यस्येति  यावत् । तदुपजीवनासंभवादिति तस्याःश्रुतेः उपजीवनं प्रकृतानुमानाधीन विश्वमिथ्यात्वसिध्युपयोगी  यश्श्रुत्यधीनबोधस्तत्संपादसं  तद  संभवादित्यर्थः । श्रुतावप्रामाण्य-सन्देहदशायां श्रुत्यधीने सत्यत्वस्य एकमात्रवृत्तित्वनिश्चये अप्रमात्वज्ञानावश्यंभावेन सत्यभूत-ब्रह्मभिन्नस्यापि विश्वस्य सत्यत्वसंभावनया पक्षधर्मताबलाभावात्  भेदमात्ररूपसाध्यस्य सत्यत्वाविरोधित्वेन सिद्धिर्नसंभवतीत्याशयः । द्वितीयकल्पासंभवे हेतुमाहइच्छत इति। श्रुतिप्रामाण्यमित्यनुपज्यते । अङ्गीकुर्वतः तन्निश्चयवत इति यावत् । तयैवश्रुत्यैव तत् सिद्धेः प्रपञ्चासत्यत्वसिद्धेः । स्वस्यश्रुतिजन्यबोधे श्रुतितात्पर्य विषयविषयत्वसन्देहायत्ताप्रमात्वसन्देहेऽपि त्वदुपदर्श्रितैःउपक्रमादितात्पर्यलिङ्गैः ""एकमेवाद्वितीयं'' ""अतोऽन्यहार्तं''  ""मायामात्रमिदंद्वैतं'' इत्यादि- श्रुतीनां त्वदभिमततात्पर्यनिश्चयस्यापि सुशकतया ""श्रुत्यैव प्रपञ्चस्यासत्यत्वं सिध्यतीति तं प्रत्यनुमानं सप्रयोजनमिति भावः । ननु यस्य पुरुषस्य श्रुतिप्रामाण्यनिश्चये सत्यपि प्रत्यक्षादिप्रमाणान्तरविरुद्धार्थे श्रुतेस्तात्पर्यं न संभवतीति निश्चयवत उपक्रमादिभिरप्यद्वैते तात्पर्यनिश्चयो न जायते तं प्रत्यनुमानं सप्रयोजनमित्याशंकां निराकरोतिश्रुतेश्चेति। चकारेण स्मृतिस्समुच्चीयते । यस्य पुरुषस्याद्वैतश्रुतेः प्रत्यक्षाद्यविरुद्धविषयवत्वसंभवेन त्वदभिमतार्थे तात्पर्याभावज्ञानमस्ति तस्य पूर्वोक्तरीत्या श्रुत्यापि सत्यत्वस्य एकमात्रवृत्तित्वनिश्चयोत्पादनासंभवात् सत् प्रतियोगिकभेदमात्रसाधकमप्यनुमानं श्रुतिमुपजीव्यासत्यत्वरूपतया साध्यं साधयातीत्येतद संभवदुक्तिकमिति भावः । ""सदेवेत्यादिश्रुतौ एकत्वमविभागावस्थापन्नत्वमद्वितीयत्वमधिष्ठान्त्ररशून्यत्वं ""अतोन्यदात्त''मित्यत्रार्तत्वं परतन्त्रतया विनाशित्वदुःखित्वादियोग्यत्वं ""मायामात्रमिदं द्वैतं'' इति श्रुतौ द्वैतं आत्मनि प्रतीयमानो देवत्वमनुष्यत्वादि भेदः एवमन्यत्रापि तत्र तत्र प्रमाणान्तराविरुद्धातात्पर्यं स्वरसत एव सिध्यति । श्रुतिवाक्यानां भवदीयानुमानस्य च परस्परविरुद्धत्वादनुमानस्य श्रुत्युपजीवकत्वमप्यनुपपन्न मित्यभिप्रायेणाविरुद्धविषयत्वे सिद्ध इत्याद्युक्तिरिति ज्ञेयं । इत्थं सत्यब्रह्मविलक्षणत्वं मिथ्यात्वमित्यत्र विवक्षिततया विकल्पिते पक्षत्रये ब्रह्मभेदस्साध्यः । सद्भेदस्साध्यः इति पक्षद्वयं निराकृत्य सत्यत्वावच्छिन्न प्रतियोगिताक भेदस्साध्य इति तृतीयपक्षं निराकर्तुं तं पक्षं शंकतेनन्विति। प्रतियोगितावच्छेदक प्रकारकज्ञानस्याभावज्ञाने कारणत्वात् सत्यत्वावच्छिन्ने प्रतियोगिताकभेदरूप साध्यज्ञानं सत्यत्वप्रकारकज्ञानं विना न संभवति तच्च लोकानां न ब्रह्मविशेष्यकं संभवति ब्रह्मणोतीन्द्रियत्वात् अतः प्रपञ्चविशेष्यकमेवस्वीकर्तव्यमिति प्रतियोगितावच्छेदक प्रकारकज्ञानस्यैव बाधरूपत्वात् प्रपञ्चे तादृशभेदानुमितिः कदापि न संभवतीत्याशंकां परिहर्तुं सत्यमस्तीति केनचित् सामान्यतो निश्चितेत्युक्तिः । केनचित् येन केनापि प्रमाणेण सामान्यतो निश्चयो नाम  किं सत्यमिति विशेषजिज्ञासाया निवर्तको निश्चयः सत्यत्वांशे निर्धर्मितावच्छेदक निश्चय इति यावत् । तादृशनिश्चयस्य प्रतियोगितावच्छेदकप्रकारकज्ञानत्वेन भेदज्ञानं प्रतिकारणत्वे सत्यप्यनुमिति प्रतिबन्धकतावच्छेदक-रूपानाक्रान्तत्वात् भेदानुमितेर्नविरोधः । वस्तुगत्या तादृशज्ञानविशेष्यं तु तज्जनकप्रमाणानुरोधेन प्रपञ्चो वा ब्रह्म वा उभयथापि न किञ्चिद्भाधकमित्याशयः । तद्व्यतिरेकस्साध्यत इत्यत्रापि सामान्यत इत्यनुषज्यते सामान्यतस्तद्व्यतिरेकःसामान्यतस्सत्य भेदः सत्यत्वरूपसामान्यधर्मावच्छिन्नप्रतियोगिताकभेद एव साध्यः । न तु  ब्रह्म प्रतियोगिकभेदादिरिति न सिद्धसाधनप्रसक्तिः । सत्यत्ववादिभिः प्रपञ्चे  सत्यत्वा-वच्छिन्नप्रतियोगिताकभेदस्यानभ्युपगमादित्याशयः । यदि सत्यत्वांशे निर्धर्मितावच्छेदकमेव ज्ञानं तद्धर्मावच्छिन्नप्रतियोगिताकभेदज्ञानं  प्रति  कारणंप्रमाणञ्च तादृशमेवज्ञानं  जनयतीति नियमस्स्यात् तदानीमेव प्रतियोगितावच्छेदकप्रकारकज्ञानस्य बाधनिश्चयरूपत्वं न संभवेत् । न च तादृशनियमोऽस्ति प्रायशः प्रमाणानां सधर्मितावच्छेदककसत्यत्वप्रकारक ज्ञानजनकत्वस्यैवौत्सर्गिकत्वात् अतोऽनुमित्युपयोगिज्ञानस्यैव बाधनिश्चयरूपत्वं दुष्परिहरं तत्सामान्यस्य बाधनिश्चयरूपत्वं तु नास्माकमभिमतमित्यभिप्रायेण दूषयतिनेति। प्रत्यक्षादिभिर्जायमानं सत्यत्वावगाहिज्ञानं सामग्रीस्वाभाव्यात् सधर्मितावच्छेदकमेव भवतीति ज्ञापनार्थं प्रत्यक्षादिभिरित्युक्तिः । तन्निश्चयेसत्यत्वनिश्चये सति प्रपञ्चस्यैव सत्यतया प्रपञ्चत्वरूपधर्मितावच्छेदकावच्छिन्नस्यैव सत्यत्व निश्चयविषयतया प्रत्यक्षं सन्निकर्षजन्यं सन्निकर्षश्च घटत्वपृथिवीत्वांद्यंशेऽप्यविशिष्टः जातितद्व्यतिरिक्त धर्मोभयप्रकारक-ज्ञानसामग्रीसमवधाने जातिरूपधर्मस्तदितरधर्मस्य धर्मितावच्छेदकतया भासत इत्यपि सर्वानुभवसिद्धं  । अतो घटादौ सत्वप्रत्यक्षं घटत्वपृथिवीत्वाद्यवच्छिन्नविशेष्यकमेव अर्थक्रियाकारित्वादि रूपहेतुजन्य सत्यत्वानुमितिस्तु सदर्मितावच्छेदकेत्यतन्निर्विवादमेव । निर्धर्मितावच्छेदककानुमितेरसंभवात् शास्त्रञ्च सामान्यतः सत्यमस्तीत्याकारकं दृश्यं'' सत्यं ज्ञानं ""तत्सत्य''मित्यादि श्रुतिवाक्यादेरेव तद्वदेव विश्वं सत्यमित्यादिश्रुतिरपि जागर्तीति शास्त्रजन्यमपि सत्यत्वज्ञानं बाधज्ञानरूपमेव । अतस्सत्यत्वावच्छिन्न प्रतियोगिकभेदसाधनपक्षे न कथञ्चिदपि बाधोद्धार इति भावः । ननु सत्यत्वस्याबाध्यत्वादिरूपस्य प्रत्यक्षयोग्यत्वाभावात् प्रत्यक्षबाधो वक्तुमशक्य इतिचेन्न सत्यत्वस्य प्रत्यक्षयोग्यताया उत्तरत्र विस्तृत्योपपादयिष्यमाणत्वत्वात् । घटस्सन् पटस्सन् इत्यादिरूपस्य सत्यत्वप्रत्यक्षत्वस्य सर्वानुभव सिद्धत्वाच्च । परैरपि घटादावधिष्ठानगतसत्वारोपसेपं तत्प्रत्यक्षमभ्युपगतमेव । अतएवचन्द्रिकायां घटादावधिष्ठानगतस्य सत्यत्वस्यारोपोनादिदृढवासनासहितो दोषविधया तत्र मिथ्यात्वग्रहे प्रतिबन्धक इति घटादिप्रत्यक्षकाले चक्षुरादिना घटाभावादेर्न प्रत्यक्षमित्युक्तं । अतः परेषां सत्यत्वस्य प्रत्यक्षायोग्यत्वस्य वचनमनुभवविरुद्धम् स्ववचनविरुद्धं च । परैरारोपत्वेनाभ्युपगमेऽपि लोकानां सत्वानुभवस्य प्रमाणत्वेनैव ज्ञायमानतया विपरीतज्ञानप्रतिबन्धकत्वादेर्दुरपन्हवत्वादिति । ननु शास्त्रसिद्धं यत् सत्यत्वं तद्वत्तावच्छिन्न प्रतियोगिताकभेदस्साध्यते अतो  नोक्तरीत्या बाधप्रसक्तिः । नहि घटादौ प्रतीयमानमपि सत्यत्वं शास्त्रसिद्धत्वेन प्रतीयते नापि सिद्धसाधनं । सत्यत्ववादिभिः विश्वं सत्यमित्यादिशास्त्रस्यापि विश्वसत्यत्वे प्रमाणत्वाभ्युपगमेन शास्त्रसिद्धसत्यत्वावच्छिन्नभेदस्य तन्मते तत्रासंभवादित्याशंकां परिहरतिशास्त्रनिश्चितेति। सत्यत्वेन  यत् शास्त्रेण निश्चितं शास्त्रसिद्धसत्यत्वावच्छिन्नमिति यावत् । तस्य व्यतिरेकसाधनेऽपि तदवच्छिन्नभेदसाधनेऽपि सत्यान्तरत्वमात्रंसत्यविशेषभिन्नत्वमात्रं । मात्रशब्देन सामान्यभेदव्यवच्छेदः । यद्यपि सिद्धसाधनं नास्ति तथाप्यर्थान्तरमस्त्येव प्रपञ्चसत्यत्वस्य प्रत्यक्षादिमात्रसिद्धत्वेऽपि उक्तसाध्यसिध्या तादृशभेदस्य सत्यत्वविरोधित्वाभावात् । वस्तुतःदृशास्त्रसिद्ध सत्यभेद प्रतिज्ञाप्रत्यक्षादि सिद्धसत्यत्वविधावपि पर्यवस्येत् । अयं नील घटभिन्न इत्युक्ते घटत्वप्रतीतेरप्यौत्सर्गिकत्वात् विशिष्टनिषेधो हि लाघवात् विशेषणनिषेध एव पर्यवस्यति । तस्मात् शास्त्र सिद्धसत्यभिन्नमिति प्रतिज्ञा तव व्याहतैवेत्यर्थः । सद्विविक्तत्वमिथ्यात्वमित्यानन्द बोधोक्तेः सत्भिन्नत्वे सत्वात्यन्ताभाववत्वे वा तात्पर्यं संभवति । तत् पक्षः एतावता ग्रन्थेन दूषितः । पक्षान्तरमित्युक्त- दूषणातिदेशेनैव दूषयतिसत्यत्वात्यन्ताभाव इति। एवमेव पूर्वोक्त एव स दोषः विशेषाभाव साधने सिद्धसाधनं सामान्याभावसाधने बाध इत्यर्थः ।
इत्थमानन्दबोधोक्त पक्षक्षेपिणदक्षिणा ।
आचार्यसूक्तिर्व्याख्याता नव्योक्तमतरखण्डने ।।
परस्परविरोधस्य व्यक्तीदोषान्तरस्य च ।
सिद्धिचन्द्रिकयोर्ग्रन्थ पङ्क्तिरेव प्रदर्श्यते ।।
अत्राद्वैतसिद्धिः-सद्विवित्कत्वं वा मिथ्यात्वं । सत्वञ्च प्रमाणसिद्धत्वं प्रमाणत्वञ्च दोषासहकृत ज्ञानकारणत्वं ।  तेन स्वप्नादिवत् प्रमाणसिद्धभिन्नत्वेन मिथ्यात्वं सिध्यति । प्रमाणसिद्धत्वञ्चाबाध्यत्व व्याप्यमित्यन्यत् । अत्रासति निर्धर्मके ब्रह्मणि चातिव्याप्तिवारणाय सत्वेन प्रतीयमानत्वं विशेषणं देयं  । तयोस्सत्वप्रकारकप्रतीति विषयत्वाभावात् । अत एव सद्विविक्तत्वमित्यत्र सत्वं सत्ताजात्यधिकरणत्वं वा अबाध्यत्वं वा ब्रह्मरूपत्वं वा । आद्ये घटादावाविद्यकजातेस्त्वयाभ्युपगमेनासंभवः । द्वितीये बाध्यत्वरूपमिथ्यात्वपर्यवसानं । तृतीये सिद्धसाधनमिति निरस्तं अनभ्युपगमादेवं सद्विलक्षणत्वपक्षोक्त युक्तयश्चात्रानुसन्धेया इति एतत् ग्रन्थव्याख्याभूतश्चन्द्रिकाग्रन्थोऽपिप्रदृश्यते ।दोषेतिदोषजन्येत्यर्थः  । ननु घटपटादीनां दोषाजन्यज्ञानकारणजन्यवृत्तिविषयत्वात् बाधः । न च तत्राविद्याया एव दोषत्वमिति वाच्यं तस्या उपादानविधया हेतुत्वेन दोषत्वासंभवादिति चेन्नघटपटादिभ्रमेष्विन्द्रियसन्निकर्षादीनां दोषविधया हेतुत्वात् । किञ्चवाचस्पतिमतेअविद्यायाः कार्यमात्रे नोपादानत्वं किन्तु प्रमातृनिष्ठदोषविधया निमित्तकारणत्वमित्यस्यकल्पतर्वादौ  निर्णीतत्वात्तन्मते मिथ्यात्वमीदृशं संभवत्येव तन्मत एवेदं लक्षणमिति ब्रह्मणि चातिव्याप्तिरिति मूले स्पष्टं ।विवरणादिमतेतु  शुद्धब्रह्मण एव दोषाजन्यवृत्तिविषयत्वेन तत्रानतिव्याप्तेः किञ्चाविद्याया उपादानत्वमेव न तु दोष विधया निमित्तत्वमित्याग्रेहेऽपि घटादि- ज्ञानेष्विन्द्रियसन्निकर्षादीनामेव दोषविधया कारमत्वात् तेषां दोषजन्यत्वात् प्रकृतेनानुपपत्तिः । नच भ्रमत्वघटितधर्मावच्छिन्नं प्रति निमित्तकारणत्वमेव दोषविधया कारणत्वमन्द्रियसन्निकर्षादौ  न तदिति वाच्यम् । एकभ्रमे यस्यदोषस्य कारणता तस्य तद्व्यक्तित्वावच्छिन्नं प्रत्येव सा न तु तत्भ्रमत्वावच्छिन्नं प्रति गौरवात् । नचैवं दोषजन्यत्वेन भ्रमत्वस्यानुमानं नस्यादिति वाच्यं । भ्रमजनकत्वरूपदोषत्वेन यन्निश्चितं तज्जन्यत्वमेवहि भ्रमत्वस्यानुमापकं न तु वस्तुगत्या यो भ्रमजनकः तज्जन्यत्वं । नचेन्द्रिय-सन्निकर्षादिजन्यात्वानामनन्तानां प्रतिस्विकरूपेण निवेशेदुर्ज्ञेयतास्यादिति वाच्यं । भ्रमाजनकजन्यधीविषयान्यत्वं मिथ्यात्वमिति स्वज्ञेयताप्रकारसत्वात् भ्रमत्वस्यापि जातिविशेषरूपत्वेन तत्तद्विषयघटितत्वनिबन्धनदुर्ज्ञेयत्वस्याभावाच्च  ननु दोषासहकृतेत्यादिरूपं प्रमाणसिद्धत्वं कुतो निवेशितं अबाध्यविषयकधीविषयत्वरूपस्यापि तस्य संभवात् तत्राहप्रमाणसिद्धत्वमिति ।उक्तप्रमाणसिद्धत्वमित्यर्थः । अबाध्यत्वव्याप्यं अबाध्यस्य शुद्धब्राह्मणो यद्वृत्त्युपहितत्वं तस्य व्याप्यमिति हेतोरन्यत् बाध्यत्वघटितादन्यत् । तथा च बाध्यत्वघटितस्य निवेशे बाध्यत्वेतरांशस्यानतिप्रयोजनतया साध्यत्वाघटितस्यैव निवेशो युक्त इति भावः । असतीति अलीकं निवृत्तेर्विषयो वृत्तेस्सत्वेन सदसतोस्संसर्गासंभवात् अलीकाविषयकेनापि विकल्पेन शशविषाणादिपदोक्त रूपव्यवहारोत्पत्तिसंभवात् तस्य तद्विषयत्वेऽपि सा नभ्रमः  प्रमाणबाध्यविषयकस्यैव भ्रमत्वादत एव प्रमाणविपर्ययनिद्रास्मृतय ""इति  वृत्तिविभाजकत्वं पातञ्जलसूत्रं तथा च तस्यादोषजन्यत्वेऽपि'' ह्रीध्रीभिरित्येतत् सर्वं मन एवेति श्रुत्या मनोवृत्तेरेव धीत्वोक्त्या धीत्वाभावात् दोषाजन्यधीविषयान्यत्वमलीकेति व्याप्तं । ब्रह्म तु स्वप्रकरशत्वादुपहिततादात्म्यानुभावरूपधर्मानाधारत्वाच्च वृत्तिविषयोऽतस्तत्रापि तदतिव्याप्तमिति  भावः । सत्वमुक्तधीविषयत्वमेव नतु सत्यत्वादिमत्वमित्यत्र नियामकं दूषणमाहएत एवेत्यादि।अविद्यात्मकेतिअविद्यारूपेत्यर्थः । षडस्माकमनादयः ""इति सिद्धान्तादनादिजातेरविद्यान्यत्वसंभवात् चिद्रूपत्वपक्षस्येव अविद्यारूपत्व पक्षस्यापि सिद्धान्ते स्वीकारात् । उपपादयिष्यते चेदं । उक्ते सति गुणादिकमित्यादि ग्रन्थोक्तेरित्यर्थः । अत्र भ्रमविषयत्वे अविनाश्यवृत्तिधर्मवत्वे वा तात्पर्यं लाघवात् पक्षतावच्छेदकावच्छेदेन तस्य बाध्यत्वात् न सिद्धसाधनमिति बोध्यमिति । एवं सिद्धिचन्द्रिकोक्तार्थेषु अविद्याया उपादानविधया न कारणत्वं किन्तु दोष विधया निमित्तत्वमिति यन्मतं यच्च इन्द्रियसंयोगादीनां दोषविधया कारणत्वमिति यच्च भ्रमत्वं जातिरिति तत् सर्वमुत्तरत्र निरसिष्यते । अत्र तु तथाभ्युपगमेऽपि प्रकृतानुमानस्य यो दोषस्स एव प्रतिपाद्यते । भ्रमाजनकजन्यधीविषयान्यत्व रूपं सद्विविक्तत्वं साध्यमिति तदसत् वाचस्यतिमते भ्रमाजनकजन्यधीविषयस्याप्रसिद्धेः तन्मते अखण्डाकारचरमवृत्तेरपि स्वोपहितरूपबाधितार्थविषयतया भ्रमत्वात् अलीकविषयकवृत्तेर्धीत्वाभावस्य स्वयमेवोपपादितत्वात् । नच तादृशधीविषयस्यासत्वेऽपि तदन्यत्वं प्रपञ्चे वक्तुं शक्यमिति वाच्यं  असन्नभवतीत्यादिप्रतीत्या असत्ख्यातिवादिभिः असत्ववच्छिन्न  प्रतियोगिताकभेदाभ्युपगमेऽपि इदं शशश्रृङ्गं न भवतीति प्रतीत्यसिध्या शशश्रृङ्गत्वाद्यवच्छिन्नभेदस्य कैश्चिदप्यनभ्युपगमात् त्वन्मतरीत्या भ्रमाजनकजन्यधीविषयत्वस्य शशीयत्वविशिष्टश्रृङ्गत्वसमशीलत्वात् । यदि तुभ्रमाजनकजन्यधीविषयत्वात्यन्ताभावस्साध्यः  इत्युच्यते तथापि सत्यत्ववादिमतरीत्या साध्याप्रसिद्धिर्दुर्वारा तन्मते भ्रमाजनकजन्यधीविषयत्वस्य सार्वत्रि कत्वात् । असत्ज्ञानस्य भ्रमत्वाभावेन तादृशधीविषयत्वस्यासत्यपि सत्वात् असद्विषयकख्यातौ धीत्वरूपजातेः सत्यत्ववादिभिरूपगमात् । तस्मात् तादृशधीविषयान्यत्वस्य साध्यत्वे मतद्वयेऽपि साध्याप्रसिद्धिः तत्वात्यन्ताभावस्य साध्यत्वे तु सत्यत्वादिमत  इत्युभयथापि साध्याप्रसिद्धिरपरि हरणीया  । यदपि सिद्धिग्रन्थे प्रमाणसिद्धत्वञ्चाबाध्यत्वव्याप्यमित्यन्यदिति पूर्ववाक्यस्य निर्धर्मके ब्रह्मणि चातिव्याप्तिवारणायेत्युत्तरवाक्यस्य च परस्परव्याहतत्वं पर्यालाच्य तत् परिहारार्थं अबाध्यत्वव्याप्यं अबाध्यस्य शुद्धब्रह्मणः यद्दृत्त्युपहितत्वं तस्य व्याप्यमिति महताक्लेशेन मूलस्य विशिष्यास्वारस्यमप्यभ्युपगम्य व्याख्यानं कृतं तत्र क्लेश एव शिष्यते नतु व्याहतेः परिहारः । शुद्धस्य ब्रह्मणो यद्वृत्त्युपहितं रूपं तस्य मिथ्यात्वेन तद्विषयकवृत्तेः भ्रमत्वावश्यंभावेन भ्रमाजनकजन्यधीविषयरूपतया परिष्कृतस्य यथाश्रुतरीत्या दोषासहकृतज्ञानकरणजन्यधीविषयत्वरूपस्य वा प्रमाणसिद्धत्वस्य तत्र वक्तुमशक्यतया तस्य वृत्त्युपहितत्वव्याप्यत्वाभावात्वाचस्पतिमते ।तादृशप्रमाण सिद्धत्वमेवाप्रसिद्धमित्युक्तत्वात् विवरणादिमतरीत्या शुद्धब्रह्मणि तादृशप्रमाणसिद्धत्वस्य प्रसिद्ध्युपपादने अबाध्यत्वव्याप्यमिति यथाश्रुतमेवोपपन्नमिति क्लेशेन व्याख्यानं व्यर्थ । न च तथा यथाश्रुतरीतिरप्युपपद्यते निर्धर्मके ब्रह्मणि अतिव्याप्तिवारणायेत्युत्तरग्रन्थासंगतेः ।विवरणादिमतेअतिव्याप्तेरप्रसक्तेः । नचवाचस्पतिमतेशुद्धस्य ब्रह्मणो ज्ञानविषयत्वाभावे ज्ञानविषयस्य वृत्त्युपहितस्य मिथ्यात्वे वा विवादः । शुद्धं हि ब्रह्म न दृश्यं किन्तुपहितमेव तच्च मिथ्यैवेति स्वयमेव वक्ष्यमाणत्वात्  । अत्रापि तन्मतमाश्रित्यैवातिव्याप्त्युपपादनाच्च । न च चरमवृत्त्यतिरिक्त भ्रमाजनकजन्यधीविषयत्वं प्रमाणसिद्धत्वमित्यभ्युपगमेन तादृशघ्रन्थस्संगमनीय इति वाच्यं । तथा सति तादृशप्रमाणसिद्धान्यत्वस्यैव साध्यतापत्त्या तादृशसाध्यस्यांशतो बाधप्रसंगात् । पक्षतावच्छेदकाक्रान्तस्य चरमवृत्त्युपहितस्य तादृशधीविषयान्यत्वासंभवात् । तस्मात् सद्विविक्तत्व रूपसाध्यस्योक्तरीत्या परिष्करणं  परेषां स्वव्याघात-मात्रसाधकं नतु स्वाभिमतस्येति ज्ञेयं । यदपि प्रमाण सिद्धत्वञ्चाबाध्यत्वव्याप्यमिति वाक्यं अबाध्यविषयकधीविषयत्वरूपं प्रमाणसिद्धत्वं कुतो न निवेशितमिति शंकावारणार्थं प्रवृत्तमिति बाध्यत्वघटितस्य निवेशे बाध्यत्वेतरांशस्यानतिप्रयोजनकतया बाध्यत्वाघटितस्यैव निवेशो युक्त इत्यभिप्रायकतया व्याख्यातं तदप्यसाधु । दोषासहकृतज्ञानकारणजन्यधी विषयान्यान्यत्वस्य साध्यतायामपि भ्रमाजनकजन्यधीविषयान्यत्वस्य साध्यतायामपि वा शिरोवेष्टननासिकास्पर्श्स्य तुल्यत्वात् दोषजन्यज्ञानविषयत्वस्य भ्रमविषयत्वस्य वा साध्यत्वसंभवात् । भ्रमविषयत्वं साध्यमिति पर्यवसानस्य त्वयैव वक्ष्यमाणत्वाच्च यथा सन्निवेशेन वैयर्थ्यमित्युक्तेश्च बाध्यत्वघटितेऽपि तुल्यत्वात् । स्वावच्छिन्न प्रतियोगिताकत्वसंबन्धेन बाध्यत्वविशेषितभेदोपलक्षितविषयकता घटितस्य निवेशे धर्मिणि बाध्यत्वस्याप्रवेशाच्च । द्वैताद्वैतदर्श्नयोर्विरोधस्य त्वयैव वक्ष्यमाणतया अबाध्यविषयकधीविषयान्यत्वस्यापि तद्रीत्या साधयितुं शक्यत्वात् । यदपि भ्रमविषयत्वम विनाश्यवृत्तिधर्मवत्वं वा साध्यमित्युक्तं तदपि न सिद्धसाधनदोषेणादावेवास्य पक्षस्य दूषितत्वात् क्षणिकत्वमिथ्यात्वादि भ्रमविषयत्वस्य सर्वत्रैवावच्छेदकावच्छेदेन सिद्धेरपि पूर्वमेवोक्तत्वात् । विनाशित्वस्यैव साध्यतासंभवे अविनाशिवृत्तीत्यादि शिरोवेष्ठनस्यापि व्यर्थत्वाच्च । धर्मिणि बाध्यत्वघटितस्य परित्याज्यतां स्वयमेव प्रतिपाद्यधर्मिणि विनाशित्वघटितस्य पुनस्स्वीकारे च विनिगमकं वक्तुमशक्यं । वस्तुतो विनाशित्वस्य विनाश्यवृत्तिधर्मवत्वस्यै वा अवच्छेदकतावच्छेदेन साध्यतायां सिद्धसाधनाभावेऽपि अर्थान्तरं दुर्वारं विनाशिनो घटादेररमिथ्यात्ववत् मूलप्रकृत्यादेः विनाशित्वेऽपि अमिथ्यात्वोपपत्तेः । ननु दोषाजन्येत्यत्र दोषो ज्ञानमेव न च तदजन्य-धियोऽप्रसिद्धिः । स्वभिन्नविषयकाज्ञानप्रयुक्तधीविषयान्यत्वस्य स्वाविषयकाज्ञानप्रयुक्तधीविषयान्यत्वस्य वा साध्यतया विवक्षितत्वात् ब्रह्मणो वृत्तिव्याप्यत्वमत एवेदं लक्षणमिति  चेन्नसिद्धान्ते ज्ञानाभावरूपाज्ञानस्य निर्विषयकतया साध्याप्रसिद्धेः सत्यवादिमते स्वाविषयकाज्ञानाप्रयुक्तधीविषयत्वस्य सार्वत्रिकत्वेन तदन्यत्वाप्रसिद्धेश्च । प्रातिभासिकान्याभ्युपगमात् तदभ्युपगमेऽपि ज्ञेयत्वादिना सामान्यरूपेण या धीस्तद्विषयत्वस्य तस्मिन्नन्ततश्श्शश्रृङ्गादावपि दुर्वारत्वाच्च । विश्वमिथ्यात्वसिद्धेः पूर्वं विश्वविषयकधियस्वाविषयकाज्ञानप्रयुक्तत्वासिद्धेः । न हि धीमात्रस्य ब्रह्माज्ञानप्रयुक्तत्वं ततः पूर्वसिद्धकोऽप्यप्रसिध्या साध्यसन्देहस्यैवासंभवात् ।  किञ्च तादृशधीविषयात्यन्त भेदस्साध्यश्चेत् पक्षान्तर्गते अज्ञानाद्युपहिते ब्रह्मण्यंशतो बाधः धीविषयभेदमात्रञ्च शुद्धे ब्रह्मण्यपि धीविषयत्वोपहितभेदस्य त्वन्मते तत्रावर्जनीयत्वात् अज्ञानत्वञ्च ।।


परसाधारणं न दुर्निर्वचमित्युक्तमेव । तस्मात् सद्विविक्तत्वं मिथ्यात्वमित्येतत् सर्वथा नोपपद्यत  इति   ज्ञेयं । चण्डमारुते  तु षष्ठकल्पे मूलवाक्यानां प्रायशो व्याख्यानं दृश्यते । ननु ब्रह्मैकमेव सत्यमिति निश्चित्य न सत्यवैलक्षण्यम् साध्यते येन मिथ्यात्वश्रुतिरूपजीव्येत किन्तु सत्यमस्तीति निश्चित्येति  शंकतेनन्वितीत्ये तावन्मात्रं वर्तत इति ज्ञेयं ।
इति श्रीमदाण्डान् श्रीशैलकुल कलशोदधिकौस्तुभायमान
भगवन्निगमान्तदेशिकापरावतार श्रीशैलदेशिकतनूजस्य तदेकदैवतस्य
श्रीनिवासदासस्य कृतौ सहस्रकिरणीसमा ख्यायां शतदूषणीव्याख्यायां
मिथ्यात्वविशेषनिर्वचनान्धकार निर्मूलनं नाम प्रथमोल्लासः
