श्रीः
 श्रीभगवद्रामानुजविरचितः
 वेदान्तसारः
 प्रथमाध्याये प्रथमः पादः
 जिज्ञासाधिकरणम् 1
 समस्तचिदचिद्वस्तुशरीरायाखिलात्मने। श्रीमते निर्मलानन्दोदन्वते विष्णवे नमः।।
	परमपुरुषप्रसादात् वेदान्तसार(सारार्थ.A1,M1,) उद्ध्रियते-
 अथातो ब्रह्मजिज्ञासा ।। 1 ।।
	अत्रायमथशब्द आनन्तर्ये वर्तते, अतः शब्दशिरस्कत्वात् । अतःशब्दश्च पूर्ववृत्तस्य हेतुभावे । पूर्ववृत्तं च कर्मज्ञानमिति विज्ञायते, आरिप्सितस्य ब्रह्मज्ञानस्य वेदार्थविचारैकदेशत्वात् । अधीतवेदस्य हि पुरुषस्य, कर्मप्रतिपादनोपक्रमत्वाद्वेदानां, कर्मविचारः प्रथमं कार्यं इति" अथातो धर्मजिज्ञासा " इत्युक्तम् । कर्मणां च प्रकृतिविकृतिरूपाणां धर्मार्थकामरूपपुषार्थसाधनतानिश्चयः " प्रभुत्वादार्त्विज्यम् " इत्यन्तेन सूत्रकलापेन संकर्षेण (ससंकर्षेण M 2, M 4; संकर्षेण M 1, M 3 .) (संकर्षेण - आकर्षेण ; वेदार्थविचाररूप सामान्य विषयात् कर्मविचारस्य पृथक्करणेनेत्यर्थः । पृथक्करणं च तस्य विस्तरेण प्रतिपादनाय । अत एवात्र सूत्रकलापेनेति उक्तिः । अत्र धर्मविचारस्य पृथक्करणं च बहुग्रन्थ प्रतिपाद्यत्वादिति श्रुतप्रकाशिकासंवादः अपि अनुसंधेयः। संकर्षेणेनेति पाठे संकर्षाख्यदेवताकाण्डसहितेनेत्यर्थः।) कृतः ।
	एवं वेदस्यार्थपरत्वे कर्मणां च तदर्थत्वे तेषां च केवलानां त्रिवर्गफलत्वे निश्चिते सति, वेदैकदेशभूततेदान्तभागे केवलकर्मणामल्पास्थिरफलत्वं ब्रह्मज्ञानस्य चानन्तस्थिरफलत्वमापाततो दृष्ट्वा, अनन्तरं मुमुक्षोरवधारितपरिनिष्पन्न- वस्तुबोधजननशब्दशक्तेः पुरुषस्य ब्रह्मबुभुत्सा जायत इति ' अथातो ब्रह्मजिज्ञासा ' इति कर्मविचारानन्तरं तत एव हेतोर्ब्रह्मविचारः कर्तव्य इत्युक्तं भवति । 
	तदिदमाह श्रुतिः - "परीक्ष्य लोकान् कर्मचितान् ब्राह्मणो निर्वेदमायान्नास्त्यकृतः कृतेन । तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् । तस्मै स विद्वानुपसन्नाय सम्यक् प्रशान्तचित्ताय शमान्विताय । येनाक्षरं पुरुषं वेद सत्यं प्रोवाच तां तत्वतो ब्रह्मविद्याम् ।" इति । ब्राह्मणः वेदाभ्यासरतः । कर्मचितान् कर्मणा संपादितान् लोकान्
आराध्यक्षयिष्णुत्वेन क्षयस्वभावान् कर्ममीमांसया परीक्ष्य । अकृतः नित्यः परमपुरुषः कृतेन कर्मणा न संपाद्य इति यो निर्वदमायात्, स तद्विज्ञानार्थे गुरुमेवाभिगच्छेत् समित्पाणिः श्रोत्रियं वेदान्तवेदिनं ब्रह्मनिष्ठं साक्षात्कृतपरमपुरुषस्वरूपम् । स गुरुः सम्यगुपसन्नाय तस्मै येन विद्याविशेषेण अक्षरं सत्यं परमपुरुषं विद्यात्, तां ब्रह्मविद्यां प्रोवाच प्रब्रूयादित्यर्थः । स गुरुमेवाभिगच्छेत्, तस्मै स विद्वान् प्रोवाचेत्यन्वयात् अप्राप्तत्वाच्च विधावपि लिटो विधानात् - "छन्दसि लुङ्लङ्लिटः" इति ।।

 जन्माद्यधिकरणम् 2
जन्माद्यस्य यतः ।। 2 ।।
	अस्य विचित्रचिदचिन्मिश्रस्य व्यवस्थितसुखदुःखोपभोगस्य जगतो जन्मस्थितिलया यतः, तद् ब्रह्मेति प्रतिपादयतिश्रुतिरित्यर्थः ; " यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति" इति । सूत्रे यत इति हेतौ प़ञ्चमी, जनिस्थितिलयानां साधारणत्वात् । जनिहेतुत्वं च निमित्तोपादानरुपं विवक्षितम् । 'यतः' इति हि श्रुतिरुभयविषया । कथमिति चेत्, ' यतो वा इमानि' इति प्रसिद्धवन्निर्देशात् ; प्रसिद्धेश्चोभयविषयत्वात् । "सदेव सोम्येदमग्र आसीदेकमेवद्वितीयम् + तदैक्षत बहु स्यां प्रजायेयेति । तत्तेजो़ऽसृजत" इत्यत्र सदेवेदमग्र एकमेवासीदित्युपादानतां प्रतिपाद्य, अद्वितीयमित्यधिष्ठात्रन्तरनिवारणात् सच्छब्दवाच्यं ब्रह्मैव निमित्तमुपादानं चेति विज्ञायते । " तदैक्षत बहु स्यां प्रजायेय" इत्यात्मन एव विचित्रस्थिरत्रसरूपेण बहुभवनं संकल्प्य तथैव 
सृष्टिवचनाच्च । अतः श्रुतावपि ' यतः' इति हेतौ पञ्चमी ।
	अत्रैव - ब्रह्मणो जगन्निमित्तत्वमुपादानत्वं च प्रतिपादितमर्थविरोधात् "अस्मामन्मायी सृजते विश्वमेतत्" 
इत्यादिविशेषश्रुत्या चाक्षिप्य "प्रकृतिश्च प्रतिज्ञादृष्टान्तानुपरोधात्, अभिध्योपदेशाच्च, साक्षाच्चोभयाम्नानात्, आत्मकृतेः" इत्यादिभिः सूत्रैः परिहरिष्यते ।
	ननु च सर्वज्ञं सर्वशक्ति सत्यसंकल्पं निरवद्यतया निरस्तसमस्तापुरुषार्थगन्धं ब्रह्मैवात्मानं विचित्रचिदचिन्मिश्रं जगद्रूपमिदं सर्वमसृजतेति कथमुपपद्यते ? तदेतत् सूत्रकारः स्वयमेव परिचोद्य परिहरिष्यति । "अपीतौ तद्वत्प्रसङ्गादसमञ्जसम्" 'इतरव्यपदेशाद्धिताकरणादिदोषप्रसक्तिः" इति चोद्यम् । परिहारस्तु - "न तु दृष्टान्तभावात्" "अधिकं तु भेदनिर्देशात्" इति च । "क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः"  "स कारणं कारणाधिपाधिपो न चास्य कश्चिज्जनिता न चाधिपः", "क्षरं प्रधानममृताक्षरं हरः क्षरात्मानावीशते देव एकः" । अचिद्वर्गं स्वात्मनो भौग्यत्वेन हरतीति भौक्ता हर इत्युच्यते ।
"द्वाविमौ पुरुषौ लोके क्षरश्चाक्षर एव च । क्षरः सर्वाणि भूतानि कूटस्थोऽक्षर उच्यते ।।
उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः ।।
यस्मात् क्षरमतीतोऽहमक्षरादपि चोत्तमः । अतोऽस्मि लोके वेदे च प्रथितः पुरुषोत्तमः ।।"
इत्यादिश्रुतिस्मृतिगणेन प्रत्यगात्मनो भेदेन ब्रह्मणो निर्देशादपुरुषार्थभागिनः प्रत्यगात्मनोऽधिकमर्थान्तरभूतं ब्रह्म । तच्च प्रत्यगात्मशरीरकतया तदात्मभूतम् ।
	प्रत्यगात्मनस्तच्छरीरत्वं ब्रह्मणस्तदात्मत्वं च "य आत्मनि तिष्ठन् + यस्यात्मा शरीरम्", "एष सर्वभूतान्तरात्मापहतपाप्मा दिव्यो देव एको नारायणः " इत्यादिश्रुतिशतसमधिगतम् । सशरीरस्यात्मनः कार्यावस्थाप्राप्तावपि गुणदोषव्यवस्थितेः दृष्ठान्तभावात्वात् ब्रह्मणे न दोषप्रसक्तिरिति नासामञ्जस्यं वेदान्तवाक्यस्येति "न तु दृष्टान्तभावात्" इत्युक्तम् । दृष्टान्तश्च देवमनुष्यादिशब्दवाच्यस्य सशरीरस्यात्मनः 'मनुष्यो बालो युवा स्थविरः' इति नानावस्थाप्राप्तावपि बालत्वयुवत्वस्थविरत्वादयः शरीरगता दोषा नात्मानं स्पृशन्ति, आत्मगताश्च ज्ञानसुखादयो न शरीरमिति । अतः कार्यावस्थं कारणावस्थं च ब्रह्म प्रत्यगात्मशरीरकतया तदात्मभूतमिति प्रत्यगात्मवाचिना शब्देन ब्रह्माभिधाने तच्छब्दसामानाधिकरण्ये च हेतुं वक्तुं निरसनीयं मतद्वयं "प्रतिज्ञासिद्धेर्लिङ्गमाश्मरथ्यः । उत्क्रमिष्यत एवंभावादित्यौडुलोमिः"    इत्युपन्यस्य "अवस्थितेरिति काशकृत्स्नः"  इति हेतुरुक्तः । "तत्सृष्ट्वा । तदेवानुप्राविशत् । तदनुप्रविश्य । सच्च त्याच्चाभवत्" इत्यादिना प्रत्यगात्मन आत्मतयावस्थानात् ब्रह्मणस्तच्छब्देनाभिधानं तत्सामानाधिकरण्येन व्यपदेशाच्चेत्युक्तम् ।
	तथा "वैषम्यनैर्घृण्ये न सापेक्षत्वात् । न कर्माविभागादिति चेन्नानादित्वादुपपद्यते चाप्युपलभ्यते च"  इति देवमनुष्यादि विषमसृष्टेर्जीवकर्मनिमित्तत्वं जीवानां तत्तत्कर्मप्रवाहाणां चानादित्वं च प्रतिपाद्य, तदनादित्वं च "नित्यो नित्यानां चेतनश्चेतनानाम्", "ज्ञाज्ञौ द्वौ"  इत्यादिश्रुतिषूपलभ्यत इत्युक्त्वा, तदनादित्वेऽपि प्रलयकाले चिदचिद्वस्तुनोर्भोक्तृभोग्ययोर्नामरूपविभागाभावात् "आत्मा वा इदमेक एवाग्र आसीत् । नान्यत् किञ्चन मिषत्"                  इत्यादावेकत्वावधारणमुपपद्यत इति सूत्रकारेण स्वयमेवोक्तम् ।
	तथा च "नात्मा श्रुतेर्नित्यत्वाच्च ताभ्यः" इति प्रत्यगात्मनो नित्यत्वादनुत्पत्तिमुक्त्वा "ज्ञोऽत एव" इति तस्य ज्ञातृत्वमेव स्वरूपमित्युक्तम् । "उत्क्रान्तिगत्यागतीनाम्"  इत्यादिना तस्याणुत्वं चोक्तम् । "तद्गुणसारत्वात्तु तद्व्यपदेशः प्राज्ञवत् । यावदात्मभावित्वाच्च न दोषस्तद्दर्शनात्"  इति ज्ञातुरेवात्मनो ज्ञानशब्देन व्यपदेशो ज्ञानगुणसारत्वात् ज्ञानैकनिरुपणीयस्वभावत्वाच्चेत्युक्तम् । "नित्योपलब्ध्यनुपलब्धिप्रसङ्गोऽन्यतरनियमो वान्यथा" इति ज्ञानामात्रस्वरूपात्मवादे हेत्वन्तरायत्तज्ञानात्मवादे (ज्ञानवादे A.1,) सर्वगतात्मवादे च दोष उक्तः । "कर्ता शास्रार्थवत्त्वात् । उपलब्धिवदनियमः । शक्तिविपर्ययात् । समाध्यभावाच्च । यथा च तक्षोभयथा ।" इत्यात्मन एव शुभाशुभेषु कर्मसु कर्तृत्वम्; प्रकृतेरकर्तृत्वम्; प्रकृतेश्च कर्तृत्वे तस्याः साधारणत्वेन सर्वषां फलानुभवप्रसङ्गादि च प्रतिपादितम् । "परात्त्तु तच्छ्रुतेः । कृतप्रयत्नापेक्षस्तु विहितप्रतिषिद्धावैयर्थ्यादिभ्यः ।" इत्यात्मन एव कर्तृत्वं परमपुरुषानुमतिसहकृतमित्युक्तम् ।
	"अंशो नानाव्यपदेशादन्यथा चापि दाशकितवादित्वमधीयत एके । मन्त्रवर्णात् । अपि च स्मर्यते । प्रकाशादिवत्तु  नैवं परः । स्मरन्ति च ।"  इति, "अनीशया शोचति मुह्यमानः । जुष्टं यदा पश्यत्यन्यमीशमस्य महिमानमिति वीतशोकः", 
"क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः", "प्राज्ञेनात्मना संपरिष्वक्तो न बाह्यं किंचन वेद नान्तरम्", "तयोरन्यः पिप्पलं स्वाद्वत्त्यनश्नन्नन्यो अभिचाकशीति", "ज्ञाज्ञौ द्वावजावीशनीशौ", "पृथगात्मानं प्रेरितारं च मत्वा 
जुष्टस्ततस्तेनामृतत्वमेति", "यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् । तदा विद्वान् पुण्यपापे विधूय निरञ्जनः परमं साम्यमुपैति",  "स कारणं करणाधिपाधिपो न चास्य कश्चिज्जनिता न चाधिपः", " यः सर्वज्ञः सर्ववित्", "परास्य शक्तिर्विविधैव श्रूयते स्वभाविकी ज्ञाबलक्रिया च",  "निष्कलं निष्क्रियं शान्तं निरवद्यं निरञ्जनम्", "नित्यो नित्यानां (अनित्यानामिति छित्वा व्याख्यान्तरं कृतमुपनिषद्भाष्ये) चेतनश्चेतनानामेको बहूनां यो विदधाति कामान्" । नित्यानां बहूनां चेतनानां य एको नित्यश्चेतनः कामान् विदधातीत्यर्थः । " पतिं विश्वस्यात्मेश्वरम् " इत्यादिषु प्रत्यगात्मनः परमात्मनश्च कर्मवश्यत्वेन शोचितृत्वेनासर्वज्ञत्वेनोपासनायत्तमुक्तित्वेन निरवद्यत्वेन सर्वज्ञत्वेन सत्यसङ्कल्पत्वेन सर्वेश्वरत्वेन समस्तकल्याणगुणाकरत्वादिना च स्वरूपस्वभावनानात्वव्यपदेशात् । तयोरेव "तत्वमसि", "अयमात्मा ब्रह्म",  "योऽसौ सोऽहं, योऽहं सोऽसौ",  "अथ योऽन्यां देवतामुपास्ते अन्योऽसावन्योऽहमस्मीति न स वेद", "अकृत्स्नो ह्येषः + आत्मेत्येवोपासीत", "ब्रह्म दाशा ब्रह्म दासा ब्रह्मेमे कितवाः" इति च सर्वजीवात्मव्यापित्वेन- अभेदव्यपदेशाच्चोभयव्यपदेशाविरोधेन परमात्मांशो जीवात्मेत्यभ्युपगन्तव्यम् । न केवलं न्यायसिद्धमिदम् । श्रुतिस्मृतिभ्यां चांशत्वमुक्तं जीवात्मनः - "पादोऽस्य विश्वा भूतानि", "ममैवांशो जीवलोके जीवभूतः सनातनः" इति ।
	अंशत्वं नामैकवस्त्वेकदेशत्वम् । तथा सत्युभयोरेकवस्तुत्वेन विशेषो (वस्तुत्वेनाविरोधो A 2,M 1. विरोधः स्यात् M 2,3.) न स्यादित्याशङ्क्य "प्रकाशादिवत्तु नैवं परः" इति परिहरति । अन्यविशेषणतैकस्वभावप्रकाशजातिगुण- शरीरविशिष्टान् अग्निव्यक्तिगुण्यात्मनः प्रति प्रकाशजातिगुणशरीराणां यथा ह्यंशत्वम्, एवं परमात्मानं प्रत्यगात्मशरीरकं प्रति प्रत्यगात्मनोऽशंत्वम् । एवमंशत्वे यत्स्वभावोंऽशभूतो जीवः नैवमंशी परमात्मा सर्वत्र विशेषणविशेष्ययोः स्वरूपस्वभावभेदात् । एवं च "कर्ता शास्रार्थवत्वात्", "परात्तु तच्छ्रुतेः" इत्यनन्तरोक्तं च न विरुध्यते । 
	एवं प्रकाशशरीरवज्जीवात्मनामंशत्वं पराशरादयः स्मरन्ति -
"एकदेशस्थितस्याग्नेर्ज्योत्स्ना विस्तारिणी यथा । परस्य ब्रह्मणः शक्तिस्तथेयमखिलं जगत् ।।"
"यत्किंचित्सृज्यते येन सत्त्वजातेन वै द्विज । तस्य सृज्यस्य संभूतौ तत्सर्वं वै हरेस्तनुः ।।"
"ते सर्वे सर्वभूतस्य विष्णोरंशसमुद्भवाः ।।" इति ।
	अन्यथा पारमार्थिकापारमार्थिकोपोधिसमाश्रयणेन प्रत्यगात्मनोऽशंत्वे ब्रह्मण एव वेदान्तनिवर्त्याः सर्वे दोषा भवेयुरिति "आभासा एव च" (ब्र.सू.2.3.49) इत्यादिनोक्तम् ।
	अतः सर्वदा चिदचिद्वस्तुशरीरकतया तदात्मभूतमेव ब्रह्म । कदाचिदविभक्तनामरूपचिदचिद्वस्तुशरीरं तत्कारणावस्थम्; कदाचिच्च विभक्तनामरूपचिदचिद्वस्तुशरीरं तत्कार्यावस्थं ब्रह्म । सर्वदा चिदचिद्वस्तुशरीरकतया तद्विशिष्टत्वेऽपि ब्रह्मणः परिणामित्वापुरुषार्थाश्रयत्वे शरीरभूतचेतनाचेतनवस्तुगते । आत्मभूतं ब्रह्म सर्वदा निरस्तनिखिल- दोषगन्धानवधिकातिशयासंख्येयज्ञानानन्दाद्यपरिमितोदारगुणसागरमवतिष्ठत इति ब्रह्मैव जगन्निमित्तमुपादानं चेति "यतो वा इमानि" इत्यादि वाक्यं प्रतिपादयत्येवेति जन्माद्यस्य यतस्तद् ब्रह्मेति सुष्ठूक्तम् ।
	"सदेव सोम्येदमग्र आसीत् । एकमेवाद्वितीयम् + तदैक्षत । बहु स्यां प्रजायेय" इति । अस्य चायमर्थः - "यस्यात्मा शरीरम्", "यस्याक्षरं शरीरम्, यस्य पृथिवी शरीरम्, यस्याव्यक्तं शरीरं, एष सर्वभूतान्तरात्मापहतपाप्मा दिव्यो देव एको नारायणः" इत्यादि श्रुतेः ब्रह्मणः सर्वदा चिदचिद्वस्तुशरीरकत्वात् सदेवेदमिदानीं स्थूलचिदचिदचिद्वस्तुशरीरकत्वेन विभक्तनामरूपम्, अग्रे प्रलयकाले 
सूक्ष्मदशापन्नचिदचिद्वस्तुशरीरकतया नामरूपविभागानर्हमेवासीत् । स्वयमेव ब्रह्म सर्वज्ञं सर्वशक्ति निमित्तान्तरानपेक्षमद्वितीयं चातिष्ठत् ।
	"तदैक्षत बहु स्यां प्रजायेय" इति । तन्नामरूपविभागानर्हसूक्षमचिदचिद्वस्तुशरीरकतयैकमेवावस्थितं नामरूपविभागार्हस्थूलदशापत्त्या बहुप्रकारं स्यामित्यैक्षत । स्यां, प्रजायेयेति व्यष्टिसमष्टिव्यपदेशः । चिदचितोः परस्य च प्रलयकालेऽपि व्यवहारानर्हसूक्ष्मभेदः सर्वैर्वेदान्तिभिरभ्युपगतः, अविद्याकृतभेदस्योपाधिकृतभेदस्य चानादित्वाभ्युपगमात् ।  इयांस्तु विशेषः - ब्रह्मैवाज्ञमुपाधिसंबद्धं चेति सर्वश्रुतिस्मृतिन्यायविरोधोऽन्येषाम् । तदभावात् अविरोधश्चास्माकमिति ।।
शास्त्रयोनित्वाधिकरणम् 3
शास्त्रयोनित्वात् ।। 3 ।।
एवं चिदचिद्वस्तुशरीरकतया तद्विशिष्टस्य ब्रह्मण एव जगदुपादानत्वं निमितत्वं च नानुमानगम्यमिति शास्त्रैकप्रमाणकत्वात्तस्य "यतो वा इमानि भूतानि" इत्यादि वाक्यं निखिलजगदेककारणं ब्रह्म बोधयत्येवेति सिद्धम् ।।

गौणश्चेन्नात्मशब्दात् ।। 6।।
	"तत्तेज ऐक्षत" (छ.उ.vi-2-3.) इत्याद्यचेतनेऽपि वस्तुनीक्षतिः । स हि तत्र गौणः एवमत्रापि पिरधान एवेक्षति र्गौण इति चेत् नैतदूपपद्यते, प्रस्तुते सच्छब्दवाच्ये श्रूयमाणाच्चेतनवचिन आत्मशब्दात्। स आत्मा,तत्त्वमसिश्वेतकेतो इति 
श्रुयते। तेजप्रभृतिष्वपि न गौणमीक्षणम् । तेजः प्रभृतिशब्दैरपि तत्तछरीरकं ब्रह्मैवाभिधीयते, अनेन जीवेनात्मनानुप्रविश्य
 नामरूपेव्याकरवाणि इति ब्रह्मत्मक जीवानुप्रवेशादेव सर्वस्य वस्तुनौ नामरूपभावकत्वात् । तत्सृष्ट्वा । तदेवानुप्राविशत्। तदनुप्रविश्य। सच्च त्यच्चाभवत् । निरुक्तंचानिरुक्तं च । निलयनं चानिलयनं च । विज्ञानं चाविज्ञानं च । सत्यं चामृतं च सत्यमभवत् इति चेतनमचेतनं च पृथङ् निर्दिश्य तदुभयमनुप्रविशय तत्तदभवात् तत्तच्छब्दवाच्योऽभवदिति हि समानप्रकरणे स्यष्टमभिहितम् ।।
   तन्निष्टस्य मोक्षोपदेशात् ।। 7 ।।
इतश्च प्रधानादर्थान्तरभूतं सच्छब्दाभिहितं जगत्कारणम्, सच्छब्दाभिहिततत्त्वनाष्टस्य मोक्षोपदेशात् । तस्य तावदव चिरं यावन्न विमोक्ष्येऽथ संपत्स्ये  इति हि तन्निष्ठस्य मोक्ष उपदिश्यते । प्रधानकारणवादिनामपि हि प्रधाननिष्टस्य मोक्षो नाभिमतः ।।
हेयत्वावचनाच्च ।। 8 ।। 
	यदि प्रधानमत्र विवक्षितं, तदा तस्य हेयत्वम् अध्येयत्वमुच्येत । न तदुच्यते । मोक्षसाधनतया धयेयत्वमेव ह्यत्रोच्यते  तत्त्वमसि श्वेतकेतो  इत्यादिना ।।
प्रतिज्ञाविरोधात् ।। 9 ।।
	इतश्च न प्रधानम्, एकविज्ञानेन सर्वविज्ञानप्रतिज्ञाविरोधात् । सच्छब्दवाच्यतत्वज्ञानेन तत्कार्यतया चेतनाचेतनसर्ववस्तुज्ञानं
येनाश्रुतं श्रुतं भवति इत्यादिना प्रतिज्ञातम् ।  तद्धि प्रधानकारणवादे विरुध्यते,चेतनस्य प्रधानकार्यत्वाभावात् । प्रधानादर्थान्त 
रभूतब्रह्मकारणवादे चिदचिद्वस्तुशरीरकं ब्रहैव नामरूप विभागागाभ्यां (विभागभावाभावाभ्यां A.1,M4.) कार्य कारणं 
चेति ब्रह्मज्ञानेन कृत्स्नस्य ज्ञाततोपपद्यते ।।
स्वाप्ययात् ।। 10 ।।
	इतश्च न प्रधानम्। स्वप्नान्तं मे सोम्य विजानीहिति । यत्रै तत्पुरुषः स्वपिति नाम सोम्य तदा संपन्नो 
भवति । 
स्वमपीतो भवति ।  तस्मादेनं स्वपितीत्याचक्षते । स्वं ह्यपीतौ भवति । इति जीवस्य चेतनस्य सुषुप्तस्य सता संपन्नाय 
स्वाप्ययवचनात् प्रधानादर्थान्तरभूतं सच्छब्दवाच्यमिति विज्ञायते । स्वमपीतो भवति आत्मानमेव जीवोऽपीतो भवतीत्यर्थः।
      	
        प्रथमाध्याये तृतीयः पादः 
  द्युभ्वाद्यधिकरणम् 1 
 द्युभ्वाद्यायतनं स्वशब्दात् ।। 1 ।। 
	"यस्मिलन् द्यौः पृथिवी चान्तरिक्षम् " इत्यादौ द्युपृथिव्यादीनामायतनमाधारः परमपुरुषः. "तमेवैकं जानथात्मानम् "इत्यात्मशब्दात् । निरुपाधिकात्मत्वं हि परमपुरुषस्यैव । "अमृतस्यैव सेतुः " इति तदेवद्रढयति । "बहुधा जायमानः "इत्यपि परत्वं न निवारयति । "अजायमानो बहुझा विजायते " इति कर्मभिरजायमानस्यैवाश्रितवात्सल्याच्छन्दतोजननं हि तस्य श्रूयते ।। 
मुक्तोपसृप्यव्यपदेशाच्च ।। 2 ।।
	"तदा विद्वान् पुण्यपापे विधूय निरञ्जनः परमं साम्यमुपैति " "तथा विद्वान्नामरूपाद्विमुक्तः परात्परं पुरुषमुपैति दिव्यम् " इति च पुण्यपापमामरूपविनिर्मुक्तानां (नामरूप ommited A1.M1.)प्राप्यतया व्यपदेशाच्चायं पर।।
 नानुमानमतच्छब्दात्प्राणभृच्च ।। 3 ।। 
	यथा न प्रधानमतच्छब्दात् , तथा न प्राणभृदपीत्यर्थः ।। 
भेदव्यपदेशात् (व्यपदेशाच्च,M.3) ।। 4 ।।
	"अनीशया शोचति मुह्यमानः । जुष्टं यदा पश्यत्यन्यमीशम् " इत्यादिना प्रत्यगात्मनो भेदेन व्यपदेशाच्चायं (भेदव्यपदेशाच्चायं, M2) परः।। 
प्रकरणात् ।। 5 ।।
	"अथ परा यया तदक्षरमधिगम्यते " इत्यादि  परस्य हीदं प्रकरणम् ।। 
स्थित्यदनाभ्यां च ।। 6 ।।
	"तयोरन्यः पिप्पलं स्वाद्वस्त्यनश्नन्योऽभिचाकशीति" इति जीवस्यकर्मफलादनभिधायानश्नतो दीप्यमानस्य स्थित्यभिधनाच्चायं परमात्मा ।।
भूमाधिकरणम् 2 
 भूमा संप्रसादादध्युपदेशात् ।। 7 ।। 
	"सुखं त्वेव  विजिज्ञासितव्यम्" "भूमैव सुखम् " इत्युक्त्वा भूम्नःस्वरुपमाह-"यत्र नान्यत्पशचति नान्यच्छृणोति नान्यद्विजानादि स भूमा " इति । यस्मिन् सुखेऽनुभूयमाने तद्व्यतिरिक्तं किमपि सुखत्वेन न पश्यति, न शृणोति, न विजानाति, स भूमेत्युच्यते ; "अथ यत्रान्यत्पशचत्वन्यच्छृणोत्यन्यद्विजानाति तदल्पम् " इति वचनात् ।।
	तथाच महाभारते - 
	"दिव्यानि कामचाराणि विमानानि सभास्तथा । आक्रीडा विविधा राजन पद्मिन्यश्चामलोदकाः।।
	एते वै निरयास्तात स्धानस्य परमात्मनः "।।
 इति। "एषवै निरयास्तात स्थानस्य परमात्मनः" इति प्रस्तुतं चातिवादित्वमेवमेव समञ्जसम् । अतिवादित्वं हि स्वोपास्यपुरुषार्थाधिक्यवादित्वम् । तदल्पमित्यल्पप्रतियोगित्वेन भूमेत्युक्तप्रकारवैपुविशिष्टसुखरूपवीची(स्वरुपवाची M.3)।अयं भूम शब्दव्यपदिष्टः  परमात्मा, संप्रलसादादध्युपदेशात्। संप्रसादः प्रत्यगात्मा, "अथ य एष संप्रसादः" इत्यादिश्रुतेः । "एष तु वा अतिवदति यः 
सत्येन " इत्यादिना  प्राणशब्दनिर्दिष्टात् प्रत्यगात्मनऊर्ध्वमर्थान्तरत्वेनास्योपदेशात् ।। 
धर्मोपपत्तेश्च ।। 8 ।। 
	"स भगव ः कस्मिन् प्रतिष्टितःस्वे महिम्नि " इत्यादावुपदिष्टानां स्वमहिमप्रतिष्टितत्वसर्वकारणत्व सर्वात्मत्वादिधर्माणां परस्मिन्नेवोपपत्तेश्च भूमापरः ।। 
अक्षराधिकरणम्  3
  अक्षरमम्बरान्तधृतेः ।। 9 ।।
	 " एतद्वै एदक्षरं गार्गि ब्राह्मणा अभिवदन्त्यस्थूलमनणु " इत्यादिनाभिहितमक्षरं  परं ब्रह्म, अनहरान्तधृतेः;(यदूर्ध्वं गार्गि दिव इत्यारभ्य ommitted A.1) "यदूर्ध्वं गार्गि दिवः " इत्यारभ्य सर्वविकारधारतया निर्दिष्ट आकाशः कस्मिन्नोतश्च प्रोतश्चेतिपृष्टे "एतद्वै तदक्षरम् " इति निर्दिष्टस्याक्षरस्य वायुमदम्बरान्तधृतेः । सर्वविकाराधारोह्ययमाकाशो वायुमदम्बरान्तकारणं प्रधानम् । तध्दारकं परं ब्रह्म ।।
सा च प्रशासनात् ।।10।।
	सा च धृतिः "एतस्य वाक्षरस्य प्रशासने गार्गि " इत्यादिना प्रकृष्टाज्ञया क्रियमाणा श्रूयते । अत इदमक्षरं प्रत्यगात्मा च न 
भवतीत्यर्थः ।। 
अन्यभावव्यावृत्तेश्च ।। 11 ।। 
	अन्यभावोऽन्यत्वम् । "अदृष्टृ" इत्यादिना परमात्मनोऽन्यत्वंह्यस्याक्षरस्यव्यावर्तयति वाक्यशेषः। अतश्च पर एव।।
ईक्षतिकर्माधिकरणम् 4
 ईक्षतिकर्म व्यपदेशात्सः ।। 12 ।।  
	 " यः पुनरेतं त्रिमात्रेणोमित्यनेनैवाक्षरेण परमपुरुषमभिध्यायीत " इत्यारभ्य "स एतस्माज्जीवघनात्परात्परं पुरिशयं पुरुषमीक्षते " इत्यत्रध्यायतिपूर्वकेक्षतिकर्म स प्रशासिता परमात्मेत्यर्थः । उत्तरत्र "तमोंकारेणैवायनेनान्वेति विद्वान् यत्तच्छा न्तमजरममृतमभयं परं च " इति परमपुरुषासाधारणधर्मव्यपदेशात् । "यत्तत्कवयो वेदयन्ते " इति तदीयस्थानस्य सूरिभिर्दृश्यत्वव्यपदेशाच्च ।। 
दहराधिकरणम् 5  
 दहर उत्तरेभ्यः ।। 13 ।। 
	"अथ यदिदमस्मिन् ब्रह्मपुरे दहरं पुण्ढरीकं वेश्म दहरोऽस्मिन्नन्तर आकाशस्तस्मिन्यदन्तस्तदन्वेष्टव्यं तद्वाव विजिज्ञासितव्यम् " इत्यत्र दहराकाशशब्दनिर्दिष्टः परमात्मा, उत्तरेभ्यो वाक्यगतेभ्यस्तदसाधारणधर्मेभ्यः । उत्तरत्र दहराकाशस्य सर्वाधरतयातिमहत्तवमभिधाय "एतत् सत्यं ब्रह्मपुरम्" इति निर्दिश्य, अस्मिन् ब्रह्माख्यपुरे दहराकाशे कामाः समाहिता इत्युक्ते, कोऽयं दहराकाशः, के च कामा इत्यपेक्षायाम् "एष आत्मापहतपाप्पमा" इत्यारभ्य "सत्यकामः सत्यसंकल्पः" इत्यन्तेन दहराकाश आत्मा, कामाश्चापह तपाप्मत्वादयस्त - द्विशेषणभूता गुणा इति हि ज्ञापयति। "दहरोऽस्मिन्नन्तर आकाशस्तस्मिन्यदन्तस्तदन्वेष्टव्यम्" इत्यत्र दहराकाशस्तदन्तर्वर्ति च यत्, तदुभयमन्वेष्टव्यमित्युक्तमिति ज्ञायते । "अथ य इहात्मानमनुविद्य व्रजन्त्येतांश्च सत्यान् कामान्" इति हि व्यज्यते ।। 
गतिशब्दाभ्यां तथादि दृष्टं लिङ्गं च ।। 14 ।।  
 	"एवमेवेमाः सर्वाःप्रजा अहरहर्गच्छन्त्य एतं ब्रह्मलोकं न विन्दन्ति" इत्यहरहः सर्वासां प्रजानां तमजानतीनां दहराकाशोपरि गतिर्वर्तनं(वर्तमानत्वं,A.2.),दहराकाशसमानाधिकरणो ब्रह्मलोकशब्दश्च दहराकाशः परं ब्रह्मेतिज्ञापयति। तथा ह्यन्यत्र सर्वासांप्रजानां परमात्मोपरि वर्तमानत्वं दृष्टम्-"तस्मिन् लोकाः श्रिताः सर्वे" "तदक्षरे परमे प्रजाः" इत्यादौ। ब्रह्मलोकशब्दश्च "एष ब्रह्मलोकः" इत्यादौ। अन्यत्र दर्शनाभावेऽपीदमेवपर्याप्तमस्य परमात्मत्वे लिङ्गं,यद्दहराकाशोपरि सर्वस्यवर्तमानत्वं ब्रह्मलोकशब्दश्च।।
धृतेश्च महिम्नोऽस्यास्मिन्नुपलब्धेः।। 15।। 
	"अथ य आत्मा स सेतुर्विधृतिः" इति जगध्दृतेःपरमात्मनो (परमात्मनस्य M.3.) महिम्नोऽस्मिन् दहराकाश उपलब्धेश्चायं परः। स
हि परमात्ममहिमा, "एष सेतुर्विधरणः"इत्यादिश्रुतेः।।
प्रसिध्देश्च ।। 16 ।। 
	 आकाशशव्दस्य "यतेष आकाश आनन्दः" इतिपरमात्मन्यपि प्रसिध्देश्चायं परः।(सत्यसंकल्पादि,M.1,)सत्यसंकल्पत्वादिगुण बृन्दोपबृंहिता प्रसिध्दिर्भूताकाशप्रसिध्देर्बलीयसीत्यर्थः।।
 इतरपरामर्शात्स इति चेन्नासंभवात्।।17।। 
	 "अथ य एष संप्रसादः" इतीतरस्य जीवस्य परामर्शात्प्रकृताकाशः स इति चेत् ; नैतत् ,उक्तगुणानां तत्रासंभवात्।। उत्तराच्चेदाविर्भूतस्वरूपस्तु ।।18।।
	उत्तरत्र "य आत्मापहतपाप्मा" इति जीवस्यापहतपाप्मत्वादिश्रवणान्नासंभवः। जागरितस्वप्नसुषुस्याद्यवस्थासु वर्तमानत्वात् स हि
 जीव इति चेत् ; नैतत् , आविर्भूतस्वरुपस्तु। कर्मारब्धशरीरसंबन्धित्वेन (संबन्धित्वेनामृततिरोहित,A2,M1.)  तिरोहितापहत पाप्मत्वादिकः,पश्चात्परं ज्योदिरुपसंपद्याविर्भूत स्वरुपस्तत्रापहतपाप्मत्वादिगुणको जीवःप्रतिपादितः ।दहराकाशस्त्वतिरोहितकल्याणगुणसागर इति नायं जीवः ।।
अन्यार्थश्च परामर्शः ।।19।।
	 "अस्माच्छरीरात् समुत्थाय परं ज्योतिरुपसंपद्य स्वेन रूपैणाभिनिष्पद्यते" इति जीवात्मनो दहराकाशोपसंपत्त्या स्वरूपाविर्भावापादनरूप माहात्म्यप्रतिपादनार्थोऽत्र जीवपरामर्शः ।।
अल्पश्रुतेरिति चेत्तदुक्तम् ।। 20 ।।
	अल्पस्थानत्वस्वरूपाल्पत्वश्रुतेर्नायं परमात्मेति चेत्, तत्रोत्तरमुक्तम् - "निचाय्यत्वादेवं व्योमवच्च " इति ।।
अनुकूतेस्तस्य च ।। 21 ।।
	तस्य दहराकाशस्य परज्योतिषोऽनुकरणश्रवणाच्च (अनुकारश्रवणाच्च ,A.1 )जीवस्य, न जीवो दहराकाशः । "स तत्र पर्येति जक्षत् क्रीडन् रममाणः " इत्यादिस्तदुपसंपत्त्या  स्वच्छन्दवूत्तिरूपस्तदनुकारः श्रूयते ।।
अपि स्मर्यते ।। 22 ।।
	"इदं ज्ञानमुपाश्रित्य मम साधर्म्यमागताः। सर्गेऽपि नोपजायन्ते प्रलये न व्यथन्ति च "।।इति ।। 
प्रमितादिकरणम् 6 
 शब्दादेव  प्रमितः ।।23।।
	 "अङ्गुष्टमात्रः पुरुषो मध्य आत्मनि तिष्टति।ईशानोभूतभव्यस्य" इत्यादावाङगुष्टप्रमितः परमात्मा, "ईशानो भूतभव्यस्य"इति सर्वेश्वरत्वशब्दादेव।। 
 हृद्यपेक्षया तु मनुष्याधिकारत्वात्।।24।। 
	 अनवच्छिन्नस्याप्युपासकहृदि वर्तमानत्वापेक्षमङ्गुष्टप्रमितत्वम्।मनुष्याणामेवोपासंभावनया तद्विषयत्वाच्च शास्रस्यमनुष्यहृदयापेक्षयेदमुक्तम्।स्थितं तावदुत्तरत्र समापयिष्यते।।
 देवताधिकरणम् 7
तदुपर्यपि बादरायणःसंभवात्।।25।।
	तद्ब्रह्मोपासनमुपरि देवादिष्वप्यस्ति, अर्थित्वसामर्थ्यसंभवादिति भगवान् बादरायणो मेने। संभवश्च पूर्वोपार्जितज्ञानाविस्मरणात्।मन्त्रार्थवादेषु विग्रहादिमत्तया स्तुतिधर्दशनात् , तदुपपत्तये (तत्संभवे,A.1, तत्सत्वात् M.1.) तत्सद्भावात्तेषामेव प्रामाण्येन विग्रहादिमत्वाच्च।।
 विरोधःकर्मणीतिचेन्नानेकप्रतिपत्तेर्दर्शनात्।।26।।
	विग्रहादिमत्व एकस्यानेकत्र युगपत्सांनिध्यायोगात् कर्मणि विरोध इति चेत् ; न ,(शक्तिमत्सौभरि,M.1) 
शक्तिमत्सु सौभरिप्रभृतिषु युगपदनेकदेह प्रतिपत्तिदर्शनात्।।
शब्द इति चेन्नातः प्रभवात्प्रत्यक्षानुमानाभ्याम्।।27।।
	वैदिके तु शब्दे विरोधप्रसक्तिः। देहस्य सावयवत्वेनोपत्तिमत्वादिन्द्रादिदेवोत्पत्तेः प्राग्विनाशादूर्ध्वं च (वैदिक ommitted A1.)                                                      वैदिकेन्द्रादिशब्दानामर्थशून्यत्वमनित्यत्वं वा स्यादिति चेत्; न. अतः प्रभवात् ; वैदिकेवेन्द्रादिशब्दादिशब्दादिन्द्राद्यर्थसृष्टेः। न हीन्द्रादिशब्दा व्यक्तिवाचकाः अपितु गवादिशब्दवदाकृतिवाचिनः । पूर्वस्मिन्निन्द्रादौ विनष्टे वैदिकेन्द्रादिशब्दादेव ब्रह्मा पूर्वेन्द्राद्याकृतिविशेषं स्मृत्वा, तदाकारमपरमिन्द्रादिकं कुलालादिरिव घटादिकं सृजतीति न कश्चिद्विरोधः। कुत इदमवगम्यते श्रुतिस्मृतिभ्याम्। श्रुतिस्तावत्--"वेदेन रूपे व व्यकरोत् । सता सती प्रजापतिः""स भूरिति व्याहरत्। सत भूमिमसृजत"इत्यादिः। स्मृतिरपि--"सर्वेषां तु स नामानि कर्माणि च पृथक् पृथक् । वेदशब्देभ्य एवादौ पृथक्संस्थाश्च निर्ममे"।। इत्यादिः।।
अत एव च नित्यत्वम् ।।28।।  
	यतोब्रह्मा वैदिकाच्छब्दादर्थान् स्मृत्वा सृजत्,अत एव "मनत्रकृतो वृणीते" "विश्वामित्रस्य सुक्तं भवति"इति विश्वामित्रादीनां मन्त्रादि
कृत्तवेऽपि मन्त्रादिमयवेदस्य नित्यत्वं तिष्टति।अनधीतमन्त्रादिदर्शनशक्तान् पुर्वविश्वामित्रादींस्तत्तद्वैकशब्दैः स्मृत्वा तत्तदाकारानपरांस्तत्तच्छक्ति-
युक्तान् सृजति हि ब्रह्मा नैमित्तिकप्रलयानन्तरम्।ते चानधीत्यैवमन्त्रादीनस्खलितान् पठन्ति। अतस्तेषां मन्त्रादिकृत्वं वेदनित्यत्वं च स्थितम्।।
	प्राकृतप्रलये चतुर्मुखे वेदाख्यशब्दराशौ च विनष्टे कथं वेदस्य नित्यत्वमित्यत आह--
समाननामरुपत्वाचावृत्वाच्चावृत्तावप्यविरोधो दर्शनात् स्मृतेच्च।।29।। 
	अत एव सृज्यानां समाननामरुपत्वात् प्राकृतप्रलयावृत्तावपि न विरोधः। आदिकर्ता परमपुरुषो हि पूर्वसंस्थानं जगत् स्मृत्वा तदाकारमेव जगत् सृजति। वेदांश्च पूर्वपूर्वाविशिष्टानाविष्कृत्य चतुर्मुखाय ददातीति श्रुतिस्मृतिभ्यामादिकर्ता पूर्ववत्सृजतीत्यवगम्यते।श्रुतिस्तावत् "सूर्याचन्द्रमसौ धाता यथापूर्वमकल्पयत्" इत्यादिका। "यो ब्रह्माणं विदधाति पूर्वे यो वै वेदांश्च प्रहिणोति तस्मै" इति च। स्मृतिरपि-
	"यथर्तुष्वृतुलिङ्गानि नानारूपाणि पर्यये। दृश्यन्ते तानि तान्येव तथा भावा युगादिषु" ।।  इति । 
इति। वेदस्य नित्यत्वं च पूर्वपूर्वोच्चारणक्रमविशिष्टस्यैव सर्वदोच्चार्यमाणत्वम् (उच्चार्यत्वम्,A1,M.2.)
मध्वधिकरणम् 8  
मध्वादिष्वसंभवादनधिकारं जैमिनिः
   मधुविद्यादिषु वस्वादिदेवानामेवोपास्यत्वात् प्राप्यत्वाच्च तत्र वस्वादीनां कर्मकर्तृभावविरोपास्यत्वासंभवात्, वसूनां सतां (सदा,M.1,2) 
वसुत्वं प्राप्प्तमिति प्राप्यत्वासंभावाच्च तत्र वस्वादीनामनधिकारं जैमिनिर्मेने ।।
ज्योतिषि भावाच्च ।।31।।
	"तं देवा ज्योतिषां ज्योतिरायुर्होपासतेऽमृतम्" इति ज्योतिषि परस्मिन् ब्रह्मणि देवानां साधारण्येन प्राप्तत्वेऽप्यधिकारभावा वचनादन्यत्र वस्वाद्युपासनेऽनधिकारो न्यायसिध्दोऽवगम्यते।।
भावं तुबादरायणोऽस्ति हि  ।। 32 ।। 
	   मधुविद्यादिष्वपि  वस्वादीनामघिकारभावं भगवान् बादरायणोमन्यते। अस्ति हि वस्वादीनां सतां स्वावस्थब्रह्मण उपास्यत्वसंभवः, कल्पान्तरे वसुत्वादेः प्राप्यत्वसंभवश्च । "एकल एव मध्ये स्थाता" इत्यादिनादित्यस्य कारणावस्यां प्रदिपाद्य "य एदामेवं ब्रह्मोपनिषदं वेद" इति मधुविद्याया ब्रह्मविद्यात्वमाह ।
अतः कार्यकारणोभयावस्यं ब्रह्म तत्रोपास्यम्। कल्पान्तरे वस्वादित्वमनुभूयाधिकारावसाने ब्रह्मप्राप्तिर्नविरुध्दा ।।
अपशूद्राधिकरणम्  9
शुगस्य तदनादरश्रवणात्तदाद्रवणात् सूच्यते हि ।। 33 ।।
	"आजहारेमाः शूद्र"  इत्यादौ ब्रह्मविद्योपदेशे शिष्यं प्रदि शूद्रेत्यामन्त्रणेन शिष्यस्य ब्रह्मज्ञानाप्रास्या शुक् संजातेति सूच्यते । शोचनात् शूद्रः, न जादियोगेन । कुतः? तदनादरश्रवणात् । ब्रह्मविद्यावैकल्पेन स्वात्मानं प्रति हंसोक्ता नादरवाक्य -श्रवणात् ।ब्रह्मविद्यावैकल्पेन स्वात्मानं प्रति हंसोक्तानादर वाक्यश्रवणात् । तदैवाचार्ये प्रत्याद्रवणात् । हिशब्दो हेतौ । यतः शूद्रेत्यामन्त्रणं न जातियोगेन, अतः शूद्रस्य ब्रह्मोपासनाधिकारो न सूच्यते ।।
क्षत्रियत्वगतेश्च ।। 34 ।। 
	  शुश्रूषोः क्षत्रियत्वावगतेश्च न जातियोगेन शूद्रोत्यामन्त्रणम्।उपक्रमे "बहुदायी"इत्यादिना दानपतित्वबहुपकान्न दायित्व बहुग्रामप्रदानैरस्यहि(हि omitted A.1,M3,) क्षत्रियत्वं गम्यते ।। 
उत्तरत्र चैत्ररथेन लिङ्गात् ।। 35 ।। 
	उपरिष्टायां (संवर्गomitted M.3.) संवर्गविद्यायां ब्राह्मणक्षत्रिययोरेवान्वयो दृश्यते-"अथ ह शौनकं च कापेयमभि प्रतारिणं च" इत्यादौ। अभिप्रतारी हि चैत्ररथः क्षत्रियः। अभिप्रतारिणश्चैत्ररथत्वं क्षत्रियत्वं च कापेयसाहचर्याल्लिङ्गादवगम्यते।
प्रकरणान्तरे हि कापेयमबचारिणश्चैत्ररथत्वं क्षत्रियत्वंचावगतम्-"एतेन चैत्ररथं कापेया अयाजयन्" इति; "तस्माच्चैत्ररथोनामै-
मैकः क्षत्रपतिरजायत" इति च। अतश्चायं शिष्यो न चतुर्थः।।
संस्कारपरामर्शात्तदभानाभिलापाच्च।। 36 ।। 
	 विद्योपक्रमे "उप त्वा नेष्ये" इत्युपनयनपरामर्शात् , शूद्रस्यतदभानाभिलापाच्च न शूद्रस्य ब्रह्मविद्याधिकारः। "न शूद्रे पातकं किंचिन्न च संस्कारमर्हति" इति संस्कारो हि निषिद्धः।।
तदभावनिर्धारणे च प्रवृत्तेः।।37।।
	  "नैतदब्राह्मणो विवक्तुमर्हति समिधं सोम्याहर" इति शूद्रत्वाभावनिश्चयएवोपदेशप्रवृत्तेश्च नीधिकारः(अनधिकारः M.3.)।। 
श्रवणाध्ययनार्थप्रतिषेधात्।।38।। 
	 शूद्रस्य हि श्रवणाध्ययनादीनि निषिध्यन्ते- "तस्माच्छुद्रसमीपेनाध्येतव्यम्" इति। अनुपश्रृण्वतोऽध्ययनादि च(च omittedM1.) न स्भवति।।
स्मृतेश्च।। 39।।
	स्मर्यते हि शूद्रस्य वेदश्रवणादौ दण्डः। "अथ हास्य वेदमुपसृण्वतस्रपुजतुभ्यां श्रोत्रप्रतिपूरणमुदाहरणे जिह्वाच्छेदो धारणे शरीरभेदः" इति।।
प्रमितादिकरण शेषः 
	 प्रासग्ङिकं परिसमाप्य प्रकृतमनुसरति-
 कम्पनात्।।40।।
	 अङ्गुष्ठप्रमितप्रकरणमध्ये "यदिदं किंच जगत्सर्वं प्राण एजति निःसृतम्" इत्यादिनाभिहिताङ्गुष्टप्रमितप्राणशब्दनिर्दिष्ट जनितभयात्  वज्रादिबोद्यतादग्नि- वायुसूर्येन्द्रप्रभृतिकृत्स्न जगत्कम्पनादङ्गुष्टप्रमितः परपुरुष इति निश्चीयते।।                             
 ज्योतिर्दर्शनात्।।41।। 
	 तत्प्रकरणे "न तत्र सूर्यो भाति" इत्यासभ्य "तस्य भासा सर्वमिदं विभाति" इति भाःशब्दाभिहितस्यानवधिकातिशय 
ज्योतिषो दर्शनाच्चाङ्गुष्टप्रमितः परमपुरुषः।।
अर्थान्तरत्वादिव्यपदेशाधिकरणम् 10
   आकाशोऽर्थान्तरत्वादिव्यपदेशात्।।42।। 
	  "आकाशो ह वै नामरूपयोर्निर्वहिता ते यदन्तरा तद्ब्रह्म "इत्यादिना निर्दिष्ट आकाशः "धूत्वा शरीरम् 
(शरीरमकृतं कृतात्मा A.1.)" इति  प्रकृतात्प्रत्यगात्मनः परिशुध्दादर्थान्तरभूतःपरपुरुषः, नामरूपयोनिर्वोडृत्वतदस्पर्शरूपार्थान्तरत्वामृतत्वादिव्यपदेशात् ।। तत्वमस्यादिनैक्योपदेशात् प्रत्यगात्मनो नार्थान्तरभूतः परमपुरुष इत्याशङ्क्याह--
सुषुप्त्युत्क्रान्त्योर्भेदेन।।43।। 
	 "प्रज्ञेनात्मना संपरिष्वक्तो न बाह्यं किंचन वेद नान्तरम्" "प्राज्ञेनात्मनान्वारूढः" इति सुषुप्त्युक्रात्न्योर्बाह्यान्तरविषयानभिज्ञात्प्रत्यगात्मनः तदानीमेव
प्राज्ञतया भेदेन व्यपदेशादर्थान्तरभूत एव परः(परःOmitted A1,2.)।।
पत्यादिशब्दैभ्यः।।44।। 
	 परिष्वञ्जके प्राज्ञे श्रूयमाणेभ्यः पत्यादिशब्देभ्यश्चायमर्थान्तरभूतः। "सर्वस्याधिपतिः सर्वस्य वशी सर्वस्येशानः" इचि ह्युत्तरत्र श्रूयतेः। ऐक्योपदेशोऽपि "अवस्थितेरिति काशकृत्स्नः"इत्यनेन जीवस्य शरीरभूतस्यात्मतयावस्थितेरिति स्वयमेव परिहरिष्यति।।

 इति श्रीभगवद्रामानुजविरचिते वेदान्तसारे प्रथमस्याध्यायस्य तृतीयः पादः


प्रथमाध्याये चतुर्थः पादः 
 आनुमानिकाधिकरणम् 1 
 आनुमानिकमप्येकेषामिति चेन्न शरीरूपक  विन्यस्त गृहीतेर्दर्शयति च ।। 1।।
	एकेषां कठानां शाखायामानुमानिकं प्रधानमपि जगत्कारणत्वेन "महतः परमव्यक्तम्" इत्यवच्यत इति चेत्,न; पूर्वत्र "आत्मानं रथिनं विध्दि"इत्यादिषूपासनोपायोषु  वशीकार्यत्वाय रथिरथादिरूपक विन्यस्तेषु शरीरारूपकविन्यस्तस्यात्राव्यक्तशब्देन गृहीतेः। "इन्द्रियेभ्यः पराह्यर्थाः" इत्यादिना हि वशीकार्यत्वे परा उच्यन्ते। तथाचोत्तरत्र श्रुतिरेव दर्शयति-"यच्छेद्वाङ्मनसी प्राज्ञः" इत्यादिना ।। 
    सूक्षमं तु तदर्हत्वात्।।2।।
	सूक्ष्ममव्यक्तमेव शरीरावस्थं कार्यार्हमित्यव्क्तशब्देन शरीरमेव गृह्यते।। यदि रूपकविन्यस्तानामेव ग्रहणं,किमर्थम् "अव्यक्तात्पुरुषःपरः" इति?
 अतः आूह-                                        तदधीनत्वादर्थवत्।।3।।
	पुरुषाधीनत्वादात्मशरीरीदिकमर्थवदुपासननिर्वृतये भवति। पुरुषो ह्यन्तर्यामी सर्वमात्मादिकं प्रेरयन्नपासनोपायत्वेन वशीकार्यकाष्टा प्राप्यश्चेति "सा काष्टा सा परा गतिः" इत्युच्यते ।। 
ज्ञेयत्वावचनाच्च।।4।। 
	अत्राव्यक्तस्य ज्ञेयत्वावचनाच्च न कापिलमव्यक्तम्।।  
 वदतीति चेन्न, प्राज्ञो हि प्रकरणात्।।5।। 
	"अशब्दमस्पर्शम्" इत्यारभ्य "निचाय्य तम् (तम् omittedM2.)"इति वदतीति चेत् ; न ; "तद्विष्णोः परं पदम्" "एष सर्वेषु भूतेषु गूढोत्मा न प्रकाशते " इत्यादिना प्रकृतः प्राज्ञो हि "निचाय्यतम्" इति ज्ञेय उच्यते।।
त्रयाणामेव चैवमुपन्यासः प्रश्नश्च।।6।।  
उपास्योपासनोपासकानां त्रयाणामेवास्मिन् प्रकरणे ज्ञेयत्वेनोपन्यासः प्रश्नश्च ; न प्रधानादेः। "अध्यात्मयोगाधिगमेन देवं मत्वा" इत्यादिरूपन्यासः। "येयं प्रेते विचि कित्सा मनुष्ये अस्तीत्येके" इत्यादिकश्च प्रश्नः।। 
  महद्वच्च ।। 7।।
"बुद्धेरात्मा महान् परः" इत्यात्मशब्दद्यथा न तात्न्रिको महान्, तथाव्यक्तमपीति।। 
चमसाधिकरणम् 2  
 चमसवदविशेषात् ।।7।।
	"अजामेकां लोहितशुक्लकृष्णां बह्वीःप्रजाःसृजमानाम् " इत्यत्र न तन्त्रसिद्धा प्रकृतिः कारणत्वेनोक्ता । जन्माभावयोगमात्रेण न तस्या एव प्रतीतिः "अर्वाग्बिलश्चमसः" इतिवत् प्रकरणे विशेषकाभावात्। यथा "इृदं तच्छिरः" इिति हि चमसो विशेष्यते। यौगिकशब्दाद्विशेष प्रतीतिर्हि विशेषकापेक्षा।।
 ज्योदिरूपक्रमा तु तथा ह्यधीयत एके।। 9।। 
 	ज्योदिर्ब्रह्म। ज्योदिरूप्रक्रमा(ज्योदिरुप्रक्रमा omitted A1,M1.)ब्रह्मकारषिकोयमजा। तधाहि ब्रह्मकारणिकाया एव प्रतिपादकमेत्सरुपं मन्त्रं च तैत्तिरीया अधीयते। "अणोरणीयान्महतो महीयान् " इत्यारभ्य "अतः समुद्रा गिरयश्य " इत्यादिना सर्वस्य ब्रह्मण उत्पत्या तदातमकत्वप्रतिपादनसमयो "अजामेकाम् " इति पठन्ति। अतस्तत्प्रत्यभिज्ञानादियं ब्रह्मकारणिकेति निश्चीयते।। 
कल्पनोपदेशाच्च मध्वादिवदविरोधः ।। 10।। 
	कल्पना सृष्टिः। यथा "सूर्याचन्द्रमसौ धाता यथापूर्वमकल्पयत् " इति । "अस्मान्मायी सृजते विश्वमेत्त् " इत्यादिना सृष्ट्युपदेशादजात्वब्रह्म कार्यत्वयोरविरोधः। अविरोधश्च प्रल यकाले नामरूपे विहायाचिद्वम्त्वपि सूक्ष्मरूपेण ब्रह्मशरीरतया तिष्टतीत्यजीत्वम्। सृष्टिकाले नामरूपे भजमाना प्रकृतिर्ब्रह्मकारणिका। यथा आदित्यस्य सृष्टकाले वस्वादिभोग्यरसाधारतया मधुत्वं च । तस्यैव प्रलयकाले मध्वादिव्यपदेशानर्हशानर्हसूक्ष्मरूपेणावस्थानमकार्यत्वं च मधुविद्यायां प्रतीयते "असौ वा आदित्यो देवमधु " "नैवोदेता नास्तमेता, एकल एव मध्ये स्थाता " इति । तद्वत्।।
 संख्योपसंग्रहाधिकरण्म 3
नसंख्योपसंग्रहादपि नानाभावादतिरेकाच्च।।11।।
	"यस्मिन् पञ्चजनाः" इत्यत्र पञ्चविंशतिसंख्योपसंग्रहादपि न तान्त्रिकाण्यतानि, यस्मिन्निति यच्छब्दनिर्दिष्टब्रह्माधारतया
 तेभ्य ः पृथग्भावात्। एतेषां तत्वातिरेकाच्च । यच्छब्दनिर्दिष्टमाकाशश्चेति द्वयमतिरिक्तम्। संख्योपसंग्रहादपीत्यपिशब्दान्नात्र
 पञ्चविंशतिसंख्यासंग्रहः। "दिक्संख्ये संज्ञायाम् " इति  संज्ञाविषयोऽयं पञ्चजना इति। पञ्चजवना नाम केचित्। ते पञ्चेति पञ्च पञ्चजना इत्युच्यते ;सप्त सप्तर्पय इतिवत् ।।
प्राणादयो वाक्यशेषात् ।। 12 ।। 
	 पञ्चजनसंज्ञिताः प्राणादयः पञ्चेन्द्रियाणीति "प्राणस्य प्राणमुत चक्षुषश्चक्षु ः "इत्यादिवाक्यशेषादवगम्यते । चक्षुःशोत्रसाहचर्यात्प्राणान्नशब्दावपि स्पर्शनादीन्द्रियविषयौ ।। 
ज्योतिषैकेषामसत्यन्ने ।। 13।। 
	 एकेषां शाखिनां काण्वानाम्, "अन्नस्यान्नम् " इत्यसति, "तं देवाज्योतिषां ज्योतिः " इत्युक्रमगतेन ज्योतिःशब्देन पञ्च पञ्चजना इन्द्रियणीति ज्ञायन्ते। ज्योतिषां ज्योतिः प्रकाशकानां प्रकाशकं ब्रह्मेत्युक्तवा,अनन्तरं "पञ्च पञ्चजना ः "(इत्युक्तेते A.1,M.1.)इत्युक्तेस्ते प्रकाशकानि पञ्चेन्द्रियाणीति गम्यते ।। 
कारणत्वाधिकरणम्  4 
कारणत्वेन चाकाशादिषु यथाव्यपदिष्टोक्ते ः।।14।। 
	आकाशादिषु कार्यवर्गेषु कारणत्वेन सर्वत्र वेदान्तवाक्येषु (कारणवाक्येषु M.3.) "असद्वा इदमग्र आसीत्" "तद्धेदं तर्ह्यव्याकृतमासीत् " इतयादिष्वनिर्ज्ञातविशेषेषु "आत्मा वा इदमेक एवाग्र आसीत् । स ईक्षत लोकान्नु सृजै " इति विशेषवाचिवाक्यनिर्दिष्टस्यैवोक्तेर्न तान्त्रिकाव्याकृतादिकारणवादप्रङ्गः।।   समाकर्षात्।।15।।   "सोष़कामयत बहुस्यां प्रजायेय " इति पूर्वनिर्दिष्टस्यैव सर्वज्ञस्य "असद्वा इदमग्र आसीत् " इति निरिदिष्टस्यैव "स एष इह प्रविष्ट आ नखाग्रेभ्यः " "पशायत्यचक्षुः" इत्यत्र समाकरर्षादेव 
एवाव्याकृतशब्दनिर्दिष्ट(एवाव्याकृत इति A 1,M1.Kaus.Grantha edition followed.)इति निश्चीयते। असदव्याकृतशब्दौ तदानीं नामरूपविभागाभावादुपपद्येते।।
जगद्वाचित्वाधिकरणम्  5 
  जगद्वाचित्वात् ।। 16 ।। 
	"ब्रह्म ते ब्रुवाणि" इत्युपक्रम्य "यो वै बालक, एतेषां पुरुषाणां  कर्ता यस्य वैतत्कर्म स वै वैदितव्य ः" इत्यत्र कर्मशब्दस्यैतच्छब्दसामानाधिकरणयेम क्रियत इति व्युत्पत्या जगद्वाचित्वात् परमेव ब्रह्म वेदितव्यतयोपदिष्टम् ।। 
जीवमुख्यप्रणलिङ्गान्नेति चेत् तद्व्याख्यातम् ।। 17 ।।
	 "अतैरात्मभिर्भुङ्क्ते" "अथास्मिन् प्राण एवैकधा भवति " इति च (जीवादि M.2,3) जीवमुख्यप्राणलिङ्गाच्च पर इति चेत्, एतत् प्रतर्दनविद्यायामेव परिहृतम्। पूरिवापरपर्यालोचनया ब्रह्मपरत्वे ब्रपरत्वे निश्चिते,तदनुगुणतया नेयमन्यल्लिङ्गमिति।।
अन्यार्थं तु जैमिनिःप्रश्नव्याख्यानाभ्यामपिचैवमेके।।18।।
 	"तौ ह सुप्तं पुरुषमाजग्मतुः इत्यादिना देहातिरिक्तजीवसद्भावप्रतिपादनं,(प्रतिबोधनं A.1,M.2)"तदतिरिक्तपरमात्मसद्भावज्ञापनार्थमिति "कैष एतद्बालाके पुरुषोऽशयिष्ट" इति प्रश्नात् , "अथास्मिन् प्राण एवैकधा भवति " इति"सता सोम्ये तदा संपन्नो भवति " इति वाक्यसमानार्थकात् प्रतिवचनाच्चावगम्यते । एके वाजसनेयिनोऽपि, (प्रश्न  Omitted M1,2) एतत्प्रश्नप्रिवचनसमानार्थं (सरूपं A1,M3).वाक्यं स्पष्टमधीयते च -"कैष तदा " इत्यादि  "य एपोऽन्तर्हृदय  आकाशस्तस्मिच्छेते"  इत्यन्तम् ।। 
वाक्यान्वयाधिकरणम्  6  
  वाक्यान्वयात् ।। 19 ।।
	 "न वा अरे पत्युः कामाय पतिः प्रियो भवत्यात्मनस्तु कामाय " इतयारभ्य, "आत्मा वा अरे द्रष्टव्यः" इतयादिनोपदिष्टः परमात्मा; "अमृतत्वस्य तु नाशास्ति वित्तेन" इत्यारभ्य, "आत्मनि खल्वरे दृष्टे श्रुते मते व िज्ञात इदं सर्वं विदितम् " इत्यादेः "येनेदं सर्वं विजानाति " इत्यन्तस्य कृत्स्नस्य वाक्यसमय परमात्मन्येवान्वयात् ।।
	 अस्मिन्प्रकरणे प्रकरणान्तरे च जीववाचिशब्देन परमातमनोऽभिधाने तत्सामानाधिकरण्ये च कारणं च कारणं मतान्तरेणाह - प्रतिज्ञासिध्देर्लिङ्गमाश्मरथ्यः।।20।।
	 "आत्मनि खल्वरे खल्वरे दृष्टे" इत्यादिना परमातमज्ञानेन सर्वविज्ञानप्रतिज्ञासिद्धये जीवस्य त्कार्यतया तस्मादनतिरिक्तत्वं ज्ञापयितुं जीवब्देन परमात्माभिधानमित्याश्मरथ्यः।।
 उत्क्रमिष्यत एवंभावादित्यौडुलोमिः ।। 21 ।।
	  उत्क्रमिष्यतो मुक्तस्य परमात्मस्वरुपभावादात्मशब्देन परमात्माभिधानमित्यौडुलोमिः।।
  अवस्थितेरिति काशकृत्स्नः ।। 22 ।।
	 "य आत्मनि तिष्ठन्नात्मनोऽन्तरः" इत्यादिना जीवात्मनि परमात्मन आत्मतयावस्थितेरिति काशकृत्स्न आचार्यौ मन्यते । इदमेव मतं सूत्रकारः स्वीकृतवानिति मतद्वयमुपन्यस्य तद्विरोध्येतदभिनादन्यस्यानभिधानाच्च निश्चीयते ।।
प्रकृत्यधिकरणम्  7
प्रकृतिश्च प्रतिज्ञादृष्टान्तानुपरोधात् ।।23।।
	  जगदुपादानकारणमपि (आपे omitted M1.) परं ब्रह्म,न निमित्तमात्रम् ; "स्व ब्धोऽस्युततमादेशामप्राक्ष्यो येनाश्रुतं श्रुतं भवति "इति येनादेष्ट्रा निमित्तभूतेन विज्ञातेन चेतनाचेतनात्मकं कृत्स्नं जगद्विज्ञातं भतीत्यादेष्टृविज्ञानेनसर्वविज्ञानप्रतिज्ञातदुपपादनरूपमृत्कार्यदृष्टान्तानुपरोधात् । आदिश्यतेऽनेनेत्यादेशः । (इत्यादेश A1,M1) आदेशशब्देनादेष्टाभिधीयते । आदेशः प्रशासनम् ;"एतस्य वा अक्षरस्य वा अक्षरस्य प्रशासने गार्गि " इतयादिश्रुतेः।। 
 अभिध्योपदेशाच्च ।। 24।।
	 "तदैक्षत बहुस्यां प्रजायेय " इति निमित्भूतस्येक्षितुर्विचित्रचिदचिद्रूपजगदाकारेणात्मनो बहुभवनसंकल्पोपदेशाच्चोपादानमपीतिविज्ञायते।।
      साक्षाच्चोभयाम्नानात् ।। 25 ।।
  "ब्रह्म वनं ब्रह्म स वृक्ष आसीत् " "ब्रह्माध्यतिष्टद्भुवनानिधारयन् " इतयुपादानं च ब्रह्मैवेति (स्व ometted M.2 )स्वशब्देनोभयाम्नानाच्च ।।  
आत्मकृतेः ।। 26।।
	 "सोऽकामयत" इति निमित्तभूतस्य(निमित्तस्य A1)स्वस्यैव जगदाकारेण कृतेः "तदात्मानं स्वयमकुरुत" इत्युपदिश्यमानायाः परमपुरुषो जगन्निमित्तमुपादानं चेति विज्ञायते ।।
	परस्य ब्रह्मणो निरवद्यत्वसत्यसंकल्पत्वादेस्तद्विपरीतानन्तापुरुषार्थाश्रयजगदाकारेणात्मकृतेश्चाविरोधः कथमित्याशङ्क्याह -
परिणामात् ।।27।। 
	 अत्रोपदिश्यमानात्  परिणामात् तदविरोध एव । अविभक्तनामरूपातिसूक्ष्मचिदचिद्ववस्तुशरीरकः कारणावस्थः परपुरुषः स्वयमेव 
"सोऽकामयतबहुस्यां प्रजायेय " इति विभक्तनामरूपचिदचिद्वस्तुशरीरकोभवेयमिति संकल्प्य. "इदं सर्वमसृजत। यदिदं किंच " इति स्वशरकीरभतमतिसूक्ष्मं चिदचिद्वस्तु स्वस्माद्विभज्य, "तत् सृष्ट्वा । तदेव ानुप्राविशत् " इति स्वस्माद्विभक्ते चिदचिद्व स्तुनिस्वयमेवात्मतयानुप्रविश्य,(अनु omitted M 2) "सच्चत्यच्चाभवत् । निरुक्तं चानिरुक्तं च  निलयनं चानिलयनं च । विज्ञानं चाविज्ञानं च । सत्यं चानृतं च सत्यमभवत् " इति हि स्वस्य बहुभवनरुपपरिणाम उपदिश्यते । अतो न कश्चिद्विरोधः । अविभागावस्धायामपि जीवस्तत्कर्म च सूक्ष्मरूपेण तिष्टतीति वक्ष्यति - "न कर्माविभागादिति चेन्न, अनादित्वादुपपद्यते चाप्युपलभ्यते च "इति ।।
 योनिश्च हि गीयते ।।28।।  
	 "यद्भूतयोनिम् "इत्यादिषु योनिश्च गीयते । अतश्चोपादानमपि ।।
 सर्वव्याख्यानाधिकरणम्  8
एतेन सर्वे व्याख्याता व्याख्याताः ।। 29 ।। 
	 "जन्माद्यस्य यतः " इत्यादिनैतदन्तेन न्यायोन सर्वे वेदान्ता ब्रह्मपरा व्याख्याताः। द्विरुक्तिरध्यायपरिसमाप्तिद्योतनाय।।
इति श्रभगवद्रामानुजविरचिते वेदान्तसारे प्रधमस्याध्यायस्य चतुर्थः पादः समाप्तश्चाध्यायः






