हरिःओम्
श्रीमते रामतुजाय नमः 
श्रीमद्वाधूलमहाचार्यवर्यसच्छिष्येण श्रीसुदर्शनाचार्येण विरचिता 
वेदान्तविजयमङ्गदीपिका
	----
मेहाचार्यकृपापात्रं मनीषाभूषमानसम् ।
सुदर्शनगुरुं वन्दे सौशील्यादिगुणोज्ज्वलम् ।।
	---
वन्दे संश्रितसर्वकामफलदं सर्वापदां वारकं 
तत्सन्त्राणविभासिताब्जनयनं सम्फुल्लपझाननम् । 
जानुद्वन्द्वसमुल्लसत्करयुगं व्यत्यस्तपादद्वयं 
जन्मस्यथेमलयादिलीलघटिकाशैलाधिराजं प्रभुम् ।।
श्रेयो देयान्ममाचार्यो विद्याविनयवारिधिः ।
परवादिमतध्वान्तदिवाकरमहागुरुः ।।
वेदान्तानां विजयमधुना देशिकानां प्रसादा-
द्वेदान्तार्थान् परकलुषितान् क्षालयित्वा हि सर्वान् ।
सद्भिर्न्यायैर्विविधकुशलैर्व्याससूत्राधिरूढै -
र्वाधूलश्रीधनगुरुरसौ व्याकरोद्देशिकेन्द्रः ।।
वेदान्तार्थानशेषाननितरसुगमात् सम्यगालोच्य तर्कैः
सूक्ष्मैस्सूत्राधिरूढैर्विभजनकुशलैर्न्यायमार्गैश्च युक्तान् ।
गम्भीरेऽस्मिन् प्रबन्धे घनगुरुरचितेऽशेषतन्त्रार्थदीप्ते 
कर्तुं शक्यः प्रसङ्गो न मम चलमतेस्तत्प्रसादात्तु शक्यः ।।
विजये निगमान्तानां शुभां मङ्गलदीपिकाम् ।
तनुते तत्प्रकाशाय सुदर्शनगुरुस्सुधीः ।।
	इह  खलु श्रीवाधूलकुलतिलको महामतिरखिलशास्त्रर्थतत्त्वनिर्णायको निखिलवेदमौलिभागार्थतत्त्वनिर्धारकस्सकलमीमांसान्यायसञ्चारणनिपुणो 
ब्रह्मविदग्रेसराग्रगण्ये भगवान् घनगुरुरखिलरामानुजार्यमतानुसारिविद्वज्जनानुजिघृक्षया  संप्रदायपरम्पराप्राप्तसकलवेदान्ततात्पर्यनिर्धारकं  तद्विरुद्धतात्पर्यापनोदकं समीचीनन्यायतर्कपरिकर्मितगूढभावमितरराद्धान्तमर्मच्छिदं भगवद्रामानुजराद्धान्ताद्वितीयदीपं वेदान्तविजयाख्यप्रबन्धं  प्रणिनाय ।
	तत्र तदर्थानामतिविततगहनतया मन्दमतिदुरवबोधानां सकलविद्वज्जनसुबोधाय तदर्थान् प्रधानप्रतिपाद्यानखिलन् संक्षिप्य वेदान्तविजयमङ्गलदीपिकाख्यप्रबन्धमुखेनोपन्यासः क्रियते ।
तत्र प्रथममन्येषां संशयादिनिवृत्तये ।
श्रवणादेर्विधेयत्वनिरासः क्रियते मया ।।
वेदान्तवाक्यविहितश्रवणादेर्न युक्तिमत् ।
विधेयत्वं परोक्तं तु सिद्धर्ध्यानविधानतः ।।
	वेदान्ते तावत् " द्रष्टव्यश्श्रोतव्यो मन्तव्यो निदिध्यसितव्यः" इति मोक्षसाधनतया दर्शनादीनां विधायकवाक्यानि श्रूयन्ते; तत्र किं सर्वाणि वाक्यानि विधायकानि, उत कानिचिद्वाक्यानीति विचार्यते । तत्र दर्शनसमानाकारध्यानस्य मोक्षसाधनतया अत्यन्ताप्राप्तेः " द्रष्टव्यो निदिध्यासितव्यः" इत्येकवाक्यतया दर्शनसमानाकारध्यानविधिः न तु दर्शनध्यानयोः  प्रत्येकविधिरिति अनुपदमेव वक्ष्यामः । श्रुतप्रतिष्ठार्थतया मननस्यापि रागतः प्राप्तत्वात् मन्तव्य इति चानुवादः ।	तत्र श्रवणं नाम आपातदर्शनभिन्नं प्रतिवाक्यं ' अयमस्य वाक्यस्यार्थः' इति सिद्धार्थोक्तिरूपेण गुरूपदेशेन अनेकशाखास्थवाक्यार्थग्रहणम् । अत्र स्वतन्त्रवाक्यार्थज्ञानव्युदासाय गुरूपदेशेनेति । न्यायापेगुरूपदेशजन्यवाक्यार्थज्ञानव्युदासाय सिद्धार्थोक्तिरूपेणेति । एकैकवाक्यार्थज्ञनव्युदासाय प्रतिवाक्यमिति । श्रवणस्य विधेयत्वज्ञापनाय आपातदर्यशनभिन्नमिति । न चोक्तरूपेण वाक्यार्थनिर्णयरूपश्रवणेनैव निदिध्यासनसंभवान्मननवैयर्थ्यमिति वाच्यम् । तस्याज्ञानमात्रनिवर्तकत्वेन संशयनिवर्तकत्वाभावात् । युक्तिपूर्वकनिर्णयरूपमननस्यैव संशयनिवर्तकत्वादिति केचित् श्रवणपदार्थमाहुः -
	तन्न - श्रोतव्य    इत्यत्र गुरुशाखावाचकपादभावात् श्रोतव्यशब्दस्य श्रोत्रजन्यज्ञानविषयत्व एव व्युत्पत्तेः तस्यात्मन्यसंभवेन 
श्रोत्रजन्यज्ञानविषयशब्दजन्यज्ञानलक्षणया वाक्यजन्यार्थज्ञानमेव श्रवणमिति युक्तम् । मननं च युक्तायुक्तविचारपूर्वकनिर्णयरूपज्ञानम्, स्मृतिजनकदृढतरसंस्काराधायकवाक्यार्थज्ञानं वा । तस्य मननशब्दार्थत्वाभावोऽपि  वस्तुसामर्थ्येन मननविशेषो लभ्यते , घटपदस्य सामान्यवाचित्वेऽपि जलाहरणसामर्थ्येन यथा छिद्रेतरघलाभः । निपूर्वेण चिन्तावाचिधातुना निरन्तरध्यानं निदिध्यासनम् । इत्थमेव श्रवणादीनां विवेकः ।
	एवं स्थिते केचिदाहुर्माध्वाः - श्रोतव्य इत्यपूर्वविधिः , ब्रह्मज्ञानहेतोः ब्रह्मविचारस्य सामान्यतः प्राप्तावपि वेदविचारत्वेन ब्रह्मज्ञानहेतुताया अत्यन्ताप्राप्तत्वात्? यथा स्थानप्रकरणाधिकरणोक्तरीत्या राजसूयान्तर्गतेष्टिपशुसोमेषु  प्रतिस्विकरूपेण सामान्यत इतिकर्तव्यताप्राप्तावपि राजसूयात्मना अप्राप्तिः । मन्तव्य इत्यपूर्वविधिः , यद्वा श्रवणमनयोर्निदिध्यासितव्यगुणविषये वस्तुसामर्थ्येन प्राप्तावपि तदन्यगुणविषये अप्राप्तेस्त द्विधिरप्यपूर्वविधिः , एवं च श्रवणमननयोः निदिध्यासितव्यगुणविषये  दृष्टद्वारेण अन्यत्रादृष्टद्वारेण निदिध्यासनाङ्गतेति - 
	तन्न - तत्र ब्रह्मज्ञानाय वेदविचारः कर्तव्य इति वचनव्यक्तेरभावात् । आत्मा श्रोतव्य इति हि विधिवाक्यं , तेनात्मविचारः कर्तव्य इति वचनव्यक्तिः सिध्येत् , न तु वेदविचारः कर्तव्य इति; यदि वेदस्यात्मप्रमाणत्वाद्वेदविचारः तदा तद्विचारस्यात्मनि प्रमाणत्वाद्वेदविचारः सिध्येत् । तथा च लौकिकवाक्यस्यापि विचार्यत्वप्रसङ्गः । सर्ववेदानामाराध्यब्रह्मपरत्वेन ब्रह्मणि प्रमामत्वविवक्षायां न तस्य  विधेयता , रागादेव प्रवृत्तैः । किञ्च मननस्य विधेयत्वेऽपि कथं श्रवणस्य वधेयत्वं मन्तव्यार्थश्रवणस्य मननहेतुतया लोकत एव प्राप्तत्वात् । किञ्च श्रवणमननयोर्विधेयत्वे निदिध्यासितव्यगुणांशे अनुवादः प्राप्तत्वात् अन्यत्र चाप्राप्तत्वाद्विधिरित्येकस्यैव वाक्यस्य विध्यनुवादवैरूप्यप्रसङ्गः । न चेष्टापत्तिः , " तत्प्रकृत्यर्थं  यथाऽन्येऽनारभ्यवादाः" इत्यधिकरणविरोधात् । " अनुप्रासर्षिषु सामानयात् " इत्याधिकरणविरोधाच्च; तत्रोभयत्रापि विध्यनुवादवैरूप्यप्रसङ्गेन पूर्वपक्षनिरासात् ।
	यदुक्तं वेदविचारत्वेन ब्रह्मज्ञानहेतुताया अप्राप्तिरिति । तत्र किं सर्ववेदविचारत्वं विवक्षितं वेदविचारत्वमात्रं वा? नाद्यः , सर्वत्वबोधकपदाभावात् । किं च सर्वत्वं किं 
वेदविशेषणं विचारविशेषणं वा? नाद्याः , प्रमाण्यविचारादेरेव विधेयत्वप्रसङ्गात् । न द्वितीयः , सर्वविचाराणां यौगपद्यासंभवेनातीतानां कारणत्वायोगात् । अतीतानामदृष्टद्वारकत्वे च कर्मविचारस्य मननशब्दार्थत्वल्पना व्यर्था । अतीतेन ब्रह्मविचारेण अपूर्वविधित्वोपपादनसंभवात् ।
	 न द्वितीयः , एकेनैव विचारेण चारितार्थ्यात् । राजसूयदृष्टान्तश्चविषमः  । इदं हि तदधिकरणशरीरं - राजसूये बहव इष्टिपशुसोमयागाः सर्वे फलवन्तस्समप्रधानाः , तत्राभिषेचनीयो नाम सोमयागः , तत्सन्निधौ विदेवनादयः समाम्नाताः , ते किं सर्वस्य राजसूयस्याङ्गमुताभिषेचनीयस्यैवेति । यदि सन्निधिर्बलीयान् अभिषेचनीयाङ्गम् , अथ प्रकरणं बलीयः ते राजसूयाङ्गमिति । तत्र सन्निधिविशेषादभिषेचनीयाङ्गत्वे प्राप्ते तदभिधीयते - " प्रकरणाविशेषात् " सर्वर्थतैव युक्ता । यद्यपि अभिषेचनीयस्यापि फलवत्त्वात् प्रकरणमस्ति । तथापि तत्प्रकरण सर्वेषामस्तीति सर्वार्थतैव युक्ता । अभिषेचनीयाङ्गत्वे हि पाठसन्निधिविशेषेण विशेष्याकाङ्क्षां कल्पयित्वा  अभिषेचनीयाङ्गत्वं कल्प्यम् । ततो वरं क्लृप्ताकाङ्क्षातस्सर्वार्थताकल्पनमिति । अत्र सन्निधेः प्रकरणस्य बलवत्त्वं व्युत्पाद्यम् नत्वाकारान्तरेण । आकाङ्क्षाविरहेऽप्याकारान्तरेणाकाङ्क्षा व्युत्पाद्या । किञ्च  वेदान्तविचारांशे लोकत एव प्रवृत्तिसिद्धेस्तदंशे न विधेः प्रयोजकत्वं कल्प्यं, किन्तु पूर्वभागवि चारांश एवेति विधेर्विधेयैकदेशप्रयोजकत्वमस्वरसमापद्येत ।
		अपरे तु माध्वाः - द्रष्टव्यः श्रोतव्यो मन्तव्य इत्यादिन श्रवणादिकं मोक्षोपायत्वेन विधाय " आत्मनि खल्वरे दृष्टे श्रुते मते " इति तदुपक्रम्य " एतावदेव खल्पवरे अमृतत्वाम् " इत्युपसंहारेण एतावच्छब्देन दर्शनादिकं परमृश्य (पार्थक्येन) अमृतत्वमिति मोक्षसाधनत्वमुक्तम् । ते च दर्शनादयः ' दर्शपूर्णमासाभ्यां स्वर्गकामः' इति षड्यागस्यापि तुल्यवत्फलसंबन्धप्रतिपादनेन षड्यागा इव समप्रधानाः । अत्रापि एतावदेव खल्वरे अमृतत्वमिति दर्शनादिचतुष्टयस्य तुल्यवत्फसंबन्धप्रतिपादनात् । यद्यपि श्रवणादेर्मननादिद्वारा मोक्षहेतुत्वेन समप्राधान्यं, तथापि नोत्तरोत्तरं प्रति शेषत्वमिति क्रतूपकारकाधानवत् प्राधान्याविरोधः । अन्यथा एतावदेवामृत्वामित्यत्र साधनत्वमसाधनत्वं च प्रतिपाद्यमिति वैरूप्यम्। एतावदेवामृतत्वमित्यैकरूप्यं 
स्वरसतोऽवगम्यते । न चैतावच्छब्देन दर्शनस्यैव परामर्श इति वक्तुं शक्यम् । प्रकृतत्वविशेषण सङ्कोचस्य सङ्कोचकाभावे वक्तुमशक्यत्वात् ।
	ननु श्रवणमननयोर्मननध्यानहेतुत्वस्य लोकदृष्टत्वेन तद्दूरकत्वेऽपि निदिध्यासनस्य मोक्षे जनयितव्ये कथं दर्शनद्वारकत्वं ध्यानस्य? दर्शनहेतुताया लोकप्राप्तत्वाभावादिति चेन्न । दृष्टे संभवत्यदृष्टकलपनायोगेन दर्शनस्यैव द्वारत्वकल्पनात् । यद्यपि श्रवणमननयोर्निदिध्यासितव्यगुणविषये प्राप्तत्वेन न विधिसंभवः । तथापि गुणान्तरेषु तयोरत्वन्तपाप्राप्तत्वात् श्रोतव्यो मन्तव्य इत्यपूर्वविधिः । तत्र श्रवणस्य दृष्टं मननमेवद्वारम् । मननस्य तु ध्येयांशो दृष्टमन्यत्रादृष्टमिति ।।
	अयमपि पश्रः पूर्वोक्तदूषणेनैव निरस्तः । किञ्च श्रवणस्य मननहेतुतायाः लोकतः प्राप्तत्वात् कथं विधेयत्वम् । न च मननहेतुत्वेन प्राप्तावपि मोक्षहेतुत्वेनाप्राप्तेरपूर्वविधिरिति  वाच्यम् । तथासति मननस्य ध्येयेतरगुणविषयत्वकल्पनावैयर्थ्यात् मोक्षहेतुत्वेनाप्राप्तस्य मननस्य विधिसंभवात् । किञ्च आत्मा श्रोतव्यो मन्तव्य इत्यत्रात्मशब्देन सकलगुणविशिष्ट एवात्मोच्यते , अविशेषात् । आप्नोतीत्यवयवव्युत्पत्त्या सकलगुणविशिष्टस्यैव शब्दार्थत्वात्  निदिध्यासितव्य इत्यत्रापि स एवोच्यते । अन्यथा आत्मशब्दार्थवैरूप्यप्रसङ्कात् । ततश्च सकलगुणविशिष्टात्मविषयकनिदिध्यसनदर्शनयोः विधिरिति विद्याभेदोच्छेदः । तादर्थ्यस्य श्रवणमननयोः लोकत एव प्राप्तत्वादविधेयत्वं च स्यात् । आत्मशब्दस्य स्वरूमात्रपरत्वे तु आत्मध्यानहेतुत्वं श्रवणमननयोर्लोकत एव प्राप्तमिति विधिवैयर्थ्यम् । दर्शनरूपज्ञानस्याविधेयत्वान्न द्रष्यव्य इति विधिः । तत्साधनविधौ तु निदिध्यासनविधिरेव स्यात् ।
	यदुक्तम् " एतावदरे खल्वमृत्वम् " इत्यादिना चतुर्णां मोक्षसाधनत्वेन विधानमिति । तन्न, प्रयोजकत्वमात्रेण सामानाधिकरण्योपपत्तेः लाङ्गलं जीवनमितिवत् । न हि लाङ्गलं साक्षाज्जीवनहेतुः । किन्तु कर्षणादिवहुव्यापारव्यवधानेनैव । किञ्च एतावदित्यस्य कमिपादभावेन नियोज्यसमर्पकत्वाभावात् खलुपदप्रयोगाच्चायमर्थवादः । कमिपदकल्पनेन नियोज्यसमर्पकत्वं तु यत्र तत्कल्पनं तत्रैव स्यात् । तच्च द्रष्टव्यो निदिध्यासितव्य इत्यत्रैव । तत्र लोकसिद्धफलाभावात् । न तु श्रोतव्यो मन्तव्य इत्यत्र 
तत्कल्पनं  युक्तम् । तयोर्ध्यानफलकत्वस्य लोकत एव प्राप्तेः ।
	यत्तु निदिध्यासनस्य दर्शनं द्वारमिति , तदपि न; स्मृतिलम्भे सर्वग्रन्थीनां विप्रमोक्षः , " भिद्यते हृदयग्रन्थिश्छिद्यन्ते सर्ववसंशयाः । क्षीयन्तेचास्य कर्माणि तस्मिन्दृष्टे परावरे" इति ध्यानदर्शनयोस्तुल्यवन्मोक्षसाधनत्वप्रतिपादनेन द्वारद्वाररीभावासिद्धेः । ध्यानस्य दर्शनहेतुताया  लोकतः प्राप्त्यभावात् । अस्तु वा दर्शनद्वारकत्वं;  तथापि ध्यानस्य दर्शनजनकत्वमदृष्टद्वारेणैव स्यात् । ततश्च तद्दूरेण मोक्षसाधनत्वसंभवे  दर्शनद्वारकत्वकल्पनं व्यर्थमेव । तस्मात् ध्यानं दर्शनात्मकमेव ज्ञानमत्र विधीयते । न तु दर्शनोद्देशेन ध्यानविधिः । दर्शनस्यापुरुषार्थत्वात् ' अमृतत्वस्य त नाशास्तिवित्तेन' ' एतावदरे खल्वमृतत्वम् ' इति प्रकृतपरमपुरुषार्थमोक्षस्यैव फलत्वसंभवेन तत्कामस्यैव नियोज्यताकल्पनस्योचितत्वाच्च । तत्र च ध्यानदर्शनयोः प्रत्येकविधाने दर्शनस्याविधेयत्वे विधानानुपपत्तिः , परमात्मदर्शनासंभवः , गुरुलधुविकल्पनानुपपत्तिश्च । तस्मात् द्रष्टव्य इति दर्शनसमानाकारज्ञानविधिः । तच्च ज्ञानं विशेष्याकङ्क्षायां प्रकृतं निदिध्यासनमेवेति दर्शनसमानाकारध्यानविधिः ।
	एवं दरहादिविद्यानामपि मोक्षसाधनत्वेन विधानानत् भिन्नस्यैव दर्शनसमानाकारध्यानस्य विधाने गुरुलधुविकल्पानुपपत्तिप्रसङ्गत् दहरादिविद्यानामपि दर्शनसमानाकारध्यानरूपत्वमवगम्यते । दर्शनसमानाकारश्च वैशद्यविसषः । वैशद्यं च चाक्षुषत्वारोपनिमित्तं चाश्रुषज्ञानसादृश्यम् , तच्च कामिनीभावनायां दृष्टम् । चक्षुषा कामिनीं पश्यामीत्यनुभवात् ।
	ननु तत्र कामिनीविषयकमानससाक्षात्कार एव चाक्षुषत्वारेपो दृष्टः । तत्कथं ध्याने चाक्षुषत्वारोपनिमित्तं वैशद्यमिति चेन्न । तत्रासन्निकृष्टकामिनीविषयकमानससाक्षात्कारासंभवेन कामिनीभावनायामेव चाक्षुषत्वारोपात् । न  च ज्ञानमेव मनःकामिन्योः संबन्ध इति न मानससाक्षात्मकारासंभव इति वाच्यम् । ज्ञानप्रत्यासत्तिघटितप्रत्यक्षसामग्रीतः तदघटितज्ञानसामग्रीमात्रस्य प्रबलत्वात् । अन्यथा स्मृतिसन्तानात्मकध्यानानुपपत्तिप्रसङ्गात् । द्वितीयादिज्ञानानां प्रत्यक्षत्वप्रसङ्गात् शाब्दानुमित्योः प्रत्यक्षत्वप्रसङ्गाच्च । न चैवं तत्ताविशिष्टप्रत्यभिज्ञाप्रत्यक्षानुपपत्तिः । समानविशेष्यज्ञानप्रत्यासत्तिघटितप्रत्यक्षसामग्र्याः प्रबलत्वात् ।
	दर्शनसमानाकारध्यां च भक्तिरूपापन्नमित्यवगम्यते । ' यमेवैष वृणुते तेन लभ्यस्तस्यैष आत्मा विवृणुते तनूं स्वाम् ' इत्यादिश्रुतेः ; कथमनया श्रुत्या भक्तिरूपज्ञानसिद्धिः ? उच्यते - एष परमात्मा यं जीवात्मानं वृणुते तेन जीवात्मना एष परमात्मा लभ्यते। एष परमात्मा स्वां स्वीयां तनूम् अप्राकृतदिव्यमङ्गलविग्रहं तस्य जीवात्मनः विवृणुते अनुभावयतीत्यर्थः । अत्र जीवात्मनः परमात्मना वरणीयत्वं प्रतिपाद्यते । प्रियतम एव हि लोके वरणीयो दृष्टः । प्रियतमत्वं च जीवात्मनः , परमात्मनि जीवात्मनः अत्यन्तप्रीतिः स्वत एव भवति । तथा च अत्यन्तप्रीतिरूपभक्तिप्रसन्नो भगवान् निरतिशयपुषार्थं ददातीत्यर्थः पर्यवस्यति । अयमेवार्थः -  प्रियो हे ज्ञानिनऽत्यर्थमहं स च मम प्रियः  ' इति वचनेनोपबृंहितिः । अनेन परमपुरुषार्थलक्षणमोक्षस्य भक्तिसाध्यत्व मुक्तम् । " भत्तयात्वनन्यया" इति भक्तयेकसाध्यत्वं प्रतिपादितम् । दर्शनसमानाकारध्यानस्य मोक्षसाधनत्वं ' द्रष्टव्यो निदिध्यासितव्य' इति वाक्येन प्रतिपादितम् ।
 	न च भक्तिध्यानयोस्तुल्यवन्मोक्षसाधनत्वं संभवति , गुरुलधुविकल्पानुपपत्तिप्रसङ्गात् । " भक्तया लभ्यस्त्वनन्यये ' ति भक्तयेकसाध्यत्वविरोधाच्च तस्मात् दर्शनसमानाकारध्यानमेव भक्तिरूपापन्नं मोक्षसाधनमित्यवगम्यते ।
	ननु भगवद्ध्यानस्य विषयसारस्येन सुखरूपतया रागत एव तत्र प्रवृत्त्युपपत्तेः विधिवैयर्थ्यमिति चेन्न । सुखरूपतया रागतः प्रवृत्तिसंभवेऽपिमोक्षार्थिनो मोक्षसाधनताज्ञानं विना तत्र नियतप्रवृत्त्यनुपपत्तेः मोक्षसाधनत्वेनाप्राप्तध्यानविधौ विरोधाभावात् । यथा क्षीरपाने रागतः प्रवृत्तिसंभवेऽपि पित्तोपहतस्य तन्निवृत्तिसाधनताज्ञानं विना नियतप्रवृत्त्यनुपपत्तेः तत्साधनत्वेनाप्राप्तक्षीरपाविधिः ।
	ननु कामिनीभावनायां यद्विषयकविशदानुभवजन्यरागसहकारदेव वैशद्यं दृष्टम् । इह कथं तदुपपत्तिः ? भगवति पूर्वं विशदानुभवाभावात् इति चेन्न । उपासनाप्रीतभगवत्प्रसादेन वैशद्यसंभवात् । एतदेव -
" तेषां सततयुक्तानां भजतां प्रीतिपूर्वकम् ।
ददामि बुद्धियोगं तं येन मामुपयान्ति ते ।। " 
इति भगवतोक्तम् ।। -
	ननु निदिध्यासनं न ज्ञानं , विधेयत्वात् । अथः कथं ज्ञानधर्मवैशद्योपपत्तिरिति चेन्न । होमादौ क्रियात्वयत्नसाध्यात्वयोरिव निदिध्यासनेऽपि ज्ञानत्वयत्नसाध्यत्वयोर्दुरपह्नवत्वात् । कस्यचिज्ज्ञानस्य यत्नसाध्यत्वं कस्य चित्तदसाध्यत्वं चानुभवसिद्धं , यत्नसाध्यत्वेन ज्ञानत्वनिरासे तदभावात् ; तन्निरासो वाऽन्यत्र कथं न स्यात् । तस्मात् ध्यानं ज्ञानं विधेयं च अन्यथा स्वत्वत्यागात्मकबुद्धिविसेषस्यापि  यागस्याविधेयत्वप्रसङ्गात् ।। 2 ।।
	केचिदाहुर्मायिनः - अपूर्वविधिरेवायं , वेदान्तसंश्रवणस्य ब्रह्मसाक्षात्कारहेतुत्वेन मानान्तरेणानवगमात् । केषाञ्चिदाधुनिकानां कृतेऽपि श्रवणे ब्रह्मसाक्षात्मकाराभावात् , अकृतश्रवणानां वामदेवादीनां ब्रह्मसाक्षात्कारदर्शनेन च उभयतो व्यभिचार इति कारणत्वस्य ग्रहीतुमशक्यत्वमिति ; तदप्युयुक्तम् । तथा सति व्यभिचारेण कारणत्वस्यैवासंभवे अपूर्वविध्यभावप्रसङ्गात् । निदिध्यासनार्थत्वेन  श्रवणमननयोः रागादेव प्रवृत्तिसंभवेन विधिकल्पनागौरवाच्च ।।
	नन्वेवमपि विहितकर्माङ्गतया विहिताचमनादिप्राप्त्यर्थोऽयं विधिरस्तु, प्राप्तेऽप्यर्थे प्रयोजनवशेन विधिदर्शनात् । तथाहि । " अथातोऽग्निमग्निष्टोमेनानुयजन्ति" इति अग्निष्टोमाङ्गतया अग्निनामकस्थण्डिलविशेषंविधायाम्नातस्य तमुकथ्येन तं द्विरात्रेणेत्यादिवाक्यस्य उक्थ्यादिष्वतिदेशतः प्राप्तिसंभवेऽपि अग्निविधायकत्वं प्रयोजनवशादुक्तम् , अतिदेशतः प्राप्तावग्न्याश्रितानां फलार्थाकृतिविशेषरूपगुणानामनङ्गत्वादप्राप्तेः तत्राप्यग्निविधौ तूपदेशादेव प्राप्तेरिति ।।
	अत्रोच्यते - चोदकतः प्रागेव विधेः शीध्रप्रवृत्तेः प्रवृत्तस्य  तस्य चोदकत एव विदित्सितार्थसय प्राप्तिसंभवे किमर्थो विधिरिति प्रयोजनाकाङ्क्षायां  नियमपरिसंख्ययोरिव अत्रापीदं प्रयोजनमित्यवगम्यते ; न तु प्रयोजनवशाद्विधिः कल्प्यते । तथा च स्वाध्यायाध्ययनजनितापातप्रतीत्यैव परमरुकुषार्थतत्साधननिर्णिनीषया  विचारकर्तव्यताबुद्धौ सत्यामर्थनिर्णयायार्थसापेक्षया विलम्बितमलब्धाधिकारं च श्रोतव्य इति वाक्यं कुतो विदध्यात् । विधेरभावे कुतः प्रयोजनाकाङ्क्षा, कुतस्तरामाचमनादिप्राप्तिः ; यदि विचारदशायामाचमनाद्यनुष्ठानस्य शिष्टैः प्रवर्त्यमानस्य 
किं निबन्धनमिति प्रश्नः , तदा तदेव तन्निबन्धनमित्युत्तरम् ; कथमन्यथा " प्रमाणभूत आचार्यो दरभपवित्रपाणिः शुचाववाशो प्पाङ्मुख उपविश्य सूत्राणि प्रमयति स्म" इत्यादिभाष्योपपत्तिः । न हीदं वाक्यं तद्विषयं , तस्मान्नाचमनादिप्रप्त्यर्थो विधिः । अन्था " कृषिमन् कृषस्वे " त्यादौ कृष्यादेरप्याचमनादिप्राप्त्यर्थत्वेन विधेयत्वप्रसङ्गात् । किञ्च गुरूपसदनविधानादेव शौचसिद्धेराचमनादिकं सिद्धम् । किञ्च अशुचिना मनसापि वेदोच्चारणस्य निषिद्धात्वात् वेदविचारे अशुचेः कथमधिकारः । तस्मात् श्रोतव्य इति नापूर्वविधिरिति सिद्धम् ।। 3 ।।
	केचिदाहुर्माध्वाः - श्रोतव्यो मन्तव्य इति नियमविधिः । श्रवणविधिना शब्दाभासजन्यज्ञानं व्यावर्त्यते । मननविधिना तु न्यायाभासजन्यं ज्ञानं व्यावर्त्यत इति , तदप्ययुक्तम् ।।
	 शब्दाभासे न्यायाभासे चयद्याभासत्वज्ञानं, तदा विधिवैयर्थ्येम् । यदि न ; तदा विधिना निवर्तयितुमशक्यत्वात् विदिवैयर्थ्यम् ।। 4 ।।
	मायिनस्तु केचिदाहुः - यथा किञ्चिद्वस्तु चक्षुषा निरीक्षमाणः स्वागृहीते सूक्ष्मविशेषान्तरे केनचित्कथिते तदवगमाय तस्यैव चक्षुषः  सप्रणिधानव्यापारे प्रवर्तते, तथा मनसा  गृह्यमाणे आत्मनि वेदान्तैरापातततो निर्विशेषस्वरूपमाकर्ण्य तदवगमाय मननमेव सप्रणिधानं, तत्रात्मनि मनोनिधाने कदाचित् प्रवर्तेनेति वेदान्तश्रवणे प्रवृत्तिः पाक्षिकी स्यादिति मनःप्रणिधाननिवृत्तयर्थोऽयं नियमविधिरिति ।
	तदयुक्तम् - ज्ञानप्रसादेन विशुद्धसत्त्व इति मनःशुद्धेर्ज्ञानाधीनत्वादिदानीं विशुद्धमनसोऽलाभात् न तत्प्रणिधाने प्रवृत्तिसंभवः । किञ्च श्रवणविध्यभावेऽपि कृतेऽपि मनःप्रणिधाने ज्ञानादर्शनेन तत एव मनःप्रणिधाननिवृत्तिसंभवे विधिवैयर्थ्यम् । न चैवमकृतप्रणिधानस्य प्रणिधानकरणेऽपि ज्ञानदर्शनमजानतः मनःप्रणिधाने प्रवृत्तिः स्यादिति तन्निवृत्तयार्थोऽयं नियमविधिरिति वाच्यम् । कृतप्रणिधानस्य पुंसः प्रत्यक्षमूलोपदेशादेवाकृतप्रणिधानस्य तत्र प्रवृत्तयाभावोपपत्तेः ।। 5 ।।
	केचित्तु - " जुष्टं यदा पश्यत्वन्यमीश" मिति भिन्नात्मज्ञानस्य मोक्षसाधनत्वप्रतिपादनेन भिन्नात्मविचारपूपशास्त्रान्तरश्रवणेऽपि कदाचित् प्रवर्तेतेति तन्निवारणेन अद्वितीयात्मश्रवणविधिरयम् ; ननु भिन्नात्मज्ञानस्य मोक्षसाधनत्वाभावेन न 
चन्निवृत्त्यर्थोऽयं नियमविधिः । वस्तुनः साधनान्तरनिवृत्तेरेव नियमविधिकार्यत्वात् । यथा व्रीहीनवहन्तीत्यादौ वस्तुतोवैतुष्यसाधननखविदलनोदेर्व्यावृत्तिर्नियमविधिना क्रियते; अन्यथा असाधनीभूतव्यावृत्तेर्विधिमात्रे संभवेनापूर्वविध्युच्छेदप्रसङ्गादिति चेन्न; तादृशनियमासिद्धेः , यत्र तु विधं विनापि विधित्सिते पाक्षिक्यप्राप्तं निवारयितुं न शक्यते । अन्यथा तत्रैव नियमविधिः । अत्र श्रवणविध्यभावे भिन्नात्मज्ञानेऽपि प्रवृत्तिप्रसङ्गेनाभिन्नात्मश्रवणाप्रवृत्तिर्नान्येन निवारयितुं शक्यत इति नियमविधिरिति ।
	तदप्ययुक्तम् - तथाहि । न तावदापातप्रतिपन्नवेदार्थपुरुषं प्रत्ययं नियमविधिः , तस्य भेदाभेदसन्देहेन तत्त्वजिज्ञासैव स्यात् नतु भेदनिर्णयो मे भूयादिति ।  नच भेदनिर्णयस्य मोक्षसाधनत्वेन ज्ञानात्तन्निर्णयेच्छास्यादिति वाच्यम्। वेदवाक्यमात्रे आपातप्रतीत्या भेदनिर्णयमोक्षसाधनताप्रतिपादकवाक्येऽपि आपातप्रतीतिसत्त्वेन भेदनिर्णयस्य मोक्षसाधनत्वनिर्णयाभावात् । नच निर्णयाभावेऽपि यदि न स्यादितिन्यायेन प्रवृत्तिः स्यादिति वाच्यम् । लोकिकप्रवृत्तिसंभवेऽपि अलौकिकप्रवृत्तेर्निर्णयं विनाऽनुपपत्तेः ; अन्यथा यागादावपि स्वर्गसाधनतासन्देहेऽपि प्रवृत्तिपरसङ्गेन कर्ममीमांसावैयर्थ्यप्रसङ्गात् । नापि  गृहीतभेदतात्पर्यकवेदान्तपुरुषं प्रति अयं नियमविधिः । तेनास्यापि वाक्यस्य भेदतात्पर्यग्रहणेन ते प्रति त्वदुक्तार्थबोधकत्वस्याप्यसिद्धेः । नापि गृहीताभेदतात्पर्यकवेदान्तपुरुषं  प्रत्ययं नियमविधिः , अभेदतात्पर्यग्रहणस्य विचारसाध्यत्वेन तस्य निर्वृत्तविचारतया विचारविधिवैर्थ्यात् । किञ्च वेदान्तवाक्यस्याद्वैतार्थपरत्वं न्यायैरेव ग्राह्यम् । नतु वाक्यात् अद्वैतं श्रोतव्यमिति वाक्याभावात् । तथाच भेदवाक्येऽपि न्यायैरेवाभेदतात्पर्यग्रहणात् तद्वाक्यमूलभ्रान्तिप्रसङ्गाभावेन भेदप्रतिपादकशास्त्रविचारप्रवृत्त्यनुपपत्तेः । किंच वाक्यार्थभ्रमं निमित्तीकृत्य विधिप्रवृत्तौ श्रवणविधेः संकेतभ्रमेण अर्थान्तरभ्रमे सति श्रुतात्मविचारप्रवृत्तिनिवृत्तिनिवृत्त्यर्थं विध्यन्तरमपेक्षणीयं  स्यात् । एव तत्रापि विध्यन्तरमिति विध्यनवस्था ।।
	किञ्चि पुरुषदशाविशेषमवलम्ब्य विधिप्रवृत्तौ वैतुष्यस्यावहननसाध्यत्वात् ज्ञानदशामवलम्ब्य व्रीहीनवहन्तीत्यस्यापि अपूर्वविधित्वप्रसङ्गः । किञ्च आत्मा श्रोतव्य इत्यात्मदर्शनाय नियम्यते । न च प्रकरणात्  अद्वैतात्मेति  आत्मदर्शनाय  भेदविचारप्रवृत्त्यभावेन न तद्व्यावृत्त्यर्थोऽयं नियमविधिः । किञ्च भवतु 
भ्रमगृहीतसाधनव्यावृत्त्यर्था नियमः;  अतापि नियमेन विना यदि भ्रमनिवृत्तिर्न स्यात् ; तदा नियमः कार्यः । इह तु नियमाभावेऽपि  न्यायानुगृहीतैः ज्ञानस्य मोक्षसाधनताप्रतिपादकवाक्यैः अद्वैतभानस्यैव मोक्षसाधनताप्रतिपत्त्या भ्रमनिवृत्तेः विधिवैयर्थ्यम् । किञ्च यदि भ्रमगृही तसाधनव्यावृत्त्यार्थो नियमविधिः स्यात्तदा ' उरु प्रथस्व '  इति मन्त्रस्य प्रथन प्रकाशकत्वलिङ्गेन पुरोडाप्रथने विनियोगे मन्त्रान्तरेऽपि प्रथनप्रकाशकत्वलिङ्गभ्रमेण तत्रैव विनियोगभ्रमेण एकेनैव मन्त्रोणानुष्ठेयार्थप्रकाशसिद्धेः मन्त्रद्वयं वैकल्पिकं स्यादिति ' उरु प्रथखेति पुरुडाशं प्रथयति ' इति मन्त्रान्तरनिवृत्त्यर्थो नियमविधिः स्यात् , नानुवादः; तस्मान्न भ्रमगृहीतसाधनव्यावृत्त्यार्थो नियमविधिः । किन्तु वस्तुतस्तत्साधनव्यावृत्त्यर्थः ।। 6 ।।
	अपरे तु गुरुमुखानधीतस्वतन्त्रव्यावृत्त्यर्थोऽयं नियमविधिरित्याहुः ।। 
	तदप्ययुक्तम् -गुरोः श्रोतव्यशब्दार्थानन्तर्भावात् गुरूपसदविधिनैव सिद्धत्वात् । अत्र यदुक्तम् -
	एवं सत्यध्ययननियमोऽपि न स्यात् । अष्टवर्षं ब्राह्मणमुपनयीतेति वाक्यपरिणामेनाष्टवर्षो ब्राह्मण उपगच्छेत् इति विधेरेव लिखितपाठव्यावृत्तिसिद्धेः । ननु अध्ययनविध्यभावे तदङ्गभूतोपगमविधेरेवाभावात् न तेन लिखितपाठव्यावृत्तिसिद्धिरिति चेन्न, श्रवणविध्यभावे तदङ्गगुर्विभिगमनविधिरेव नास्तीति तुल्यत्वात् । ननु गुरूपसदनस्य तद्विज्ञानार्थमिति ज्ञानेद्देशेन स्वतन्त्रविधिरेव न श्रवणाङ्गतयेति चेन्न; तर्हि अष्टवर्षं ब्राह्मणमुपनयीतेत्यत्रापि ज्ञानोद्देशेन स्वतन्त्रोपगमविधिरेव स्यात् ।  संमाननादिसूत्रेण नयतेः ज्ञानार्थत्व आत्मनेपदश्रवणेन ज्ञानोद्देशसंभवात् । तस्मादुभयत्रापि वाक्यद्वयवैयर्थ्यपरिहाराय एकः प्रधानविधिरपरोऽङ्गविधि- । फलश्रवणं तु पर्णतादिफलश्रुतिवदर्तवाद इति स्वीकार्यम् । किञ्च विधीयमानगुरूपसदनस्यादृष्टद्वारकत्वे  स्वतन्त्रविचारव्यावृत्त्यासंभवात् श्रवणद्वारा ज्ञानसाधनत्वं वाच्यम् । तथाच श्रवणद्वारकं साधनान्तरमेव व्यावर्त्यं स्यात् , न स्वतन्त्रविचार इति तदर्थो नियमविधिर्युज्यते; किञ्च ज्ञानसाधनत्वेन विधावदृष्टमेव द्वारं स्यान्न तु श्रवणं; तस्य प्रागेव ज्ञानसाधनत्वेन क्लृप्तस्य पश्चाद्द्वारत्वेन कल्पने तस्य कुलालपितृ वदन्यथासिद्ध्यपादकत्वेन श्रुतसाधनत्वप्रतिकूलत्वादिति ।
	अत्रोच्यते - ज्ञानोद्देशेनैव गुरूपसदनं विधीयते न तु श्रवणार्थतया ;  गुरूपसदनस्य दृष्टलोभादेव श्रवणद्वारकतालाभात् । नचात्मनेपदमहिन्मा अष्टवर्षं ब्राह्मणमुपनयीतेत्यत्रापि ज्ञानार्थ तयोपदमनविधाने दृष्टलोभादध्ययनद्वारकत्वलाभः । संमाननाद्यनेकार्थेषु	आत्मनेपदविधानेन ज्ञानार्थत्वनिर्धारणासंभवात् निर्धारितार्थाध्ययनविधेरेव विधायकत्वात् । किंच उपसदनस्य याजनवद्रागप्राप्तस्य विधानासंभवात् प्रयोज्यव्यापारोपगमनविधिः कल्पनीयः । तच्चात्मनेपदस्य आचार्यकरणार्थत्वेऽपि संभवति । ततः कथं ज्ञानार्थत्वविधिलाभः किञ्च - ज्ञानं धात्वर्थ एव । न धात्वर्थफलं । तथैवोदाहृतत्वात् । तथाहि - " नयते चार्वी लोकायते । चार्वी बुद्धिः । तत्संबन्धादाचार्योपि ।  चार्वी ज्ञानं प्रमेयनिश्चयः । तत्र प्रमेयं निश्चिनोतीत्यर्थ इति वृत्तिकारः तेषामेव धात्वर्थत्वादि हरदत्तः । तेषामिति तच्छब्देन  उत्सञ्जनज्ञानविगणनव्यया गृह्यन्ते । परिशष्टानि तु नयत्यर्थस्वभावानीति न्यासकारः । अन्ये तु धात्वर्थाः - इति वृत्तिकारः । तत्रान्यशब्देन उत्सञ्जनज्ञानविगणनव्यया गृह्यन्ते । किञ्च उपनयीतेत्यत्र न ज्ञानोद्देशेनोपगमनविधिसंभवः ।  तत्र ज्ञानस्य तिङ्न्तपगार्थबहिर्भावे तद्वाचकपदाभावेन न तदुद्देशेन विधिसंभवः । तदन्तर्भावे तु वषट््कर्तुः प्रथमभक्ष  इतिवत एकपदोपात्तयोर्ज्ञनोपदमयोर्नोद्देशविधिसंभवः । उद्देश्यविधेयभावस्यवाक्यार्थत्वेन पदबोध्यत्वासंभवात् । किञ्च ज्ञानोद्देशेन विधौ कथमध्ययनसिद्धिः । वेदस्य तदर्थस्यान्यस्य वा ज्ञानस्याध्ययननिरपेक्षत्वात् ।।
	यच्चोक्तं गुरूपसदनविधिना स्वतन्त्रविचारव्यावृत्तिर्न स्यादिति - तन्न । गुरूपसदनं हि तद्विज्ञानार्थमिति ज्ञानार्थतयैव विधीयते न तु श्रवणार्थतया । तस्य च नियमविधित्वेन गुरूपसदनैकसाध्यज्ञाने साधनान्तरं स्वतन्त्रविचारादिकं व्यावृत्तमेवेति कथं न स्वतन्त्रविचारव्यावृत्तिः । न हि पश्चाद्दृष्टलोभेन कल्प्यमानं श्रवणरूपद्वारं नियमविधिसामर्थ्यं निहन्यात् । एत अव व्रीहिशेषतया विधीयमानमवहननं दृष्टलोभात्तुषविमोकद्वारकतया अपेक्षत इति द्वारभूततुषविमोको न नियमविधित्वमवहन्ति ।।
		यच्चोक्तं अदृष्टमेव द्वारं स्यादिति - तन्न । श्रुत्या अन्यपूर्ववर्तित्वग्रहं विनैव साधनतया बोधनात् । अन्यथा साम्ना स्तुवीतेत्यत्रापि 
गुणाभिधानलक्षणज्ञानविशेषात्मकस्तोत्रसाधनतया सामविधिर्न स्यात् । ऋगक्षराभिव्यक्तिद्वारत्वे उक्तरीत्या श्रुतसाधनत्वनिरोधापत्तेः । किंच अयं हि नियमविधिः; सच साक्षात्परम्परया वा यथालोकं प्राप्तस्य तथैवाप्राप्तांपरिपूरणफलक इति न तत्रान्यथासिद्धिर्दोषः । अन्यथा तात्पर्यावधारणानुकूलचेतोवृत्तिविशेषात्मकस्य त्वदभिन्नश्रवणस्यापि (?) क्लृप्तशब्दज्ञानहेतुताकतात्पर्यावधारणद्वारकत्वे कुलालपितृवत् अन्यथासिद्धेः अदृष्टार्थताप्रसङ्गात् ।।
	यत्तु मतान्तरम् - श्रोतव्य इत्यत्र श्रुतैरेव वेदान्तैरात्मा ज्ञातव्य इति श्रुतेतिहासपुराणाद्यनुमिताश्रुतवेदान्तव्यावृत्त्यार्थोऽयं नियमविधिरिति, तदप्यसत् -
	श्रोतव्य इत्यत्र श्रुतवाचकपदाभावात् तत्कल्पनेऽपि श्रुतिशब्देन किं रूढ्यर्यो विवक्षितः योगार्थो वा ? नाद्यः , वेदमात्रस्य श्रुतिशब्दार्थत्वेन इतिहासपुराणानुमितश्रुतिव्यावृत्त्यसिद्धेः । न द्वितीयः , श्रुतिशब्दस्य श्रोत्रजन्यज्ञानविषयपरतया वाक्यमात्रश्रवणस्यैव सिद्ध्या वेदान्तवाक्यश्रवणाप्रसङ्गात् । किञ्च इतिहासपुरामितश्रुते- अश्रूयमाणात्वेनाबोधकतया  आत्मज्ञानाय तत्र प्रवृत्तेरप्रसङ्गात् न तद्व्यावृत्त्यर्थोऽयं नियमविधिः । 
		अत एव ' श्रोतव्यः श्रुतिवाक्येभ्यः ' इेति स्मृत्यनुसारेण श्रुतिवाक्यैरेवज्ञातव्यः नेतिहासपुराणादिवाक्यैरिति तद्व्यावृत्त्यर्थोऽयं  नियमविधिरित्यपि मतं निरस्तम् । श्रोतव्य इत्यत्र श्रुतिवाचकपदाभावात् । ननु श्रोतव्यः श्रुतिवाक्येभ्य इति स्मृत्यनुसारेण श्रुतिपदमध्याहर्तव्यम् । अन्यथा पुराणादिव्यावृत्तेरशक्यत्वादिति चेन्न । 	 निदिध्यासनविध्यासनविध्यनुसारेण ध्येयात्मस्वरूपनिर्णायकप्रमाणाकाङ्क्षायां वेदवाक्यश्रवण एव तन्निर्णयाय प्रवर्तते । साङ्गवेदाध्ययनजन्यात्मस्वरूपापातप्रतीत्या तन्निर्णयाय तत्रैव प्रवृत्तैः  प्राथमिकत्वात् तत्परित्यागेनात्रातार्थपुराणादिश्रवणे प्रवृत्तेरप्रङ्गात् । किञ्चात्मस्वरूपनिर्णायकप्रमाणगवेषणायामपौरुषेयनित्यनिर्दुष्चवेदस्यैव निश्चिचतप्रमाणभावतया वेदानतवाक्यश्रवण एव [प्रवृत्तिः; न तु पौरुषेयसंभावितदोषपुराणादिश्रवणे,  तस्यानिश्चितप्रमाणभावतया स्वप्रामाण्यनिर्वाहकमूलश्रुतिसापेक्षतया च तत्र प्रवृत्तेरप्रसङ्गात् । तद्व्यावृत्त्यर्थं विद्यमानश्रुतिपदाध्यहारस्य  अन्याय्यत्वात् । वस्तुतस्तु साङ्गवेदाध्ययनजन्यापातप्रतीतिः 
पूर्वोत्तरभागसाधारणी; श्रोतव्य इत्यादिवाक्यमपि उत्तरभागान्तर्गतम् आपातप्रतिपन्नार्थरं विचारात् प्राक्  कथं निर्णायकं स्यात् , निर्णयाभावे कथ तद्विधिमूलकवेदान्तवाक्यविचारप्रवृत्तिः । तस्मादापातप्रतिपन्नार्थवेदान्तवाक्यविचारे रागत एव तन्निर्णयाय प्रवर्तत इति न विध्यपेक्षा । अन्यथा एतद्वाक्यार्थनिर्णयानन्तरं विचारे प्रवृत्तिः विचारानन्तरमेतद्वाक्यार्थनिर्णय इत्यन्योन्याश्रयः । न ह्यापातप्रतीत्यविशेषेऽपि एकत्र रागमूला अन्यत्र विधिमूला प्रवृत्तिरित्यत्र नियामकमस्ति ।।
	एतेन  रण्डागीतागिव्यावृत्तिफलकोऽयं नियमविधिरित्यपि परास्तम् ।।
	इतरे तु मनःप्रमाणव्यावृत्तिफलकोऽयं नियमविधिः वेदान्तैरेव ज्ञातव्य इति ; तथाच मनः प्रमणसद्भावेन ब्रह्मसाक्षात्मकाराय तत्रेव प्रवृत्तिस्स्यात् न त्वद्वैतवाक्यविचार इति तद्व्यावर्तनेताद्वैतवाक्यविचारे प्रवृत्तिर्नियम्यत इत्याहुः ।।
	तदप्ययुक्तम् - श्रोतव्य इति श्रुतिशब्दान्तर्भावस्य निरस्तत्वात् । किञ्चद्रष्टव्यः  तदर्थं श्रोतव्य इति दर्शनोद्देशेन शाब्दज्ञानविधिरेव प्रतीयतेनतु शब्दविधिः । ततश्च न मनोव्यावृत्तिसिद्धिः । किञ्च मनसः परमात्साक्षात्कारहेतुत्वासम्भवादेव तत्र प्रवृत्त्यप्रसङ्गेन तन्निवृत्त्यर्थो नियमिविधिः । अन्यत्र साक्षात्कारहेतुत्वमत्रेण अत्र प्रसङ्गे अन्यत्र (न) मुख्यदर्शनहेतुत्वेन चक्षुषेऽप्यत्र प्रसङ्गे तन्निवृत्त्यर्थोऽपि नियमविधिः स्यात्  ।। 11 ।।
	अपरे  तु नायमपूर्वविधिः , अपरोक्षवस्तुगोचरप्रमाणत्वावच्छेदेन साक्षात्कारहेतुत्वस्य विचारमात्रस्य विचार्यनिर्णयहेतुत्वस्य च प्राप्तत्वेन विचारितवेदान्तस्य निर्णयरूपब्रह्मसाक्षात्कारहेतुतायाः प्राप्तत्वात् । सहकारिवैकल्यात् कृतश्रवणस्यापि न ब्रह्मसाक्षात्कार इति नान्वयव्यभिचारः । वामदेवादेः जन्मान्तरश्रवणसम्भवात् न व्यतिरेकव्यभिचार इत्याहुः ।
	तदप्यसङ्गतम् ; विचारितवेदान्तस्य परोक्षज्ञानहेतुत्वमेव , न त्वपरोक्षज्ञानहेतुत्वम् । शब्दस्य अपरोक्षज्ञानजननायोग्यत्वात् । अयोग्यत्व च शब्दापरोक्षभङ्गे वक्ष्यामः ।। 12 ।।
	केचित्तु - ब्रह्मज्ञानार्थं वेदान्तश्रवणे प्रवृत्तस्य मध्ये मध्ये व्यापारान्तरसम्भवेन तद््व्यावृत्त्यर्थोऽयं परिसङ्ख्याविधिरिति वदन्ति; तदप्ययुक्तम् , परिसङ्ख्यानिवर्तनीयस्याभावात् । आवश्यकस्य देहयात्रानिमित्तस्य विद्योपयोगिनित्यनैमित्तिकादिव्यापारस्य च अनिवर्तनीयत्वात् । रागद्वेषादिमूलव्यापारस्य शमाद्यङ्गत्वविधानादेव निवृत्तेः । किञ्च - द्वि विधो हि परिसङ्ख्याविधिः , एकस्य शेषस्य 
शेषिद्वयप्राप्तौ एकशेषिनिवृत्तिफलक एकः , यथा - " इमामगृभ्णन् रशनामृतस्येत्यश्वाभिधानीमादत्ते" इति विधिः । अत्र हि एकस्य मन्त्रस्य अश्वगर्दभरशनयोः प्राप्तौ गर्दभरशनारूपशेष्यन्तरनिवृत्तिः क्रियते । अपरस्तु - एकस्मिन् शेषिणि शेषद्वयप्राप्तौ शेषान्तरनिवृत्तिफलकः - यथा - ग्रहमेधीये पञ्चमे पक्षे प्रकृतितः प्राप्तेषु प्रयाजाज्यभागादिषु प्रयाजादिनिवृत्त्यर्थः आज्यभागौयजतीति विधिः । इह द्विविधोऽपि न सम्भवति । ब्रह्मदर्शनार्थिनः ब्रह्मणि तदन्यविषये च श्रवणस्य प्राप्त्यभावात् , परमात्मनि श्रवणव्यतिरिक्तस्य प्राप्त्यभावाच्च ।
	किञ्च - दर्शनानुवादेन श्रवणविधौ  दर्शनसाधनव्यापारान्तरस्यैव निवृत्तिस्स्यात् , न तु अन्यविषयव्यापारमात्रस्य । अन्यविषयव्यापारो न कार्य इत्यर्थे  तु  लक्षणा स्यात् । न हि विधौ  लक्षणा सम्भवति । अन्यथा  उद्भिदा यजेतेत्यादौ मत्वर्थलक्षणया गुणविधिसम्भवेन नामत्वानुपपत्तिप्रसङ्गात् । श्रोतव्य इत्यस्य अन्यव्यापरानिवृत्तिविधायकतया श्रवणविधित्वाभावप्रसङ्गाच्च ।
	न च ब्रह्मदर्शनसाधनतया अन्यव्यापारनिवृत्तिरिति  वाच्यम् ; अप्रसक्तान्यव्यापारनिवृत्तेरविधेयत्वात् । स्वत एवान्यव्यापाररहितस्य   श्रवणादपि    ब्रह्मदर्शनासिद्धिप्रसङ्गाच्च । तस्याप्रसक्तान्यव्यापारिनिवृत्यसंभवात् । न च व्यापाराभाव एव विधिरिति वाच्यम् ; तस्यासाध्यत्वेन अविधेयत्वात् । न  च ब्रह्मदर्शनार्थताविशिष्टव्यापारान्तरप्रसक्तिनिमित्तकोऽयं विधिरिति वाच्यम्  " परस्त्रीकामः प्रायश्चित्तं कुर्यात् " इतिवत् विशिष्टनिमित्तकविधित्वप्रसङ्गेन ब्रह्मज्ञानानुपयोगित्वप्रसङ्गात् । तत्र परस्त्रीकामपदवत् व्यापारान्तरप्रसक्तिबोधकपदाभावात् । तस्मात् श्रोतव्यो मन्तव्य इति अनुवाद एव न विधिरिति सिद्धम् ।। 13 ।।
	तत्फलं च निदिध्यसनम् । माध्वास्तु - श्रवणादीनां चतुर्णामपिमोक्ष एव फलमित्याहुः । तन्न - एकस्यैवाधिकारसंबन्धकल्पनोपपत्तौ सर्वेषां तत् कल्पने मानाभावात् । न च एतावच्छब्देन समुदितानां चतुर्णामपि परमर्शेन दर्शनफलसंबन्धसिद्धिरिति वाच्यम् ; अस्य वाक्यस्य फलवाक्यत्वाभावेन अनुवादकतया प्रयोजकत्वेनापि फलसम्बन्धोपपत्तेः ।  दर्शपूर्णमासवाक्ये तु स्वर्दकाम इति वाक्यस्य फलविधायकतया षण्णामपि यागानां साक्षादेव फलसंबन्धसिद्धिः । किञ्च - अत्र 
प्रयोजकत्वमेव विवक्षितं न साक्षात्साधकत्वं , " दुन्दुभेस्तु  ग्रहणेन " इत्यादिपूर्ववाक्यनिर्दिष्ठेन्द्रियनिग्रहस्यापि परामर्शात् ।
	केचित्तु श्रवणादीनां त्रयाणां दर्शनमेव फलमित्याहुः। तदयुक्तम् - दर्शनस्यैवासम्भवेन तत्फलत्वासिद्धेः , परमात्मदर्शनस्य अशक्यत्वात् । अत एव मानससाक्षात्कारफलकत्वपक्षोऽपि निरस्तः । दर्शनशब्दस्य चाक्षुषज्ञानवाचकत्वेन तद्वाचकत्वाभावात् ।
	अन्ये तु - पुरुषापराधरूपतात्पर्यभ्रमसंशयनिवृत्तिः फलमित्याहुः ।
	तदप्ययुक्तम् ; उपबृंहणस्वतन्त्रविचारादीनां भ्रमनिवृत्तौ पश्चात्कृतश्रवणस्य मोक्षाभावप्रसङ्गात् । निवृत्तस्य पुनर्निवृत्त्ययोगात् । किञ्च - दर्शनोद्देशेन हि श्रवणविधिः । तत्र श्रुतदर्शनफलकत्वसम्भवे  अर्थप्राप्तपुरुषापराधनिवृत्तिफलकत्वकल्पनमन्याय्यमेव । तात्पर्यनिर्णयफलकत्व स्यापि सम्भवेन अपराधनिवृत्तिफलकत्वकल्पनायोगाच्च। अव्यवधानेन तस्यैव श्रवणसाध्यतया अन्तरङ्गत्वात् । तस्मान्निदिध्यासनमेव श्रवणमननयोः फलम् ।।
	
इति श्रीवाधूलसुदर्शनगुरुविरचितायां वेजान्तविजयमङ्गलदीपिकायां श्रवणविधेयत्वभङ्गः ।
		-----
अथ शब्दापरोक्षभङ्गः । 
ब्रह्मापरोक्षहेतुत्वं वेदान्तस्यापि सङ्गतम् ।
प्रत्यक्षार्थप्रमाणानां तद्धेतुत्वप्रकल्पनात् ।।
इत्याहुर्मायिनः प्राप्तमयोग्यं तन्न शोभते ।
साक्षात्कारे च हेतुत्वमिन्द्रियाणां हि निश्चितम् ।।
तदन्येन तु शब्देन साक्षात्कारः कथं भवेत् ।
तथात्वे सर्वशब्देन तत्प्रत्यक्षप्रसङ्गतः ।।
	यदाहुः -  अपरोक्षवस्तुगोचरप्रमाणत्वावच्छेदेन साक्षात्करहेतुत्वस्यान्यत्र क्लृप्तत्वेनापरोक्षब्रह्मगोचरवेदान्तस्यापि ब्रह्मसाक्षात्कारहेतुत्वं प्राप्तमेवेति ।
	तदनुपपन्नम् ; शब्दस्यापरोक्षज्ञानहेतुत्वासिद्धः , तत्र तस्यायोग्यत्वात् । इन्द्रियाणामेव हि साक्षात्कारहेतुत्वं लोकदृष्टम् ।  नन्विन्द्रियाणां  साक्षात्कारहेतुत्वं नेन्द्रियत्वेन , किंत्वपरोक्षवस्तुगोचप्रमाणत्वेन, सामान्य तया तस्यैव तदवच्छेदकत्वात् । ब्रह्मस्वरूपं च स्वत एवापरोक्षं " यत्साक्षादपरोक्षाद्ब्रह्मे" श्रुतेः । तथाच तद्गोचरवेदान्तस्य तत्साक्षात्कारहेतुत्वं प्राप्तमेव । नच तादृशवह्निविषयकतया अनुमितेरेपरोक्षत्वप्रसङ्ग इति वाच्यम् ; इष्टापत्तेः , पर्वतं साक्षात्करोमीति अनुभवात् । वह्नेस्तु तदानीमपरोक्षत्वाभावेन न तदंशे तदनुभवः । नचैवमात्मानुमितेपरोक्षत्वप्रसङ्गः , अपरोक्षार्थविषयकत्वस्येष्टत्वात् । घटादिसाक्षात्कारेऽपि एतदतिरिक्तसाक्षात्कारत्वासिद्धेः । नचैवमात्मानमित्याप्यविद्यानिवृत्तिप्रसङ्गः ; देहातिरिक्तानुमितिगोचरसाक्षिवषयीयज्ञानाभावात् , पूर्णब्रह्मविषयाज्ञानस्य भिन्नविषयानुमित्या निवृत्त्यसंभवात् । नचैवमपि पूर्मब्रह्मविषयानुमित्या तदज्ञाननिवृत्तिप्रसङ्गः; शुद्धे ब्रह्मणि पक्षसाध्यादिवैशिष्टयगोचरानुमितेरसंभवात् " तस्य तावदेव चिरं यावन्न विमोक्ष्य" इति श्रवणात् ' वेदान्तविज्ञानसुनिश्चितार्था' इत्यादिवचनाच्च श्रुतिजन्यज्ञानस्यैव मोक्षहेतुत्वप्रतिपादनाच्च । तस्य तावदित्यत्र तच्छव्दस्य निष्पन्नवेदान्तार्थज्ञानपरत्वात् । नचैवं परमात्मानुमितेरपि प्रत्यक्षत्वेन व्यवहारप्रसङ्गः, इन्द्रियजन्यत्वस्यैव तादृशव्यवहारनिमित्तत्वात् , तथाचायं प्रयोगः तत्त्वमस्यादिवाक्यजन्य ज्ञान न परोक्षं अपरोक्षार्थविषयत्वात् चाक्षुषज्ञानवत् । नचेन्द्रियजन्यत्मुपाधिः , त्वदभिमतेऽजन्यप्रत्यक्षे सुखादिप्रत्यक्षे दशमस्त्वमसीति ज्ञाने त साध्याव्यापकत्वात् , सुखादिप्रत्यक्षस्य साक्षिरूपतया तस्याजन्यत्वात् । नच जन्यत्वावच्छिन्नसाध्यव्यापकोऽयमुपाधिः , ईश्वरप्रत्यक्षे च जन्यत्वाभावात् , सुखादिप्रत्यक्ष्येन्द्रियजन्यत्वात् , दशमस्त्वमसीतिवाक्यजन्यज्ञानस्य प्रत्यक्षत्वाभावात् , न कुत्रापि साध्याव्यापकत्वमिति वाच्यम् ; परोक्षत्वे इन्द्रियलिङ्गजन्यत्ववत् अपरोक्षत्वेऽपीन्द्रियजन्यत्वस्य अप्रयोजकत्वात् । तस्मात् परोक्षार्थविषयकत्वं परोक्षत्वप्रयोजकम् । अत एव शब्दाजन्यत्वमपि नोपाधिः नचोक्तहेतोरप्रयोजकत्वं , तत्त्वमस्यादिवाक्यजन्यज्ञानस्यापरोक्षत्वाभावे अविद्यानिवृत्त्यभवे अनिर्मोक्षप्रसङ्गादिति ।
	मैवम्; एवं सत्यपरोक्षज्ञानस्याविद्यानिवर्तकत्वं न स्यात् ; अन्योन्याश्रयात् । 
तथाहि - घटाद्यर्थगतापरोक्ष्यं हि तदवच्छिन्नचैतन्यस्य प्रमातृचैतन्याभेद एव । तथाच तस्मिन् सति तद्विषयकत्वेन ज्ञानस्यापरोक्ष्यं तस्मिन् सत्यपरोक्षज्ञानेनाविद्यानिवृत्तेरावरणनिवृत्त्या विषयावच्छिन्नचैतन्यस्य प्रमातृचैतन्यस्य अभेदे अर्थापरोक्ष्यमिति । किञ्च घटपटादिषु वृत्त्यवच्छिन्नचैतन्यस्य विषयावच्छिन्नचैतन्यस्य चाभेदो दुर्वचः; निरन्तराङ्गुलिद्वयावच्छिन्नचैतन्ययोरवकुण्ठनघटपटावच्छिन्नचैतन्ययोरिव नैरन्तर्ये सत्यपि अभेदा संभवात् । किञ्च घटप्रत्यक्षतादशायां स्पर्शगोचरशाब्दज्ञानस्यापि प्रत्यक्षत्वप्रसङ्गः , अपरोक्षस्पर्शविषयकत्वात् । अज्ञायमानरसादेः प्रत्यक्षत्वप्रसङ्गश्चः , रसाद्यवच्छिन्नचैतन्यस्य प्रमातृचैतन्याभिन्ने चैतन्यसमानदेशतया तदभिन्नत्वात् । नच घटप्रत्यक्षतादशायां आवृतस्य स्पर्शाद्यवच्छिन्नचैतन्यस्यानावृतप्रमातृचैतन्याभेदाभावान्न प्रत्यक्षतेति वाच्यम्, निर्गतान्तः - करणसमानदेशतया रसाद्यवच्छिन्नचैतन्यस्यापि प्रमातृचैतन्याभेदस्यावर्जनीयत्वात् । अन्यथा घटाद्यवच्छिन्नचैतन्यस्यापि तदसंभवेन घटादेरपि अप्रत्यक्षत्वप्रसङ्गात् । किञ्चघटावच्छिन्नचैतन्यस्य स्पर्शाद्यवच्छिन्नचैतन्यात् भेदे गुणगुणिनोस्तादात्म्यभङ्गप्रसङ्गः , भिन्नत्वे  सति अभिन्नसत्ताकत्वस्यैव तादात्म्यरूपत्वात् । किञ्च यद्यावृतचैतन्यस्यानावृतचैतन्यात् भेदः तदा ब्रह्मण अपरोक्षत्वं न स्यात् , आवृतब्रह्मणोऽनावृतचैतन्यात् भिन्नत्वात् । प्रकृष्टपरकाशश्चान्द्र इत्युत्तरानन्तरभाविचन्द्रदर्शनस्यापरोक्षत्वं न स्यात् । एवमनभ्यासदशापन्नजलादिज्ञानस्याप्रत्यक्षत्वप्रसङ्गः , चन्द्राद्यवच्छिन्नचैतन्यस्यावृततया प्रमातृचैतन्यात् भिन्नत्वात् । किञ्च यदि विषयावच्छिन्नचैतन्यस्य प्रमातृचैतन्याभिन्नत्वमर्थापरोक्ष्यम् , अपरोक्षार्थविषयकत्वं च ज्ञानापरोक्ष्यं , तर्हि लौकिकानां मम घटदिकं प्रत्यक्षं पटादिकं प्रत्यक्षं जातमिति व्यवहारोच्छेदप्रसङ्गः , तेषां प्रमातृचैतन्याभिन्नत्वज्ञानाभावात् प्रमातृचैतन्याभिन्नवस्तुविषयकत्वज्ञानाभावाच्च । प्रत्युत ममेदमिति प्रमातृचैतन्यभिन्नत्वमेव हि ज्ञायते। नच प्रमाचैतन्याभिन्नत्वं हि तत्तादात्म्यम्, तच्च भिन्नत्वे सत्यभिन्नसत्ताकत्वमिति न भेदज्ञानविरोध इति वाच्यम् ; तथाप्यभिन्नसत्ताकत्वस्याज्ञानात् तज्ज्ञाने च घटादिसाधारण्येन प्रमातुः प्रतीतिप्रसङ्गात् । नन्विन्द्रियजन्यज्ञाने तद्विषये चलौकिकानां प्रत्यक्षत्वव्यवहार इति चेत्तथासति 
लौकिकव्यवहारमूलप्रत्यक्षपदव्युत्पत्त्या ब्रह्मण्यपि तदेव स्यात् । तथाच कथं शब्दजन्यज्ञानस्या परोक्षत्वम् । ब्रह्मणि प्रकारान्तरेण प्रत्यक्षत्वोपपादने च प्रत्यक्षपदस्य नानार्थत्वप्रसङ्गः। किञ्चैवं धर्मादेरपि अपरोक्षत्वप्रसङ्गः । नच प्रमातृचैतन्याभिन्नत्वे सति उद्भूतत्वमेव प्रत्यक्षत्वमिति वाच्यम् , तथाच सति धर्मादेरीश्वरं प्रत्यप्रत्यक्षत्वप्रसङ्गात् । नचेश्वरं प्रत्यद्भूतमेव धर्मादिकमिति वाच्यम् , तं प्रत्युद्भूतत्वं हि तं प्रत्यनावृतत्वं वा तत्प्रत्यक्षविषयत्वं वा तद्योग्यतावच्छेदकत्वं वा । नाद्यः , उद्भूतविशेषणवैयर्थ्यात् । धर्मादेरनावृतत्वस्यापि प्रमातृचैतन्याभेदेनावर्जनीयत्वात् । न द्वितीयः , ज्ञानापरोक्ष्यस्यार्थापरोक्ष्याधीनत्वं अर्थापरोक्ष्यस्य च ज्ञानापरोक्ष्याधीनत्वमित्यन्योन्याश्रयात् , ब्रह्मणः प्रत्यक्षविषयत्वाभावप्रसङ्गाच्च । न तृतीयः ; अस्यैव योग्यतावच्छेदकतया  आत्माश्रयत्वात् , प्रमातृचैतन्यभेदस्यैव योग्यतावच्छेदकतया धर्मदावपि तत्सत्त्वाच्च । किञ्च अपरोक्षार्थविषयत्वेन ज्ञानस्यापरोक्षत्वे तद्विषयकानुमितेरप्यपरोक्षत्वप्रसङ्गः ।।
	अत्र यदुक्तं पर्वतं साक्षात्करोमीत्यनुभवेन तादृशानुमितेरप्यापारोक्ष्यमिष्टमेवेति, तन्न; अनुमितिपूर्वकालीनपर्वतप्रत्यक्षस्यैव तादृशानुभवगोचरतया अनुमितेस्तदगोयर्वात् । अन्यथा भूतले सर्पं घटे तद्व्याप्यं  च पश्यतः घटे सर्पानुमितौ सर्वं साक्षात्करोमीत्यनुभवप्रसङ्गो दुर्वारः । किञ्च एकं शङ्खं श्वेतत्वेन शङ्खान्तरं पीतत्वेन श्वैत्यव्याप्यतया च पश्यतः श्वैत्यानुमितौ सत्यां तत्र श्वैत्यं साक्षात्करोमीत्यनुभवप्रसङ्गः । उभयत्रापि सर्पश्वैत्याविच्छिन्नचैतन्यस्य प्रमातृचैतन्याभेदात् । किञ्चैवमात्मानुमितेरपि अपरोक्षत्वप्रसङ्गः । अत्र यदुक्तं शुद्धात्मनि पक्षसाध्यादिवैशिष्ट्यानुमितर्न संभवतीति, तन्न; वेदान्ततात्पर्यगोचरं ब्रह्म वेदान्तवाक्यस्थपदशक्यं नेत्यवाच्यत्वानुमानस्य ब्रह्मविषयकत्वोपपादनेन स्ववचनविरोधात्  । व्यावहारिकपक्षलिङ्गवैशिष्ट्यज्ञानस्य ब्रह्मस्वरूपभूतावाच्यत्वानुमितेश्च संभवेन शुद्धेऽप्यात्मानि उक्तानुमित्यविरोधाच्च । किञ्च निदिध्यासनस्यापरोक्षब्रह्मविषयकत्वेनापरोक्षत्वप्रसङ्गः , तत्र चेष्टापत्तौ अविद्यानिवर्तकत्वप्रसङ्गः; असंभावानादिप्रतिबन्धकानां निवृत्तत्वात् । नच तस्य ज्ञानत्वाभावात् अनिवर्तकत्वमिति वाच्यम् ; ज्ञानत्वाभावेऽप्यपरोक्षत्वस्य निवर्तकतावच्छेदकस्य सत्त्वात्, तत्र च ज्ञानत्वप्रवेशे गौरवात् , तस्य ज्ञानत्वस्यापि समर्थितत्वाच्च ।
	यदुक्तं श्रुतिजन्यज्ञानस्यैवाविद्यानिवर्तकतया न ननिदिध्यासनादेरविद्यानिवर्तकत्वप्रसङ्ग इति, तन्न; तथा सति श्रवणस्याविद्यानिवर्तकत्व प्रसङ्गात् । किंच ज्ञाननिवर्त्यत्वान्यथानुपपत्त्या मिथ्यात्वकल्पनं न स्यात् । अधिष्ठानसाक्षाकारनिवर्त्यत्वस्यैव मिथ्यात्वप्रयोजकतया शुक्तिरजतादौ दृष्टत्वात् श्रुतिजन्यज्ञाननिवर्त्यत्वे तदभावात् । नच ज्ञाननिवर्त्यत्वमेव मिथ्यात्वप्रयोजकं, तच्च प्रपञ्चशुक्तिरजतादिसाधारणमिति वाच्यम् ; तथा सति पुरुषोत्तमदर्शननिवर्त्यमहापातकादेरपि मिथ्यात्वप्रसङ्गात् । तस्मात्  येनकेनचिद्रूपेण ज्ञाननिवर्त्यत्वं मिथ्यात्वप्रयोजकमिति वक्तवय्म् । तद्रूपं चाधिष्ठानसाक्षात्कारत्वमेव, तेन रूपेण ज्ञाननिवर्त्यत्वस्यैव मिथ्यात्वप्रयोजकतया शुक्तिरजतादौ दृष्टात्वात् । तथाच श्रवणादीनामपि परमात्मसाक्षात्काररूपतया तन्निवर्त्यत्वासंभवे सत्यत्वमेव न मिथ्यात्वम् । वस्तुतस्तु श्रवणादीनां चतुर्णामप्यपरोक्षब्रह्मविषयत्वाविशेषेणापरोक्षतया  एकेनैव अविद्यानिवृत्तिसंभवे चतुर्णामपि विधानं व्यर्थमेव । नचापरोक्षार्थविषयत्वाविशेषेऽपि किञ्चिज्ज्ञानमपरोक्षं किञ्चिन्नेति नियामकं विना वक्तुं शक्यम् , न वा परोक्षत्वाविशेषेऽपि किञ्चिन्निवर्तकं किञ्चिन्नेत्यपि वक्तुं  शक्यम्, । एवंच तस्य तावदेव चिरं वेदान्तविज्ञानसुनिश्चितार्था इत्यपि न विरुद्धम् , चतुर्णामपि श्रवणादीनां वेदान्तमूलकत्वात् । तस्मादपरोक्षार्थविषयकत्वं न ज्ञानापरोक्ष्यं किन्तु इन्द्रियजन्यत्वादिकमन्यदेव । तच्च न तत्त्वमस्यादिवाक्यजन्यज्ञानस्येति कथं तदपरोक्षम् ? कथं वा तेनाविद्यानिवृत्तिः ।।
	ननु ब्रह्मापरोक्षनिर्णय एवैविद्यानिवर्तकः । सच श्रवणमनननिदिध्यासनसहकारादेव । तथाच श्रवणादेरपरोक्षत्वेऽपि नाविद्यानिवर्तकत्वम् । किन्तु तत्सहकृतवेदान्तजन्यनिर्णयरूपापरोक्षज्ञानस्यैवेति चेन्न, तथापि श्रवणनननिदिध्यासनानन्तरभाविपरमात्मस्मरणस्याविद्यानिवर्तकत्वप्रसङ्गात् । श्रवणमननयोर्निर्णयरूपत्वाभावेऽपि निदिध्यासनस्य तथात्वेन तस्याविद्यानिवर्तकत्वप्रसङ्गाच्च । नच तस्य तावदेव चिरमिति वेदान्तविज्ञानेति च वेदान्तवाक्यजन्यज्ञानस्यैव मोक्षसाधनत्वप्रतिपादनात् कथं तस्याविद्यानिवर्तकत्ववमिति वाच्यम् , तस्य वेदान्तवाक्यार्थज्ञानस्य मोक्षोपयोगमात्रपरत्वेन 
साक्षान्मोक्षसाधनतापरत्वासंभवात् । तत्र तावदेव चितमिति विलम्बश्रवणेन वेदान्तार्थज्ञानस्य मोक्षोपयोगमात्रम् , अन्यस्यैव कस्यचिन्मोक्षसाधनत्वं हि गम्यते । नच तत्त्वमस्यादिवाक्यार्थज्ञानं मोक्षस्य साधनमिति स्मृत्या वाक्यार्थज्ञानस्यैव मोक्षसाधनत्वं गम्यत इति वाच्यम् ; साधनशब्दस्य प्रयोजकमात्रेऽपि लोके प्रयुज्यमानतया तस्य प्रयोजकपरत्वेनाप्युपपत्तेः । तावच्चिरमिति विलम्बश्रुत्यनुरोधेन तत्परत्वस्यैव युक्तत्वाच्च । असतु वा साक्षात्साधनतापरत्वं, तथापि तत्त्वमस्यादिवाक्यार्थज्ञानस्यापरोक्षत्वेनाविद्यानिवर्तक्तवं लोकत एव प्राप्तमिति नियमविधिः स्यात् । तथाच शक्तिविशेषसापेक्षापरोक्षज्ञाननिवर्त्यत्वेन प्रपञ्चस्य मिथ्यात्वाभावप्रसङ्गः । शक्तिविशेषानपेक्षज्ञाननिवर्त्यत्वस्यैव मिथ्यात्वेन लोके दृष्टत्वात् । किंचायमनुवादः न विधिः; प्राप्तत्वात् , अपरोक्षज्ञानस्याविद्यानिवर्तकत्वेन लोके दृष्टात्वात् । नापि नियमविधिः; तव्यादिप्रत्यवाभावात् । एवं च परमात्मानुमित्यादिना अविद्यानिवृत्तिर्दुर्वारा । किञ्च यदि ब्रह्मापरोक्षं स्यात् तदा सदादिशब्दप्रवृत्तिनिमित्तबाधायोग्यत्वादिवत् प्रत्यक्षपदप्रवृत्तिनिमित्तं किञ्चित्तावद्वाच्यम् , तच्च दुर्निरूपमेव । किञ्च ब्रह्मणि यदि प्रत्यक्षत्वं स्यात् तदा सत्तादिव न्निष्प्रतियोगिकं स्यात् । सप्रतियोगिकत्वं हि प्रत्यक्षत्वं लोके दृष्टम् । नच तत्प्रमातृचैतन्याभिन्नत्वमापरोक्ष्यमिति न निष्प्रतियोगिकत्वप्रसङ्ग इति वाच्यम् ; तथासति सर्वषामपि  ब्रह्म प्रत्यक्षमिति व्यवहारस्प्रसङ्गात् , ब्रह्मणः सर्वप्रमातृचैतन्याभिन्नत्वात् । घटादौ प्रत्यक्षत्वव्यवहाराभावप्रसङ्गाच्च , तत्र प्रमातृचैतन्याभिन्नत्वाभावात् । प्रत्यक्षे घटः षट इति सर्वेषां व्यवहारदर्शनात् । नच तत्प्रमातृचैतन्याभिन्नचैतन्यतादात्म्यमपरोक्षत्वमिति वाच्यम् , तथासति प्रत्यक्षपदस्य नानार्थत्वप्रसङ्गात् । प्रत्यक्षज्ञानविषयत्वमेव निमित्तीकृत्य प्रत्यक्षपदप्रवृत्तिसंभवे तदयोगात् । नच साक्षापरोक्षात् ब्रह्मेति ब्रह्मणः प्रत्यक्षत्वप्रतिपादकश्रुतिविरोध इति वाच्यम् , तस्यापरोक्षज्ञान समानाकारज्ञानविषयतापरत्वात् । अन्यथा आत्मनि खल्वरे दृष्ट इति श्रुत्यनुरोधेन ब्रह्मणि दृष्टत्वप्रसङ्गश्च । तत्र चेष्टानपत्तौ दृष्टब्रह्मवषयत्वेन  तत्त्वमस्यादिवाक्यजन्यज्ञानस्य चाक्षुषत्वप्रसङ्गो दुष्परिहरः , दृष्टविषयक ज्ञानस्यैव चाक्षुषत्वात् । यदि चक्षुर्जन्यज्ञानविषयत्वं दृष्टत्वं ब्रह्मण्यसंभवीति मन्यसे तदेन्द्रियजन्यज्ञानविषयत्वं ब्रह्मण्यसंभवतीति कुतो न मन्यसे । किञ्चापरोक्षत्वं किं धर्मः 
, उत स्वरूपम् , अथ परोक्षव्यावृत्तिः? । आद्ये ब्रह्मणः सविशेषत्वप्रसङ्गः । द्वितीये स्वरूपमात्रविषयकज्ञानस्य कथमापरोक्ष्यम् अतिप्रसङ्गात् । तृतीये च व्यावृत्तेः स्वरूपत्वे तदतिरिक्तत्वे चोक्तदोषप्रसङ्गः नच परक्षव्यावृत्तस्वरूपविषयकत्वमेव शाब्दज्ञानापरोक्ष्यप्रयोजकमिति वाच्यम् ; परोक्षत्वविशिष्टान्यस्वरूपविषयत्वापेक्षया लाधवेनापरोक्षत्वविशिष्टविषयकत्वस्यैव तत्प्रयोजकत्वात् । तस्य ब्रह्मज्ञाने अभावाति  कथमापरोक्ष्यम् । किञ्च धटादिज्ञानस्यापरोक्षत्वाभावप्रसङ्गः । घटादेपरोक्षत्वाभावात् प्रमातृचैतन्यभिन्नत्वात् । नच प्रमातृचैतन्याभिन्नचैतन्यतादात्म्यापन्नार्थविषयकत्वं घटादिज्ञानस्यापरोक्षत्वं , चैतन्याधयस्तत्वेन घटादेस्तत्तादात्मस्यपन्नत्वादिति वाच्यम् ; तथा सति चैतन्यांशे चैतन्यज्ञानस्यापरोक्षत्वाभावापत्तेः । चैतन्यस्य तत्तादात्म्यासंभवेन तद्विषयकत्वाभावात् । नच तत्रापरोक्षार्थविषयकत्वामेबापरोक्षत्वं, घटादिज्ञाने तु तत्तादात्म्यापन्नार्थविषयकत्वामापरोक्ष्यमिति वाच्यम्; तथासत्यननुगमेन  ज्ञाने सर्वत्रापरोक्ष्यबुद्धिव्यवहारस्योरनुगतयोरभावप्रसङ्गात् । तस्मान्नार्थप्रयुक्तं ज्ञानापरोक्ष्यम् , किन्तु ज्ञानप्रयुक्तमेवार्थापरोक्ष्यम् ।।
	 नन्वेव सति सामान्यप्रत्यासत्तिजन्यप्रत्यक्षविषयत्वेन परमाण्वादेः काशीस्थपदार्थस्य च प्रत्यक्षत्वव्यवहारप्रसंगः , अन्धस्य शाब्दरूपादि ज्ञानमनुभवतः रूपं प्रत्यक्षमिति व्यवहार्रसङ्गश्च,  ज्ञानप्रत्यसत्तिजन्यमानसप्रत्यक्षविषयत्वाद्रूपादेरिति चेन्न; लौकिकप्रत्यसत्तिजन्यप्रत्यक्षविषयत्वस्यैव लोकिकानां प्रत्यक्षत्वव्यवहारनिमित्तत्वात् । परीक्षकाणां तूक्तस्थले सर्वत्र प्रत्यक्षव्यवहारो भवत्येव । अथवा प्रत्यक्षज्ञानविषयत्वमेव प्रत्यक्षत्वव्यवहारनिमित्तम् । नच लोकिकानामप्युक्तस्थले व्यवहारप्रसङ्गः; तेषां तदज्ञानादेव तद्व्यवहाराभावात् । तदज्ञानं चालौकिकप्तत्यासत्त्यपरीज्ञानात् , ज्ञाने वा व्यञ्चकाभावात् व्यवहारभावः । व्यञ्चकत्वं च लौकिकप्रत्यासत्तिजन्यत्वमिति न दोषः । नचैवं सति रजतभ्रमे प्रत्यक्षत्वव्यवहारभावप्रसङ्गः , लोकिकप्रत्यासत्तिजन्यत्वस्य व्यञ्जकत्वस्याभावादितिवाच्यम् ; तत्र व्यञ्जकान्तरस्य दोषजन्यत्वादेः संभवात् । नचाननुगमः ; प्रत्यक्षप्रमायां लौकिकप्रत्यसत्तिजन्यत्वं भ्रमे तु दोषजन्यत्वमित्यनुगमात् । नचैवं सोऽयं दण्डीति प्रत्यभिज्ञानभ्रमे प्रत्यक्षत्वव्यवहापरप्रसङ्गः ; अभेदांशे तद्व्यवहारस्येष्टत्वात् , दण्डांशे तु दोषजन्यत्वाभावात् । किञ्च यदि प्रत्क्षज्ञानविषयत्वेऽपि 
प्रत्यक्षव्यवहाराभावादतिरिक्तमेव प्रत्यक्षत्वमर्थगतमङ्गीक्रियते , तदा चाश्रुषत्वमपि तथैव स्यात् । दण्डचयमासीदिति  चक्षुर्जन्यज्ञानविषये दण्डे चाक्षुषत्वव्यवहाराभावात् । एवमनुमेयत्वमपि अनुमितिविषयत्वादन्यदेवार्थगतं  स्यात् । अनुमितिविषयपर्वतादौ अनुमितोमीति व्यवहाराभावात् । तस्मात् प्रत्यक्षज्ञानविषयत्वमेवार्थापरोक्ष्यं ज्ञानापरोक्ष्यं तु जातिविशेषः अतिशयविशेषो वा नित्यज्ञानसाधारणः ।
	अनुमानमप्ययुक्तम् । तत्र न परोक्षमिति साध्ये परोक्षत्वाभावः प्रमातृचैतन्यभिन्नार्थगोचरत्वाभावो वा प्रमातृचैतन्यतादात्म्यानापन्नार्थगोचरत्वाभावो वा । नाद्यः , घटादिसाक्षात्कारे व्यभिचारात् , घटादेः प्रमातृचैतन्यभिन्नत्वात् । न द्वितीयः; ब्रह्मणि भेदगर्भब्रह्मतादात्म्याभावेन तादात्म्यानापन्नब्रह्मगोचरत्वेन तत्त्वमस्यादिवाक्यजन्यज्ञाने बाधापत्तेः । व्यावहारिकभेदाङ्गीकारेऽपि तयोर्भिन्नसत्ताकत्वेनाभिन्नसत्ताकत्वरूपतादात्म्याभावात् दण्ड्ययमासीदिति ज्ञाने व्यभिचाराच्च ।।
	यदुक्तं ब्रह्मः सर्वप्रमातृजन्याभिन्नत्वेनापरोक्षत्वमिति तदयुक्तम् ; सर्वमातॄणामावृतत्वेन तदभिन्नत्वायोगात् । आवृतेनाप्यभेद घटसाक्षात्कारदशायां रसादेरपि प्रत्यक्षत्वापत्ते- । तस्मान्नानुमानेनापि तत्त्वमस्यादिवाक्यजन्यज्ञानस्यापरोक्षत्वसिद्धिरित्यलमधिकेन ।।
	इतरे तु अपरोक्षार्थविषयकत्वं यदि ज्ञानस्यापरोक्ष्यं तदा स्वरूपज्ञान स्वसुखापरोक्षज्ञाने चाव्याप्तिः ; स्वप्रकाशसुखापरोक्षरूपचैतन्यस्यापरोक्षार्थचैतन्यविषयकत्वाभावात् । किन्तु स्वव्यवहारानुकूलचैतन्यादिभेदोऽर्थापरोक्ष्यं तत्तदर्थव्यवहारानुकूलचैतन्यस्य तत्तदर्थाभेदे  ज्ञानापरोक्ष्यम् । इतं च चैतन्यस्यैव धर्मो नान्तःकरणवृत्तेः । इदंच ज्ञानापरोक्ष्यं सुखादिप्रकाशात्मकसाक्षिणि स्वरूपसुखप्रकाशरूपचैतन्ये चास्तीति नोभयत्राव्याप्तिः । नचैवं वृत्तावापरोक्षव्यवहारविरोधः ; तस्य तदवच्छिन्नचैतन्यविषयत्वात् । ननु उक्तमर्थापरोक्ष्यं ज्ञानापरोक्ष्यं च हृदयादिगोचरशाब्दज्ञानविषयते हृदयादौ तद्गोचरशाब्दज्ञाने चाप्रतिपसक्तम् । तत्र दैवाद्वृत्तिविषयसंसर्गसत्त्वेन वृत्त्यवच्छिन्नविषयाविच्छिन्नचैतन्ययोरभेदादिति चेन्; परोक्षवृत्तेरज्ञानानिवर्तकत्वेन 
हृदयाद्यवच्छिन्नचैतन्यगताज्ञानस्य तद्गोचरशाब्दज्ञानेनानिवृत्त्या आवृतत्वेन तेन वृत्त्यवच्छिन्नचैतन्याभेदासंभवात् । एवंच यं प्रति यदज्ञानमावारकं तन्निवृत्तावेव तदवच्छिन्नचैतन्याभेदः देवदत्तस्य धटाकारवृत्त्या घटाज्ञाननिवृत्तौ तद्वृत्त्यवच्छिन्नघटावच्छिन्नचैतन्याभेद इति देवदत्तस्य घटज्ञानमपरोक्षम् । एवं यज्ञदत्तस्येति द्रष्टव्यम् ।।
	नन्वेवं सति घटापरोक्षज्ञानस्य घटाज्ञाननिवर्तकत्वानुपपत्तेः , वृत्त्यवच्छिन्नविषयावच्छिन्नचैतन्याभेदलक्षणापरोक्ष्यस्याज्ञाननिवृत्तिप्रयोज्यत्वेन तत्प्रयोजकत्वायोगादिति चेन्न; यज्ज्ञानमुत्पद्यमानं सत् स्वविषयसंसृष़्टमेवोत्प्द्यते तदेवाज्ञाननिवर्तकं ऐन्द्रियिकज्ञां च स्वकारणविशेषमहिम्नी स्वविषयसंसृष्टमेवोत्पद्यते । अनुमित्यादिकं तु न तथा; कारणविशेषाभावात् , विसेषस्य  च फलबलकल्प्यत्वात् । एवं चापरोक्ष्यस्याविद्यानिवृत्तिप्रयोज्यत्वेऽपि तदाश्रयज्ञानस्याज्ञाननिवर्तकत्वमविरुद्धम् । एवं तत्त्वमस्यादिवाक्यादुत्पद्यमानं ज्ञानं ब्रह्मसंसृष्टमेवोत्पद्यते । ब्रह्मणः  सर्वोपादानत्वेन वृत्त्युपादानतया वृत्तेस्तत्संसृष्टत्वात् । तच्च ब्रह्माज्ञानं निवर्तयति । तन्निवृत्तौ च तदभेदेनापरोक्षं च ।।
	नन्वेव श्रवणस्यापि ब्रह्मसंसृष्टत्वेन ब्रह्माज्ञाननिवर्तकत्वप्रसङ्ग इति चेन्नः चित्तविक्षेपादिप्रतिबन्धेन तदप्रसङ्गात् । तदभावश्च मनननिदिध्यासनाभ्यामेवेति न कश्चिद्दोष इत्याहुः ।।
	तदुयुक्तम् । उभयथा आपरोक्ष्यस्याप्यसंभवात् ।  न तावदर्थपरोक्ष्यं , घटादेरपरोक्षत्वाभावप्रसङ्गात् , तस्य तद्व्यवहारानुकूलचैतन्येनाभेदायोगात् , आवृतानावृतयास्तदसंभवात् । नापि ज्ञानापरोक्ष्यं , मनो न प्रमाणमिति शाब्दज्ञानेऽतिव्याप्तेः । किञ्च यदि तत्तदर्थव्यवहारानुकूलचैतन्भेयादः अर्थपरोक्ष्यं तदा सर्वस्य सर्वं सर्वदा अपरोक्षं स्यात् , सर्वव्यवहारानुकूलेन सर्वाधिष्ठानभूतचैतन्येन सर्वस्याप्यभिन्नत्वात् । नच तत्कर्तृकव्यवहारासाधारणानुकूलचैतन्याभेदः तं प्रत्यापरोक्ष्यमिति वाच्यम् ; एवमपि स्वाश्रयं प्रति धर्मादे सदा अपरोक्षत्वाप्रसङ्गात् । तदाश्रयप्रमातृचैतन्या साधारणत्वात् । नच तत्तदर्थमात्रव्यवहारानुकूलत्वं विवक्षितमिति वाच्यम् ; तथासति घटादावसंभवापत्तेः । घटादिप्रकाशस्य 
स्वावच्छेदकवृत्तिव्यवहारहेतुत्वेन घटमात्रव्यवहारहेतुत्वाभावात् । स्वरूपप्रकाशस्याविद्यादिव्यवहारहेतुत्वेन स्वरूपमात्रव्यवहारहेतुत्वाभावात् स्वस्वरूपप्रकाशस्य अपरोक्षत्वाभावप्रसङ्गाच्च । किञ्च घटव्यवहारानुकूलघटाधिष्टानचैतन्यस्य नानापुरुषवृत्त्यवच्छेदेन  नानापुरुषव्यवहारहेतुतया असाधारणहेतुत्वाभावेन घटादावपरोक्षत्वासंभवः । नच वृत्तिभेदेन तदवच्छिन्नचैतन्यभेद इति वाच्यम् ; एकदेशस्थात्वेन तयोर्भेदासंभवात् । अन्यथा घटतद्वृत्त्यवच्छिन्नयोः भेदप्रसङ्गात् । नच तद्व्यवहारानुकूलानावृतचैतन्याभेदः अर्थापरोक्ष्यमिति न सर्वदा सर्वेषामपरोक्षत्वप्रसङ्ग इति वाच्यम् ; घटप्रत्यक्षदशाया रसादेरपि अपरोक्षत्वप्रसङ्गात् । घटाविच्छिन्नचैतन्यस्य घटज्ञानेन घटाज्ञानिवृत्त्यानावृतत्वात् । नच घटावच्छिन्नचैतन्यस्यानावृतत्वेऽपि रसाद्यवच्छिन्नचैतन्यमावृतमेव तयोर्भेदादिति वाच्यम् ; एकदेशस्थत्वेन तयोर्भेदकत्वासंभवात् । यदि च घटावच्छिन्नचैतन्याद्रसावच्छिन्नचैतन्य भिद्यते , तदा आवरणकल्पना निष्फला स्यात । घटाकारवृत्त्या घटावच्छिन्नचैतन्यस्य प्रमातृचैतन्याभेदेन तं प्रति घटभानेऽपि रसावच्छिन्नचैतन्यस्य ततोभिन्नत्वेन प्रमातृचैतन्याभेदाभावेन रसाद्यप्रकाशोपपत्तौ आवरणकल्पनावैयर्थ्यात् । ननु घटज्ञानदशायां रसादेर्नापरोक्ष्यम् , आपरोक्ष्यं हि न प्रमातृचैतन्याभेदः , येन रसावच्छिन्नचैतन्यस्य घटावच्छिन्नचैतन्याभेदेन प्रमातृचैतान्याभिन्नतया रसादेरापरोक्ष्यं स्यात् , किन्तु स्वावच्छिन्नावरणसून्यचैतन्याभेदः अर्थापरोक्ष्यम्  ।  एवंच घटसाक्षात्कारेण घटावरणनिवृत्तावपि रसाद्यावरणानिवृत्तेः न रसादेरापरोक्ष्यम् । घटरसादेः भिन्नभिन्नाज्ञानविषयतावच्छेदकत्वादिति चेन्न, तथासति ब्रह्मणः सर्वदा आपरोक्ष्य प्रसङ्गात् । तस्याज्ञानविषयतया तद्विषयतानवच्छेदकत्वात । वस्तुतो ब्रह्मणपरोक्ष्यं न स्यात् , तदवच्छिन्नावरणाप्रसिद्धेः । शुक्तिरजते सुखादौचापरोक्षत्वाभावप्रसङ्गाच्च । किञ्चावरणसून्यचैतन्याभेद इत्यत्र सर्वपुरुषापेक्षया आवरणशून्यत्वं विवक्षितम् । यत्किञ्चित्पुरुषापेक्षया वा । नाद्यः ; सर्वपुरुषाणां एकविषयज्ञानाभावेन सर्वावरणशून्यत्वासंभवात् । न द्वितीयः ; देवदत्तस्य घटसाक्षात्कारदशायां रसादिमात्रं जानानं यज्ञदत्तं प्रति घटादेः प्रत्यक्षत्वप्रसङ्गात् । तं प्रत्यावरणशून्यत्वविवक्षायां ईश्वरं प्रति किमपि प्रत्यक्षं न स्यात् , तं प्रत्यावरणाप्रसिद्धेः , तं 
प्रत्यावरणावच्छेदकत्वाभावत्वस्यैव  लाघवेन तं प्रत्यपरोक्षत्वरूपत्वसंभवाच्च । किञ्च घटादौ प्रकाशमानचैतः न्याभेदस्य रसादावपि सत्त्वेन तत्प्रत्यक्षत्वप्रसङ्गवारणाय चैतन्यस्यावरणं कल्प्यते । तथाच तैनन्यस्यावृतत्वेनाप्रकाशमानतया घटादिप्रकाशोऽपि न स्यात् । नहि रसादिज्ञाने घटोऽवच्छेदको  न भवतीत्येतावन्मात्रेणाप्रकाशमानचैतन्यस्य प्रकाशो भवतीति तत्र तस्यासामर्थ्यात्  । तथाचाधिष्ठानचैतन्यस्य प्रकाशे रसादेरपि प्रकाशापत्तिः , अप्रकाशमानत्वे घटस्यापि अप्रकाशापत्तिः इत्युभयतस्पाशा रज्जुरनिवार्या । किञ्च ईश्वरं प्रति जीवस्य अपरोक्षत्वाभावप्रसङ्गः , जीवस्यावृततया तदयोगात । नच यं परत्यज्ञानमावरकं तं  प्रत्येवावृतस्य भेदापादकं, ईश्वरं प्रति त्वज्ञानं नावारकमिति न जीवभेदापादकमिति वाच्यम् ; तथासति ब्रह्मणो जीवाभिन्नतया जीवं प्रत्यक्षपरोक्षत्वप्रसङ्गात् । नही जीवाभदो ब्रह्मणि न जीवे ब्रह्माभेद इति वक्तुं शक्यं , बिम्वप्रतिबिम्बयोर्द्वयोर्भेदादर्शनात् ।।
	ननु तं प्रत्यावृतत्वाविशिष्टभेदाभावस्तं प्रत्यापरोक्ष्यं, ईश्वरं प्रति जीवस्यावृतत्वाभावेन विशिष्टाभावसत्वात् ईश्वरं प्रति जीवस्यापरोक्ष्यं जीवं प्रति त्वीश्वरस्यावृतत्वविशिष्टतया तद्भेदस्यैव सत्त्वान्न जीवं प्रतीश्वरस्यापरोक्ष्यमिति चेत् तथासति ईश्वरं प्रति कस्यापि प्रत्यक्षत्वं न स्यात् , ईश्वरं प्रत्यावृतत्वस्याप्रसिद्धतया तद्विशिष्टभेदाभावासंभवात् , आवृतत्वाभावमात्रस्यैवापरोक्ष्यरूपत्वसंभवाच्च । नच तदपि, जडस्यावरणासंभवेनानावृतत्वस्य सर्वदा सत्त्वेन सर्वदा अपरोक्षत्वप्रसङ्गात् , अनावृतचैतन्याभेदविवक्षायां  अनवधारणज्ञानविषयजडादावव्याप्तेः ।।
	यदुक्तं यज्ज्ञानमुत्पद्यमानं स्वविषयसंसृष्टमेवोत्पद्यते तदेवाज्ञाननिवर्तकं ऐन्द्रियकज्ञानं च तथेति तदज्ञाननिवर्तकम् । एव शब्दादुत्पद्यमानमपि ब्रह्मज्ञानं सर्वोपादानभूतब्रह्मसंसृष्टमेवोत्पद्यत इति तदज्ञाननिवर्तकमिति ।।
	तदप्ययुक्तम् - संसृष्टपदार्थनिर्वचनात् । कोऽयं संसर्गः विषयविषयिभावो वा उपादानोपादेयभावो वा अन्यो वा । नाद्यः; अनुमित्यादेरपि अज्ञाननिवर्तकत्वप्रसङ्गात् । न द्वितीयः; घटादिज्ञानस्याज्ञाननिवर्तकत्वाभावप्रसङ्गात् , घटतज्ज्ञाज्ञयोरुपादानोपादेयभावाभावात् , आत्मानुमितेरज्ञाननिवर्तकत्वप्रसङ्गाच्च । शाब्दज्ञानवत्तस्यापि ब्रह्मसंसृष्टत्वात् । न तृतीयः ; तस्यानिर्वचनात् । नच 
स्वरूपसंबन्धविशेषे एव स इति वाच्यम् ; तथासति ज्ञानविशेषस्यैवाज्ञाननिवर्तकत्वसंभवे क्लृप्तसंबन्धातिरिक्तस्वरूपसंबन्धं कल्पयित्वा चत्र विसेषकल्पनावैयर्थ्यात् । ननु उपादानोपादेयभाव एव विवक्षितः । नच घटादिज्ञानस्यानिवर्तकत्वप्रसङ्गः; तस्य घटावच्छिन्नचैतन्यविषयकत्वेन चैतन्यस्य तदुपादानतया तदप्रसङ्गादितिचेन्न, तथासत्यनुमित्यादेरपि अज्ञाननिवर्तकत्वप्रसङ्गात्। नियामकाभावेन तस्यापि चैतन्यविषयकत्वात् । किञ्च श्रवणादेरप्यज्ञाननिवर्तकत्वं प्रसङ्गः ।।
	अत्र यदुक्तं चित्तविक्षेपादिना प्रतिबन्धात् निर्विचिकित्सज्ञानेनापि श्रवणादिना ज्ञाननिवृत्तिरिति तन्न, सत्यपि चित्तविक्षेपे घटादिज्ञानेन घटा द्यज्ञाननिवृत्तिदर्शनेन तस्याप्रतिबनधकत्वात् । निदिध्यासनदशानां चित्तविक्षेपादेरप्यभावेन निदिध्यासनस्याज्ञाननिवर्त कत्वापत्तेर्दुष्परिहरत्वाच्च ।।
	 परेतु - वृत्त्यवचच्छिन्नचैतन्यस्य विषयावच्छिन्नचैतन्याभेदो ज्ञानापरोक्ष्यम् । नच स्वकीयधर्माधर्मविषयकशाब्दज्ञानेऽतिव्याप्तिः धर्मतद्विषयवृत्त्योरेकदेशस्थत्वेन तदवच्छिन्नचैतन्ययोरेभेदादिति  वाच्यम् ; योग्यत्वस्यापि विषयविसेषणत्वात् । पर्वतो वह्निमानित्याद्यनुमितौ पर्वतांशे वह्न्यंशे च वृत्तिभेदात् पर्वतांशे  पर्वततदाकारवृत्तयवच्छिन्नचैतन्ययोरभेदापरोक्ष्यम् , वह्न्यंशे च तदभावान्नापरोक्ष्यम् । अत एव पर्वतं पश्यामिवह्निमनुमिनोमीत्यनुभवः । विषयापरोक्ष्यं तु प्रमात्रभिन्नत्वं , तच्च प्रमातृसत्तातिरिक्तसत्ताकत्वाभाः । नच धर्माधर्मयोः प्रत्यक्षत्वापत्तिः; योग्यत्वेनविषयविशेषणात् । नच रूपप्रत्यक्षकाले परिमाणप्रत्यक्षापत्तिः; तदाकारवृत्त्युपहितत्त्वस्य प्रमातृविशेषणत्वात् । नचैवं वृत्तावव्याप्तिः; तदाकारवृत्त्यनङ्गीकारादिति वाच्यम् . तदाकारशब्देन तद्विषयकत्वस्य विवक्षितत्वात् , वृत्तौ वृत्त्येन्तराभावेऽपि वृत्तेः स्वविषयकत्वान्न तत्र व्याप्तिः । अन्तःकरणतद्धर्मे  शुक्तिरजतादौ च वृत्तयभ्युपमान्नाव्याप्तिः । नचान्तः - करणधर्मादेः केवलसाक्षिभास्यत्वाभ्युपगमविरोधः; इन्द्रियादिप्रमाणनैरपेक्ष्यस्य केवलशब्दार्थत्वात् । एवंच तद्विषयवृत्त्युपहितप्रमातृसत्तातिरिक्तसत्ताशून्यत्वे  सति योग्यत्वं विषयापरोक्ष्यम् । तत्तदिन्द्रिययोग्यविषयावच्छिन्नचैतन्याभिन्नत्वं ज्ञानापरोक्ष्यमित्याहुः ।।
	तदुप्युक्तम् - ब्रह्मविषयज्ञानस्यापरोक्षत्वाभावप्रसङ्गात् । तत्र विषयावच्छिन्नचैतन्याप्रसिद्धेः । चैतन्यस्य स्वप्रकाशस्य उभयविधापरोक्ष्याभावप्रसङ्गश्च । तत्र वृत्तेः विषयावच्छिन्नचैतन्यस्य चाभावात् । यदुक्तं योग्यत्वे विषयविशेषणमिति तदतिमन्दम् । योग्यत्वं  हि इन्द्रिययोग्यत्वं, ततश्च ब्रह्माहमर्थसुखादेरज्ञानस्य चापरोक्षत्वाभावप्रसङ्गः । तेषामिन्द्रियायोग्यत्वात् । किञ्च इन्द्रिययोग्यत्वं हि इन्द्रियजन्यज्ञानविषयत्वयोग्यत्वम् । तथा च तदेव विषयापरोक्ष्यमस्तु  किमितरांशेन । नन्विन्द्रियजन्यवृत्त्यभिव्यक्तचैतन्याभिन्नत्वं योग्यत्वं , रूपप्रत्यक्षसमये रसापरोक्ष्यवारणाय तदाकारेत्यादिविशेषणम् , तथाच इन्द्रियजन्यतदाकारवृत्तयभिव्यक्तचैतन्याभिन्नत्वं पर्यवस्यतीति चेन्न; शुक्तिरजते वृत्तिकृतावरणाभिन्नत्वस्य  , अविद्यावृत्तेरिन्द्रियाजन्यत्वात् । अपरोक्षवृत्तौ    चाव्याप्तिः; तत्रैन्द्रियजन्यवृत्तिकृतावरणाभिभावभावात् । तस्माज्ज्ञानगतमेवापरोक्षायं, तत्संबन्धादर्थे तद्व्यवहारः । इममेवार्थं स्पष्टमाह- यत् साक्षादपरोक्षाद्ब्रह्म इति । अस्यार्थः - ब्रह्म साक्षादपरोक्षं साक्षादव्यवधानेन ज्ञानान्तरव्यवधानाभावेन स्वप्रकाशकतया स्वरूपापरोक्षज्ञानविषय इति ।।
	अपरे तु - मुलाज्ञानमेव ब्रह्मावरकम् , अवस्थाज्ञानानां तु तत्तदवच्छिन्नचैतन्याश्रितानां तज्जत्वमेव विषयः , एवं च तं प्रत्यनावृतत्वं सति तद्व्यवहारानुकूलसंविदभेदोत्थापरोक्ष्यं, घटसाक्षात्कारदशायां तु रसस्यावृतत्वान्नापरोक्ष्यमिति वदन्ति ।।
	तदप्यनुपपन्नम् ; तं प्रत्यनावृतत्वस्यैवापरोक्ष्यरूपत्वसंभवे विसेष्यवैयर्थ्यात् । नच तदपि युक्तम् ; जलाद्यनवधारणापरोक्षस्थले जलादेरपरोक्षत्वाभावप्रसङ्गात् , अवधारणज्ञानस्यैवावरणनिवर्तकतया तत्रावरणनिवृत्त््यभावेन जलादेरावृतत्वात् । नच जलदेस्तदा आपरोक्ष्यमेव नेति वाच्यम् ; तथा सति जलादिज्ञानस्यापरोक्षत्वाभावप्रसङ्गात् , अपरोक्षार्थाभेदाभावात् , तदभेदस्यैव ज्ञाने आपरोक्ष्यरूपत्वात् , तस्यैवेन्द्रियजनयतावच्छेदकत्वात् , तदभावे इन्द्रियजन्यत्वानुपपत्तेः । किञ्च जलाद्यावरणकल्पनं व्यर्थम् , जडस्य प्रकाशाप्रस ङ्गेनाप्रकाशार्थं तत्कल्पनायोगात् । नच चैतन्यसंबन्धादेव जडस्यप्रकाशप्रसक्तौ तन्निवृत्त्यर्थमावरणकल्पनमिति वाच्यम् ; कः प्रकाशः किं चैतन्यसंबन्ध एव चैतन्यविषयत्वं वा । नाद्यः; सत्यप्यवारणे 
चैतन्यसंबन्धस्यावर्जनीयत्वात् । न द्वितीयः चैतन्यसंबन्धयस्य चैतन्यविषयतायामप्रयो जकत्वात् । असत्यप्यनुमित्याद्यवच्छिन्नचैतन्यसंबन्धे वह्न्यादेरनुमित्याद्यवच्छिचैतन्यविषयत्वात् । किञ्चावरणस्याविषयत्वप्रयोजकत्वे वह्न्यादेरनुमित्यादिविषयत्वानुपपतत्तिः । नच संबद्धचैतन्याविषयत्वामावरणप्रयोज्यमितिवाच्यम्; तथा सति धर्माधर्मयोः शाब्दज्ञानविषयत्वानुपपत्तेः , धर्माधर्मयोः शाब्दवृत्तेश्च एकदेशस्थात्वात् ।
	 एकेतु - तिष्ठन्त्वेताः पण्डितंमन्यानामपूर्वकुसृष्टयः । इदन्तु स्यातु , ' तरतिशोकमात्मवित् ' इत्यादिना आत्मज्ञानस्य मोक्षहेतुत्वमवगतम् ; आत्मज्ञानं चापरोक्षरूपमेव वाचम् ; अन्यथा कर्तत्वाद्यध्यासादिनिवृत्त्ययोगात् । ब्रह्मणि च मानान्तराप्रवृत्त्या शब्द एवापरोक्षज्ञानं जनयति । शब्दस्य चान्यत्रापरोक्षज्ञानाजनकत्वेऽपि श्रवणादिप्रत्यजन्यसंस्कारप्रचयकृतचित्तैकाग्र्यसहकारेण ब्रह्मापरोक्षज्ञानजनकत्वं कल्पनीयम् । अपरोक्षज्ञानविषयत्वमेवार्थपरोक्ष्यमित्याहुः ।। 
	तदप्यसङ्गतम् , शब्दस्यान्त्रापरिदृष्टापरोक्षज्ञानजनकत्वकल्पनातः अद्वैतश्रुतिजन्यज्ञानस्यैवाध्यसनिवर्तकत्वकल्पनस्य युक्तत्वात् । नचाधिष्टानसाक्षात्काराभावे अध्यासनिवृत्त्यानुपपत्तिः ; रज्जुसर्पभ्रमवतः नायं सर्प इत्याप्ततमेनोपदिष्टे अध्यासनिवृत्तेरनुभवसिद्धत्वात् । ' तरति शोकमात्मवित् , य एवं विद्वानमृत इह भवति , ब्रह्ममविदाप्नोति परम् ' इत्यादिना ब्रह्मज्ञानस्यैव मोक्षहेतुत्वप्रतिपादनेन श्रवणमननादिसहकृतपरोक्षरूपस्य ब्रह्मज्ञानस्यैव मोक्षहेतुत्वे विरोधाभावाच्च । किंच प्रत्यक्षत्वेन इन्द्रियजन्यत्वमन्यत्र क्लृप्तं,  तद्भङ्गेन शब्दस्यापरोक्षज्ञानजनकत्वं कल्पनीयम् , ततो वरं परोक्षज्ञानस्यैव सहकारिविसेषलाभेनाध्यासनिवर्तकत्वकल्पनम् ;  दृष्टं चैतल्लोक इति नादृष्टार्थपरिकल्पनमपि । शब्दस्य अन्यत्रादृष्टमेवापरोक्षज्ञानजनकत्वं कल्पनीयमिति वैषम्यम् ।।
	केचित्तु पथिकपरिभावितप्रियतमामिनीसाक्षात्कारस्थले मनसः करणत्वं क्लृप्तम् । तत्र च भावनाप्रचयसहकृतज्ञानकरणातमावच्छेदेनापरोक्षज्ञानहेतुत्वकल्पनात् शब्दस्यापि तादृशस्यापरोक्षज्ञानहेतुत्वमविरुद्धम् , दृष्टानुरोधादित्याह, तदप्यबोधात् ; जन्यप्रत्यक्षमात्रे 
चक्षुरादीन्द्रियसन्निकर्षहेतुतायाः सकलजनसिद्धत्वेन कामिन्यां ब्रह्मणि  वा नापरोक्षज्ञानसंभवः; इन्द्रियसन्निकर्षाभावात् , कामिनीध्यानस्थलेऽपि निरन्तरस्मृतिसन्ततौ वैशद्यविशेषेण चाक्षुषत्वारोप एव । अन्यथा मनसश्चाक्षुषज्ञानहेतुत्वे विरोधात् । किञ्च यदि भावानाप्रचयसहकृतज्ञानकरणतावच्छेदनापरोक्षज्ञानहेतुत्वं तदा अनुमानादेरपि तथात्वप्रसङ्गे सर्वमपि प्रमाणमपरोक्षहेतुः स्यादिति कृतं विस्तरेण ।।
इति श्रीवाधूलसुदर्शनगुरुविरचितायां वेदान्तविजय-
मङ्गलदीपिकायां शब्दापरोक्षभङ्गः ।।
	---- 

ओम् 
अथ अध्ययनविधेरर्थज्ञानपर्यन्तत्वभङ्गः ।

अर्थावबोधपर्यन्ता स्वाध्यायाध्ययनेन हि ।
प्राप्तं श्रवणमित्येतन्न युक्तं तद्विधेर्यतः ।।
स्वाध्यायार्थत्वमेव स्यात्स्वाध्यायाध्ययनस्य हि ।
तव्यप्रत्यययोगेन नार्थबोधः प्रतीयते ।।
	यदाहुः - स्वाध्यायोऽध्येतव्य इति अर्थज्ञानपर्यन्ताध्ययनविधानादेव श्रवणं प्राप्तमिति, तदप्यनुपपन्नम् ; अध्ययनस्यार्थावबोधार्थतायाः वाक्यादप्रतीतेः । तव्यप्रत्ययान्तेन स्वाध्यायपरसहितेनाध्ययनस्य स्वाध्यायार्थताया एव स्वरसतः प्रतीतेः । संभवति हि स्वाध्यायप्राप्तेरुद्देश्यतया अध्ययनफलत्वम् । नच स्वाध्यायप्राप्तेररुरुषार्थतया अर्थज्ञानार्थत्वमेव तस्येति वाच्यम् ; अर्थज्ञानस्याप्यपुरुषार्थत्वात् । मोक्षोपयोगितया परुषार्थत्वं स्वाध्ययप्राप्तावपि तुल्यम् । नचाध्यनविधेरर्थज्ञानपर्यन्तत्वाभावो वेदस्यार्थपरत्वे मानाभावः; स्वाध्यायं श्रोतॄणां व्युत्पन्नानां व्युत्पत्तिबलेन तत्तत्पदेन तत्तदर्थावगमे वाक्यार्थज्ञानस्यानुभवसिद्धत्वेन वेदस्यार्थपरत्वाविरोधात् । अन्यथा अर्थपरत्वस्याध्ययनविध्यधीनाध्ययनविधिपरवाक्यार्थपरत्वे विध्यन्तरमपेक्षितं स्यात् , तस्यापि विधियन्तरमित्यनवस्था । तस्मात् स्वाध्यायस्य स्वतः प्राप्तमर्थपरत्वं न 
विध्यधीनम् । यदि स्वर्गार्थमध्ययन विधेयं स्यात्तदा अर्थकर्मत्वेन सिद्धप्रयोजनतया अविवक्षितार्थत्वशङ्का स्यात् , न चैवं तथा । तव्यप्रत्ययेनाध्ययनस्य गुणकर्मतया प्रयोजनपर्यवसानायाध्ययनगृहीतस्वाधयायेनैव जीवः क्रत्वनुष्ठानादिकं कुर्यादित्यर्थः पर्यवस्यतीति  नाविवक्षितार्थत्वशङ्काऽपि । एतेन लोकिकवाक्यानामर्थपरत्वे वक्तृविवक्षैव प्रयोजकतया दृष्टा, अत एव करणापाटवप्रयुक्तविवक्षितार्थान्यार्थकवाक्यस्य तदर्थपरत्वाभावः , श्वेतो धावतीत्यादिवाक्यस्याश्वविषयतया प्रयुक्तस्य श्वेतत्वादिपरत्वाभावः; एवं च वेदे विवक्षाभावेनार्थज्ञानोद्देशेनाध्ययनविधिरेवार्थपरत्वे प्रयोजक इति निरस्तम् ; अध्ययनविधिवाक्यवदेवार्थपरतोपपत्तेः । अस्मिन्मते ईश्वरसत्त्वेन विवक्षासंभवाच्च । अत एव  श्रुतिस्मृती ममैवाज्ञा' इति तेनैवोक्तम् । तस्माद्वेदऽप्यर्थपरत्वमव्याहतम् । अर्थविसोषपरत्वं तु न्यायादेवावगम्यते ।।
	ननु वाक्यस्यैकमेव प्रयोजनं, क्विचत् श्लेषादौ विवक्षावशेनानेकप्रयो जनकत्पनम् , तथाच स्वाध्यायस्य जपविनियोजकवाक्यानुसारेण जपरूपप्रयोजने विनियुक्तस्य विधिं विना कथमर्थपरत्वम् ? नचैवं जपविनियोजकवाक्यस्यापि जपे विनियुक्तस्य कथमर्थपरत्वमिति वाच्यम् ; एतद्वाक्यार्थज्ञानात् प्राकू जपविनियोगाप्रसक्त्या  अर्थपरत्वाविरोधात् , अनन्तरं चस्वव्याधातादेरेव नार्थपरत्वक्षतिरिति चेन्न; अध्ययनविधिवाक्यवदेवोपपत्तेरिति  दत्तोत्तरत्वात् । वाक्यस्य हि एकार्थपरत्वमेवौत्सर्गिकम् , न त्वे कप्रयोजनकत्वम् । किञ्च यंयं क्रतुमधीते तेनतेनेष्ट भवतीति वाक्येनतत्तत्क्रतुफलं तत्तत्प्रततिपादकभागाध्ययनेन सिध्यतीति प्रतीतेः वेदस्य विवक्षितार्थत्वमवगम्यते ।।
	किञ्च व्याकरणादीनां वेदाङ्गत्वं वेदार्थज्ञानद्वारेणैव नादृष्टाद्वारेति वेदस्यार्थपरत्वमवर्जनीयम् । किञ्चाध्ययनस्यार्थज्ञानकामाधिकारित्वे अन्योन्याश्रयः । यागादेः स्वर्गसाधनत्वे सिद्धे हि तदुपयोग्यर्तज्ञानकामना, ततस्तत्कामनानुवादेनाध्ययनविधिः अध्ययनविधौ च यागादेः स्वर्गसाधनत्व सिद्धिरिति ।
	किञ्च हितैषिभिरनुष्ठापितं बालाध्ययनं निष्फलं स्यात् । बालस्यार्थज्ञानकामनाविरहेणानधिकारिणा कृतत्वात् । कस्तस्याध्ययनाधिकार इति चेत् जीवनमेवेति ब्रूमः । नित्यकर्मणां जीवनादिकारकत्वात तदुपयुक्तार्थज्ञानहेत्वध्ययनस्यापि 
तदधिकारकत्वात् । नच सर्वदा तदनुष्ठानप्रसङ्गः; अध्ययनस्य संस्कारकर्मत्वात् तत्सिद्ध्या तन्निवृत्तेः आधानवत् । अपि चाध्ययनस्यार्थज्ञानकामाधिकारकत्वे अध्ययनं काम्यमेव स्यात् न नित्यमिति अध्ययनमात्रमशास्त्रीयं स्यात् । नचाध्ययनस्य नित्यत्वे उत्तरत्रोपयोगो न स्यादिति वाच्यम् ; स्वाध्ययस्याधययनविधिना अध्ययनसंस्कार्यत्वसिद्धौ संस्कृतस्य तस्य उत्तरत्रोपयोगाकाङ्क्षयां यथासंभवमर्थावबोधजपादानुपयोगेविरोधाभावात् । नन्वध्ययनस्य दृष्टार्थत्वात् अदृष्टामर्थज्ञानवेम फलमिति चेन्न ; अध्ययनमात्रसाधारण्येन जपादेरेवाध्ययनफलकत्वल्पनोनार्थज्ञानफलत्वल्पनानवकाशात् । ननु स्वाध्यायस्योद्देश्यत्वे स्वत्वमविवक्षितं स्यात् , तश्च कृत्स्नशाखाध्ययनविधिप्रसङ्ग इति चेन्न; तत्प्रसङ्गादेव स्वत्वविवक्षायां आवश्यकत्वादन्यथा अशक्यविधानप्रसङ्गात् । ननु उपयोक्ष्यमाणस्वाध्यायस्यैव संस्कारविधानात् न सर्वशाखाध्ययनप्रसङ्ग इति स्वत्वमविवक्षितमिति चेन्न, सर्वासामपि शाखानामुपयोग्यत्वात् । अभ्युदयहेतुवेदपारायणोपयोगसंभवात् ।।
	ननु अध्ययनानन्तरमधीत्य स्नायादिति स्नानविधानान्न तत्काले मीमांसावकाशः ; क्रमबाधपरसङ्गात् । नापि स्नानानन्तरं; दारद्रहणस्यैव कपर्तव्यत्वात् , नापि तदनन्तरम् ; अग्निहोत्राद्युपरोधप्रसङ्गात् ,  तस्मादर्थज्ञानपर्यन्तमेवाध्ययंन विधीयत इति चेत् , न; यदि सर्वथाऽनवकाशः तदा क्रतुविधिप्रसङ्गादिलभ्योऽवकाशोऽस्तु । अग्निहोत्रादिकर्मानुष्ठानस्य तत्प्रतिपादकवेदार्थज्ञानसाध्यतया ततः पूर्वमेव विचारावकाशात् । क्रमसय पदार्थर्मत्वाच्चद्ब्राधेन स्नानात् प्रागेव विचारावकाशः । वस्तुवस्तु नात्र क्रमो विवक्षितः , येन  तद्वाधः स्यात् । क्रमे ह्यत्र न विवक्षार्हः क्रमस्यैकप्रयोगान्तर्गतपदार्थधर्मत्वात् । एकप्रयोगश्चाङ्गाङ्गिभावापन्नानामेककर्माङ्गानां वा । नचात्र तथा संभवः । तस्मादानन्तर्यमेवात्र विवक्षितम् । न त्वव्यवहितानन्तर्यं , पूर्वकालमात्रे कत्वाप्रत्ययविधानात् , स्नात्वा  भञ्जीतेत्यादिवत् । ततश्च स्नानात्पूर्वमेव श्रवणावकशाः । गार्हस्थ्येऽपि नावकाशासंभवः ;  वक्तुरिव श्रोतुरप्यवकाशासंभवात् । अन्यथा विधेरर्थज्ञानपर्यन्तत्वेऽपि क्रमबाधप्रसङ्गोदुष्परिहरः ।।
	नह्यर्थज्ञानावच्छिन्नः गुरुमुखोच्चारणानुच्चारणात्मकक्रियासमवायो़ध्ययनशब्दार्थः । येन क्रमबोधो न स्यात् । किन्तु यागोदेः स्वर्गादिवत् साङ्गाध्ययनफलमर्थज्ञानम् । तथाच 
क्रमबोधोऽवर्जनीयः ।।
	नन्वध्ययनविधिरेव  स्वफलार्थज्ञानसिद्धये तदनुकूलविचारं प्रयुङ्क इति  चेन्न; न ह्यनुष्ठापकत्वं करौ प्रगृह्य कारयितृत्वम् , किन्तु चिकीर्षाप्रयोजकेच्छाविषयत्वम् , तच्च साध्यस्यैव साधनं प्रति स्यात् । आरादुपकारस्यापि परमापूर्वमेव तत्साध्यत्वात् अनुष्ठापकम् । अतोऽर्थज्ञानस्यैव विचारप्रयो जकत्वाम् ; न त्वध्ययनस्य तद्विधेर्वा ।।
	ननु गुणकर्मणो यत्फलं तदसिद्धौ न तद्विध्यर्थनिष्पत्तिः । अतस्तत्फलेऽपि विधेस्तात्पर्यमस्त्येव । अत एवावहननविधेः फलीभूतवैतुष्यनिर्वर्तकावहननावृत्त्यनुष्ठापकत्वमिष्यते । एवञ्च अध्ययनविधेः स्वारसिकगुणकर्मत्वानुसारेणैव अर्थज्ञानकामः अध्ययनेनैव स्वाध्यायं प्राप्तुयादित्यर्थाङ्गीकारात् गुणकर्माध्यनफलभूतार्थज्ञाननिवर्तकविचारानुष्ठापकत्वमध्ययनवि, धेर्युज्यत एवेति चेन्न, कर्मणां व्रीहीणां साधयत्वोपयोगिवैतुष्यनिवर्तकत्वावहननावृत्तौ तात्पर्यं व्रीहिविदेर्युज्यते । अर्थज्ञानं तु न कर्मणः ; स्वाध्यायस्यसाध्यत्वोपयोगिस्वाध्यायप्रप्त्यैव तत्सिद्धेः । अपि च अयं प्राप्तिगोचरः नियमविधित्वात् , अतो न प्रयोजकः , अप्राप्तांशपरिपूरणफलत्वेऽपि क्वचिदेव पर्योजकता स्यात् । सम्यङ््निरूपणे तदपि नास्ति । अप्राप्तांशपरिपूरणेन क्रत्वाद्यर्थमपेक्षितार्तज्ञानमात्रे अध्ययनस्य साधनत्वावगमात् नियमादृष्टसाध्यत्वावगमाच्च अन्यक्रत्वाद्यपेक्षितार्थज्ञासाधनताबुद्धिनिवृत्तेः । अध्ययनस्य लोकसिद्धसाधनताग्रहाणादेव प्रवृत्तिसंभवात् अध्ययनस्यापिनाध्ययनविधिरनुष्ठापकः विचारानुष्ठापकत्वं तु दूरत एव ।।
	एवं च नियमविध्यधीनव्याप्तिग्रहादेवेतरेषां साधनत्वबुद्धिनिवृत्त्यालोकासिद्धसाधनताग्रहादेव सर्वत्र प्रवृत्तिरित्यध्ययनविधेः कथञ्चिदपयध्ययनप्रयोजकत्वाभिप्रायोणाध्ययनस्य स्वविधिप्रयुक्तत्वमनुगृहीनं भगवता भाष्यकारेण - लिङ्गादपि श्रुतेः शीघ्रोपस्थितिकतया, तत एव तादर्थ्यावगमात् लिङ्गमनुवाद इत्यभिप्रायेण वा । तेनार्थकर्मत्वेऽपि प्रयोजनाभावात् तव्यप्रत्यस्वारस्य(भङ्गेनार्थरर्मत्वाङ्गीकारोऽपि निरस्तः । नहि सक्तुवद्विनियोगाभावो वा, तुलाभारादिहिरण्यानां भरणपदशक्तिर्वास्ति, येन सक्तून् जुहोति हिरण्यं भार्यमितिवत् स्वारस्य) भङ्गेनार्थकर्मता स्यात् । अस्ति हि स्वाध्ययस्य जपार्थज्ञानयोरुपयोगःशक्यं च 
स्वाध्यायाध्ययनम् ।।
	तदयं निर्गलितार्थः - बरह्मचर्याद्याश्रमविहितकर्मानुष्ठानहेतुभूतार्थावबोधार्थतया अध्ययनं पक्षतः प्राप्तमिति स्वाध्यायोऽध्येतव्य  इत्ययंनियमविधिरेव ।।
	नन्वर्थावबोधार्थतयाऽध्ययनस्य पक्षतः प्राप्तवपि स्वाध्यायधारणफलकाध्ययनस्याप्राप्तेः , अर्थज्ञानकामनारहितानां बालानां सर्वथा अप्राप्तेश्च, अपूर्वविधिरेवायमस्त्विति चेत् , नैवं ; वेदमेव जपेन्नित्यम् इत्यादिना जपविनियोजकवाक्येन स्वाध्यायधारणार्थाध्ययनस्यापि प्राप्तत्वात् । नचाधीत्यस्नायादिति वाक्येनाध्ययननियमसिद्धेरेतद्विधिवैयर्थ्यमिति वाच्यम् , तस्य स्नानेध्ययनानन्तर्यविधिपरत्वात् , अन्यथार्थद्वयविधाने वाक्यभेदप्रसङ्गात् ।।
	नचाध्ययनस्याधयापनिविधिनैव प्राप्तत्वात् विधिवैयर्थ्यमिति वाच्यम् ; तथापि कृत्स्नोपनीतानां अध्ययनासिद्धिप्रसङ्गात् । एकोपनीताध्यापनेनापि अध्यापनस्य तदुनुष्ठानसिद्धेः कृत्स्नोपनीताध्ययनसिद्धावपि स्वाध्यायसाधारणफलकाध्ययनस्य ज्ञानर्थफलकाध्ययनस्य वा तेन विनासिद्धेः तदुभयार्थत्वेनाध्ययनस्य विहित्वेनाधययनेनैव तुदभयं संपादनीयमिति नियमासिद्धश्च । तस्मान्नियमविधिरेवायमिति ।।
 इति श्रीवेदान्तविजयमङ्गलदीपिकायां अध्ययनविधेनर्थज्ञानपर्यन्तत्वभङ्गः ।
			-----   
