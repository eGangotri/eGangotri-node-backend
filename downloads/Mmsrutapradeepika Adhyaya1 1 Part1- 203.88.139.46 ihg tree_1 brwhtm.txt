।।श्रीः।।
श्रीमते रामानुजाय नमः ।
श्रीसुदर्शनभट्टारकविरचिता श्रीभाष्यव्याख्या
श्रुतप्रदीपिका ।
       ------ 
प्रथमाध्याये प्रथमः पादः ।।

अखिलभुवनजन्मस्थेमभङ्गादिलीले
विनतविविधभूतव्रातरक्षैकदीक्षे ।
श्रुतिशिरसि विदीप्ते ब्रह्मणि श्रीनिवासे
भवतु मम परस्मिन् शेमुषी भक्तिरूपा ।।

वरदं द्विरदाद्रिशेखरं कमलाया दयितं दयानिधिम् ।
सकलार्थिजनार्थितप्रदं प्रणमामि प्रणतार्तिहारिणम् ।।
      
वेदान्तसूत्रभाष्यार्थमाचार्योपासनाच्छ्रुतम् ।
तद्गिरा दीपिकेवाहं दर्शयिष्ये यथामति ।।

	प्रारिप्सितप्रबन्धस्याविघ्नपरिसमाप्तिप्रचयगमनार्थमिष्टदेवतोपासनलक्षणमङ्गलं श्रुत्याकुर्वन्नर्थं प्रतिपाद्यं संक्षेपतः श्रोतृबुद्धिसमवधानाय दर्शयति - अखिलेति । प्रथमेन पादेन प्रथमद्विकार्थसंक्षेपः, द्वितीयेन तूत्तरस्य । भवतीति भुवनं कार्यजातम् । कतिपयकारणचतुर्मुखादिव्यावृत्त्यर्थम् अखिलशब्दः । प्रायिकत्वनिवृत्त्यर्थं सकलेत्यनुक्तिः । अज्ञातं नास्ति इतिवदखिलेति व्यतिरेकोक्तिः । अकारोपक्रमत्वसिद्धये निखिलेत्यनुक्तिः । तस्य भगवद्वाचकत्वशक्तियोगात्तदविवक्षायामपि माङ्गलिकत्वमकारस्य । नञो मङ्गलेतरत्वं निषेध्यविशेषापेक्षया, न स्वतः । अत्र तु वैकल्यनिषेधेन पौष्कल्यपरत्वात् माङ्गलिकत्वमेव । जन्म त्रिविधम् । स्थेमा - अन्तर्यामिविष्ण्ववतारादिमुखेनैव करणीया विविधा स्थितिः । भङ्गः - नित्यनैमित्तिकप्राकृतरूपः । मोक्षस्य लयान्तर्भावेऽपि शास्त्रस्य 
प्रधानप्रयोजनतया विषयवत् पृथगेव वक्तव्यत्वादनेकार्थसाधारणेन शब्देन तमन्तर्भावयितुमयुक्तम् । अतो हि पूर्वाचार्याः पृथगूचुः - जगज्जन्मस्थितिध्वंसमहानन्दैकहेतवे जगदुद्भवस्थितिप्रणाश- संसारविमोचनादयः इति । आदिशब्देनानुप्रवेशनियमनधारणादि गृह्यते ;  प्रदेशान्तरे जगदुत्पत्तिस्थितिसंहारान्तः प्रवेशनियमनादिलीलम् इति स्वेनैव कण्ठरवेणोक्तार्थस्वीकारस्यैवोचितत्वात् । अप्रमेयोऽनियोज्यश्च इत्याद्युक्तप्रकारेण सापेक्षत्वादिव्युदासाय लीलाशब्दः । जनयितृत्वाद्यनुक्त्वा जन्माद्युक्तिरुपादानाभिप्राया ; बहु स्यां प्रजायेयेति इति हि श्रुतिः । लीलाशब्देन निमित्तत्वं द्योतितम् । अवाप्तसमस्तकामस्य व्यापारानुपपत्तिं परिहरतानेन लीलाशब्देन द्वितीयलक्षणार्थश्च सूचितः ।  अथ द्वितीयद्विकार्थं संक्षिपति - विनतेति । विनतरक्षापदाभ्यां तृतीयचतुर्थलक्षणार्थौ सूचितौ । विशेषेण नताः प्रह्वीभूताः उपासकाः ; तद्वैविध्यं तदुपर्यपि बादरायणः संभवात् इत्यादिवक्ष्यमाणप्रकारेण । भूताः ; भगवज्ज्ञानेन लब्धसत्ताकाः इति भावः ; अस्ति ब्रह्मेति चेद्वेद, सन्तमेनं ततो विदुरिति इति श्रुतेः । विनतभूतसंबन्धी व्रातो विनतभूतव्रातः । व्रातशब्देन आस्फोटयन्ति पितरः पशुर्मनुष्यः पक्षी वा इत्याद्यर्थोऽभिप्रेतः । रक्षा इष्टप्रापणानिष्टनिवारणलक्षणा । एकशब्दः प्राधान्यपरः अप्यहं जीवितं जह्याम् काममात्मानं भार्यांपुत्रं वोपरुन्ध्यान्न त्वेव दासकर्मकरम् इति ह्युक्तम् । सा प्रधाना दीक्षा यस्य तत्तथोक्तम् । दीक्षा- शब्देनावर्जनीयत्वं गर्भितम्; एतद्व्रतं मम इति हि तदुक्तिः ।
	 अथ शास्त्रोपोद्धातचतुःसूत्र्यर्थमाह - श्रुतीति । ब्रह्मणो मानशून्यत्वान्यमानकत्वव्युदासेन शास्त्रारम्भणीयता हि तदर्थः । श्रुतिशब्दः प्रमाणवैलक्षण्यं द्योतयति ;  श्रूयते नित्यमिति हि श्रुतिः । शिरःशब्देनानन्यपरभागोक्तिः । विदीप्तिः विशेषेण दीप्तिः ; अग्न्यादिरूपेणकर्माराध्यताया अपि वेदान्तावगतत्वं ब्रह्मणः स्वतोऽनन्तपुरुषार्थत्वं चाभिप्रेत्य विशेषेण दीप्तत्वमुक्तम् । ब्रह्मणीति सामान्यशब्दः । श्रीनिवास इति विशेषशब्दः । अत्र छागो वा मन्त्रवर्णात् इति न्यायोऽभिप्रेतः । श्रीनिवासशब्देन रूढितोऽवयवतश्च त्रिमूर्त्यैक्यसाम्योत्तीर्णत्वादिव्युदासो नित्यविभूतियोगश्च फलितः । परस्मिन्निति परमतः सेतून्मान इत्यत्र निर्णीतं प्राप्यत्वं विवक्षितम् । अथोपायोपेयात्मके प्रतिपाद्ये विनतपदसूचितमुपायांशं विशिनष्टि - शेमुषी भक्तिरूपेति । अत्रापि छागपशुन्यायोऽभिप्रेतः । पदद्वयेन धीकर्मसमुच्चयवाक्यार्थज्ञानमात्रोपायत्वव्युदासः । स्वनिकर्षाभिप्रायेणाह - ममेति । 
भवतु - फलान्तरादेतद्विषयोपायः स्वादुतम इति भावः । 
	एवं परमविषयो दर्शितः । प्रयोजनं चात्रातिसंक्षिप्तम् ।               अथ स्वग्रन्थस्यावान्तरविषयं स्वव्याख्येयस्य व्याख्येयान्तराद्वैषम्यं च वदन् संक्षिप्तं शास्त्रप्रयोजनं च विशदीकुर्वन् व्याख्यानान्तरेभ्यः स्वग्रन्थस्य वैलक्षण्यं च दर्शयन्नर्थात् गुरूपासनरूपं मङ्गलमाचरति - पाराशर्येति । 

पाराशर्यवचस्सुधामुपनिषद््दुग्धाब्धिमध्योद््धृतां
संसाराग्निविदीपनव्यपगतप्राणात्मसञ्जीवनीम् ।
पूर्वाचार्यसुरक्षितां बहुमतिव्याघातदूरस्थिताम्
आनीतां तु निजाक्षरैः सुमनसो भौमाः पिबन्त्वन्वहम् ।।

	व्यासस्यैव बादरायणत्वं श्रुतिसिद्धम् । जन्मतः प्रकर्षं च सूचयति पाराशर्यशब्देन । वचः- शब्दोऽर्थपर्यन्तः, वेदवित् इत्यत्र वेदशब्दवत् । वचसः सुधामिति निर्वाहे रूपकप्रकरणानौचित्यं सुधाशब्दामुख्यत्वं च । अमृतत्वहेतुत्वात् सुधात्वरूपणम् । पूर्वभागादप्यव्यवधानेन ब्रह्मप्रतिपादनरूपा सेत्यभिप्राय उपनिषच्छब्दः । उपनिषदां वेदसारत्वाभिप्रायो दुग्धशब्दः ; यथा आरण्कं च वेदेभ्य ओषधीभ्यो यथामृतम् इति । अब्धिशब्द आनन्त्यपरः । मध्यशब्देन सर्वश्रुतिमुख्यत्वमभिप्रेतम्, मध्यस्य सर्वप्रदेशानुगुण्यात् । अनेन स्वव्याख्येयस्य प्रमाणमूलता अवान्तरविषयश्च दर्शितौ । उद्धृतशब्देनातिनिम्नदेशनिमग्नोद््ग्रहणमभिदधता निःशेषार्थग्रहणं सूचितम् । परम  प्रयोजनमाह - संसारेति । संसारस्याग्नित्वं तापत्रयात्मकतया । तत्राप्यवान्तरभेदं विद्यालब्धेः  पूर्वं कदाचिदप्यनिर्वाप्यत्वं वैविध्यमनुपरतत्वं च द्योतयति विदीपनशब्दः । अनादिकालं बहुमुखश्रवणादिष्वन्यतमप्रकारेणालब्धपरमात्मानो व्यपगतप्राणाः । प्राणाः परमात्मा, प्राणमेवाभिसंविशन्ति इति श्रौतप्रयोगात् । संजीविनीम् इति परममोक्षहेतुत्वं विवक्षितम् । स्वग्रन्थस्य सत्संप्रदायमूलकतामाह - पूर्वेति । आर्थं गुरूपासनं चैतत्कीर्तनमुखेनात्र कृतम् । शंकरादिव्युदासाय पूर्वशब्दः । सुरक्षिताम् न परमुपदेशेन, ग्रन्थनिर्माणेनापीति भावः । तर्हि सा किमिति न प्रथितेत्यत्राह - बहुमतीति । बहूनां या मतयः तासां व्याघातो मिथो 
विरोधः, तेन दूरस्थिताम् । न यथावदप्रतिपत्तिमात्रम्, अन्यथा च प्रतिपत्तिरभूदिति भावः । तुशब्दः स्वग्रन्थवैषम्यपरः । सुधासमाख्यानुगुण्याय ममाक्षरैरित्यनुक्तिः ; गायत्र्यवयवामृताक्षरैरित्यर्थः । सुमनसः ;  सारासारविवेकादिविचक्षणाः । भौमाः ; अधीतसाङ्गसशिरस्कवेदाः श्रुतकर्ममीमांसा भूलोकवासिनः । देशकालान्तरादिषु वृत्त्यादिसाफल्यमिति भावः । पिबन्तु ; सुधापानवदस्य श्रवणाद्यपि सुखरूपम्  इत्यर्थः । अन्वहम् ; भोग्यतातिशयात् गभीरत्वाच्च ।

भगवद्धोधायनकृतां विस्तीर्णां ब्रह्मसूत्रवृत्तिं पूर्वाचार्याः
सञ्चिक्षिपुः । तन्मतानुसारेण सूत्राक्षराणि व्याख्यास्यन्ते।।1।।	
	पूर्वाचार्यग्रन्थाः प्रवर्त्यन्ताम् ; किं ग्रन्थान्तरनिर्माणप्रयत्नगौरवेणेत्यत्राह - भगवदिति । पूर्वाचार्यशब्दोऽत्र विवृतः । शङ्करादिभ्योऽपि ज्ञानाधिक्यपरो भगवच्छब्दः । द्रमिडाचार्यादिग्रन्थोऽतिसंक्षिप्तः । तन्मतानुसारेण ; न तु स्वोत्प्रेक्षया । सूत्राक्षराणि ;  प्रकृति प्रत्ययानुगुण्येन ; न तु यथाकथंचिद्योजयितव्यानीति भावः । व्याङ््भ्यामुपसर्गाभ्यामपेक्षितविस्तरानपेक्षितसंकोचौ विवक्षितौ । व्याख्येयं पदम्् उपादत्ते - अथेति । 
1 जिज्ञासाधिकरणम्	
अथातो ब्रह्मजिज्ञासा ।। 1-1-1।।
	अत्रायमथशब्द आनन्तर्ये भवति । अतःशब्दो वृत्तस्य हेतुभावे । अधीतसाङ्गसशिरस्कवेदस्य ... ब्रह्मजिज्ञासा ह्यनन्तरभाविनी ।।1।।	
	पूर्ववृत्ताप्रतिपत्तिरूपापवादेन प्रसिद्धिप्रकर्षस्याकिंञ्चित्करतया संशयविपर्ययौ स्त इति तद््व्युदासायाथशब्दं व्याचष्टे - अत्रेति । अथशब्द आनन्तर्य इति प्रतिज्ञा । भवतीति स्वारस्यं सूचितम् ।  अत्रायमिति तदपवादपरिहारः । अत्र; वेदोत्तरभागार्थविचारारम्भे । अनेन पूर्वभागार्थविचारस्य वृत्तत्वमाक्षिप्तम् । एवं ब्रह्मजिज्ञासापदसामर्थ्यसूचितम् अथ शब्दानुशासनम् इत्याद्यथशब्दादस्य व्यावृत्तिं सूचयता अयंशब्देन अतःशब्दशिरस्कत्वं दर्शितम् । अनेन वृत्तसामान्यस्यातः पदेनाभिधानं ज्ञापितम्, एतच्छब्दस्य प्रकृतवाचित्वस्वारस्यात् । एवं वृत्तविशेषाक्षेपकतत्सामान्याभिधायकपदद्वयसमभिव्याहारलब्धमथशब्दस्यानन्तर्यपरत्वमित्यर्थादुक्तं भवति । अतोऽथ मौनम् इत्यादिषु प्रकृतिप्रत्यययोर
नेकार्थसाधारण्यदर्शनादतःशब्दं व्याचष्टे - अत इति । अत्रायं भवति इत्यनुषङ्गः । अत्र भवति शब्दौ पूर्ववत् । अयम्; अथशब्दपूर्वकः ; प्रकृतिप्रत्ययस्वारस्यात् अथशब्दस्वारस्यात् ब्रह्मजिज्ञासापदसामर्थ्याच्चेत्यर्थः । न च अथातः शब्दार्थनिर्णयस्यान्योन्यसापेक्षत्वादन्योन्याश्रयः शङ्क्यः. तयोरानन्तर्यवृत्तपरत्वस्वारस्यस्य व्युत्पत्त्यवगततयान्योन्यानपेक्षत्वात् । अत्रेत्यादिसूचितं वृत्तं वर्तिष्यमाणं तयोर्हेतुहेतुमद्भावं च विवृण्वन् वर्तिष्यमाणस्यानन्तर्यं च घटयति - अधीतेति । साङ्गशब्देनाध्ययनस्यापातप्रतीतिहेतुत्वं द्योतितम् ; सशिरस्कशब्देन व्याख्यानपौर्वापर्यनिमित्तव्याख्येयपौर्वापर्यं भागद्वयस्यैकप्रबन्धत्वं कृत्स्नध्ययनं च; कर्मज्ञानब्रह्मजिज्ञासापदाभ्यां वृत्तवर्तिष्यमाणे ;  केवलशब्देन ब्रह्मज्ञानवैधुर्यम् ; अल्पास्थिरानन्तस्थिरशब्दाभ्यां हेतुहेतुमद्भावः ; अनन्तरभाविनीति पदेन अथातः शब्दद्वयफलितं हेतुपौष्कल्यं च । तस्मिन् सति हि फलानन्तर्यम् । अनन्तस्थिरफलशब्दो ब्रह्मविशेषणम् ; ब्रह्मजिज्ञासाया वा ; तस्यास्तथात्वं सद्वारकम् ।
ब्रह्मणो जिज्ञासा ब्रह्मजिज्ञासा । ब्रह्मण इति कर्मणि षष्ठी ; .........
कृद्योगा च षष्ठी समस्यते इति प्रतिप्रसवसद्भावात् ।।1।।
	अथैकपद्यहेतुभूतसमासार्थं निरूपयन् विभक्त्यन्तरव्यावृत्त्यर्थं व्यस्य निर्दिशति - ब्रह्मण इति । पञ्चमीमर्थान्तरशङ्कां च व्यपनुदन्नाह - ब्रह्मण इतीति ।  कुत इत्यत्र आह - कर्तृकर्मणोः कृतीति । कर्मत्वे सति विषयत्वं प्रयोजनत्वं च सिध्येदिति भावः  । सामान्यविध्यपेक्षया प्रतिपदविधेर्बलीयस्त्वेऽपि प्रतिपदे समासनिषेधात् परंपरासंबन्धस्यापि संबन्धसामान्यान्तर्भावेन ब्रह्मानुबन्धिनामुपायादीनामपि जिज्ञास्यत्वसिद्धेः सामर्थ्यात् ब्रह्मणः कर्मत्वाक्षेपाच्च सामान्यपरत्वमाशङ््क्याह - यद्यपीति । परिग्रहेऽपि इत्यत्र परिणा अनुबन्धिनां जिज्ञास्यतासिद्धिर्द्योतिता । कर्मार्थत्वसिद्धिः ; षष्ठ्या इति शेषः । आभिधानिकस्यैव ग्राह्यत्वादिति ; उपपदविभक्तिरपि कारकविभक्तिवत् कर्मणि द्वितीया इत्यादिवत् कर्तृकर्मणोः कृति इत्यादिशब्दानुशासनस्वारस्यादर्थवतीति भाष्यकाराभिप्रायः । एवकारेण विलम्बितधीहेत्वपेक्षया शीघ्रधीहेतोर्बलीयस्त्वमभिप्रेतम् । प्रधानस्याप्रधानानां च कर्मत्वाक्षेपादपि प्रधानस्याभिधानिकत्वमितरेषामाक्षिप्तत्वं च युक्तमित्यर्थः । समासनिषेधमाशङ्क्य परिहरति - न चेति । प्रतिप्रसवोऽपवादापवादः । अप्रयुक्तविभक्तेरनभिधायकत्वेऽप्यनुशासनाधीनलक्ष्यार्थविशेष निर्णयाय षष्ठी व्याख्याता । प्रातिपदिकेन विभ
क्त्यर्थलक्षणायां तु न केवलं योग्यतादि कारणम्, अनुशासनं चापेक्षितमिति तदनुसारेण व्याख्यातम् ।
	ब्रह्मशब्देन स्वभावतो निरस्तनिखिलदोषोऽनवधिकातिशयासंख्येयकल्याणगुणगणः पुरुषोत्तमोऽभिधीयत् । ... ... ... ... तापत्रयातुरैमृतत्वातय स एव जिज्ञासास्यः । अतः सर्वेश्वर एव जिज्ञासाकर्मभृतं ब्रह्म ।।2।।	अथ समस्तयोः पदयोः प्रथमपदमनेकार्थसाधारण्येन प्रसिद्धेः परैरन्यथा व्याख्यातत्वाच्च संशयविपर्ययौ स्त इति तद््व्युदासाय व्याचष्टे - ब्रह्मेति । परीत्य लोकान् इति श्रुत्यनुसारेण पुरुषोत्तम इत्युक्तम् । स्वेतरचिदचिद्विलक्षणत्वं तच्छब्दार्थः । स्वेतरान्यत्वं तृणादेरप्यस्तीति तद्व्यावृत्त्यर्थमुभयलिङ्गत्वेन वैलक्षण्यमाह - स्वभावतः इत्यादिना । निखिलेति बद्धादि व्युदासः । स्वभावतः इति मुक्तव्यावृत्तिः । सावधिकातिशयनित्यव्युदासाय अनवधिकातिशयशब्दः । प्रत्येकं तादृशा गुणा असंख्येयाः । एकस्य गुणस्य विधाभेदरूपगुणपु़ञ्जाभिप्रायो गणशब्दः । सत्यसंकल्पत्वान्तर्भूता हि वशित्वादयः । अभिधीयते ; मुख्यवृत्त्या बोध्यते । शब्दसामर्थ्यादर्थसामर्थ्यवशाच्च भगवत्परत्वं वक्तुं प्रथमं शब्दसामर्थ्यमुपपिपादयिषुरन्यत्र गौणत्वं हृदि निधाय ब्रह्मशब्दस्य गुणयोगतः प्रवृत्तत्वमाह - सर्वत्रेति । सर्वत्र प्रयोगेषु विषयेषु । ततः किमित्यत्राह - बृहत्त्वं चेति । अन्यस्यापि किं न स्यादित्यत्राह - स चेति । चः शङ्कानिवृत्तौ । कथमेवकारः ? अन्यत्रापि हि प्रयुज्यत इत्यत्राह - तस्मादिति । सर्वेषां मुख्यत्वं किं न स्यादित्यत्राह - अनेकेति । अनन्यथासिद्धप्रयोगो हि शक्तिकल्पकः । अत्र त्वन्यथासिद्ध इति भावः । नात्रानेकशक्तिक्लृप्तिप्रसङ्गः ; न चान्यत्रामुख्यत्वम् ; एकयैवावयवशक्त्या सर्वत्र मुख्यत्वादित्यत्राह - भगवदिति । पङ्कजशब्दस्योत्पलादिव्यावृत्ततामरसानुवृत्तपद्मत्ववत् प्रयोगविषयानुगततदविषयव्यावृत्तप्रवृत्तिनिमित्ताभावेनानेकशक्तिकल्पने प्राप्ते प्रयोगस्यान्यथासिद्धत्वात् पुष्कलप्रवृत्तिनिमित्त एव विषये मुख्योऽन्यत्रामुख्यश्च यथा भगवच्छब्दो निर्णीतस्तथा ब्रह्मशब्दोऽपीत्यर्थः । अथार्थसामर्थ्यमुपपादयति - तापेति । न हि कारागृहनिगलितो निगलमोचनाय याच्यः ; किंतु यच्छासनान्निगलनं तन्निवृत्तौ स एवेत्यभिप्रयन्ती तमेवम् इत्यादिश्रुतिरिहानुस्त्रियते । निगमयति - अत इति  ; अतः शब्दवशादर्थवशाच्चेत्यर्थः ।
	ज्ञातुमिच्छा जिज्ञासा । इच्छाया इष्यमाणप्रधानत्वात् ... ... ... मीमांसा
शास्त्रम् अथातो धर्मजिज्ञासा इत्यारभ्य, अनावृत्तिः शब्दादनावृत्तिः शब्दात् इत्येवमन्तं सङ्गतिविशेषेण विशिष्टक्रमम् ।।                      
	प्रकृतिप्रत्ययविभागेन द्वितीयं पदं व्याचष्टे - ज्ञातुमिति । इच्छायाःकार्यत्वे प्रतीतेऽपि स्नात्वा भुञ्जीत इतिवदप्राप्तेंऽशे विधिरित्यर्थः । सन्नन्तनिर्देशो विचारस्य रागप्राप्तत्वज्ञापनाय । तथाच धर्मजिज्ञासा इत्यत्रापि ज्ञानं विचाररूपं विधेयम् । विचारः कर्तव्यः इत्यन्यत्रोक्तेः । प्रमितिस्तु फलतया अर्थसिद्धा । मीमांसा हीयम् । इह-उपक्रमसूत्रे । अनेनास्य सूत्रस्य जिज्ञास्यविशेषपरत्वव्युदासः । आरम्भणीयत्वे सिद्धे हि जिज्ञास्य विशेषनिर्णयः । स चोत्तरत्र ईक्षतेर्नाशब्दम् इत्यारभ्य क्रियते । अथ वाक्यार्थं योजयति-मीमांसेति । पूर्ववृत्तादित्यादि प्रतिज्ञा । अन्यदुपपादकम् । पूर्वभागोपरितनभागशब्दाभ्यां व्याख्यानस्य क्रमनियमानन्वितभागाध्ययनात्मकत्वं दर्शितम् । तद्धेतुभूतं व्याख्येयस्य तथात्वं पूर्वं पदयोजनायामुक्तम् । उभयत्रोभयं वाच्यम् । ग्रन्थलाघवायैवमुक्तिः । तन्मतानुसारेणेति प्रतिज्ञां वृत्तिग्रन्थेन संवादयति -तदाहेति । कर्मचिन्तानन्तर्याक्षेपकर्मैकशास्त्र्यं च वृत्तौ दर्शयति - वक्ष्यति चेति । लक्षणम् अध्यायः । संहितम् एकव्याख्येयव्याख्यानरूपतया संबद्धमिति भावः । शारीरकं ब्रह्ममीमांसा ; जगच्छरीरकब्रह्मविषयत्वात् । षोडशलक्षणेन ; षोडशाध्यायेन । 
	शास्त्रैक्यप्रत्यनीकमर्थविरोधं प्रतिपाद्यभेदं प्रयोजनभेदं कर्तृभेदं चाशङ्क्याह - अत इति । अतः; एकव्याख्येयव्याख्यानरूपतया प्रबन्धैक्यसिद्धेः । प्रतिपिपादयिषितः ; प्रतिपादयितुमिष्टः, तात्पर्यविषय इत्यर्थः । देवतानिराकरणादिकं देवताज्ञानानपेक्षफलप्रदत्वरूपकर्मप्राशस्त्याद्यर्थान्तरपरम् ; न तु देवतानिरासादौ तात्पर्यम् । अन्यार्थं तु जैमिनिः परं जैमिनिर्मुख्यत्वात् इत्यादौ जैमिनेर्ब्रह्माभ्युपगमदर्शनादिति भावः । द्रव्यदेवतासामान्ये द्रव्यबलीयस्त्वमपि प्रमाणद्वारा, न स्वरूपतः । द्रव्यस्वरूपं हि प्रत्यक्षं हविस्स्वरूपं, धर्म एव हि शास्त्रगम्यः, देवतायास्तु स्वरूपं फलप्रदत्वमपि शास्त्रैकगम्यमित्याद्यनुसन्धेयम् । अतो विरुद्धार्थे तात्पर्याभावान्नार्थविरोधः । पूर्वोत्तरकाण्डाभिप्रायेण षट््कभेदवदध्यायभेदवदित्युक्तम् । अनेन प्रयोजनप्रतिपाद्यभेदौ परिहृतौ । षट््कद्वयचिन्तितप्रकृतिविकृतिरूपार्थतत्फलभेदस्य शास्त्रभेदकत्वाभावात् । कर्तृभेदपरिहारस्तु स्फुटतया नोक्तः । अस्ति हि वैयाकरणपूर्वोत्तरवृत्त्यादौ कर्तृभेदः । अस्त्वैकशास्त्र्यम् ; ब्रह्म
चिन्ता पूर्वं किं न स्यादित्यत्राह - मीमांसेति । संगतिविशेषाः वक्ष्यमाणाः - पाठक्रमः, चेतनानां त्रिवर्गे प्रथमं प्रावण्यरूपोऽर्थक्रमः, पदार्थवाक्यार्थभावः, दृष्टान्तदार्ष्टान्तिकभावः, उपजीव्योपजीवकभावश्च । एवं पौर्वापर्यनियामकसंगतिविशेषेण विशिष्टक्रमं क्रमविशेषवदित्यर्थः ।
	तथा हि - प्रथमं तावत् स्वाध्यायोऽध्येतव्यः इत्यध्ययनेनैव स्वाध्यायशब्दवाच्यवेदाख्याक्षरराशेर्ग्रहणं विधीयते । ... ... ... ... ... व्रतनियमविशेषयुक्तस्य चाचार्योच्चारणानूच्चारणरूपमक्षरराशिग्रहणफलमध्ययनमित्यवगम्यते ।।   
	ऐकशास्त्र्यकर्मविचारतदनन्तरभावि ब्रह्मविचारापेक्षोपयोगित्वेन अधीतसाङ्ग- सशिरस्क इति प्राक्् प्रतिज्ञातसाङ्गकृत्स्नवेदाध्ययनकर्तव्यतायां प्रमाणतया स्वाध्यायविधिमुपन्यस्यन् तस्यार्थज्ञानपर्यन्तत्वनिमित्तां ब्रह्मविचारानारम्भशङ्कां वादिविप्रतिपत्तिनिमित्तसंशयं च व्युदस्यति - तथाहीति । विधेरक्षरग्रहणपर्यन्तत्वे सिद्धे ह्यारम्भणीयत्वसिद्धिः । अन्यथा अधीत्य स्नायात् इत्यर्थज्ञाने कर्मशेषतया विनियुक्ते सत्यवहन्तव्यव्रीहिवत् ज्ञातव्यात्मनोऽपि कर्मशेषत्वात् अयमात्मा ब्रह्म इत्यात्मब्रह्मशब्दयोस्तुल्यार्थत्वाच्च कर्मसु कर्तृतयावक्लृप्तजीवस्वरूपपरा वेदान्ता इति तदतिरिक्ताप्रामाणिकेश्वरविचाररूपशास्त्रस्यानारम्भणीयतापत्तेः ।
	तत्र भाट्टाभिमतांश्चतुरोऽर्थान् गुरुकुमारिलानभिमतमेकं च संग्रहेण प्रतिजानीते - प्रथममिति । प्रथमं तावत् ; प्रथमत एव । प्राथम्योक्त्या शास्त्रान्तरेण साधनचतुष्टयसिद्ध्ययोगः फलितः । शास्त्रान्तराधिगमायोग्यदशापेक्षया प्राथम्यम् ; गर्भाष्टमोपनीतस्य ह्यध्ययनम् । अत एव अष्टवर्षम् इत्युक्तकालविशेषोऽप्युपनयनद्वाराध्ययनाङ्गमिति फलितम् । अनेनोपनयनस्याध्ययनाङ्गत्वं, स्वाध्यायविधिवाक्योपादानेनाध्ययनस्य  स्वविधिप्रयुक्तत्वम्, अध्ययनेन इति निर्देशेन संस्कारविधित्वम्, एवकारेण नियमविधित्वं च द्योत्यते । अक्षरराशिमात्रस्य स्वाध्यायशब्दवाच्यत्वव्युदासाय वेदाख्यशब्दः । वेदाख्येत्यनेन कृत्स्नाध्ययनस्य विहितत्वमप्यभिप्रेतम् । न हि वेदैकदेशः स्वाध्यायशब्दार्थः । नासावर्थावबोधनपर्यन्तो विधिरित्यभिप्रायेण अक्षरराशिग्रहणमित्युक्तम् । विधेरक्षरग्रहणपर्यन्ततया अधीत्याभिसमावृत्य अधीत्य स्नायात् इत्यत्रार्थज्ञानस्य कर्मशेषत्वाभावेन ज्ञातव्यात्मनोऽवहन्तव्यव्रीह्यादिवत् कर्मशेषत्वाभावेन कर्मसु कर्तुर्जीवादन्यस्मिन्प्रमाणसंभावनया तद्विल
क्षणेश्वरविचाररूपशास्त्रमारम्भणीयमिति फलितमित्यभिप्रायः । 
	अयं चार्थः अध्ययनमात्रवतः इति वक्ष्यमाणसूत्रार्थः प्रतिपत्तिसौकर्यायात्र दर्शितः ; प्राथम्यं साङ्गत्वं च नात्र प्रतीतम् ; अध्यापनविधिश्रवणात् ; तत्प्रयुक्तता च प्रतीयत इति शङ्कायामाह - तच्चेति । चः शङ्कानिवृत्तौ । किंरूपम् स्वतन्त्रोच्चारणरूपं परतन्त्रोच्चारणरूपं वा, सकृदुक्तिरूपम्, असकृदुक्तिरूपं वेत्यर्थः । कथम् ? किमङ्गकम् ? अष्टवर्षत्वमुपनयनद्वारा अध्ययनशेषम् । द्वादशाहेन प्रजाकामं याजयेत् इतिवदध्ययनश्रुतिः । न हि तत्र यजनं याजनविधिप्रयुक्तम् । अत्र ब्राह्मणम् इति द्वितीयाश्रुत्या माणवकशेषमुपनयनमन्तरङ्गत्वलिङ्गात् तद्गताध्ययनाङ्गम् । उपनीय इति क्त्वाश्रुतिस्तु विलम्बद्वयहता ; सा हि स्मृतिरनुवादरूपा च । अतः श्रुतेर्लिङ्गं प्रबलम् । न च कर्त्रभिप्रायफलात्मनेपदवशादुपनयनमुपनेतृगताध्यापनाङ्गमिति वाच्यम्, अकर्त्रभिप्रायार्थेन संमानन - इत्यादिसूत्रेणात्मनेपदस्य विहितत्वात् । कर्तर्येव फलान्वयः कर्त्रभिप्रायत्वमिति तन्निवृत्तौ फलस्योभयान्वयसंभवेनोपनयनफलस्य गुरुगतत्वसंभवादध्यापनाङ्गत्वमिति शङ्का च निरस्ता, अग्नीनादधीत इत्यत्र स्वरित इत्यादिसूत्रेण विहितेऽप्यात्मनेपदे फलस्योभयान्वयदर्शनात् । अतः कर्त्नभिप्रायत्वं न कर्तर्येव फलान्वयः ; किंतु फलस्य कर्त्रन्वयमात्रमिति तन्निवृत्तौ कर्तरि फलान्वयो न सिध्येदिति नाचार्ये फलान्वयः । न च चेतनद्वयानन्वयः कर्त्रभिप्रायत्वम् ऋत्विजोवृणीते इत्यत्र फलस्योभयत्रान्वयात् । न चाव्यवहितफलस्य कर्त्रन्वयः कर्त्रभिप्रायत्वमित्याचार्यकव्यवहितत्वादात्मनेपदाप्राप्तौ संमानन इत्यादिसूत्रेण व्यवहितफलस्य कर्त्रन्वयेऽप्यात्मनेपदं विधीयत इति व्यवहिताचार्यकनिष्पत्त्यर्थतयोपनयनस्याध्यापनाङ्गत्वं कर्त्रभिप्रायत्वविरोधीति वाच्यम्, उत्तरक्रतुविधीन् प्रत्याधानस्येवाध्यापनं प्रत्यङ्गत्वाभावेऽप्युपनयनस्य तदुपकारकत्वमात्रेणाचार्यकनिष्पादकत्वोपपत्तेः । अत उपनयनफलं नाचार्यान्वयीति न तदध्यापनाङ्गम् । 
	व्रतम्, उपाकर्मादि । नियमाः ; पद्यु वा एतत् श्मशानम् इत्याद्युक्तदेशकालभक्ष्याभक्ष्यादिनियमाः । अनेन उपदेशश्च इति पृथङ््निर्देशः श्रुतित्वस्मृतित्वविमतिसंमतिविभागात् । मासान््.... अर्धपञ्चमान् इत्यनेनाङ्गाध्ययनकालसिद्धिः । एवमङ्गविधिसहितप्रधानविधिना किं प्रतिपन्नमित्यत्राह - एवमिति  एवम् ; साङ्गे विधौ निरूपिते । सत्संतान इत्यादिकम् अभिजनविद्यासमुदेतम् इत्यादिसूत्रानुविधायि । आचार्योपनीतस्य ; 
गुरुविशेषणमुपनयनद्वारा माणवकार्थं यथा पक्षान्तरे माणवकविशेषणमन्यार्थमिति भावः । आत्मगुणाः ; अक्रोधादयः । व्रतनियमविशेषयुक्तस्येति दृष्टान्ततयोक्तिः । अनेन पदद्वयेन कथमित्याकाङ््क्षापूरणम् । उपरितनपदद्वयेन किंरूपमित्याकाङ््क्षा च शमिता, परतन्त्रासकृदुच्चारणरूपतासिद्धेः । आद्यत्वं च तेन सिद्धम् । आवृत्त्यश्रवणेऽपि दृष्टफलस्य चापरित्याज्यतयावघातादिवदावृत्तिसिद्धिः ।। 
	अध्ययनं च स्वाध्यायसंस्कारः, स्वाध्यायोऽध्येतव्यः इति स्वाध्यायस्य कर्मत्वावगमात् । ... ... ... प्रयोजनवतोऽर्थानापाततो दृष्ट्वा, तत्स्वरूपप्रकारविशेषनिर्णयफलवेदवाक्यविचाररूपमीमांसाश्रवणोऽधीतवेदः पुरुषः स्वयमेव प्रवर्तते ।।
	प्रथमं तावत् इत्यादौ प्रतिज्ञातं संस्कारविधिमुपपादयितुमाह - अध्ययनं- चेति ।  कुत इत्यत्राह - स्वाध्याय इति । स्वाध्यायस्य कर्मत्वावगमान्नापूर्वद्वारा पुरुषसंस्कार इत्यर्थः । सक्तून् जुहोति इतिवत् किं न स्यादित्याशङ््क्य तत्स्वरूपं शिक्षयति - संस्कार इति । ततः किमित्यत्राह - संस्कार्यत्वमिति ; न सक्तुवदनुपयुक्तमिति भावः । कुत इत्यत्राह -- धर्मेति; चतुष्टयकीर्तनेन वेदाख्यप्रबन्धस्यानुगतार्थश्च सूचितः । स्वरूपेणापि ; अर्थज्ञानानुष्टानाभ्यामृतेऽपीत्यर्थः । जपादिना स्वरूपेणापि ;  जप्यमानेनाक्षरराशिमात्रेणापीत्यर्थः । अनुष्ठानशेषं ज्ञानम दृष्टपर्यन्तो जपश्चाध्ययनसंस्कृतेनैव, न तु पुस्तकाद्यवगतेनेति नियमविधित्वं च सिद्धम् ।अर्थज्ञानपर्यन्तत्वं किं शब्दस्वारस्यात्, उतार्थानुपपत्त्येति विकल्पमभिप्रेत्य प्रथमं शिरः प्रतिवदन्नध्ययनविधिचिन्तनमुपसंहरति - एवमिति । व्रतानुप्रविष्टाननुप्रविष्टमन्त्राभिप्रायेण मन्त्रवदित्युक्तम् । अननुप्रविष्टाः शं नो मित्रः इत्यादयः । नियमाः ; पूर्वोक्ताः । अर्थज्ञानव्युदासाय मात्रशब्दः ; शब्दप्रतिपन्नमेतावत्, तत्र तात्पर्यं च पर्यवस्यतीत्यर्थः ; न ह्याधानवाक्यमुत्तरक्रतुविनियोगपर्यन्तम्, तद्वदिति भावः । 
	अथ विधेरक्षरग्रहणपर्यन्तत्वे स्वाध्यायस्यार्थपरत्वे मानाभावादविवक्षितार्थत्वं, विधेः पुरुषार्थपर्यन्तत्वाभावः, प्रवर्तकाभावान्मीमांसानारम्भणीयत्वं च स्यात् - इति त्रिविधानुपपत्तिमूलामर्थधीपर्यन्ततां  तन्निमित्तां ब्रह्मविचारारम्भशङ्कां च व्युदस्य, एकव्याख्येयव्याख्यानतया शास्त्रैक्यमपि दर्शयति - अध्ययनेत्यादिना । स्वभावतः इत्यादिना अविवक्षितार्थत्वपरिहारः । साक्षात्प्रयोजनपर्यवसानं त्वन्मतेऽपि न; परंपरया चेदस्मन्मतेऽप्यस्तीत्यभिप्रायेण प्रयोजनविरहं परिहरति प्रयोजनवदर्थशब्दः । स्वर्गमोक्षादिप्रयोजनव
न्तोऽर्था यज्ञोपासनादयः । पूर्वं श्रुतिस्वभावोक्तिः ; पश्चात् तन्निमित्तापातप्रतीतिः । आपातप्रतीतिसमयेऽपि प्रयोजनवत्तयैव प्रतीतिसिद्ध्यर्थं प्रयोजनवतोऽर्थानिति पुनः कीर्तनम् । तत्र हेतुः - गृहीतादिति ; साङ्गाध्ययनगृहीतादित्यर्थः ; अवगम्यमानान् दृष्ट्वा ; अवगतत्वं दृष्ट्वा । स्वरूपम् अङ्गी ; प्रकारः अङ्गम् । विशेषः पूर्वपक्षितरूपाद्वैषम्यम् । 
	व्याकरणादिव्यावृत्तं शास्त्रशरीरं विचारः । निर्णयः फलम् । स्वयमेवाधीतवेदत्वे सति पुरुषत्वाच्चेतनत्वाद्रागत एव प्रवर्तते, न तु विधिनेत्यर्थः । अनेन प्रवर्तकाभावादनारम्भः परिहृतः । श्रुतौ स्मृतौ चाध्ययनशब्दस्य तुल्यार्थतया प्राबल्यदौर्बल्यकल्पनमनर्थकम् । श्रुतिश्चास्ति - वेदमधीत्याभिसमावृत्य इति । रागप्राप्तस्यापि स्वोपयोग्यर्थार्जनादेरिव श्रवणस्यापि विधिरवसरप्रदः । क्त्वाप्रत्ययः समानकर्तृकत्वपूर्वकालत्वपरः, न त्वानन्तर्यपरः । स्नातकस्यापि श्रवणं घटते, श्रावयितुरिवावसरसंभवात् । न च उदकाहरणादिभिरनुष्ठानोपरोधः, अध्ययनविधिप्रयुक्तानां तन्निवृत्तौ निवृत्तेः । वित्तख्यात्यादि गुरोः फलम् । यावच्छ्रवणसमाप्ति हितैषिवचनादनुष्ठानोपपत्तिः । न च तर्हि मीमांसानैरपेक्ष्यम्, मूलजिज्ञासया स्वयं प्रतिपिपादयिषया च सापेक्षत्वात् । न च हितैषिवाक्यादनुष्ठानेऽपशूद्रनयविरोधः, न शूद्राय मतिं दद्यात् इत्यादिभिर्ब्राह्मणैस्तस्यानुपदेशात् ; क्रतुषु जप्यमन्त्रादीनां त्रैवर्णिकाधिकारोपनयनाङ्गकाध्ययनसापेक्षत्वाच्च । अतो रागतः प्रवृत्त्युपपत्तिः । वेदवाक्यविचाररूप- शब्देन व्याख्येयैक्याच्छास्त्रैक्यं च सिद्धमित्यभिप्रेतम् । 
	तत्र कर्मविधिस्वरूपे निरूपिते कर्मणामल्पास्थिरफलत्वं दृष्ट्वा ... ... तन्निर्णयफलवेदान्ताविचाररूपशारीरकमीमांसायामधिकरोति।।
	एवमस्तु , कथं पौर्वापर्यनियमः  इत्यत्राह - तत्रेति । निरूपिते ; कर्मस्वरूपमेव निरूपितम् । आवृत्तिविधानादिनाऽल्पास्थिरफलत्वं फलितमिति भावः । यद्वा कर्म निरूपितम्, न त्वाराध्यपरदेवता । तज्ज्ञाने सति हि फलानन्त्यमिति भावः । अन्नवानन्नादो भवति इत्यानुषङ्गिकफलव्युदासाय अमृतत्वरूप शब्दः । स्वाध्यायमीमांसाप्रयोजनवदर्थादिशब्दाः उभयभागसाधारणाः । उपनिषदादयस्त्वसाधारणाः । एवमैकशास्त्र्यं, पौर्वापर्यनियमः, ब्रह्मविचारारम्भणीयत्वं चेत्यर्थत्रयमुपपादितम् । 
	तथा च वेदान्तवाक्यानि केवलकर्मफलस्य क्षयित्वं ब्रह्मज्ञानस्य चाक्षयफलत्वं दर्शयन्ति ... ... पृथगात्मानं प्रेरितारं च मत्वा जुष्टस्ततस्तेनामृतत्वमेति 
इत्यादीनि ।।
	आपातधीजनकवाक्यानि सन्तीत्याह तथा च इति । यथा सूत्रं व्याख्यातं, तथा इत्यर्थः । क्षयिफलत्वपरवाक्योपादानं क्वचिन्निर्णीतार्थसंवाददर्शनादर्थान्तराणामपि श्रद्धेयत्वाय । लोक्यत इति लोकः फलम् । फलद्वाराऽन्तवत्त्वमुक्तम् । अन्तवत् इति वाक्यं केवलकर्मपरम्, अविदित्वा इति हि प्रकृतम् । ध्रुवफलासाधनत्वमाह - न हि  इति । ध्रुवं तत् इति वाक्यखण्डः । तदुपपादयति - प्लवा हि इति । इति कर्मफलक्षयित्वपराणि । अथोभयपरम् - परीक्ष्य इति । ब्राह्मणः ब्रह्म वेदः, तदधीत इत्यण्् । यः इत्यध्याहार्यः, सः इत्युक्तेः । अकृतः - परः पुरुषः ।  इतिरध्याहार्यः । एव इति नियमविधिः ।  श्रोत्रियम् - श्रुतवेदान्तम् । ब्रह्मनिष्ठम् - ब्रह्मसाक्षात्कारिणम् । शमदमौ श्रवणौपयिकतादात्विकावधानमात्रहेतू, न त्वत्यन्त बाह्यान्तरकरणविषयप्रावण्यत्यागः । स हि निरूपयिष्यते । अक्षरं सत्यं - स्वरूपतो गुणतश्चाविकारमिति चिदचिद््व्यावृत्तिः । प्रोवाच - प्रब्रूयात् । छन्दसि लुङ््लङ््लिटः इति विधौ लिट्् । अथानन्तस्थिरफलवाक्यानि । ब्रह्मवित् इति वाक्येनानन्त्यसिद्धिः । यतो वाचः इति हि प्रकरणम् । न पुनः इत्यादिकं मृत्युतत्कार्यनिवृत्तिपरम् । न रोगं नोत दुःखताम् इति हि न पश्यः इत्यनन्तरं श्रूयते । पश्य शब्दविषय उक्तः - तदेकं इति । स्वराट्् - अकर्मवश्यः । स हि स्वतन्त्रः । तमेवम् इत्युपायान्तरनिवृत्तिः । पृथक्त्वज्ञानस्योपायत्वं पृथक्् इति । जुष्टः - प्रीतिविषयीकृतः ।।
	ननु च साङ्गवेदाध्ययनादेव कर्मणां स्वर्गादिफलत्वं स्वर्गादीनां च क्षयित्वं ... ... ... तथैव धर्मविचारोऽपि कर्तव्य इति पश्यतु भवान् ।।
	उदाहृतवाक्यमात्रतृप्तश्चोदयति - ननु च इति । क्षयिफलत्वज्ञानाय हि कर्मविचारः । तत् साङ्गाध्ययनसिद्धमित्यनन्तफलेच्छोस्तदेव जिज्ञास्यमिति चोद्यम् । एवं तर्हि - उदाहृत वाक्यमात्रतृप्तोऽसि चेत् । कृत्स्नस्य ब्रह्मणोऽपीति भावः । सत्यम् इति । आपातप्रतीतावभ्युपगमः, विचारनैरपेक्ष्येऽनभ्युपगमः । अन्नवान् इत्याद्यवगताल्पास्थिर फलदाकाशप्राणादिशब्दैः तान्येवानुविनश्यति इत्यनित्यत्वादिभिश्च संशयाद्यनतिवृत्तिः । भवान् - अनुदाहृतास्पष्टार्थवाक्यान्तरजिज्ञासु । अक्षय्यं ह वै अपाम सोमममृता अभूम इत्यादिकं पूर्वभागेऽपि पश्येत्यर्थः । उदाहृतवाक्यैः तृप्तिश्चेत् उत्तरत्रापि स्यात् । अनुदाहृ
तैरतृप्तिश्चेत् पूर्वत्रापि स्यात् । सान्तानन्तादिविरुद्धार्थधीरुभयत्र तुल्येति विचार्यत्वमविशिष्ठमित्युक्तं भवति ।।
लघुपूर्वपक्षः । 
	ननु च ब्रह्मजिज्ञासा यदेव नियमेनापेक्षते, तदेव पूर्ववृत्तं वक्तव्यम् । ... ... ... अतो तत्प्रधानं शास्त्रम्, तदपेक्षितमेव पूर्ववृत्तं किमपि वक्तव्यम् ।। 
	इत्थं कर्मण फलद्वारा हानाय निरूप्यत्वमुक्तम् । अथ स्वरूपेणोपादानाय निरूप्यत्वमुपपादयितुं नियमेनानपेक्षितत्वमुखेन चोदयति - ननु च इति । प्रथम एवकारोऽपेक्षितद्वित्वव्युदासाय, द्वितीयस्त्वनपेक्षितस्य पूर्ववृत्तत्वव्युदासाय । ततः किमित्यत्राह - न धर्म इति । कुत इत्यत्राह - अधीत इति । वेदान्तमात्राध्यायिनस्तत्रैवाऽऽपातप्रतीतेरित्यर्थः । यद्वा कृत्स्नाध्यायिनोऽपि सुकृतवशात् उत्तरत्रापेक्षोत्पत्तेरिति । तदा अपेक्षितांशस्याप्यधीतत्वम् अधीत इति पदार्थः । शङ्कते - कर्म इति । प्रस्तावोद्गीथप्रतिहारोपद्रवनिधनाख्येषु सामावयवेषु द्वितीय उद्गीथः । उपासनस्य कर्माङ्गताप्रतीतिव्युदासाय आश्रय शब्दः । हेतुगर्भं पदमिदमशक्यत्वे ।  सोपालम्भं प्रतिवक्ति - अनभिज्ञ इति । प्रधानप्रतिपाद्यं ज्ञानं न वेत्सीत्यर्थः । तत्किमित्यत्राह - अस्मिन् इति ।  ज्ञातृज्ञेयज्ञानरूपो भेदः, अवान्तरभिदया- विविधः । सः अविद्याकृतः । अनवस्थापरिहारः अनादि शब्देन । आविद्यभेदर्शनहेतुकजन्मजरादिनिरसनीयत्वाय दुःखसागर शब्दः । मिथ्याज्ञानं - भ्रान्तिज्ञानम्, मिथ्याभूतज्ञानं वा । ज्ञाननिवर्त्यत्वायमिथ्यात्वोक्तिः । आत्मैकत्वविज्ञानम् - चन्द्रैकत्वविज्ञानं हि तद्भेदभ्रमनिवर्तकम्, न कर्म इत्यर्थ । क्व - न क्वापि  । ज्ञानोत्पत्तितत्साधनानुग्रहतत्फलेषु न क्वापीत्यर्थ, प्रत्युत - भेदवासनाहेतुत्वादिति भावः । उद्गीथादिधियामौपनिषदत्वात्, ब्रह्मविद्यापेक्षितास्तः ; अतः शारीरके तच्चिन्तनं साक्षात्सङ्गतमित्यत्राह - उद्गीथ इति । कुत इह चिन्तेत्यत्राह - ज्ञान इति । तुशब्दौ शङ्काद्वयव्यावर्तकौ । अतः इति । प्रासङ्गिकापेक्षितं न पूर्ववृत्तम्, किन्तु प्रधानापेक्षितमेवेत्यर्थः ।।
	बाढम् ; तदपेक्षितं च कर्मविज्ञानमेव ; कर्मसमुच्चितात् ज्ञानादपवर्गश्रुतेः । वक्ष्यति च, कर्वापेक्षा च यज्ञादिश्रुतेरश्ववत् इति । .. ... ... इति विभागो न शक्यते ज्ञातुम् । अतस्तदेव पूर्ववृत्तम् ।।
	अत्र भास्करीयाः प्राहुः बाढम् इति । सिद्धान्तिन इति च संप्रदायः, अङ्गत्वोपग
मसाम्यात् । पूर्वं तूचितं कर्म इत्यादेस्तद्ग्रन्थस्थत्वात् । बाढम् इति नियतापेक्षितस्य वृत्तत्वे संमतिः, न कर्मेत्यत्र विमतिः । किं नियतापेक्षितमित्यत्राह - तत् इति । त्वदनभिमतमेवेति भावः । कुत इत्यत्राह - कर्म इति । श्रुतिः च यज्ञेन इत्यादि । समुच्चयः - संबन्धमात्रम् । चः प्रतिपादकसमुच्चये । ततः किमित्यत्राह - अपेक्षिते च इति । पदार्थप्रतिपत्तौ न वाक्यार्थप्रतीतिरिति भावः । निगमयति अतः इति ।।
	समसमुच्चयवादिमतावलम्बनेन पार्श्वस्थः चोदयति - बाढम् इत्यादिना इति च निर्वाहः सांप्रदायिकः । तदा समप्रधानतयाऽन्वयः समुच्चयः विवक्षितः । श्रुतिः च विद्यां चाविद्यां च इत्यादिः । चः प्रतिपाद्यसमुच्चये । अङ्गभावं च वक्ष्यतीत्यर्थः । ज्ञानोत्पत्तेः प्रागङ्गभावस्य तदभ्युपगमात् । उपरि पूर्ववत् । यद्यपि यादवप्रकाशमते कर्मधियः पूर्ववृत्तत्वमनभिमतं, तथापि तदभिमतं कर्मण उभयथाऽपेक्षितत्वमुपजीव्य पार्श्वस्थेन चोदयित्रा पूर्ववृत्तत्वमापाद्यते इति निगमनग्रन्थाविरोधः ।।	
	नैतद्युक्तम् ; सकलविशेषप्रत्यनीकचिन्मात्रब्रह्मविज्ञानादेवाविद्यानिवृत्तेः । अविद्यानिवृत्तिरेव हि मोक्षः । ... ... ... कथमिव साधनं भवेत् ?	
	मृषावादी प्रतिवदति - नैतत् इति । कथमयुक्तत्वमित्यपेक्षायां, कर्मणोऽपेक्षितत्वे संभावितं कृत्स्नं प्रकारं दूषयिष्यन्, किं समुच्चयशब्देन समप्रधानतयाऽन्वयो विवक्षितः, उत समुच्चयशब्दस्य संबन्धमात्रपरत्वं विवक्षित्वा तेनाङ्गतया संबन्धोऽभिधित्सित इति विकल्पमभिप्रेत्य, प्रथमे शिरसि साध्यद्वित्वं साधनद्वित्वं च ग्रन्थद्वयेन व्युदस्यति - सकल इत्यादिना । सकलभेदाः - सजातीयविजातीय स्वगतभेदाः । तेषां प्रत्यनीकं - सर्पादीनां रज्जुवत् । मात्रचा व्यावृत्तिरूपभेदव्युदासः । कर्मसाध्याभिमतप्रतिबन्धनिवृत्तेर्ज्ञानसाध्यत्वस्य तमेव विदित्वाऽतिमृत्युमेति इत्यादिभिः प्रतिपादनान्न साधनद्वित्वमित्यर्थः । निवृत्तिरेव प्रतिबन्धे निवृत्ते नित्यप्राप्तस्य प्राप्तिर्नसाध्येति भावः । ततः किमित्यपेक्षायां कर्मणो मोक्षविरोधित्वं प्रत्युतविरुद्धमेव इति प्रागुक्तं विवृणोति - वर्ण इति । आदिशब्दो निषिद्धादिपरः । भेददर्शननिवृत्तिरूप इति - कारणाज्ञाननिवृत्तिः कार्याज्ञाननिवृत्तिगर्भेति तद्रूपत्वम् । कथमिव - न कथञ्चित् ।।
	श्रुतयश्च कर्मणामनित्यफलत्वेन मोक्षविरोधित्वं ज्ञानस्यैव मोक्षसाधनत्वं च .. ... ... ... तमेव विदित्वाऽतिमृत्युमेति इत्याद्याः ।।
	श्रौतोऽर्थो न तर्कबाध्य इत्यत्राह - श्रुतयश्च इति । पूर्वं वस्तुविरोध उक्तः । अनित्यफलत्वेन इति - फलद्वारा विरोधः । अन्तवत् इति बहूनां बहुकालानुष्ठितानामप्यन्तवत्त्वम् । तद्यथा इति फलद्वारा विरोधो दर्शितः । ज्ञानस्योपायत्वं, प्राप्तृप्राप्यभेदविरहः, प्रतिबन्धनिवृत्तेरेव साध्यत्वम्, उपायान्तरनिषेधश्च ब्रह्मवित् इत्यादिवाक्यैः सिध्यति । एवं तर्कानुगृहीतस्फुटार्थानेकश्रुत्यनुगुणार्था विद्यां चाविद्यां च इति श्रुतिरिति भावः ।।
	यदपि चेदमुक्तं, यज्ञादिकर्मापेक्षा विद्येति ... ... ... ... समाहितो भूत्वाऽऽत्मन्येवाऽऽत्मानं पश्येत् इति ।।
	अथ यज्ञादिश्रुतेर्विद्यायाः कर्मसापेक्षत्वपरतां व्युदस्यति - यत् इति । यज्ञादिकर्मापेक्षा विद्या इति वचनव्यक्त्या समप्रधानतया वाऽङ्गतया वा यत्कर्मापेक्षितमुक्तं, तद्भेदवासनाहेतुत्वात् सन्नन्तपदश्रवणाच्च मनःशुद्धिद्वारेणेच्छार्थमित्यर्थः । समसमुच्चयप्रतिपादकताव्युदासपरत्वे फलशब्दो मोक्षपरः । अङ्गत्वपरताव्युदासपरत्वे वेदनपरः । विविदिषन्ति इत्येतत् असिना जिघांसति इतिवत् स्यादिति शङ्कायां, प्रथममितिकर्तव्यतात्वेन ज्ञानोत्पत्त्युपायतां व्युदस्यति - विविदिषायाम् इति । शमादीनामेव निवृत्तिरूपशमादेः प्रवृत्तिरूपयज्ञादिभिर्विरोधान्न समुच्चय इति भावः । विविदिषन्ति इति शब्दस्वारस्यभञ्जकन्यायनिरीक्षणविलम्बेनातुल्यत्वात् न विकल्प इत्यभिप्रेत्य श्रुतिरेव इत्युक्तम् । क्त्वाश्रुत्या हि शीघ्रप्रतिपत्तिः । इच्छार्थमपेक्षितत्वेऽपि कथं कर्म त्यज्यते, शमादिः स्वीक्रियते ? इत्यत्राह - अन्तरङ्ग इति । कर्मापेक्षा ज्ञानस्येच्छाद्वारेण व्यवहिता ; उत्पन्नायामपीच्छायां ज्ञानोत्पत्तौ शमाद्यपेक्षितमिति तदन्तरङ्गमिति भावः ।। 
	तदेवं जन्मान्तरशतानुष्ठितानभिसंहितफलविशेषकर्ममृदितकषायस्य ... ... अर्थस्वभावादेवेदमेव पूर्ववृत्तमिति ज्ञायते ।।
	अथ विविदिषार्थं कर्मज्ञानं  पूर्ववृत्तं स्यादिति शङ्कां च व्युदस्यन् ज्ञानोत्पत्तौ करणत्वं व्युदस्यति - तदेवम् इत्यादिना । इदं संभवतीति निरस्यते, न त्वभ्युपेतमिति । एवम् - उक्तोपपत्तिभिः समुच्चयेन विकल्पेन चेतिकर्तव्यतात्वेऽनुपपन्ने इत्यर्थः । इच्छार्थं तज्ज्ञानस्यास्मिन् जन्मनि संपाद्यताव्युदासाय जन्मान्तरशब्द । अनेकजन्मसंसिद्ध्यपेक्षत्वेनेह जन्मन्यप्यनुष्ठेयत्वशङ्काव्युदासाय शतशब्दः । कार्यकल्प्यं हि कारणमिति भावः । स्वर्गादिप्रदस्य कथमिच्छार्थत्वमित्यत्राह - अनभिसंहित इति । मृदितकषायस्य - मृदितपापस्य । सदेव 
इति कारणवाक्यम् । सत्यम् इत्यादि शोधकम् । व्यावृत्तिवैशद्याय निष्कलम् इत्यादि । ऐक्यवाक्यम् अयमात्मा इति । तात्पर्यलिङ्गपुष्कलम् तत्त्वमसि इति । सामान्यतो विशेषतश्च ऐक्यसिद्धिः । वाक्यं करणं, न कर्मेत्यर्थः । निदिध्यासनविधिवैयर्थ्यमाशङ्क्याऽऽह - वाक्यार्थ इति । अवैयर्थ्यज्ञापनाय तानि शिक्षयति - श्रवणम् इति । विद्याप्रतिपादकानि - विद्यानिष्पादकानि इत्यर्थः । इति - समुच्चयाङ्गाङ्गिभावयोरनुपपन्नत्वात् । एवंरूपस्य - बन्धनिवृत्तौ कर्मानपेक्षवाक्यार्थज्ञानोपक्रमभूतस्य । तच्च किमित्यत्राह - तच्च इति । साधनचतुष्टयस्य वृत्तत्वे हेतुं वस्तुसामर्थ्यमाह - अनेन इति । नित्यानित्यविवेकान्नित्येच्छा अनित्यजिहासा च ; तदुपयोगीशमादिरिति कथमनेन विना जिज्ञासेति भावः । शमादिकं वृत्तमस्तु; कर्मचापेक्षितमस्त्विति शङ्कायामाह - अर्थस्वभावादेव इति । अयोगव्यवच्छेदहेतुरर्थस्वभाव एवान्ययोगव्यवच्छेदस्यापि हेतुरित्यर्थः । शमादिकं हि निवृत्तिरूपत्वात् कर्मप्रतिक्षेपकम् । कर्मणो भेदावलम्बित्वं, ज्ञानस्य कर्मानपेक्षत्वं चेति ज्ञानकर्मणोरर्थस्वभावौ गर्भितौ ।। 
	एतदुक्तं भवति - ब्रह्मस्वरूपाच्छादिकाविद्यामूलमपारमार्थिकं ... ... ... उक्तमेव साधनचतुष्टयं पूर्ववृत्तमिति वक्तव्यम् ।।
	कथं विशेषप्रत्यनीकेऽध्यासः ? कथं तन्निवृत्तौ कर्मानपेक्षा ? मनसः कथं मालिन्यनैर्मल्ये ? कश्चार्थस्वभावः ? इत्याशङ्कायामुक्तं सङ्कलय्यदर्शयति - एतदुक्तम्  इति । स्वरूपतिरोधेरध्यासः । भेददर्शनमेव, न सत्यं किमपि । तथा सति हि कर्मापेक्षा । ततः किं बन्धस्य ज्ञानमात्रनिवर्त्यत्वे इत्यत्राह - बन्धश्च इति । समूलः - अविद्याभेददर्शनसहितः । ज्ञानेनैव, न तु कर्मणा । न हि सर्पभ्रमनिवृत्तौ रज्जुधीः कर्मापेक्षा । एवं समुच्चयव्युदासः । अथ करणत्वं व्युदस्यति - निवर्तकं च इति । तस्य - कर्मानपेक्षस्य ; एतस्य - अद्वैतविषयस्य । तत्र हेतुः वाक्यजन्यत्वम् ; कार्यम् बन्धनिवृत्तिः । तर्हि कुत्रेत्यत आह - विविदिषायमेव इति । श्रुतिप्रतिपन्नायामेवेति भावः ।  स च कथमित्यत्राह - स च इति । नैवं श्रुतमित्यत्राह - इतीमम् इति । इमं प्रणाड्या उपयोगम् अभिप्रेत्य उक्तमित्यर्थः । प्रकृतमुपसंहरति - अतः इति । अतः हानार्थमुपादानार्थं च कर्मज्ञानस्यानपेक्षितत्वादित्यर्थः । अत्र व्याख्यातार आहुः -
बिरोधादप्रमाणत्वाच्चित्तशुद््ध्युपयोजनात् ।
ज्ञानमात्रस्य हेतुत्वश्रुतेः सामर्थ्यतोऽपि च ।।

शमाद्यङ्गकताम्रानान्न धीकर्मसमुच्चयः ।
श्रवणादिक्रमोन्निद्रवाक्यजा धीर्विमोचिका ।।इति।।
इति लघुपूर्वपक्षः ।
लघुसिद्धान्तः ।
	अत्रोच्यते - यदुक्तम् अविद्यानिवृत्तिरेव मोक्षः, सा च ब्रह्मविज्ञानादेव भवति इति, तदभ्युपगम्यते । अविद्यानिवृत्तये वेदान्तवाक्यैर्विधित्सितं ज्ञानं किंरूपमिति विवेचनीयम् ... ... तावन्मात्रेणाविद्यानिवृत्त्यनुपलब्धेश्च।।
	अस्मिन् पूर्वपक्षे सिद्धान्त उच्यत इत्याह - अत्र इति । साध्यसाधनद्वित्वनिरासमभ्युपगमेन प्रतिवक्ति - यत् इति । तर्हि कुत्र विमतिरित्यत्राह - अविद्या इति । किंरूपम् - कर्माङ्गकत्वार्हं मदुक्तं ज्ञानम्, उत तदनर्हं त्वदुक्तमिति साधनप्रकारविशेषे विमतिः । परमतं स्वमतं चाह - किं वाक्यात् इति । न तु परमतविकल्पः । त्वन्मतमयुक्तमित्याह - न तावत् इति । न तु दूष्यशिरसोरन्यतरदूषणम् । कुत इत्यपेक्षायां विधिवैयर्थ्यं हेतुमाह - तस्य इति । न हि व्युत्पन्नस्य शब्दश्रवणादर्थबोधो विध्यपेक्षः । प्रत्यक्षविरोधं च हेतुमाह - तावत् इति । इदं दूषणद्वयम् आपस्तभ्बेन चोक्तं - बुद्धे क्षेमप्रापणं, तच्छास्त्रैर्विप्रतिषिद्धम् ; बुद्धे चेत् क्षेमप्रापणमिहैव न दुःखमुपलभेत इति । उपासनध्रुवानुस्मृतिदर्शनभक्ति यावज्जीवानुवृत्तिनिष्क्रमणमार्गविशेषपरबहुशास्त्रविरोधः शास्त्रैरिति विवक्षितः । विशेषतः प्रतिषेधः विप्रतिषेधः ; प्रबलैः प्रतिषेधः, ? न तु समैरुपरोध इत्यर्थः ।।
	न च वाच्यम्-मेदवासनायामनिरस्तायां वाक्यमविद्यानिवर्तकं ज्ञानं न जनयति ... ... ... अतो वाक्यार्थज्ञानादन्यदेव ध्यानोपासनादिशब्दवाच्यं ज्ञानं वेदान्तवाक्यैर्विधित्सितम् ।।
	अनयोः परिहारद्वयं परोक्तमनूद्य निरस्यति - न च इति । इदानीमुत्पद्यमानज्ञानव्यावृत्त्यर्थमाह - अविद्यानिवर्तकम् इति । पश्चादपि तत् वाक्यतश्चेदद्यैव ततस्तत् स्यादित्यत आह - भेद इति । व्यासादीनामपि ज्ञानानुदयवादः श्रोतृधियो दुरारोह इति बाधितानुवृत्तिमाह - जातेऽपि इति । सर्वमूलाविद्यैक्यात् सर्वस्य इत्यक्तम् । न दोषाय - मूलाज्ञानानिवर्तकत्वं न दोषाय । तर्हिबन्धकं स्यादित्यत्राह - अनिवृत्तमपि इति । छिन्नमूलत्वेन - छिन्नाविद्याख्य
मूलत्वेन । श्रवणादेर्वाक्यार्थज्ञानोपयोगाच्छास्त्रविरोधपरिहारश्च अर्थात् सिद्ध इत्यभिप्रेतम् । अनुत्पत्तिपक्षं दूषयति - सत्याम् इति । न्यायानुगृहीतव्युत्पन्नपदपङ््क्तिरूपं वाक्यम् सामग्री । प्रतिबन्धकस्थित्या तद्वैकल्यमाशंक्याह - सत्यामपि इति । बाधकोत्पत्तौ बाध्या वासना न प्रतिबन्धिकेत्यर्थः । बाधितानुवृत्तिं दूषयति - सत्यपि इति । भवता - कृत्स्नमिथ्यात्ववादिना । भवता इत्यभिप्रेतं विवृणोति - भेद इति । ऐक्यज्ञानोदयेऽपि किं वासना स्थिता, उत तन्निवृत्तावपि भेदधीरिति शिरोद्वये प्रथमं दूषयति - ज्ञानोत्पत्तावपि इति । स्वयं नाशे तत्क्लृप्तिभ्रमस्तस्यापि तथेति भावः । द्वितीयं दूषयति - वासना इति । छिन्नमूलम् - छिन्नवासनाख्यमूलम् । बालिशभाषितम् इति । मुक्तिर्विना ज्ञानेन स्यात्, तच्च श्रवणादिभिर्विना स्यात्, विनाऽपि अविद्यया जगद्भ्रमः स्यात्, सा च विनाऽधिष्ठानेन स्यात् इति भावः । तर्हि कथं द्विचन्द्रज्ञानानुवृत्तिरित्यत्राह - द्विचन्द्र इति । तिमिरं पारमार्थिकं, न मिथ्या इति तस्य ज्ञानाबाधितत्वात् । तर्हि उपदेशवैयर्थ्यमित्यत्राह - प्रबल इति । ऐन्द्रजालिककृतभयादिव्युदासाय प्रबल इत्यादिपदम् । याथार्थ्यापरोक्ष्या-   र्थंप्रवृत्तिद्वारा वा सार्थत्वम् । एवं परपक्षे बाधकस्थितौ बाध्यस्थितिरहेतुककार्योदयश्च, स्वपक्षे तदुभयाभाव इति वैषम्यं दर्शितम् । सिंहावलोकितकेनानुत्पत्तिं दूषयति - अपि च इति । अदृष्टद्वारा चेन्निवर्त्यं सत्यं स्यादिति दृष्टद्वारा निवर्त्यत्वे दूषणमिदम् । अतः पारिशेष्यान्मुक्त्युपायज्ञानं वाक्यार्थधियोऽन्यदित्याह -अतः इति ।।
	तथा च श्रुतयः - विज्ञाय प्रज्ञां कुर्वीत, अनुविद्य विजानाति ... ... ... यस्तद्वेद यत् स वेद स मयैतदुक्तः इत्यत्र , अनु म एतां भगवो देवतां शाधि यां देवतामुपास्से इति ।।
	तथा च इति । न परं पारिशेष्यादवगम्यते, श्रूयते चेत्यर्थः । उपसर्गविशेषसन्विधिप्रत्यय योगायोगेऽप्यैकार्थ्यज्ञापनार्थं सामान्यशब्दानां छागपशुन्यायाद्विशेषपर्यवसानज्ञापनार्थं चानेकवाक्योपादानम् । निचाय्य - चायृ दर्शने । इति शब्दः स्वरूपे ; एवं शब्द उपसर्गयोगादिप्रकारे । प्रज्ञां कुर्वीत इत्यादिषु ज्ञानमात्रं विधेयं प्रतीयते, न ज्ञानविशेष इत्यत्राह - अत्र इति । अत्र - उदाहृतवाक्यसमुदाये । आदिशब्दात् आत्मानं ध्यायथ इत्यादेः ग्रहणम् । छागपशुन्यायात् ध्यानरूपविशेषे पर्यवसानमित्यर्थः । तर्हि ल्यबन्तपदाभ्यां अन्वेष्टव्यः इत्यनेन च किमुच्यत इत्यत्राह -वाक्यार्थ  इति । सामान्यशब्दः श्रवणादौ विशेषे पर्यवस्येदित्यत्राह - श्रोतव्यः इति । श्रवणादिपर्यवसाने विध्यानर्थक्यादप्राप्तस्य  ध्यानस्य विधेयत्वमाह - तस्मात् 
इति । उक्तार्थस्य सौत्रतामाह - वक्ष्यति इति ।  सूत्रार्थमाह - तदिदम् इति । तृतीयलक्षणावसाने प्रकृतं श्रुतिषु सामान्यशदोक्तं वा तदिदम्  इत्युक्तम् । हेतुमाह - विदि - इति । स्थलत्रयमुदाहरति - मनः इति । न स इत्यादौ व्यवधानाभावन्न अत्र शब्दः । अत्रादौ चोपासिः श्रुतः, अथ योऽन्यां देवतामुपास्ते इति । क्वचिदादौ, क्वचिदाद्यन्तयोः, क्वचिदन्ते च विशेषशब्दः । क्वचिदन्ते, क्वचिन्मध्ये, क्वचिदादौ च सामान्यशब्दः इत्युदाहरणत्रयविभागः । इदं वाक्यं रात्रिसत्र वाक्यवत् द्रष्टव्यम् । तत्र हि विधिवाक्यनिर्दिष्टा रात्रीः अर्थवादे य एता रात्रीः इत्यनूद्य फलत्वेन प्रतिष्ठा समर्प्यते । तद्वदत्रापि विधिवाक्य- निर्दिष्टमुपासनमर्थवादे य एवं वेद इति विदिनाऽनूद्य, तत्फलत्वेन भाति च इत्यादिना भानतपने समर्प्येते । यस्तत् इति ।  यः - वेदिता रैक्वः ; यत् -वेद्यं ब्रह्म ; सः - एतच्चोभयं तवोक्तमित्यर्थः । मे अनुशाधि इत्यन्वयः । कस्मिंश्चित् प्रकरणे सामान्य- शब्दनिर्दिष्टस्य तत्तुल्यप्रकरणान्तरे विशेषशब्देनोक्तिः प्रागुक्ता । एकैकस्मिन् प्रकरणे व्यतिकरेणोक्तिरत्रोक्ता । एतत् द्वयमपि सूत्रे पूर्वत्र च हेतुतया विवक्षितम् ।  एकत्रोक्तिर्लाघवाय । तदिदम् इत्यादि सूत्रव्याख्यानम् । न चेत् अपवर्गोपायतया विधित्सितं ध्यानम् इत्युच्येत्, न तु वेदनमिति । अन्यथा श्रृङ्खलितोक्तिप्रकरणवैरूप्यात् ।।
	ध्यानं च तैलधारावदविच्छिन्नस्मृतिसन्तानरूपम् - ध्रुवास्मृतिः । ... ... ... ... ... ...  उपासनं स्यात् ध्रुवानुस्मृतिर्दर्शनान्निर्वचनाच्च इति तस्यैव वेदनस्योपासनरूपस्यासकृदावृत्तस्य ध्रुवानुस्मृतित्वमुपवर्णितम् ।।
	पूर्वप्रकृतध्यानं विशिनष्टि - ध्यानं च इति । स्मृतीनां ध्रुवत्वं विजातीयस्मृत्यव्यवधानम् । अपवर्गोपायत्वश्रवणात् - निदिध्यासितव्यः इत्यादिविहितध्यानमेव ध्रुवा स्मृतिः इत्यत्र फलैक्यादवगतमित्यर्थः । कतिपयविशेषं प्रदर्शयतः  सूत्रकृतोऽभिप्रेतं विशेषान्तरमाह - सा च इति । समानाकारत्वम् - विशदावभासरूपत्वम् । कुत इत्यत्राह भिद्यते इति । हृदयग्रन्थिः - अज्ञानम्; यद्वा हृदयः - हृद्गतः आत्मा,तस्य ग्रन्थिः - प्रकृतिसंबन्धः । उपायफलानुभवदशासाधारण्यात् प्रागविवृतस्य द्रष्टव्यः इति पदस्यार्थमाह - एवम् इति । एवं च सति -निर्णायकवाक्यान्तरे सति इत्यर्थः । कथं स्मृतेर्दर्शनरूपतेत्यत्राह भवति इति । वृक्षे वृक्षे च पश्यामि  इतिवदिति भावः । अथमर्थः सूत्रतात्पर्यज्ञैरप्युक्त इत्याह - वाक्य इति । प्रपञ्चितम् - पूर्वपक्षसिद्धान्तरूपेणेत्यर्थः । तद्विषये श्रवणात् - व्यतिकरप्रयोगादिनेत्यर्थः । 
वाक्यं व्याचष्टे - सर्वासु इति ।  न परं छान्दोग्य इति भावः । मोक्षसाधनतया विहितम् इति अर्थान्तरधीश्रवणादिव्युदासः । उक्तार्थस्य पूर्वपक्षत्वशङ्काव्युदासायाह - सकृत् इति । सिद्धम् - सिद्धान्तः । द्वित्रावृत्तिमात्रव्युदासाय असकृत् - शब्दः । सूत्राभिप्रेतस्य वाक्ये कण्ठोक्तिं दर्शयति - उपासनम् इति । तस्यैव - मोक्षसाधनस्यैव । उपासनशब्दवाच्यत्वादसकृदावृत्तत्वम् ।।
	सेयं स्मृतिर्दर्शनरूपा प्रतिपादिता । दर्शनरूपता च प्रत्यक्षतापत्तिः । ... ... ... ... ... प्रियो हि ज्ञानिनोऽत्यर्थमहं स च मम प्रियः इति च ।। अतः साक्षात्काररूपा स्मृतिः ... ... तेनैव लभ्यते पर आत्मेत्युक्तं भवति ।।
	वाक्यकृतोऽप्यभिप्रेतं विशेषान्तरं प्रागस्मदुक्तमित्याह - सेयम् इति । वाक्यकारेणैव तुल्यन्यायतयाऽर्थादुक्तमिति वार्थः । सेयम् - असकृदावृत्ता ध्रुवा च । दींर्घदर्शी इतिवत् दर्शनशब्दस्य धीसामान्यपरत्वं मा भूदित्याह - दर्शन इति । प्रत्यक्षसमानाकारतापत्तिरित्यर्थः । श्रोतव्य इत्यादिधीविशेषान्तरवाचिपदैः समभिव्याहारात् द्रष्टव्य इत्यस्यापरोक्ष्यरूपधीविशेषपरत्वमेव न्याय्यमिति भावः । विशेषान्तरपरा श्रुतिरस्तीत्याह - एवम् इति ।  एवम् - सामान्यविशेषनयादिति भावः । प्रवचनम् मननम् ; कारणे कार्योपचारः । अत्र कथं स्मृतेर्विशेषितत्वं, ध्यानादेरनुपायत्वमेव प्रतीयत इत्याशङ्कायां प्रथमप्रतीतमर्थमाह - अनेन इति । न पृथिव्यामग्निः चेतव्यः इतिवदिति केवलशब्दस्य भावः । ततः किमित्यपेक्षायां लोकनीर्तिं दर्शयति - प्रिय इति । ततोऽपि किमित्यत्राह - यस्य इति । यस्य उपासकस्य; अयम् - परमात्मा । परमात्मविषयप्रीतिमत एव तत्प्रीतिविषयत्वमित्यत्र मानतया प्रियतमत्वकार्यवरणविवरणाय स्मृतिमर्थपूर्वकं दर्शयति - यथा इति । अयम् - भगवति प्रीतिमान् । सततयुक्तानाम् - आशंसायां क्तः । तद्विवरणायाह - प्रियो हि इति । लोकस्मृत्यनुगृहीतश्रुत्या ध्रुवानुस्मृतेर्विशेषितत्वं दर्शयति - अतः इति । स्मर्यमाणात्यर्थप्रियत्वेन - अर्थेनैव विशेषो हि निराकारतया धियाम् इति भावः । अत्यर्थप्रिया -अत्यर्थानुकूला ।।
	एवंरूपा ध्रुवानुस्मृतिरेव भक्तिशब्देनाभिधीयते, उपासनपर्यायत्वात् भक्तिशब्दस्य । ... ... ... ...  पुरुषः स परः पार्थभक्त्या लभ्यस्त्वनन्यया इति ।।
	तर्हि कथं भक्तेरुपायत्वोक्तिरित्यत्राह - एवम् इति । सेवा भक्तिरुपास्तिः इति हि 
नैघण्टुकाः । बहुश्रुत्यैकार्थ्यान्मोक्षोपायवेदनस्य भक्तिरूपत्वमुपपाद्य, अथ श्रतिस्मृत्यैकार्थ्यादेव तदुपपादयति - अत एव इति । अतः -भक्तिरूपोपासनस्य मुक्त्युपायवेदनत्वात् । यस्मात् परं नापरम् महान् प्रभुर्वै पुरुष इति पूर्वापरावगतभगवत्परो मध्यस्थशिवशब्दः पुरुषसूक्तैकार्थ्यादिति ज्ञापनाय श्वेताश्वतरवाक्यमुपात्तम् । उपायान्तरनिषेधकण्ठोक्त्या ततो मां तत्त्वतः इति वाक्यार्थनिश्चायकतया ज्ञानदर्शनप्राप्तीनां भक्तिसाध्यत्वकण्ठोक्त्या नाहं वेदैः इत्युदाहृतम् । विषयैक्यप्रत्यभिज्ञया तदुपायैक्यमिति ज्ञापनाय पुरुषः स परः इत्याद्युपात्तम् ।।
	एवंरूपायाः ध्रुवानुस्मृतेः साधनानि यज्ञादीनि कर्माणि इति यज्ञादिश्रुतेरश्ववत् ... ... ... ... एवंनियमयुक्तस्याऽऽश्रमविहितकर्मानुष्ठानेनैव विद्यानिष्पत्तिरित्युक्तं भवति ।।
	एवमस्तु, ततः किं कर्मसापेक्षत्वस्येत्यत्राह - एवंरूपाया इति । एवंरूपायाः - उक्तानेकविशेषणविशिष्टायाः । तत्तदवस्थाभेदः कर्मसाध्य इति भावः । ध्रुवानुस्मृतेः - न तु विविदिषाया इत्यर्थः । परमसाध्येच्छोरेवावान्तरसाध्ये प्रवृत्तेः, वेदनेच्छोरेव तदर्थेच्छार्थमनुष्ठानमित्यात्माश्रय इति भावः । अभ्युपेत्याह- यद्यपि इति । तदुत्पत्तये - विविदिषोत्पत्तये । विद्यायाः कर्मणश्च यावज्जीवानुवृत्तावाश्रम शेषस्य विद्याङ्गत्वे च सूत्राणि दर्शयति - वक्ष्यति च इति ।।
	अथाप्रमाणतां शमादिविरोधं च परिजिहीर्षन्नाह - वाक्य इति । ध्रुवानुस्मृतेः इत्यनेन वाक्यस्थतच्छब्दो व्याख्यातः । केवलस्य यज्ञादेः शमादेश्च व्युदासाय एवकारः । इतरेतरयोगे द्वन्द्वः ; तेन विकल्पव्युदासः । स हि प्रतीत्यनुष्ठित्यपूर्वफलानां पाक्षिकबाधैरष्टदोषः । संभवः - युक्तिः ।  निर्वचनम् - आगमः । के पुनस्ते ? कथं च शमाद्यविरोधः ? इत्यत्राह - विवेक इति ।  इतिः भाष्योक्तिः, अत्र इत्यादिश्च । विषयानभुक्त्वा स्थातुमशक्तिर्येन स विकारः अभिष्वङ्गः । अनभिष्वङ्गेन क्रोधाद्यभावश्च फलितः । कामाद्धि क्रोधः । आरंबणम् - आलंबनम्, शुभाश्रयः । नात्र साध्याविशिष्टता, कालान्तरसंशीलनस्य योगोपकारकत्वात् । भाष्यकारः - द्रमिडाचार्यः । अतः सर्वं निर्वचनं तेन दर्शितमिति विज्ञायते । स्मार्तम् इति । श्रौतस्य अथ मुनिः इत्यस्यास्फुटार्थत्वात् स्फुटार्थंस्मार्तं दर्शितम् । शक्तितः -न ह्यशक्यं विधीयते । ब्रह्मविदाम् - न तु ब्रह्मवि
विदिषूणाम् । क्रियाशब्दविवरणमाह - तमेतम् इति । अभिध्या - परकीये स्वत्वबुद्धिः, परकृतापकारानवरतस्मरणं वा, निष्फलचिन्ता वा । आदिशब्दः अमानित्वमदंभित्वमहिसा क्षान्तिरार्जवम् इत्याद्यार्जवादिपरवाक्यपरः । शोकवस्तु - शोकनिमित्तं वस्तु । आदिशब्देन भयनिमित्तं वस्तूक्तम्। अतीतागाम्यनिष्टज्ञाननिमित्तचित्तविकारौ शोकभये । च शब्दो भिन्नक्रमः । तज्जं च - बन्धुजनदैन्यदर्शनजं च दैन्यमित्यर्थः । अभास्वरत्वम् - स्वप्रवृत्त्यक्षमत्वम् - दैन्यशब्दविवरणं ; भास्वरत्वविरोधीति दैन्यविशेषणम् वा । यद्वा भिन्नवाक्यतया योजनीयम् - देशकालवैगुण्याच्छोकवस्त्वाद्यनुस्मृतेश्च जनितमभास्वरत्वं मनसोऽवसादः । किमुक्तं भवतीत्यत आह - तज्जं दैन्यम् इति । देशकालवैगुण्यादिजनितं मनसो दैन्यम् अवसादः इत्युक्त भवति । अवसादलक्षणमात्रं वाक्योक्तम् । तद्विपर्ययः इति तु भाष्यम् । बलं - मनोबलम् । तद्विपर्ययजा इति । देशकालसाद्गुण्यातीतानागतप्रीतिनिमित्तवस्तुज्ञानादिजा । उद्धर्षलक्षणेन तद्विपर्ययः फलित इति नोक्तः । कथं स्वाध्यायशौचसन्तोष इत्यादिषु योगाङ्गतयोक्तस्य सन्तोषस्य हेयत्वमित्यत्राह - अति इति । पदेषु व्याख्यातेषु  वाक्यार्थमाह - एवम् इति । प्रवृत्तिनिवृत्तिरूपताविभागात् पृथङ््निर्देशः । त्वदभिमतेनैवेति एवकाराभिप्रायः । अविहितनिषिद्धकाम्यनिवृत्तिरूपशमादेः विहितप्रवृत्तिरूपयज्ञादेश्च विरोध इत्यभिप्रायः ।।
	तथा च श्रुत्यन्तरम् - विद्यां चाविद्यां च यस्तद्वेदोभयं सह । ... ... ... ... ब्रह्मविद्यामधिष्ठाय तर्तुं मृत्युमविद्यया ।।इति।।
	मानं च दर्शितम् । अथ स्वमते श्रुत्यन्तरं च प्रमाणयन् शङ्करयादवप्रकाशमतयोजने च व्युदस्यन् विद्यां च इति श्रुतिमुपादाय व्याचष्टे - तथा च श्रुत्यन्तरम् इत्यादिना । श्रुत्यन्तरम् इति - सन््रहिततया यज्ञादिश्रुतिविलक्षणा । समसमुच्चयवादिभिश्च तत्परतया च स्वीकृता श्रुतिरित्यर्थः । परैः स्वाभिमतप्रमाणतयोक्तमपि मदुक्तार्थपरमित्यर्थः । अत्र किं कर्मवाचीत्यत्राह - अत्र इति । अत्र - न तु श्रूयतां चाप्यविद्यायाः इत्यादौ । पदद्वयेन विहितकर्माज्ञानव्युदासः । वाक्यार्थं योजयति - अविद्यया इति । ज्ञानोत्पत्तिविरोधि ; न तु फलविविदिषाविरोधीति भावः । प्राचीनं कर्म - न तु विद्यावदुत्तरपूर्वाघविरोधित्वमिति भावः । तीर्त्वा (?) - अपोह्य । प्राप्य स्थितः इति अस्वारस्यमध्याहारश्च गत्यन्तरसद्भावान्न युज्यत इति भावः । कर्मज्ञानशब्दाभ्यां कषाये कर्मभिः पक्वे 
ततो ज्ञानं प्रवर्तते इति स्मृति स्मारिता फलोपायविरोधिसाधारणस्य मृत्युशब्दस्य प्रकृतिप्रत्ययार्थवेदनतदिच्छाहेतुसाधारणस्य यज्ञादिवाक्यस्य चार्थनिष्कर्षार्थम् । अस्यां स्मृतौ,  ततो ज्ञानं प्रवर्तते इति हि कर्मसाध्यतया ज्ञानमेवोच्यते ; न तु मोक्षो वा विविदिषा  वा । अविद्याशब्दस्य कर्मवाचित्वं सहेतुकं दर्शयति -मृत्युतरण इति । प्रतीता - प्रतीतिस्वारस्यादित्यर्थः । विद्येतरत् तदन्यार्थे नञ् इत्यर्थः । न त्वविहितकर्म ज्ञानं चेति भावः । उक्तं  स्पष्टयितुमाह - यथोक्तम् इति । ज्ञानम् - आगमोत्थम् ; विद्या - विवेकादिजा । तर्तुम् इति । तरतेः प्राप्त्यर्थत्वव्युदासः ।।
	ज्ञानविरोधि च कर्म पुण्यपापरूपम् । ब्रह्मज्ञानोत्पत्तिविरोधित्वेनानिष्टफलतया ... ... ... ... कर्ममीमांसावसेयमिति, सैवापेक्षिता ब्रह्मजिज्ञासायाः पूर्ववृत्ता वक्तव्या ।।
	कर्ममात्रस्य निरसनीयत्वोक्तिरयुक्ता, पापमेव हि धर्मनिरसनीयं श्रूयत इत्याशङ्क्याह- ज्ञान इति । कथं पुण्यपापरूपस्य कर्मणः पापमपनुदति इति पापशब्देन निर्देश इत्यत्राह - ब्रह्म इति । न सुकृतं, न दुष्कृतं, सर्वे पाप्मानः इति प्रयोगोऽप्यभिप्रेतः । रजस्तमसी हि तद्विरोधिनी इत्यत्राह - अस्य च इति । अस्य तयोश्च तादृक्त्वे प्रामाणिके हि द्वारद्वारिभावक्लृप्तिरित्यत्राह - पापस्य च इति । अधो नयनम् -उपास्तिवैमुख्यकरणं संसारपतनहेतुतया तत्रोक्ता । रजस्तमसोस्तथात्वं दर्शयति  रज इति । एव इत्याप्ततमत्वसूचनम् ।।
	ततः किमित्यत्राह - अतश्च इति । चः त्वर्थः शङ्कानिवृत्तिपरः । अन्वयव्यतिरेकसमुच्चयपरो वा । केन निरास इत्यत्राह तत् इति । अनुष्ठितेन - न तु ज्ञातमात्रेण । अविद्याशब्दार्थस्य निरासकस्य धर्मत्वं, मृत्युशब्दार्थस्य निरसनीयस्य च पापत्व स्पष्टयन्तीं श्रुतिं दर्शयति - तथा च इति । ततः किमित्यत्राह - तदेवम् इति । तत् - श्रुतिस्मृत्युपपत्तिसूत्रवाक्यकारवचनैः । एवम् - स्वोत्पत्तिविरोधिनिरासाय । ततः किं ब्रह्मविचारस्य कर्मविचारापेक्षत्व इत्यत्राह - अतः इति । अतः - ब्रह्मविद्यायाः कर्मसापेक्षत्वात् । अपेक्षित - इति । हानायोपादानाय चेत्यर्थः । सैव - त्वत्प्रतिक्षिप्तैवेति भावः ।।
	अपि च नित्यानित्यवस्तुविवेकादयश्च मीमांसाश्रवणमन्तरेण न संपत्स्यन्ते ... ... ...  तत्साद््गुण्यापादनान्येतानि सुतरामिहैव सङ्गतानि । तेषां च कर्मस्व
रूपाधिगमापेक्षा सर्वसम्मता ।।
	एवं कर्मविचारस्य पूर्ववृत्तत्वमुपपादितम् ; अथ परोक्तसाधनचतुष्टयस्य पूर्ववृत्तत्वं निरस्यति - अपि च इति । मीमांसा इत्युभयभागोक्तिः । फलम् - भुक्तिमुक्ती ; करणम् - यज्ञादिकमुपासनं च ; इतिकर्तव्यता - प्रयाजादिका साधनसप्तकं च ; बुभुक्षुर्मुमुक्षुश्चाधिकारी । पदार्थनिश्चयाद्वाक्यार्थनिश्चयवत्  तत्तदधिकरणाधीनप्रातिस्विकार्थनिश्चयात् पुरुषार्थतत्साधनसमुदायनिश्चय इति भिदा साङ्गाध्ययनाधीननित्यानित्यापातप्रतीतिः स्वर्गापवर्गसाधारणीति न साऽन्यविरागमुमुक्षुत्वहेतुः । काणादादिशास्त्रान्तरं तु नित्यानित्यविपरीतधीहेतुर्वियत्परमाण्वादिनित्याद्युक्तेः ; अनवसरग्रस्तं च पुरुषस्य प्रथममध्ययनविधिगृहीतत्वात् । पुराणादि च श्रुतवेदार्थोपबृंहणम् ; न स्वातन्त्र्येण नित्यादिनिश्चायकम् । तथा सति तेनैव ब्रह्मस्वरूपनिश्चयेनशारीरकवैयर्थ्यप्रसङ्गात् । शमादि तु निरूपयिष्यते - शमदमाद्युपेतः स्यात् इति । अतः पश्चाद्भाविनो न पूर्ववृत्तत्वमित्यर्थः ।।
	एवं व्याख्येयवेदस्वभावात् कर्मब्रह्ममीमांसयोः पौर्वापर्यमुक्तम् । अथ व्याख्यानरूपमीमांसास्वभावाच्च कर्मचिन्तायाः पूर्ववृत्तत्वमाह - एषाम् इति । एषां - शमादीनाम् ; विनियोगः - अङ्गत्वज्ञापनम् । तार्तीयः - तृतीयाध्यायसिद्धः । इदं प्रदर्शनार्थम् । तत्र तत्र पूर्वकाण्डोक्तकृत्स्नन्यायसापेक्षत्वादिति भावः।।
	अथाभ्युच्चयहेतुमाह - उद्गीथादि इति । समृद्धिः - अप्रतिबद्धफलत्वम् । अन्यतरस्योभयोर्वा अपेक्षाविरहेऽपि सादृश्यादिना धीस्थत्वं प्रासङ्गिकत्वमिति तद््व्युदासाय प्रथममुद्गीथादिधियो ब्रह्मचिन्तापेक्षामाह - ब्रह्मदृष्टि इति । ब्रह्मविद्याया एतदपेक्षामाह - तान्यपि इति । तच्छब्दो विद्योत्पादककर्मपरः । सुतराम् - उभयापेक्षयेत्यर्थः । कर्माङ्गाश्रयत्वात् पूर्वत्र ब्रह्मदृष्टिरूपत्वादुत्तरत्र च चिन्त्यत्वे प्राप्ते कर्मसमृद्ध्यर्थे च साधारणेऽपि, पूर्वत्र ब्रह्मणोऽचिन्तितत्वात् तद््दृष्टिरूपोद्गीथादिधियां चिन्तनं तत्राशक्यमित्यभिप्रेत्य इहैव - इत्युक्तम् । अस्त्वेवं सङ्गतिः, तथाऽपि किमित्यत्राह - तेषाम् इति । एवमुद्गीथविद्याविचारस्य साक्षात्सङ्गतत्वात्, तदपेक्षितं कर्मचिन्तनं पूर्ववृत्तमित्यभ्युच्चयहेतुः । एकदेशाध्ययनं त्ववैधम् । कृत्स्नाध्यायिनोऽपि सुकृतवशादुत्तरत्रैवापेक्षा चेत्, तत्रापि फलाध्याय एव सा किं न स्यात् ? तस्य समन्वयलक्षणाद्यपेक्षाऽस्ति चेत् , इहापि पूर्वभागचिन्तापेक्षा तुल्या । आपाततोऽनन्तप्रतीतिस्तु पूर्वत्रापि तुल्येत्युक्तम् । अतोऽधीतक्रमेण कर्मविचार
प्राथम्यात् तन्न्यायसापेक्षत्वात् ब्रह्मविचारस्योद््गीथादिचिन्तापेक्षितत्वाच्च कर्मविचारस्यैव पूर्ववृत्तत्वम् ।।
इति लघुसिद्धान्तः ।
-----
महापूर्वपक्षः ।	
	यदप्याहुः - अशेषविशेषप्रत्यनीकचिन्मात्रं ब्रह्मैव परमार्थः, तदतिरेकि नानाविधज्ञातृज्ञेयतत्कृतज्ञानभेदादि सर्वं तस्मिन्नेव परिकल्पितं मिथ्याभूतम् ... ... ... वस्तुस्वरूपोपदेशपरैः शास्त्रेः निर्विशेषचिन्मात्रं ब्रह्मैव सत्यमन्यत्सर्वं मिथ्या इत्यभिधानात् ।।
	एवं पूर्वपक्षोक्तहेतुषु वस्तुसामर्थ्यव्यतिरिक्ता हेतवः उपायपरवाक्यालोचनया परिहृताः । वस्तुसामर्थ्यं तूपेयपरवाक्यपर्यालोचनया विस्तरेणोपन्यस्य परिहरणीयमिति कृत्वा तत् पूर्वं न परिहृतम् । अतस्तद्विस्तरेणोपन्यस्यते - यदप्याहुः इत्यादिना ... सर्वे वेदान्ता आरभ्यन्ते इत्यन्तेन । यदप्याहुः इति अपिशब्दबहुवचनाभ्यामस्यार्थस्य प्राधान्यं बहुग्रन्थकाराभिमतिश्च सूचिते । चिन्मात्रसत्यत्वमन्यमिथ्यात्वं च प्रतिजानीते - अशेष इत्यादिग्रन्थद्वयेन । अशेषविशेषः - ज्ञात्रादिः व्यावृत्तिरूपश्च ।  प्रत्यनीकत्वम् - वस्तुतस्तदन्वयानर्हत्वम्, ज्ञातत्वेन तन्निवर्तकत्वं च । चित्- शब्देन तुच्छत्वं व्युदस्यते । मात्रचा ज्ञातृत्वज्ञेयत्वे । एव इति । सगुणं तु काल्पनिकमिति भावः । चिन्मात्रसत्यत्वं प्रतिज्ञातम् ; अथ एवकाराभिप्रेतं समूलबन्धधीनिवर्त्यत्वसिद्धये तदन्यमिथ्यात्वमाह - तत् इति । तदतिरेकि - नेह नाना इत्यादि निषेधास्तदन्यविषया इति भावः ।  नाना शब्दविषयं दर्शयति - ज्ञातृ इति । तत्कृत इति स्वरूपप्रयुक्तताव्यावृत्तिः । भेदः तु अवान्तरवैविध्यम् । आदि शब्दो जन्मजरामरणादिपरः । सर्वम् इति । अतदधिष्ठानः परमार्थश्च न कश्चिदर्थ इत्यर्थः । एव इत्यधिष्ठानानेकत्वव्युदासः स्वप्रकाशत्वरूपविरोधशङ्कास्फोरणं च ।।
	प्रतिज्ञातयोर्मानमाह - सदेव इत्यादि । षड्विधतात्पर्यलिङ्गकं कारणवाक्यं विजातीयसजातीयस्वगतभेदाभावपरम् सदेव इति ।  एवकारार्थस्पाष्ट्याय कारणवाक्यान्तरमुदाहरति - अथ परा इति । अद्रेश्यम् अग्राह्यम् -प्रत्यक्षानुमित्य गोचरः, चक्षुस्तद
न्याक्षागोचरो वा । गोत्रम् - नाम । सर्वगतम् - अधिष्ठानतयाऽऽश्रितम् । अथ शोधकवाक्यम् - सत्यम् इति । कारणवाक्यशोधकवाक्यान्तरैकार्थ्य सामानाधिकरण्यैर्निर्विशेषपरत्वमभिप्रेतम् । सत्यादिवाक्यस्य व्यावृत्तिपरत्वस्पाष्ट्यायाह - निष्कलम् इति । कलाः - अवयवाः । शान्तम् इत्यादि - ऊर्मिषट््करहितमित्यर्थः । यस्य इति - ज्ञेयत्वनिषेधः । न दृष्टेः इति ज्ञातृत्वनिषेधः । असुखव्यावृत्तिः आनन्दः इति । अथ चिदन्यमिथ्यात्वमाह - इदं सर्वम् आत्मा इति । रज्जुरेव सर्पः इतिवत् बाधार्थं सामानाधिकरण्यमभिप्रेतम् । तस्मिन्नेव इति प्रतिज्ञातं ब्रह्मणः सर्वाध्यासाधिष्ठानत्वं च सूचितम् । बाधं स्फुटयति - नेह इति । भेददृगज्ञ इत्याह मृत्योः इति । अत्र मृत्युः - अविद्या । तर्हि कदाचिन्निवृत्तिः स्यादित्यत्राह -यत्र हि इति । यत्र -यदा ; तत् -तदा । इतरेण, कः इति च पदद्वयमध्याहर्तव्यम् । दृष्टान्तेनोपपादयति - वाचा इति । उक्तमृत्युकार्यभेदधीफलं दर्शयति - यदा इति । अथ चिन्मात्रसत्यत्वतदन्यमिथ्यात्वपरं सूत्रद्वयम् - न स्थानतः इत्यादि ।।	 
	अथ पुराणोक्तिमर्थद्वयेऽपि दर्शयति - प्रत्यस्तमित इति । प्रत्यस्तमित- भेदम् - सजातीयविजातीयस्वगतभेदरहितम् । सत्तामात्रम् - व्यावृत्तिरूपभेदरहितम् । तुच्छतां व्युदस्यति - आत्मसंवेद्यम् इति । स्वप्रकाशमित्यर्थः । तत्र हेतुः - ज्ञानम् इति । अत्यन्तनिर्मलम् - नित्यास्पृष्टदुःखित्वज्ञातृत्वादिभेदम् । अर्थः - देवादिः । नान्योऽस्ति इति जगदपारमार्थ्यमुक्तम् । तद्विवरणाय यदेतत् इति श्लोकद्वयम् । उक्तभ्रमनिवृत्तिः तत्त्वज्ञानेन इत्याह - ये तु इति । जीवैक्यप्रकरणमाह - तस्य इति । एकमयम् - एकम् । आत्म पर शब्दनिमित्तात्मभेदशङ्कां व्युदस्यति - यदि इति । निदर्शयति - वेणु इति । उपदिशति - सोहम् इति । यथोपदेशमनुष्ठानम् - तत्याज इति । जीवब्रह्मभेदनिवृत्तिः - विभेद इति । अर्थद्वयेऽपि श्रीगीतोक्तिः - अहमात्मा इति । भूत शब्दस्य शरीरमात्रस्पाष्ट्याय आह - क्षेत्र इति । अन्यमिथ्यात्वम् - न तदस्ति इति । अनन्यपरत्वमुक्तम् - वस्तुस्वरूप इति ।। 
	मिथ्यात्वं नाम प्रतीयमानत्वपूर्वकयथावस्थितवस्तुज्ञाननिवर्त्यत्वम् ... ... ... दोषश्च स्वरूपतिरोधानविचित्रविक्षेपकरी सदसदनिर्वचनीयाऽनाद्यविद्या।।
	न अत्यन्तासत्त्वं मिथ्यात्वम्, ख्यातेर्निरसनीयाभावेन शास्त्रवैयर्थ्यप्रसङ्गाच्च ; न चान्यत्र सतोऽन्यत्र ख्यातत्वम्, क्वाऽपि सत्यत्वप्रसङ्गादित्यत्राह - मिथ्यात्वम् इति । 
प्रतीयमानत्व इत्यसद््व्यावृत्तिः । यथावस्थित इति सद््व्यावृत्तिः । प्रतीयमानत्वपूर्वक इति तन्नियमपूर्वकत्वं विवक्षितम् । अब्भक्ष इतिवत् । ज्ञाननिवर्त्यत्वम् इति - ज्ञानमात्रनिवर्त्यत्वम् । वस्तुशब्दः कर्मधारयशङ्काव्युदासाय । एवं सति मुद्गरादिनिवर्त्यशक्त्युपबृंहित ज्ञाननिवर्त्यभ्रान्तिज्ञाननिवर्त्यसम्यग्रजतनिवर्तकधीप्रागभावव्युदासः । न च भूरन्ध्रधीनिवृत्तरज्जुसर्पेऽतिव्याप्तिः, तस्यापि यथा- वस्थितरज्जुधिया निवर्तनार्हत्वात् । निदर्शयति - यथा इति । ननु रज्ज्वादेर्जडत्वेन स्वरूपानवभासादध्यासः ; स्वप्रकाशवस्तुनि तु स कथमित्यत्राह - दोष इति । दोष एवाध्यासप्रयोजकः, स्वतो वा परतो वा भानं तत्त्वध्यासोपयोगि अधिष्ठाने भातेऽपि हि सः इति भावः । मिथ्यालक्षणं तस्य दोषकल्पितत्वं च दृष्टान्ते दर्शितं दार्ष्टान्तिकेऽतिदिशन् शङ्काद्वयं च शमयति - एवम् इति । कथमेकत्र बह्वध्यास इति शङ्कां व्युदस्यति - पर इति । अधिष्ठानवैलक्षण्यात् रज्जौ सर्पभूरन्ध्रादिवदिति भावः । सर्वज्ञे कथं भ्रान्तिरिति च शङ्कां व्युदस्यति - पर इति । सर्वज्ञत्वादयः सगुणब्रह्मणः, न तु परस्येत्यर्थः । दोष इत्यादिपदैः प्रागुक्तार्थद्वयातिदेशः । इदं - प्रतीयमानम् । नानाविधत्वविवरणम् देव इत्यादिपदम् ।।
	दोषः कः ? स सत्यश्चेन्न धीनिवर्त्यः ; न चेद्दोषान्तरापेक्षया अनवस्था । स चेत् ब्रह्मण्यतिरोहिते कल्प्यते, भ्रमानुदयानुच्छेदयोरन्यतरः स्यात् । तिरोहिते चेत् ; यदि तिरोधिः स्वतः, अनिवृत्तिः स्वरूपनिवृत्तिर्वा स्यात् । परतश्चेदनवस्था । नानाध्यासा नानादोषमूलाश्च दृष्टा इति बहुशङ्कापरिहारायाह - दोषश्च इति । अविद्या इति , सदसदनिर्वचनीय इति, अनादि इति, स्वरूपतिरोधानविविधविचित्रविक्षेपकरी इति शब्दैरिमाः शङ्काः प्रत्युक्ताः ।।
	अनृतेन हि प्रत्यूढाः तेषां सत्यानां सतामनृतमपिधानम् ... ... ... ... ब्रह्मैवानाद्यविद्यया सदसदनिर्वाच्यया तिरोहितस्वरूपं स्वगतनानात्वं पश्यतीत्यव- गम्यते ।। 
	एवंविधाविद्यायां मानमाह - अनृतेन इत्यादिना । प्रत्यूढाः - प्रतिबद्धाः । प्रत्यूढशब्दविवरणायाह - तेषाम् इति । बहुवचनम् अदितिः पाशान् इतिवत् । नासदासीत् इत्यनिर्वचनीयत्वम् । तमो हि सूक्ष्मावस्थप्रकृतिः, न तु मिथ्यारूपाविद्येत्यत्राह - मायां तु इति । बहुभ्रमहेतुत्वमाह - इन्द्र इति । धिया विना दुर्निरसत्वमाह - मम इति । अना
दित्वमाह - अनादि इति । आदिशब्दः प्रागुक्तस्वरूपपरश्रुतिस्मृतिगणपरः । इन्द्र-महेश्वरादिशब्दैः सविशेषत्वशङ्कां निरस्यन् वाक्यानामर्थमाह - निर्विशेष इति । स्वरूपपरवाक्यैकार्थ्यात् दोषपरवाक्येष्वपि निर्विशेषं वस्तु दोषाश्रयतया विवक्षितमित्यर्थः । स्वगत इति अधिष्ठानभूतेन स्वेन संबन्धमवगम्यते । यत इति पूरणम् ।।
	यथोक्तम्ः - 
	ज्ञानस्वरूपो भगवान् यतोऽसावाशेषमूर्तिर्न तु वस्तुभूतः । ... ... ... ... ... ... ... ...। एतत्तु यत्संव्यवहारभूतं तत्रापि चोक्तं भुवनाश्रितं ते।।इति।।
	स्वरूपपरैरिव वाक्यैर्निर्विशेषं वस्तु दोषाश्रयतया दोषपरस्मृत्या अपिज्ञायते इत्याह - यथा इति । वस्तु शब्दो वक्ष्यमाणदेवादिपरः । विविधंज्ञायतेऽनेनेति विज्ञानम् अविद्या । भेददर्शनस्याज्ञानकार्यत्वं व्यतिरेकेण विवृणोति - यदा इति । शुद्धम् निजरूपि - अविद्याकृतभेददर्शनरहितम् । समन्तात् कल्प्यन्ते भेदा अनेनेत्यविद्या - सङ्कल्पः । अविद्यातरुसंभूतिः इति वक्ष्यते । वस्तुषु - देवादिधर्मिषु । वस्तुभेदाः - देवाद्याकारभेदाः । वस्त्वस्ति इत्यादिश्लोकद्वयं सिद्धान्ते वक्ष्यते । विजातीयभेदनिषेधमुपसंहरति - तस्मात् इति । सजातीयभेदं निषेधति - विज्ञानम् इति । स्वगतमपि निषेधति - ज्ञानम् इति । विशुद्धं विमलम् अविद्याभेदद्दष्टिरहितम् । सदैकम् वृद्ध्यादिरहितम् । नेदं परमतमित्याह - सत् इति । एतत् - ज्ञानम् ; भुवनाश्रितम् - भुवनेनाधिष्ठानतयाऽऽश्रितम् । संव्यवहार- भूतम् - समन्तात् व्यवहारास्पदं वर्तत इति यत्, तत्र हेतुरविद्येत्युक्त इत्यर्थः ।। 
	अस्याश्चाविद्याया निर्विशेषचिन्मात्रब्रह्मात्मैकत्वविज्ञानेन निवृत्तिं वदन्ति ... ... अनेन च ब्रह्मात्मैकत्वविज्ञानेन मिथ्यारूपस्य सकारणस्य बन्धस्य निवृत्तिर्युक्ता।।
	ततः किं ज्ञानस्य कर्मनैरपेक्ष्य इत्यत्राह - अस्याश्च इति । अज्ञाननिवृत्तिं दर्शयितुं न पुनः इति वाक्यमुपात्तम् । ज्ञानस्यैक्यविषयत्वाय तदेकम् इति । तथा सत्यभयप्राप्त्यै यदा इति । आत्म्यम् -शरीरम् । निरुक्तिः - नाम । अभयम् - भयाभावाय ;  अव्ययीभावसमासः । बन्धकत्वेन पराभिमतस्यापि ज्ञानेन निवर्त्यत्वायाऽऽह - भिद्यत इति । अत्र भेदप्रतीतिव्युदासायाह - ब्रह्म इति । उपायान्तरनिषेधमाह - तमेव इति । 
नात्राज्ञाननिवृत्तिः प्रतीतेत्यत्राह - अत्र इति । कथमित्यत्राह - यथा इति । प्रमादम् इति -अनवधानम्, तद्धेतुरविद्येत्यर्थः ।।
	निर्विशेषब्रह्मात्मैक्यविषयत्वं नावगतमित्यत्राह - सत्यम् इति । निर्विशेषत्वं शोधकसिद्धम् । तेन आत्मन ऐक्यं श्रावयति - अथयोऽन्याम् इति । भेदधीर्निषिद्धा ; अथोपदेशं दर्शयति - तत्त्वम् इति । तथा देवतां प्रत्याह - त्वं वा इति । स्वस्मिन्ननुसन्धत्ते -- तद्योहम् इति । अस्य सौत्रतामाह - वक्ष्यति इति । तदभिप्रायज्ञोक्तिमाह - तथा च इति । तन्निष्पत्तेः - तस्मिन् कल्पितत्वात् । मानानुग्राहकं दर्शयति - अनेन च इति । मिथ्यारूपस्य इति हेतुगर्भम् । सकारणस्य -साविद्यस्य । सर्पभ्रमो हि रज्जुज्ञानेन निवर्त्यः, न कर्मणेति भावः ।।
	ननु च - सकलभेदनिवृत्तिः प्रत्यक्षविरुद्धा कथमिव शास्त्रजन्यविज्ञानेन क्रियते ? ... ... ... यत्संभाव्यमानान्यथासिद्धि, तद्भाध्यम् ; अनन्यथासिद्धमनवकाशमितरद्धाधकम् - इति सर्वत्र बाध्यबाधकभावनिर्णयः - इति ।।
	चोदयति - ननु च इति । द्विचन्द्रस्वप्नादिव्युदासाय सकल इति । व्याप्तिलिङ्गधर्मिधीव्युत्पत्त्याद्यर्थं प्रत्यक्षसापेक्षत्वात् वह्न्यनुष्णत्वहेतुद्रव्यत्ववत् यूपादित्यैक्यवाक्यवत् तद्विरुद्धं श्रुतिर्न बोधयेदिति भावः । एतत् परिहरन् किं प्रत्यक्षस्य बाध्यत्वं न संभवतीति मनुषे, उत परोक्षस्य बाधकत्वं न संभवतीति विकल्पं हृदि निधाय प्रथमं शिरः प्रतिवक्ति - कथं वा इति । प्रत्यक्षाभासत्वं न प्रतीतिदशायां भातम् ; पश्चाद्वाधस्तुल्य इति भावः । परोक्षस्य मूलिनो न बाधकत्वमिति शङ्कते - तत्र इति । तुल्यत्वव्यावृत्तये तु शब्दः । मूलित्वपरोक्षत्वाभिप्रायेण प्रत्यक्षमूलस्य शास्त्रस्य इत्युक्तम् । तुल्यत्वे विपर्ययोऽपि स्यादिति प्रयोजकान्तरमभ्युपगमयितुमाह - तुल्ययोः इति । तत्र परोक्तं शङ्कते पूर्वोत्तरयोः इति । तदत्रापि तुल्यमित्याह - शास्त्र इति । मूलमूलिभावाद्यभावविशेषितौ दुष्टहेतुजत्वतदभावौ तयोः प्रयोजकावित्यत आह - एतदुक्तम् इति । तुल्यत्व इति । तुल्यत्वे सति दुष्टकारणजन्यत्व तदभावावित्यर्थः । आदिशब्दात् परोक्षापरोक्षत्वं पूर्वोत्तरत्वं च विवक्षितम् । कुत इत्यत्राह - ज्वाला इति । अन्यथा इत्यध्याहार्यम्  । अयोगप्रसङ्गादित्यर्थः । किंविषयं प्रत्यक्षं बाध्यत इत्यत्राह - तत्र हि इति । तर्हि किं प्रयोजकमित्यत्राह - एवं च इति । त्वदुक्तेऽनुपपन्ने सतीत्यर्थः । द्वयोः प्रमाणयोः इति । द्वयोः प्रत्यक्षयोः, 
प्रत्यक्षानुमानयोः, अनुमानयोः प्रत्यक्षागमयोः, अनुमानागमयोः, आगमयोर्वेत्यर्थः । अनन्यथासिद्धत्वम् - विरुद्धविषयमानाबाधेनानुदयत्वम् ; तच्च विषयान्तरालाभाप्रमाणकोटिनिवेशाभावरूपात् अनवकाशत्वात् । सर्वत्र - प्रत्यक्षादिषु सजातीययोर्विजातीययोः विरोधे इत्यर्थः । इति एतदुक्तम् इत्यन्वयः ।। 
	तस्मादनादिनिधनाविच्छिन्न संप्रदायासंभाव्यमानदोषगन्धानवकाशशास्त्रजन्य निर्विशेषनित्यशुद्धमुक्तबुद्धस्वप्रकाशचिन्मात्र ... ... ... ... तेनैवापच्छेदन्यायेन निर्गुणवाक्यानां गुणापेक्षत्वेन परत्वात्  बलीयस्त्वमिति न किञ्चिदपहीनम् ।।
	ततः किं शास्त्रप्राबल्यस्य इत्यत्राह - तस्मात् इति । अनादिनिधना ह्येषा इति स्मृतिः अपौरुषेयत्वसाधकलिङ्गं च स्मारितम् अनादि इत्यादिना । यतो दोषासंभावना, ततोऽप्रमाणकोट्यनिवेशः । अर्थविरोधं दर्शयति - निर्विशेष इत्यादिना । शुद्धिः - अविद्याविरहः । ततः मुक्तम् - अविद्याकार्यबन्धरहितम् । बुद्धम् - भासमानम् ; तच्च स्वतः । तच्च चिद्रूपतया श्रुतत्वादिति पदार्थः । विविधविकल्परूपो बन्धः । कश्च दोष इत्यत्राह - संभाव्यते च  इति । भेदप्रपञ्चः - भेदसमुदायः ज्ञात्रादिः ; स च  देवादिरूपेण विविधः । स च ब्राह्मणादिरूपेण विकल्पवानिति विविधविकल्पभेदरूपः । आदिशब्देन भेददर्शनमुक्तम् । तयोरन्योन्याश्रयव्युदासाय अनादिशब्दः । बीजाङ््कुरवत् प्रवाहानादिः । काचादिव्युदासाय अविद्याख्य शब्दः । क्वाचित्केन काचादिना सर्वत्र दोषानुमाने, वाक्यत्वात् वेदेऽपि प्रसजेत् । योग्यानुपलब्धिस्तु तुल्येति भावः । आदिशब्दः कारणाविद्याविषयो वा ।।
	चोदयति -  ननु इति । अनन्तरोक्तबाध्यत्वप्रयोजकाभावमाह - अनादि इति । अपिः विरोधे । बाध्यबाधकताभ्युपगमनिमित्तं विरोधं दर्शयति - ज्योतिष्टोमेन इति । बाध्यत्वमङ्गीकुर्वन् दृष्टहेतुकत्वमनुपगच्छन् परिहरति - सत्यम् इति । सावकाशत्वानवकाशत्वावान्तरविधारूपेण पौर्वापर्येण निर्वाहः । उद्गातृप्रतिहर्त्रपच्छेदयोर्नैमित्तिकत्वेनादक्षिणसंस्थापनसर्वस्वदक्षिणत्वे विहिते । एकप्रयोगे तयोर्विरोधः ; तत्र यौगपद्ये विकल्पः ; पौर्वापर्ये तु पूर्वप्राबल्यम् असञ्जातविरोधितयोदयात्, परस्य सप्रतिपक्षतयैवोदयाच्च इति पूर्वपक्षितम् । विरोध्यसन्निधानात् तदबाधेन पूर्वस्योदयसंभवः ; उत्तरस्य तु सन्निहितविरो
ध्यबाधेनोदयासंभवात्, बाधित्वैवोदय इति प्राबल्यम् ; निमित्तोदयान्नैमित्तिकशास्त्रं चोदितमेवेति सिद्धान्तितम् । तदुक्तम् पूर्वाबाधेन नोत्पत्तिरुत्तरस्य हि सिध्यति इति । पाठक्रमात् त्रिवर्गे संसारिणां प्रथमप्रावण्यरूपार्थक्रमाच्च पौर्वापर्यसिद्धिरिति तेन न्यायेन पूर्वबाध इत्यर्थः ।।
	तादृशपौर्वापर्याभावात् सगुणोपास्तिशास्त्रेषु नायं निर्वाह इत्यत्राह - वेदान्त इति । कुत इत्यत्राह - निर्गुणत्वात् इति । अपच्छेदन्यायफलरूपबाधदर्शनादित्यर्थः । सगुणोपासनस्य जक्षणादिसांसारिकफलश्रवणात् पूर्वत्वमभिप्रैति । स्वरूप  परसगुणवाक्येषु कथमिति चोदयति - ननु च इति । परिहरति - निर्गुण इति । कानि निर्गुणवाक्यानि, कथं च तेषां सामर्थ्यमित्यत्राह - एतदुक्तम् इति । कूटस्थम् - निर्विकारम् । इतराणि - यः सर्वज्ञः इत्यादीनि । गुणापेक्षत्वेन - निषेधस्य प्रसञ्जकसापेक्षत्वादित्यर्थः । न किञ्चिदपहीनम् - उपासनार्थत्वात् सगुणवाक्यानाम् न वैयर्थ्यमिति भावः । यद्वा - यः सर्वज्ञः इत्यादेरप्युपासनार्थत्वं विवक्षन्नाह - वेदान्त इति । पौर्वापर्याभावान्न गुणबाधः । तत एव नोपासनार्थत्वक्लृप्तिः इति चोदयति - ननु च इति । विधिनिषेधरूपपौर्वापर्यमभिप्रेत्य परिहरति - निर्गुण इति । सर्वमन्यत् पूर्ववत् ।।
	ननु च - सत्यं ज्ञानमनन्तं ब्रह्म इत्यत्र सत्यज्ञानादयो गुणाः प्रतीयन्ते । नेत्युच्यते, ... ... ... ... ... एवमेकस्यैव वस्तुनः सकलेतरविरोध्याकारतामवगमयदर्थवत्तरमेकार्थमपर्यायं च पदत्नयम् ।।
	निर्गुणपरतयोपात्तं सत्यादिवाक्यं सगुणपरं बुद््ध्वा चोदयति - ननु च इति । सत्यज्ञानादयः - सत्यत्वज्ञानत्वादयः । द्व्येकयोः इतिवत् द्वित्वैकत्वयोरिति ह्यर्थः । अन्यथा द्व्येकेषु इति बहुवचनप्रसङ्गात् । परिहरति - नेति इति । प्रतीतिः आपातधीश्चेन्न नः क्षतिः, प्रमितिश्चेन्नेत्युपपादयिष्यत इत्यर्थः । कुत इत्यत्राह - सामानाधिकरण्येन इति । शङ्कते - अनेक इति । व्यधिकरणवाक्येष्विव न पदार्थानेकत्वं वाक्यार्थैकत्वविरोधीति भावः । समानाधिकरणव्यधिकरणवाक्ययोरभिधानविशेषानभिज्ञ इत्युपालभ्य परिहरति - अनभिधान इति । देवानां प्रियः - छागः, अज्ञः इति भावः । कथमित्यत्राह - एकार्थत्वम् इति । न तु पृथगर्थ- पदसमुदायबोध्यप्रधानार्थैकत्वम्, तत्तु व्यधिकरणवाक्येष्विति भावः । ततः किमित्यत्राह - विशिष्ट इति । समानाधिकरणवाक्यस्थप्रातिपदि
कानि किं विशेषणमात्रपराणि, उत विशिष्टपराणि, उत स्वरूपमात्रपराणि इति विकल्पमभिप्रेत्य, प्रथमे विशेषणरूपार्थानेकत्वान्नार्थैक्यम् ; द्वितीयेऽपि तत् तुल्यम् । किञ्च विशेषण- विशेष्य रूपार्थभेदाच्च नार्थैक्यम् । विशेषणभेदेन विशेष्यभेदप्रसङ्गाच्च । विशेषणं हि भेदकम् । देवदत्तः श्यामो युवा इत्यादौ प्रत्यक्षबलादैक्यम् । ब्रह्म तु न तद्गोचरम् । न च एकवचनान्तधर्मिवाचिपदैक्यात् विशेष्यैक्यम्, खण्डो मुण्डः पूर्णश्रृङ्गो गौः इत्यत्रादृष्टेः तद्वहुत्वं  प्रत्यक्षबलात् इति चेत् न, अप्रत्यक्षगोरपि पुरुषस्यानेन वाक्येन गोबहुत्वप्रतीतेः । तस्मादप्रत्यक्षे ब्रह्मणि विशेषणभेदप्रयुक्तविशेष्यभेदो दुर्वार इत्यादिदूषणानि विशेषणभेदेन इत्यादिग्रन्थेनोक्तानि । अर्थशब्दो विशेष्यस्यापि वाचकः । क्रमेणाभिधानं चेत्  विशेष्य इव विशेषणेऽपि पदान्तरविहित विशेषणान्वयात् विशेषणयोर्मिथः समवायः । युगपच्चेत् समानविभक्त्या विशेष्यांश इव विशेषणेऽप्यैक्यप्रतिपादनात् विशेषणैक्यम् उद्देश्योपादेयविभागा- भावश्च इत्यादिदूषणान्यन्यत्रोक्तानि इहाभिप्रेतानि । ततः किमित्यत्राह -ततश्च इति । शिरोद्वयदूषणात् तृतीयशिरोऽर्थात् स्वीकृतम् । तद्विवृण्वंश्चोदयति - एवम् इति । एवं तर्हि - वस्तुमात्रपरत्वे । एकतरपदवैयर्थ्यं सामानाधिकरण्यलक्षणहानिश्चाभिप्रेते, परिहरिष्यमाणत्वात् । इदं बहुग्रन्थैः परिहर्तुं मध्ये त्वरया न चोदनीयमित्यभिप्रायेणाह - एकार्थ इति । एकार्थाभिधायित्वेऽपि इति चोद्य हेत्वनुवादः । परिहरति एकत्व  इति । तात्पर्यनिश्चयः समानविभक्त्या । लक्षणहानिपरिहारः चशब्दाभिप्रेतः । अर्थवत्वम् - प्रयोजनवत्त्वम् । बहुव्यावर्त्यव्युदसनात् अर्थवत्त्वम् । प्रवृत्तिनिमित्तभूतैस्तैः अपर्यायता, सामानाधिकरण्यलक्षणानुरोधश्च एकार्थत्वाविरोधेन सिध्यन्तीत्युक्तं भवति ।।
	तत् त्वं पदयोरिवान्वयमुखेनोपलक्षणद्वारा स्वरूपपरत्वं किं न स्यात् ? व्यावृत्तिबहुत्वान्नैकार्थत्वं, व्यावर्त्यानन्त्यान्न तद््व्युदासः कतिपयपदैः शक्यते ;  येभ्यो व्यावृत्तिः, कानि च तानि ? व्यावृत्तिभिः सधर्मकत्वम् । व्यावृत्तयो न धर्माश्चेत् पर्यायता स्यादित्याशंक्याह - एतदुक्तम् इति । कारणतयोक्तस्य शङ्कितदोषव्युदासस्यापेक्षितत्वात् तद््व्यावृत्तिमुखेन स्वरूपपरत्वमभिप्रेत्य लक्षणतः इत्याद्युक्तम् । सर्वमनेन पदत्रयेण फलतः इति । प्रयोजकेन रूपेणानन्तव्यावर्त्यव्युदासः इति भावः । व्युदासस्तु फलितः । पदानि तु स्वरूपपाणीत्येकार्थत्वं चाभिप्रेतम् । केन कस्मात् व्यावृत्तिरित्यत्राह - तत्र इति । कारणतयैव तुच्छत्वव्यावृत्तेर्विकारिव्यावृत्तिरुक्ता । जडरूप इत्यस्य व्याख्यानम् अन्या
धीनप्रकाश इति । ताभिः सधर्मकत्वमित्यत्राह - न च इति । वादिविशेषापेक्षया भावाभावरूपतोक्तिः । तर्हि किमित्यत्राह - अपि तु इति । निदर्शयति - यथा इति । न धर्मान्तरम् इति । अनुपलम्भात्, तदभ्युपगमेऽनवस्थानाच्चेति भावः । तर्हि पर्यायता स्यादिति शङ्कायां, शौक्ल्यं कार्ष्ण्यव्यावृत्तं पीतिमव्यावृत्तमित्यादिप्रतिबन्द्यभिप्रायेणाह - एकस्यैव इति । अर्थवत्तरम् -दृष्टान्तापेक्षया पराभिमतसगुणपरत्वापेक्षया च । शौक्ल्यं हि प्रत्यक्षम् । अतो वाक्यं मन्दप्रयोजनम् । शोधकस्य शङ्कितदोषव्युदासो हि कृत्यम्, न तु गुणान्वयज्ञापनमिति ।।
