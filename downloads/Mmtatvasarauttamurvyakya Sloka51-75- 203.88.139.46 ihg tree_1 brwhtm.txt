श्लोक 51
	ननु श्वेताश्वतरोपनिषदि, " निल्यो नित्यानां चेतनश्चेतनानामेको बहूनां यो विदधाति कामान्, इति जीवानां बहुत्वं कथितं लोकप्रसिद्धमेव । 'नानाऽऽत्मानो व्यवस्थितः'  इति नानात्यं तर्केणापि कणादः स्थापयति । अतो जीवभेदः शास्त्रं विनैव प्राप्तः । जीवेश्वरमेदोऽप्राप्त इति चेत्-ईश्वरस्य शास्त्रैकसमधिग म्यत्वेऽपि ईश्वरे ज्ञाते पश्चात् जीवेषु तद्भेदज्ञानार्थं न शस्त्रापेक्षा । न केवलं युक्त्या । अस्य वाक्यस्य यच्छब्दघटितत्वादपि वाक्यस्यानुवादरूपत्वं ज्ञायते । तथैव लोकप्रसिद्धेः ; 'य एवं विद्वान् पौर्णमासी' यजते' इत्यादौ मीमांसकोक्तेश्च 'अतो भेदस्यैवंरूपस्य प्रख्यातत्वमेव । अन्यथा जीवेषु नित्यत्वबहुत्वयोः ईश्वरे इष्टप्रदत्वस्यानेकस्य विधानेऽनेकोद्देशेन विधाने च वाक्यभेदश्चेति शंकायामाह यदिति । अयमर्थ - एको  बहूनामिति श्वेताश्वरोपनिषद्वाक्यं नृबहुतां  चेतनानां बहुत्वं तत एव तद्भेदं ब्रते इति यत्, विशिष्टविषयकविधिरेव तत्र -  वचनरूपव्यापारे घटकः ।  विधिः अज्ञातज्ञापनरूपो व्यापारः नित्यत्वबहुत्वविशिष्टचेतनसंबन्धिफलविधायित्वविशिष्टनित्यैकचेतनविषयकः । जीवबहुत्वमपि विशिष्टान्तगँततया विधेयभेवेति यावत् । ननुत यच्छब्दोपबन्धोऽस्तीति चेत् - आाह अष्टाकपालादिवदिति । 'यदाग्नेयोऽष्टाकपालोऽमावास्याय । पौर्णमास्याञ्चाच्युतो भवति' इति वाक्ये यच्छब्दसत्त्वेऽपि अष्टत्वसंख्याककपालसंस्कृतत्वविशिष्ट आग्निदेवताक पुरोडाशविशिष्टकालविशेषविशिष्टयागविषयकविधिरिति मीमांसायाभेवोक्तम् "तद््गुणास्तु विधीयेरन् " इति । विशिष्टस्यैकत्वात् अनेकविधानरूपदोषो नास्तीति तत्रैवोक्तम् । अन्यथा यच्छब्दोक्तब्रह्मणोऽपि यच्छब्दबाशात् प्राप्तता स्यादिति तदप्यविधेयं स्यात् । ननु प्रप्तत्वाप्राप्तत्वरूपवैषम्यमस्तीत्यत्राह नित्यत्वेति । निगमादन्यत्र निगमं विना अत्र - वचनव्यापारविषयभूतमात्मबहुत्वं कथं विद्मः ।  अप्राप्तमेव तदपि । प्रत्यक्षप्रमणेन देहबहुत्वमेव वेद्यते, नात्मबहुत्वम् । कणादयुक्तथाऽपि नित्यत्वविशिष्टात्मबहुत्वं न वेद्येत । भवद्भिरेक एवात्मा प्रवाहानादिनालोपाधिबलादनादितया भिन्नोऽस्ति, उपाध्यत्यन्तविलये एकीभवतीत्युक्त्या वाक्यस्वरसावगतं यत् नित्यत्वसमानाधिकरणमात्मवहुत्वं नित्यत्वावच्छिन्ने बहुत्वं बहुत्वावच्छिन्ने च नित्यत्वं तस्याज्ञातत्वात् । नित्यत्वसहितेति मध्यमपदलोपिसमासः । साहित्यस्य बहुत्वे आत्मनि वाऽन्वयः । अथवा नित्यत्वेति थक्त्वप्रत्ययप्रयोगादयमर्थः - नित्यत्वं कस्यापि न लोकसिद्धम् । सर्वेषां  दृश्यमानानामनित्यत्वात् नित्यत्वांशस्य 
प्रत्यक्षानवगम्यत्वात् ;  दृष्टविरोधेनानुमानस्याप्यप्रसरात् । एकस्यापि नित्यस्य लोकतोऽसद्धौ न तद्धहुत्वसिद्धिः । नतरामात्मबहुत्वस्य । श्लोके समाहारैकवद्भावः । ननु औपाधिकबहुत्वमेवैतदर्थोऽतु ;  तत्त्वमसीति श्रवणात् । तत् किमिति भवन्मते नित्यभेदस्वीकार इत्यत्राह प्रत्यक्त्वेनेति । यदि मुक्तौ अत्मैक्यम्, सर्वस्याप्यात्मनः प्रत्यक््त्वम् - अहमिति एकेनैव ग्रह्यमाणत्वं स्यात् ; पराक््त्वम् - इदमिति गृह्यमाणता न स्यात् । नतोऽस्मि नित्यसूर्यादिसमेतं भवन्तमिति मुक्तावनुसंदधानः स्वस्याहंत्वमन्येषां पराक््त्वञ्च गृह्णाति । तदुक्तं "नमडक्तिं विघेम", "बद्धाञ्चलिपुटा  हृष्टा नम इत्येव वादिनः" इति च । मुक्तौ चेति चकारेण जागरितादिसर्वावस्थास्वपि जीवेश्वरादिभेदः शरुतिसिद्ध इति ज्ञाप्यते । ननु सगुणब्रह्मस्थले भेद इष्टः, स न नित्य इति चेन्न ; तदतिरिक्ते निर्गुणब्रह्मणि प्रमाणस्यैवाभावात् ।। 5 1।।
श्लोक 52
	ननु समानाधिकरणवावयानामखण्डब्रह्मपरतया निर्गुणब्रह्मणि प्रामाण्यमस्त्येवेत्यताह  सामानेति । पदस्तोमेषु, सत्यं ज्ञानमनन्तं ब्रह्मेत्येकः पदस्तोमः - पदसमुदायः आयमात्मा ब्रह्म, सर्वं खल्विदं ब्रह्म, सदेवेदम् इत्यादयोऽन्ये । तत्र सत्यत्वादिधर्मविशिष्टमिति धर्माणामप्यर्थे प्रवेशो न भवति । 'एकस्मिन् अर्थे वृत्तिः सामानाधिकरण्यम्' इति एकत्वस्यावश्यकत्वात् धर्माणां ग्रहणे च धर्मधर्मिभेदादेकता भज्येतेति चेत् - तर्हि सत्यपदेन प्रत्याय्यात् ज्ञाप्यात् ज्ञानपदप्रत्याय्यमन्यदिति पदे पदे अर्थभेदोऽस्ति, यद्वा नेति अद्वैतिना वक्तव्यम् । सत्यादिपदभेदेनार्थभेदोऽस्ति वा न वेति विकल्प्य प्रश्वे अद्वैतिनोत्तरं वक्तव्यमित्यर्थः । न चेत् - नार्थभेद इत्युत्तरंत चेत् - एकमेव पदं पठ्येत ; नाधिकम्, तथासति अनर्थकतया - वैयर्थ्यात् । इतरथा अस्तीति पक्षे प्रतिवादिनो युक्तिः  अद्वैतिदर्शिता एकार्थवाचित्वभंगः स्यादिति युक्तिः स्वमासीदति तं प्रत्यपि भवति । स्वेष्टयुक्तिविरोधः स्यादिति यावत् । भिन्नाप्रवृत्तिनिमित्तानां शब्दानामेकस्मिन्नर्थे वृत्तिः सामानाधिकरण्यम् " इति शाब्दिकवाक्ये एकपदस्य नैकत्वसंख्याविशिष्टमित्यर्थःनीलाः घटाः इत्यादौ तदभावात् । किंतु अभिन्नेत्यर्थः नीलाभिन्नत्वात् घठानामिति चेत् - तर्हि सत्यत्वादिधर्माणामप्यर्थत्वेऽपि न हानिः । अतो न निर्विशेषसिद्धि- समानधिकरणवाक्यार्थविषये विशिष्टार्थकत्वेऽनु पपत्तयः, तन्निरासप्रकाराश्चैषामेवाचार्यणां ग्रन्थे प्रमेयमालायां  द्रष्टव्याः । अन्ववादि च सर्वं श्रुतप्रकाशिकायमपि  ।। 52 ।।
श्लोक 53
	एतावता आदौ भेदेत्यारब्धं यत् सर्वसंमतवेदादिसाधकप्रमाणतर्क विरोधानौचित्यम्, तत् विस्तृतम् ; अथ तन्मतसाधकतया तदुपन्यस्तं जगन्मिथ्यात्वसाधकानुमानविशेषरूपं प्रमाणं दूषयति दृश्यत्वादिति । विगीतं विवादास्पदं सत्यत्वानुतत्वविवादविषयभूतं जगत् अनृतं - मिथ्या दृश्यत्वात् - ज्ञानविषयत्वादिति यत् अनुमानं जगुः कतिचित् - मृषावादिनोऽवदन् । ननु व्याप्तिग्राहकदृष्टान्ताभावे कथमनुमानतेत्यत्राह शुक्त्यारोपितरुप्यमत्र दृष्टान्तयन्त इति । शुक्तिरूप्यवदिति दृष्टान्तनिर्देशो मृषावादिष्टः । शुक्त्यारोपितेत्यस्य शुक्तव्यस्तेत्यर्थः । तत्रानिर्वचनीपरजतस्य शुक्तावुत्पत्तिस्तदिष्टा । तद्वत् ब्रह्मणि जगदनिर्वचनीयं कल्प्यते तैः । न तु तार्किकमत इवाजातस्यान्यत्र स्थितस्य भानम् ; रजतं चक्षुषा पश्यामीत्यनुभवविरोधादिति तन्मतम् । अत्रारोपितेति प्रयोगः अन्यथाख्यात्यनिर्वचनीयख्यातिसाधारण्येनानुमानप्रयोगेऽपि दूषणमस्त्येवेति ज्ञापनार्थेः । शुक्तिरूप्येऽप्यनिर्वचनीयत्वस्य सिद्धान्त्यनिष्टतया तत्सिद्धवत्कारेण प्रयोगायोगेन सामान्यत उक्तावपि दुष्टतैवेत्याशयः । तत्र अनुमाने इदं हितैषितया तान् प्रति साक्षादेव ब्रूमः इत्यर्थः । हेतुर्बहुप्रकारेण दुष्ट इत्युच्यते धर्मीति । जगत् धर्मितया निर्दिश्य हि मिथ्यात्वं साधनीयम् . अन्यथा आश्रयासिद्धौ असिद्धत्वदोषापत्तेः प्रत्यक्षादिप्रसिद्धत्वे तैः प्रमाणैस्तास्तित्वेनैव ग्रहणात् ज्ञानस्वतःप्रमाण्याच्च विषयसत्यत्वं धर्मिणा सह ज्ञातमिति तेन प्रमाणेन  धिककृतमिदं लिंगम् - बाधितम् ; निश्चितसाध्याभाववत्पक्षकमिति यावत् । यद्वा इदं मिथ्यात्वं धर्मिग्राहकमानेन वाधितम् नास्तित्वेनावधृतमित्यर्थः । हेतुदोषस्तु प्रागुक्त एव । इदं 'नाभाव उपलब्धेः' इतित सूत्राभिप्रेतम् । 'वैधर्म्याच्च न स्वप्नादिवत्' इति सूत्रे सर्वं ज्ञानं मिथ्यार्थविषयकं ज्ञानत्वात् स्वाप्नज्ञानवदित्यनुमानं दूषितम्, दुष्टकारणजन्यत्वं, बाधितार्थविषयकत्व़ञ्चोपाधिरित्युक्तम् । तद्वदत्र बाधितत्वमुपाधिः । स्वाप्ना ह्यर्था यद्देशकालावच्छेदेन प्रतीताः, तद्देशकालावच्छेदेन बाध्यन्ते, न तथा जगत् जागरिते गृहीतमिति सौत्रं - सूत्रावगमितं हेतोः सोपाधिकत्वमभंगुरत्वेन व्यक्तम् । पुनश्शब्दः दोषसमुच्चये । बाधितत्वं सोपाधिकत्व़ञ्चोक्ते । बाधेन व्यभिचारोन्नयनमपि शक्यम्, परंतु दुष्टत्वावाधारणानन्तरं तत् अनपेक्षितम् । सोपाधिकत्वज्ञानं तु व्यभिचरणरूपदोषोन्नयनमुखेनैव दूषकमिति तदुन्नयनमावश्यकम् । उपाधेः सत्प्रतिपक्षविधया दूषकत्वे बाधोन्नायकताऽपि स्यात् । एतावत्प्रयासं विना प्रथमत एव व्यभिचारग्रहणादपि भंग 
इत्याह व्यभिचरदिति । दृश्यत्वाभिमते ज्ञाने मिथ्यात्वं न योगाचरेष्टम्, भवताञ्च ब्रह्मणिदृश्ये बाध्यत्वं नेष्टमिति व्यभिचार इति भावः । ब्रह्मणि दृश्यत्वं नास्मदिष्टमिति न वाच्यम्; 'दृश्यते त्वग्रयया बुद््ध्या इति श्रुतिविरोधात् । तत्त्वसाक्षात्कारादेव ह्यविद्यानिवृत्तिः । द्यक् ब्रह्म ; तत्संबन्धस्तस्यैव कथमिति चेत् -दृशिधात्वर्थसंबन्धरूपहेतुरेव लोकप्रसिद्धः न ब्रह्मसबन्ध इति तदा हेत्वसिद्धिः स्यात् । तथाचेदं लिंगं व्यभिचरच्च सत् वो भेगाय भवतीति । वः इति प्रयोगात् तान् प्रति साक्षादुक्तिरिति ज्ञायते । 'इदं लिंगं धर्मिग्राहकमानधिककृतं व्यभिचरच्च वो भंगाय, सौत्रं व्यक्तमभंगुरं सोपाधिकत्वञ्च वो भंगाय इत्यनुक््त्वा व्यभिचरदिति अन्ते घटनम् सोपाधिकत्वेनापि व्यभिचरत्त्वं ज्ञेयमिति ज्ञापनाय ।। 53 ।।
श्लोक 54
	साध्यं मिथ्यात्वं द्वेधा विकल्प्यापि हेतोराभासत्वमाह मिथ्यात्वमितित । त्वया सिषाधयिषितं मिथ्यात्वमपारमार्थिकं  पारमार्थिकं वा आद्ये भ्रान्तिसिद्धत्वपक्षे सिद्धसाधनम् - हेतुः सिद्धसाध्यको भवति । पक्षतावैकल्यमनाकाक्षिताभिधानञ्चेति भावः । अस्मन्मते प्रपञ्चस्य सत्यत्वात् अपारमार्थिकमिध्यात्वाश्रयत्वं हि सिद्धमेव । द्वितीये आह यदिवेति । जगतः पारमार्थिकं मिथ्यात्वमेव साध्यते चेत् - अद्वैतहानिः । ब्रह्म सत्यम्, जगन्मिथ्यात्वञ्च सत्यमिति द्वैतागीकारात् ।  ननु मिथ्यात्वं सत्यं सत्यब्रह्मानतिरिक्तम्,  अतो न द्वैतमित्यत्राह साध्यमिति । साध्यमिदं मिथ्यात्वं ब्रह्मैवेति चेत् -तर्हि जगत् मिथ्येत्पस्यकोऽर्थः । जगत् ब्रह्मसंबन्धि इति सामान्यत उच्यते चेत् - सिद्धमाधनमेव । अस्माभिरपि ब्रह्मसंबन्धस्येष्टत्वात् । मिथ्यात्वरूपब्रह्मण अश्रय इति साधने बाधः, जगतो ब्रह्मनिरुपिताधारत्वाभावात्, ब्रह्मण्यध्यस्तत्वं साध्यते चेत् - अध्यस्तत्वं सत्यमसत्यं वेति पूर्ववत् अद्वैतहानिसिद्धसाध्यत्वे वक्तव्ये । एवञ्च एतत्पद्योक्तप्रकारेणापि ते मिथ्यात्वानुमानं दूरतो निरस्तमिति ।। 54 ।।
श्लोक 55
	'सोपाधिकत्वं पुनः सौत्रं सिद्धमभंगुरम्' इति स्वोक्तमुपपादयति चिन्मास्त्रेति । वैधर्म्याच्चेति सूत्रे, जागरितप्रत्ययो निरालम्बनः प्रत्ययत्वात् स्वप्नादिप्रत्ययवदिति योगाचारानुमाने सोपाधिकत्वं शरीरकोक्तम् । वयं तु जगत् मिथ्या दृश्यत्वादित्यन्यद् ब्रूमः । कथमत्र सोपाधिकत्वम् । स्मदनुमानं हि उपनिषत्प्रतिपाद्यस्य जगन्मिथ्यात्वस्यानुग्राहकयुक्तिरूपम् , न तु स्वतन्त्रमित्याशंका परिहरन् धर्मिग्राहकमानधिककृतत्वमप्याह चिन्मात्रेति । चित्  ज्ञानम् । तदेव तन्मात्रम् । तदतिरिक्तं 
मित्येति योगाचारोऽप्याह । ज्ञानानां निरालम्बनत्वं स्वप्नन्यायेन कथयन् हि ज्ञानसत्यत्वं विषयमिथ्यात्वञ्च कथितवान् भवति । अतस्तन्मते मिथ्येति यत् अतिशयेन घुष्यते, तदेव मिथ्यात्वं मायावादिभिराकृष्यते औपनिषदीकर्तुम् - उपनिषत्प्रतिपाद्यत्वं तत्रारोपयितुम् । ननु प्रमाणार्थत्वेन तदुपन्यासे क्रियमाणे, तस्यारोपितत्वं कथमित्यत्राह अप्रतीतेति । निगमानां वेदानां सर्वेषां  न्यायानां तदनुग्राहकतर्काणां प्रत्यक्षानुमानरूपप्रमाणान्तराणाञ्च  प्रस्थानम् अर्थबोधकत्वम्, स्वतः प्रामाण्यात् परमार्थतयैव सर्ववस्तुप्रतिपादकत्वमप्रतीतमनधिगतं यैस्तैराकृष्यते । भेदश्रुतिभिः कर्मणां तदाराध्यदेवतानां तदीशितुर्विष्णोः तदूगुणविभूत्यादीनां च पारमार्थ्यमवगम्यते । प्रत्यक्षानुमानैश्च प्राकृतप्रपञ्चस्य । सर्वं मिथ्येत्यादिकं च स्वक्रियाव्याघातादिदुस्स्थम् । अतः प्रमाणानि तर्काश्च तत् सर्वमिथ्यात्वमपहस्तयन्ति - निष्कासयन्ति, । उपनिषदि जगन्मिथ्यात्वं कुत्रापि नोक्तम् । स्वयंप्रकाशस्य ब्रह्मणो  वेदाबोध्यत्वायोगे वेदवैयर्थ्यशंकायाम् तदतिरिक्ताभाव उपनिषदर्थ इति भवद्भिरुत्प्रेक्ष्यते, स्वयंप्रकाशब्रह्म संबन्धिगुणविभूतिविस्तारस्थापनार्था श्रुतिरित्येव स्यात् । तथासति सर्वाविरोधात् । अत्र चतुर्थपादेन शरीरके योगाचारमतं भवद्भिर्यैः प्रमाणैर्न्यायैश्च निरासि; तेषामेव भवन्मतनिरासे जागरूकत्वात् न भवन्मतसिद्धिरित्यप्युक्तम् ।। 55 ।।
श्लोक 56
	ननु योगाचारमतैक्यमस्मन्मतस्य न भवति, तन्मते धियः - ज्ञानस्य  क्षणिकत्वस्यात एव नानात्वस्य चोपगमात्, अस्मन्मते ज्ञानं नित्यम् अत एवैकञ्चत्युपगमात् वैषम्यस्ति हीति शंकते नानात्वेति । एकत्र मते -  योगाचारमते नानात्रक्षणिकत्वयोः, परत्र मते शांकरे एकत्वनित्यत्वयोः । धिय इति पूर्वपादेऽन्वेति । इतिचेदिति पूर्वपक्षसमाप्त्यनन्तरं मायेत्यादिपदद्वयसत्त्वेऽपि, "यस्ययेनास्ति संबन्धो दूरस्थस्यापि तस्य सः । अर्थतो ह्यसमर्थानामानन्तर्यमकारणम् " इति न्यायेन पूर्वमेवान्वयः । मायावादिमतस्य सौगतमताद्वैषम्यमित्यन्वयार्थः । एतन्नेति तन्निरसनारम्भः । यद्वा इति चेदित्यतः प्रागेव शंकासमाप्तिः । निरसनारम्भो मायेति । एतत् वैषम्यं मायावादिमतनिष्ठमपि न भवति; सौगतमतप्रतियोगिकमपि न भवति । वैषम्यमिदं धर्मधर्मिभेदस्वीकारिमतद्वये वक्तव्यम्, न त्विहेति भावः । हेतुमाह यदिति । यस्मात् कारणात् तत्र योगाचारमायावादिमतरूपे मतद्वयेऽपि धर्मिस्वरूपात् ऋते - तदतिरिक्तः कश्चिदपि धर्मः पारमार्थिको नास्ति। स्वरूपं तूबयोरविशिष्टम् । ततः किमभ्युपगम्य किं निरस्यते इति ।। 56 ।।
श्लोक 57
	अथ मुखान्तरेण मिथ्यात्वानुमानदूषणम् - प्रमाणतर्कसद्भावेऽपि योगाचारवत् जगन्मिथ्यात्वे ब्रह्मणोऽपि दृश्यत्वहेतुना मिथ्यात्वापत्तिः । अधिष्ठानाभावे कथं कल्पनेति चेत् - दोषाभावे कथं कल्पनेति सोऽपि सत्यः स्यात् । अथ दोष आवश्यक एव परंतु मिथ्याभूतदोष एवालमिति ब्रम इति चेत् - अधिष्ठानमप्यसदेवालमिति माध्यमिको विजयेत । आधिष्ठानस्यासत्यत्वे तस्याधिष्ठानान्तरे कल्प्यत्वात् , तस्याप्यसत्यत्वादनवस्थापातात् तदयुक्मिति चेत् - दोषस्यासत्यत्वेऽपि तस्य दोषान्तराधीनतया अनवस्थापत्तिस्तुल्या । अथ तत्परिहारं चतुरा भूत्वा चतुर्धा ब्रम इति चेत् - चातुर्यमिदमधिष्ठानासत्यत्वपक्षेऽपि प्रदर्श्यतामित्याह स्वरूपेति । पद्यमिदं श्रुतप्रकाशिकायमपि विवृतम् । दोषस्य मिथ्यात्वे उपर्युपरि दोषकल्पनयाऽनवस्था स्यादिति चेत् - अत्राद्वैतिनः - अविद्याया अनादित्वान्न कल्पकापेक्षेति । अनादित्वमविद्याया एकस्या एव स्वरूपतः । यद्वाऽनेकाविद्यांगीकारात् बीजांकुरन्यायेनानस्था न दोषाय । तत्र ब्रह्मज्ञानपक्षे एकैवाविद्या स्वरूपेणानादिर्ब्रह्माश्रिता । जीवाज्ञानपक्षे ब्रह्मणो नाश्रयत्वम्, अपित्वविद्यरूपाज्ञानविषयत्वमात्रं तस्य । तत्रानादिनानाजीवाश्रिताः नानाविद्य अनादय इति पक्षेऽपि स्वरूपानादित्वमेव । यदा तु मिथ्याभूतस्य कल्पनाधीनत्वात् स्वरूपानादिता न भवतीति मन्यते, तदा अविद्यातो जीवभावः, जीवकल्पिता चान्याविद्या, तया ततो जीवभाव इति बीजांकुरन्यायः । तदा प्रवाहानादिता । स्वपूर्वकालत्वव्यापकस्वसजातीयकत्वं प्रवाहानादित्वम् । पुनःपदं पूवर्मेक्तानादित्वैकविषयकत्वात् । अथवा कल्पकान्तरानपेक्षा भवत्वविद्या; स्वपरनिर्वाहकत्वस्वीकारात् । घटादिपरप्रत्यक्षनिर्वाहकस्य रूपस्य रूपान्तरानपेक्षया स्वनिर्वाहकत्वस्वीकारवत् । स्वपरघटनेत्यस्य स्वपरनिर्वाहकत्वेत्यर्थः । स्वरूपानादित्वं स्वपरघटनञ्चेति द्वन्द्वसमासे द्विवचनम् । यद्वा अविद्याविषयेऽनुपपत्तिः कापि न भवति । उपपत्तिसापेक्षत्वभावात् । दुर्घटनता - दुर्वटत्वस्येष्टता । दुर्घटत्वस्य अनुपपद्यमानत्वस्य मिथ्यात्वसाधकतया भूषणत्वात् । अतोऽनुकूलतया नाविद्यानिरासप्रसक्तिः । असत्यभूताया अविद्याया अनवस्थाप्राप्तौ, तत्परिहारमार्गाः इति - एवं चतुर्विधा गदितुं मताः - विवक्षिताः अद्वैतिभिः ।  एताः गतयः असदधिष्ठानसरणौ अधिष्ठानमपि मिथ्याभूतमेव माध्यमिकपक्ष इवास्तु इत्यापादनपक्षे भवन्तु । अधिष्ठानान्तरापेक्षयाऽनवस्था स्वरूपानादित्वेन प्रवाहानादित्वेन स्वपरनिर्वाहकत्वेन दुर्घटत्वसंमत्या वा परिहर्तु शक्यता तुल्या । अतः 
शून्यवाद एव । तथा च 'सर्वथाऽनुपपत्तेश्च' इति शून्यवादनिरसनमप्यनुपपत्तिमूलकं न शक्यं कर्तुम् अनुपपत्तेर्भूषणत्वादिति ।। 57 ।।
श्लोक 58
	ननु अनवस्थादिकतिपयानुपपत्तिबलेनाविद्यांगीकारो यदीष्यते, जगत्पारमार्थ्यवादे अनन्ता अनुपपत्तयः खण्डनकारेण मया श्रीहर्षेण दर्शिता इति सुतरां परमार्थप्रपञ्चानंगीकार एवेति शंकायां तं निरस्यन् अधिष्ठनापारमार्थ्येऽपि तुल्यमिति वक्तुर्न शून्यवादस्थापने तात्पर्यम्, तत्खण्डनार्थप्रयास एव त्वत्खण्डनायापि भवतीति ज्ञापन एवेति प्रकृतश्लोकपरमतात्पर्यं दर्शयति रेरे इति । स्वपक्षस्थापनं विना परपक्षविदलनमात्रव्यापृततया वैतण्डिक इति निकर्षं तदुक्तमार्गेण तत्पक्षनिरसनापातानालोचनरूपनिकर्षञ्च मनसि निधाय रेरे इति । खण्डनखण्डखाद्येति ग्रन्थनाम । खण्डनेत्येव प्रसिद्धिः ।
	खण्डय न तु ते  किञ्चित्साधने प्रवृत्तिः । खण्डनग्रन्थमितोऽष्यधिकं विरचय । परपक्षखण्डनहेतोः स्वपक्षखण्डकत्वमस्तीति त्वत्पक्षासिद्धिरूपास्मदभीष्टसिद्धया त्वत्खण्डनमनुमन्यामहे । एतदाशयेनाह भवदिति । अयं भावः - अविद्याशबलितात् ब्रह्मणोऽनिर्वचनीयजगदुत्पत्त्या ब्रह्मणो जगत्कारणत्वं जगतः कार्यत्वञ्च अद्वैतीष्टम् । अन्यथाख्यातिपक्षविलक्षणतया शुक्तिकायां रजतोत्पत्तिस्वीकारात् । एवमिच्छता यदि त्वया, अन्तर्भावितसत्तमित्यादिना कारणमसदिति स्थाप्यते, तर्हि कारणासत्त्वे ब्रह्मसत्त्वं स्यात् । कार्यकारणभावासत्त्वे अनिर्वचनीयोत्पत्त्यादि न स्यात् । कार्यस्यासत्त्वे कार्यस्य सदसदनिर्वचनीयता न स्यात् । अतस्त्वन्मतमपि क्षिप्तं भवति । अस्तु तर्हि द्वन्द्वयुद्धे मिथो द्वयोस्तत्तत्प्रहितेन शस्त्रेणेव द्वयोर्वध इत्याशयेन पृच्छति ततः किमिति । प्रत्याह अस्मदिति । त्वदपन्यस्तहेतूनां साधकत्वमस्ति, नि वा । अस्ति चेत् त्वत्पक्षोऽपि क्षिप्तः । सर्वापलापे हेतुगतसिद्धिकारणत्वस्यापि भंगात् साधकत्वाभावे अस्मत्पक्षबाधकाभावेऽस्मत्पक्षः सिद्ध एव । तर्हानृतं जगदित्यस्मत्पक्षोऽपि सिध्यत्वियत्र प्रतिवदन् पूर्वश्लोके आधिष्ठानसरणौ तुल्या इत्युक्तिपर्यवसानमपि दर्शयति यद्वदिति । कारणत्वादिकं खण्डयता त्वया त्वदुक्ततर्काणां सिद्धिप्रयोजकत्वमपि खण्डितं भविष्यति । तथाचानिरस्तेऽस्मन्मतेऽस्य मायावादिमतस्य च मध्ये कतरत् ग्राह्यमिति चिन्तायाम् माध्यमिकेन जगत इव ज्ञानस्याप्यपलापमिच्छता चिद््व्युदसनं यादृशमुपन्यस्तम्, तादृशस्य तस्य प्रत्यासतः - निरासात् त्वन्मतं यथा तिष्ठति, यथा ज्ञानातिरिक्तवस्तुव्युदसनस्यापि योगाचारमतस्य प्रत्यासतोऽस्मनमतं तिष्ठत्येवेति । 
एकनिरासे अपरस्थितिः कथमित्यत्राह यथा  चेति । लोके बाधके निरस्ते बाध्यवस्तुनो बाधाभावात् स्थितिरिष्टा । अतः सिद्धिरिति । ननु साधकाभावे कथं बाधकाभावमात्रेण सिद्धिः । अभावसाधकाभावमात्रेण भावसिद्धिरित्यपि न सुवचम्  भावस्यासिद्धौ तदभावसाधकोपन्यासस्यैवासेभवादिति चेत् - तर्हि अधिष्ठानब्रह्मसिद्धिः कथम् । साधकांगीकारे सिद्धिविषयतया दृश्यत्वापत्त्या मिथ्यात्वापत्तेः । स्वयंप्रकाशत्वान्न साधकापेक्षेति चेत् - तद्धर्मस्वीकारे सविशेधता स्यात् । स्वयंप्रकाशत्वमेव च कथम् । ग्राहकान्तराभावेऽपि तद्विषयकव्यवहारादिति चेत् - तर्हि व्यवहारो व्यवह्नियमाणमिव व्यवहर्तारं व्यवहारकारकाणि च सर्वाणि साधयेत्, न ब्रह्ममात्रम् । व्यवहारविषयत्वे च त्वद्रीत्या मिथ्यात्वमेव स्यात् । प्रकाशरूपधर्मस्वीकारे द्वैतापत्तिश्च । तथाच प्रमाणाभावात् किमपि नास्तीति वदन्  माध्यमिकः प्रमाणाभावरूपसाधकहेतुमभ्युपैति चेत्, न शून्यवाद इतिवत्, ब्रह्मसाधकप्रमाणस्वीकारे द्वैतापत्तिः, तदस्वीकारे ब्रह्मसिद्धिरिति त्वन्मतनिरास एव । तन्मिथ्यात्वे च ब्रह्मासिद्धिरेव । किञ्च ब्रह्मसिद्धिरित्यस्य कोऽर्थः । ब्रह्मसत्तेति चेत्, तस्याः न मानाधीनता । ब्रह्मज्ञप्तिरिति चेत् - वेद्यत्वमवर्जनीयमित्यलम् ।। 58 ।।
श्लोक 59 
	त एवाऽऽहुः - अनुभूतिरननुभाव्या अनुभूतित्वादिति । तत्र तदिष्टस्तर्कः, यद्यनुभाव्यास्यात्, अननुभूतिरेव भवेदिति । तत् प्रत्यस्यति अधीत्वमिति । धियः अनुभूतेः वेद्यत्वे अनुभाव्यत्वे दृश्यत्वे इष्टे कुम्भवत्  घटस्येव अधीत्वमननुभूतित्वं प्रसजति - स्यात् इति तर्कोपस्कृतम्, सा धीः स्वसिद्धिः स्वाधीनप्रकाशा अननुभाव्या धीत्वात् अनुभूतित्वादिति यत् अनुमानं इह ब्रह्मविषये कोऽपि अद्वैती आह, तत् अनुमानमसत् । हेतुमाह स्वेति । इदमनुमानं त्वया किमर्थं प्रयुज्यते । प्रतिवीदिनः प्रतिबोधनार्थमिति चेत् - तर्हि एतद्वाक्यजन्यानुभवगोचरत्वमनुभूतेरायातम् । तथाच तस्या अनुभूतित्वं त्वयैव निराकृतं स्यात् । यदि तत्तत्पुरुषीयानुभूतेस्तदन्यपुरुषानुभाव्यत्वेऽपि स्वस्वसमवेतानुभूत्यन्तरगोचरत्वं नेष्यते स्वयंप्रकाशत्वादित्युच्यते, तदा स्वाधारं स्वाश्रयं प्रति स्वसिद्धिः स्वयंप्रकाशा, न तु परं नरं प्रतीति हि सिध्यति । एवं परानुभाव्यत्वेऽपि नानुभूतित्वहानिः । एवभेवानुभूतेर्वर्तमानदशायां स्वप्रकाशत्वेऽपि कालान्तरे स्वकीयानुभवान्तरगोचरत्वेऽपि न मातित्वं विघटत इति मन्यतामिति । तथाच त्वदुक्तस्तर्कः अनुमानञ्च अप्रयोजकशंकया भग्नव्याप्तिके भवतः । अनुमानं केवलव्यतिरेक््येव वाच्यम् । तत्राप्यप्रयोजकशंकैव 
केवलव्यतिरेकि विस्तरेण पूर्वैः प्रतिक्षिप्तञ्च ।। 59 ।।
श्लोक 60 
	यदि अनुभाव्या स्यात् अननुभूतिः स्यात् इति व्याप्तिरिय विशेषरूपा वा सामान्यमुखी वेति विकल्पं हृदि निधाय दूषयति तथाहीति । अनुभाव्यत्वं तत्र तत्राननुभूतित्वमिति विषेषव्याप्तिर्न भवति ; अनुभाव्यत्वमस्तु, अननुभूतित्वं मास्त्वित्यप्रयोजकशंकासंभवात् । अनुभूत्यसाधारणधर्मस्यानुभूति त्वस्यानुभाव्यत्वमात्रेणापसरणायोगात् । तदपसरणेष्टौ यदि किञ्चिदनुभाव्यं स्यात्, तत् तदीयासाधारणधर्मविकलं स्यादिति सामान्यव्याप्तिरुक्ता भवति । इदमयुक्तम् - प्रत्यक्षादिप्रामाभूतज्ञानबलेन तत्र तत्र प्रकटितः तत्तत्पदार्थस्यासाधारणधर्मो यः, सः ते पदार्थोः वेद्याः प्रत्यक्षादिप्रमामविषया इत्येतावता अपसरति किम् - न हि हीयते । यया प्रमित्या यदसाधारणधर्मकत्वेन यत् ज्ञातम्, तत्प्रमितिविषयत्वादेव तदसाधारणधर्मरहितं तदिति को ब्रूयात् । यदि वेद्यत्वमात्रेण तत्तत्स्वभावस्य प्रत्यासः निरासः, तर्हि पटस्य पटत्वेन ज्ञाने सति वेद्यत्वात् पठत्वरूपासाधारणधर्मराहित्यं स्यात् । अतः सामान्यव्याप्तिरपि न भवतीति । तर्हि अननुभूतित्वे किं प्रयोजकम्?  घटादयोऽप्यनुभूतयः अनुभाव्यत्वादित्यनुमानं कुतो न भवतीति चेत् - घटोऽपि पटः अनुभाव्यत्वादिति कुतो न भवति । वस्तुतः किमिदमनुभूतित्वम् । किञ्चित्प्रकाशकत्वमिति चेत्- तर्हि किञ्चितसंबन्धिप्रकाशकारणत्वं यस्य नास्ति तस्य नानुभूतित्वमित्यस्तु । किञ्चित्प्रकाशकारणत्वं नाम किञ्चिद्विषयकाज्ञानविरोधित्वम् । अत एव भाषितम् - "एवं तर्ह्यज्ञानाचिरोधित्वमेवाननुभूतित्वनिबन्धनम् ; नानुभाव्यत्वमित्यास्थीयताम्" इति ।। 60 ।।
श्लोक 61 	
	ब्रह्मणोऽनुभाव्यत्वेऽननुभूतित्वं स्यादिति परोक्तं दूषितम् ; अथानुभाव्यत्वास्वीकारे तिरोधानानुपपत्त्या त्वदिष्टं न सिध्यतीत्याह प्रकाश इति । जडिमा जडत्वं परैकप्रकाश्यत्वम् ; तद्वति कुभ्भादौ घटादिपदार्थे कदाचित् प्रकाशः अन्यदा तिरोधिश्च दृश्यते । स च प्रकाशः तद्गोचरमितिरेव - तद्विषयकात्मनिष्ठं ज्ञानमेव । तद्विषयत्वमिति यावत् । तिरोधिश्च अप्रकाशश्च एतस्याःमितेः विरतिः - अभावः तत्प्रागभावो वा तद््ध्वंसो वा । ततः किमित्यत्राह अजडे इति । अजडे पुनः स्वयंप्राकाशे तु ब्रह्मणि मितिविषयत्वास्वीकारे प्रकाशो नाम स्फुरणं - न ज्ञानान्तरम् । तदपि ब्रह्मस्वरूपमेव । तदाह चिन्मात्रमिति । 
निर्विशेषचिद्रूपत्वादित्यर्थः । एवम् अपिधिश्च तिरोधिश्चोक्तप्रकाशाभावरूपत्वात् स्वनिधनम् - स्वरूपनाश एव स्यात् । न स्वरूपातिरिक्तधर्मनाशः, धर्मास्वीकारात्;  नापि प्रकाशप्रागभावः, प्रकाशस्य स्थितत्वात् । तथाच ब्रह्मनाश एव स्यात् । तर्हि मित्यन्तरविषयत्वं स्वीकुर्म इत्यत्राह जडमिति । अपरधा कुम्भादिवत् मितिविषयत्वे ब्रह्म जडमस्वयम्प्रकाशं स्यात् । तथा त्वदुक्तेः । ननु सिद्धान्त इव स्वयम्प्रकाशत्वं ज्ञानान्तरवेद्यत्वञ्चेत्युभयमस्त्वित्यत्राह आपिधीति । स्वरूपप्रकाशस्य धर्मत्वे स्वरूपत्वे वा तस्य सार्वकालिकत्वात् अपिधिविधुरम् तिरोधानानास्पदमेव स्यादित्यर्थः ।। 61 ।।
श्लोक  62
	ननु रूप्याध्यासे पुरोवर्तिद्रव्यस्यापि भानवत् जगदध्यासे ब्रह्मस्पुरणस्याप्यावश्यकत्वात् तत् स्फुरदेवातिरोहितमेवास्त्वित्यत्र वैषम्यं दर्शयति पुर इति । अध्यासस्थले धर्मिस्फुरणमिष्टम्, विशेषधर्माग्रहणरूपतिरोधानञ्चापेक्षितमिति व्युत्पादनमिह चिकीर्षितम् । पुरोवर्तिनो द्रव्यस्य इदमर्थस्य स्फुरणं प्रकाशः । इदमिति ग्रहणमिति यावत् । शुक्तिकाया इदन्त्वेन ग्रहणं रुप्यभ्रमसहम् रजतमिति भ्रान्तिनिवारकं न भवति, तस्सहभाव्येव । अपिशब्दः विरोधिधर्माश्रयविषयकत्वेऽपीत्यर्थकः । अथवा रजतभ्रमसहमपीत्यन्वयात् रजतनिषेधबुद्धिसाधारणञ्चेत्यर्थकः । नेत्यादि । इदं पुरोवर्तिद्रव्यग्रहणम् भ्रमविहतिफलकशुक्तित्वस्फूर्तिरूपं न भवतीत्यर्थः । दृष्टान्ते साधारणधर्मातिरिक्तो विशेषधर्मोऽस्तीत्युक्तं भवति । प्रकृते वैष्म्यं व्युत्पादयति यदीति । नित्यस्फुरत् ब्रह्म यदि प्राग्वत् प्रथमोक्तपुरोवर्तिद्रव्यरूपसामान्याकारतुल्यं चेत्, ब्रह्मज्ञानं मोक्षहेतुरित्यस्य
दुर्वचत्वात् इदानीमिव वेदान्तश्रवणाद्यनन्तरमपि जगदध्यासोऽनुवृत्त एव स्यात् ; न तु तस्य विरतिः भंगः । यदि तद् स्फुरत् ब्रह्म शुक्तित्वसदृशम् विशेषाकारतुल्यम्, तदा जगत्कल्पनारूपो विक्षेपः क्व ? कदापि न स्यादिति भावः ।। 62 ।।
श्लोक 63
	अध्यासो द्विविधः जडाध्यासः चेतनाध्यासश्चेति । पूर्वो निरस्तः ; उत्तरं निरस्यति इदमिति । यद्वा धर्म्यध्यासः धर्माध्यास इति द्विविधोऽध्यासः, यथा इदं रजतमिति, शंखः पीत इति च । तत्रोत्तरं निरस्यति । अथवा अहणितिग्राह्यस्वात्मभिन्नत्वेऽपि ब्रह्मणि जगदध्यासो न भवतीत्युक्तम् । अहमित्यनेनैक्यात् तस्मिन् देहात्माध्यासभोक्तृत्वाध्याध्यासादिकं न भवतीत्याह । इह मायावादे विविधं दूषणमिदमुदितमासीत् । अन्यत् दूषणं ज्ञापयितुं पृच्छति 
स्वयमिति । ब्रह्मणि स्वप्रकाशत्वनिर्विशेषत्वयोः स्वीकारे कथं तस्मिन् मते इदं घटते । किमिति चेत् - तदाह अस्मदिति । अस्मद््दृशि अहमिति अफुरणरुपे ब्रह्मणि तत्र विशेषान्तराभावेन तस्यैव विशेषस्फुरणरूपत्तया निर्विशेषतत्स्फुरणबाध्यः धर्माधर्मसुखदुःखकामक्रोधद्यनन्तविशेषविशिष्टपुरुषत्वरूपः सर्वज्ञत्वसर्वंशक्तित्वादि- विशेषविशिष्टेस्वरत्वरूपश्चातद्रूपारोपः कथम् ? यदि अहमिति ब्रह्मस्फुरणं भ्रमसहम्, तदा प्राप्तरोपोपरतिरेव न स्यात् । ब्रह्मज्ञानस्य तावन्मात्ररूपतया निवर्तकत्वायोगात् अतो निवर्तकानुपपत्तिनिवृत्त्यनुपपत्त्यादिकमपि भाव्यम् । तथाच अहमिति ब्रह्मणि भासमाने देहात्मभ्रमादेर्नैवावकाश इति ।। अत्र दूषणमिहेत्यत्र दूषणमिवेति पाठसत्त्वे तु उदितविविधदूषणवदिदं वक्ष्यमाणमपीत्युक्तत्वा द्वितीयपादादिना तद्विवरणमिति सुवचम् । इहेत्यस्य व्यर्थत्वाच्चैवम् ।  इहेत्यस्य मते इत्यत्रान्वयं तस्मिन् इत्यस्य च ब्रह्मणीत्यर्थमुक्त्वा  अस्मद््दृशि अस्मत्प्रत्ययरूपे ब्रह्मणि इत्यप्यर्थेमाहुः । इहेत्यारभ्य घटत इत्यनेनोक्तमर्थमपि पूर्वश्लोकैरूक्तदूषणैः सह संमेल्य पश्चात् प्रथमपादान्वयकल्पनया इदं  विविधं दूषणं मायावादे उक्तमिति निगमयन्ति च व्याख्याने । अत्रन्योऽप्यन्वयोभाति - मायावादे पूर्वोदितदूषणमिवेदमपि । ब्रह्म स्वयंज्योतिर्निर्विशेषञ्च यदि, तस्मिन् मते कथमिदमिति वाक्यसमाप्तिः । अथ स्वयतम् - अस्मद््दृशि तु अस्मद्दर्शने तु पुरुषस्य सविशेषत्वात् अतद्रूपारोपतन्निवृत्त्यादिकं घटते ; न तु तस्मिन् मते इति । एतद्विवरणमुत्तरश्लोके ।। 63 ।।
श्लोक  64
	ननु वस्तूनां सविशेषत्ववादिभवन्मतेऽपि देहात्मभ्रमः कथम् । तत्र किं देहे आत्मभ्रमः, आत्मनि देहभ्रमो वा ।    'अनात्मन्यात्मबुद्धिर्या' इति पराशरोक्त्या देहे अहमित्यात्मभ्रमरूप अद्यः पक्ष इति चन्न ; देहगतविशेषणां सर्वेषामेव ज्ञाततया तदापि भ्रमांगीकारे पश्चादपि तन्निवृत्त्ययोगात् । नान्त्यः ;अहन्त्वस्यासाधारणस्य गृहीतत्वात् । शुक्तिरजतयोः प्राक् भेदग्रहणवत् आत्मदेहयोर्भेदस्य कदाप्यगृहीतत्वाच्चेत्यत्र स्वपक्षे भ्रममुपपादयति अधिष्ठान इति  अस्मदर्थे आत्मनि अधिष्ठाने वपुःप्रकाराणां पशुत्वनरत्वस्थूलत्वनीलत्वादीनामारोपाः अहं पशुः अहं नर इत्यादयो भवितुमर्हन्ति ; पशुत्वादिव्यावर्तकधर्माणामात्मनिष्ठानां शास्त्रैकवेद्यानामणुत्वनित्यत्वादीनामगृहीतत्वात् । अहंत्वं तु वस्तुतोऽसाधारणमपि देहव्यावृत्ततया न गृहीतम् । यः प्रत्यक् सोऽहमर्थ इति निश्चयात् देहे स्वविषयज्ञानाश्रयत्वरूपप्रत्यक््त्वे विमर्शास्पदे अहमर्थत्वस्यापि तत्र 
संभवपरामर्शात् । अतः अहमिति स्फूर्जति - प्रकाशमान एव तन्न पुंसि  आत्मन्यध्यासो युज्यते । तृतीयपादस्य द्वितीयपादे अध्यारोप इत्यत्रान्वयः । विहिते इत्यत्र पिहिते  इति पाठो युक्तः ग्रन्थाक्षरादिलिपौ वपयोरनतिभेदात् वकारः प्राप्तः । अणुत्वनित्यत्वनिरवयवत्वादिर्धर्मः देहव्यतिकरविदूरः देहसंबन्धानर्हः देहाना महत्त्वानित्यत्वसावयवत्वादिमत्तायाः प्रत्यक्षत्वात् । यद्वा देहव्यतिकरः देहात्मभ्रमः । व्यतीति प्रयोगात् देहे आत्मभ्रम- आत्मनि देहभ्रम इत्युभयमपि संभवतीति सूच्यते । पराशरोक्तरीत्या तस्यापीष्टत्वात् ।। अत एव यथा रज्जौ सर्पाध्यासे सति तदवयवेषु इदं सर्पस्य शिरः, सर्पस्य पुच्छमिति सर्पोल्लेखः - तथा देहे अहमर्थाध्यासात् देहानुबन्धिषु गृहादिषु मम गृहमित्येवं ममकारः । अहंकारशब्दश्च देहे अहमिति भ्रमं दर्शयति । दहगतसर्वविशेषग्रहणे सत्यपि आत्मगतदेव्यावृत्ताणुत्वादिविशेषाग्रहणा- देवैक्ये लाघवादात्मारोपसंभवात् । तत् व्यतिकरविदूरत्वं नाम भ्रमसमानकालागृह्यमाणत्वम् । तादृशे धर्मे कर्मणा पिहिते सति अध्यारोपो घटन इति । ननु पिधानं तिरोधानमेव । स चाप्रकाशः स्वरूपनाश इति त्वत्पक्षेऽपि किं नेत्यत्राह तिरोधिरिति । स्वरूपस्फुरणस्य स्वाभाविकस्याभाव इत्युक्तौ प्रकाशनाशः स्यात् । तदापि तस्य धर्मरूपत्वे धर्मिस्वरूपनाशस्य न प्रसक्तिः । त्वन्मते धर्मतया प्रकाशस्यास्वीकारात् स दोषः । प्रकृते तु अणुत्वादीनां स्वयमस्फुरतां धर्मज्ञावैकवेद्यतया तद्विषयकधियः तिरोधानं नाम ज्ञानविकासाभावः विकासप्रागभावः संकोचरूपज्ञानावस्थाविशेषः । जातस्याणुत्वादिज्ञानस्य विस्मरणे तु प्रकाशनाशरूपः संकोच इति निरवद्यम् ।। 64 ।।
श्लोक 65 
	यत्तु अहंत्वादेरसाधारणधर्मत्वात् तद््ग्रहणे सति अणुत्वादिज्ञानाभावऽपि भ्रमो न भवतीति, तत्र प्रत्याह अहंत्वेति । देहादेरचेतनत्वात् ज्ञानाश्रयत्वमेव नास्ति स्वविषयकज्ञानाश्रयत्वरूपप्रत्यक््त्वात्मकमहन्त्वं तु नतराम् । वस्तुस्थितिरियमेव । तदपि - तथापि तयोः  अहंत्वज्ञातृत्वयोः तथात्वं - चपुर्गुणत्वाभावः नावगतं ननु - न ज्ञातं किल । तत्र हेतुमाह अनादेरध्यासादिति । ज्ञानाश्रयत्वं देहस्य न भवितुमर्हतीति बाधकज्ञानस्याजाततया अहंत्वज्ञातृत्वाश्रये देहाकाराध्यासोऽनादिरनुवर्तत इति साम्प्रतिकाध्यासे पूर्वाध्यासजनितवासनैव कारणमिति । तन्निवृत्तिश्च युक्ता, इदानीम् अस्मिन् जन्मनि बाधकज्ञानहेतुश्रुतिभिर्ज्ञाताभिः तदनुकूलतार्किकाद्युक्तैस्तर्कैः तन्मूलानुष्ठितेन योगेन 
तदनन्तरप्रत्यक्षेण च  अहमर्थो देहेन्द्रियमनःप्राणधीभ्योऽन्यतया प्रकाशते । तथा चात्मसिद्धिः,  "एवमात्मा स्वतःसिध्यन् आगमेनानुमानतः । योगाभ्यासभुवा स्पष्टं प्रत्यक्षेण प्रकाशते" इति । एवमहंत्वस्यासाधारण्ये गृहीते ततोऽपि देहादिभ्रमो न भवेत् । अहमर्थस्फुरणं तु नासाधारणतया तदवगाहि । तद्वत् भवद्भिरपि अहमर्थब्रह्मणि सत्यत्वादिधर्माङ्गीकारे भ्रमबाधौ सूपपादौ, नान्यथेति निगमनीयम् ; अद्वैतमतनिरसनशेषत्वात् स्वमतप्रस्तावस्य ।। 65 ।।
श्लोक 66 
	"यदि ब्रह्म प्राग्वत्" इत्यत्राद्वैतमते भोगमोक्षयोरन्यतर एव स्यात्, नोभयमित्युक्तम् । तत्र निदानं ब्रह्मणो निर्विशेषत्वमिति च तत्र तदनन्तरपद्ये चादर्शि । तत्र साम्प्रतं संसारस्य प्रत्यक्षसिद्धत्वात् अपलापायोगात् मुक्तेर्नावकाश इत्यत्रैव तदुक्तिः पर्यवस्यति । एवं पश्चादपि मुक्तेस्तन्मतरीत्याऽनवकाशे सति, संसारकाल एव मुक्तिमपि यत् तन्मतैकदेशिनः तत्त्वज्ञानानन्तरभावितया कथयन्ति, तन्नूनं निषिद्धानुष्ठाने निर्बाधप्रवृत्त्यर्थकल्पितमित्यास्तिका आतिष्ठन्ते । तत्र वेदलोकस्मृतिविरुद्धतामप्याह जीवदिति । जीवन्मुक्तिपक्षस्य स्थिरजीवित्वे ते जीवन्मुक्ताः स्युः । तस्य क्षणैकजीवनस्यापि नावकाश इत्याह न जीवतीति । तत्पक्षपातिनि तस्य मतस्य सत्यपि जीवने परैरपि स्वीकारसंभावनावकाशे सत्येव जीवतीति वक्तुं युक्तम् । अयमंशस्तु न तथेति भावः । प्रमाणतर्कपराहतत्वमस्याऽऽपस्तम्बोक्तमित्याह यत इत्यादिना । यतः यस्मात् कारणात्  शास्त्ररूपैः । शस्त्रैः आयुधैरिदं मतं लूनं छिन्नम् । शास्त्राणि हि, 'तस्य तावदेव चिरं यावन्न विमोक्ष्ये अथ संपत्स्ये' इति कृतकृत्यस्य चरमशरीरवियोगानन्तरमेव, तत्रापि  "आत्मा निष्क्रामति", "शतं चैका च हृदयस्य नाड्यः", 'तेऽर्चिषमेवाभिसंभवन्ति'  'तत् पुरुषोऽमानवः स एनान् ब्रह्म गमयति' इति परमपदे परब्रह्मप्राप्तिपर्यन्तं मोक्षाभावञ्च स्पष्टं श्रवयन्ति । तर्कश्च, बुद्धे चेत् क्षेपप्रापणम् - अप्तन्नज्ञाने जीवत्येव पुरुषे मोक्षस्य प्राप्तिर्यदि, स बुद्धः इह जन्मनि दुःखानुभवरहिः स्यात् । तापत्रयाभिहतिरेव हि तस्यापि प्रत्यक्षमीक्ष्यते । अत इदं लोकविरुद्धसिद्धि । एतन्मतसिद्धिः प्रत्यक्षविरुद्धा । लोकविरुद्धेत्यनेन जीवत्वमुक्तत्वयोर्मिथोविरोधादनन्वितमिदं पदमित्यपि दर्श्यते । तेन यत एवम् यतश्चैवम्, तत एवेदं मतम् आदावपि द्वैताद्वैतयोः कतरत् साधीय इति विचारात् प्रागपि आपस्तम्बेन महर्षिणा निरस्तम् । यद्वा आदावपि द्वैतपक्षेऽपि आजःमगृहीतत्वात् द्वैतं पूर्वम् ; अद्वैतमनन्तरकल्पितम् । द्वैतिभिरपि कैश्चित् 
जीवन्मुक्तिरिष्यते, 'चक्रभ्रमवत् धृतशरीरः' इति सांख्यकारिकास्वप्यन्ते उक्तत्वात् । ननु किमर्थमिदं पदम् ; एतदभावेऽपि वाक्यपूर्तेरिति चेत्, आपस्तम्बेन जीवन्मुक्तिमात्रनिराकरणात् अद्वैतमतानिरासादद्वैतमेव तन्मतमिति कश्चिन्मन्येत ; तन्निरासार्थम् । जीवन्मुक्तेः द्वैतिष्वपि कैश्चित्  स्वीकारात् तन्निरासो द्वैतांगीकारे न न घटत इति नेदमुपपन्नमिति समाधिः आदावित्यत्र विवक्षित इति । अपिशब्दस्य निरस्तमित्यत्रान्वयेन, आपस्तम्बनिरस्तश्च शरीरकाचार्य निरस्तञ्चेतीदृशसमुच्चयार्थकत्वञ्चाहुः न चाद्वैतमापस्तम्बेष्टम्, 'पूः प्राणिनस्तस्य गुहाशयस्याहन्यमानस्य विकल्मषस्य" इति जीवानां परमात्मशरीरत्वोक्त्या जीवपरयोः शरीरात्मभावस्यैव तदिष्टत्वावधारणात् । अथ सूत्रमपि निरासकमित्याह औपनिषदमिति । उपनिषदो येन प्रकारेण ब्रह्म प्रतिपादयन्ति, तं प्रकारम् आतस्थुषाम् - उत्तरमीमांसया तत्त्वहितपुमर्थबोधनेन आदृतवतां द्वैताद्वैतविशिष्ठाद्वैतसर्वमतप्रवर्तकानामाचार्योद्वैपायनाख्यः भगवान् बादरायणोऽपि निराचकारेदं मतम् । "तदापीतेः संसारव्यपदेशात्" इति सूत्रेण । आपीतेः- ब्रह्मणि लयरूपमोक्षप्राप्तिपर्यन्तं संसारसद्भावोक्त्या तस्य जीवत्त्वमेव ; न तु मुक्तत्वमिति हि ज्ञापितम् । सर्वाचार्यत्वोक्तिः अद्वैतिमतेऽपि एतत्सूत्रस्येदृशाभिप्रायदर्शित्वमस्तीति ज्ञापयति । ननु तत्र न जीवन्मुक्तिप्रस्तावः ; किंतु तत्त्वज्ञानिनां देशान्तरगमनं विनाऽत्रैव ब्रह्मतापत्तिरिति सिद्धान्तविरोधि स्थलान्तरं गते अमृतत्वश्रवणमिति शंकायां तत् अमृतत्वं अनुपोष्य - अदग्ध्वा संसारं यत् प्राप्यं फलम्, सगुणब्रह्मप्राप्तिरूपं तदेव । तदानीमपीतिः - ब्रह्मणि लयो नास्ति । लयपर्यन्तं संसारव्यपदेश एव, सगुणप्राप्तिरपि संसार एवेत्यर्थो विवक्षितः । अत्रैव तु निर्विशेषतत्त्वज्ञाने देहवियोगानन्तरं मुख्यमुक्तिः ; ततः प्राक् च जीवन्मुक्तिः । नैतत्प्रस्तावस्तत्रेति चेत् - सर्वमिदं निर्गुणब्रह्मरूपतत्त्वतज््ज्ञानरूपोपाय तत्फलरूपमोक्षसत्त्वे । तस्याप्रामाणिकत्वातु सूत्राणामस्मदिष्ट एवार्थः । किञ्च चतुर्थाध्याये सूत्रकारेण अपासन - उत्क्रमण - अर्चिरादिगमन भोगसाम्यरूपार्थानामेवोक्तत्वात्, वाक्यार्थप्रत्यक्ष-अनुत्क्रमण-ब्रह्मैक्यरूपाद्वैतार्थानुक्तेः तादृशमुक्तेरेवाभावे जीवन्मुक्त्यभावोऽप्यर्थसिद्धः । जीवन्मुक्तौ हि कतिपयाविद्यांशाविनाशस्तदिष्टः । न च तत्त्वज्ञानान्मिथ्याभूतवस्तुलये सावशेषलयः कुत्रापि दृष्टः । अतो जीवत्त्वे सति मुक्तिर्निरवशेषा सावशेषा च न संभवत्येव । ननु 'विमुक्तश्च विमुच्यते' इति मुक्तिद्वयनिर्वाहः कथमिति चेत् 'यदा सर्वे प्रमुच्यन्ते कामा येऽस्य हृदि स्थिताः' इति वैराग्यरूपामुख्यार्थः 
विमुक्त इति प्रथमपदस्यास्तु । ईदृशमेव भवदिष्टञ्चेत्, भवन्मते विलक्षण जीवन्मुक्तिस्थापनप्रतिषेधकोलाहलः कथं प्राप्त इत्यलं बहुना । द्वैपायनेति । 'द्वीपे बदरिकामिश्रे बादरायणमच्युतम् । पराशरात् सत्ययती पुत्रं  लेभे परन्तपम्" इति बादरायणत्वं द्वैपायनत्वञ्च ।। 66 ।।
श्लोक 67 
	ननु अपच्छेदनयात् निर्विशेषतत्त्वमेव शास्त्रार्थ इति निर्णये सिद्धे तदनुसारेणैव हितपुरुषार्थस्वरूपनिरूपणं कार्यम् । तत्रेदं निष्कृष्टं ब्रूः - नोपासननिरपेक्षात् तत्सापेक्षाद्वा तत्वज्ञानान्मुक्तिः । नित्यमुक्तत्वाद् ब्रह्मणः । तच्च वस्तुतो जगदभावात् । अतो न मुक््त्यर्थं प्रयासः कार्य इत्येव श्रुतिविवक्षितमिति प्रत्यवतिष्ठमानं प्रतिरोद््धुं अपच्छेदनय - उपक्रमनय - उत्सर्गापवादनयसामान्यविशेषनयवैशध्यविधित्सया प्रवृत्तः अद्वैतिमतापच्छेदनयादरणे भवन्महदनिष्टं दर्शयति क्वेति । वेदान्ता वेदार्थनिर्णयार्थ प्रवृत्ताः, न पुनर्वेदानामन्तं विनाशं विधातुम् । शकरमते जगन्मिव्यात्वादौ निहितमतयस्तु वेदवाक्यानां तात्त्विकं प्रामाण्यं नास्ति, तत्त्वज्ञानबाध्यार्थविषयकत्वात् । अतः प्रामाण्यभ्रान्तिरेवेत्याहुः । तर्हि बुद्धेन स्वबुद्ध्या ग्रथिताः याः फणितपः वाचः अप्रामाणिकार्थपरत्वेन वैदिकैनिर्धारिताः, तासां वेदवचसा़ञ्चाविशेष इति बाह्यमतप्रवृत्ता न तैर्वेदान्तिभिर्वारणीयाः, न च वैदिकसनातनधर्मस्थापने प्रयतितव्यम् . एवंवादनिष्ठान् वेदान्तित्वेन यद् गणयन्ति तत्र नूनं जनानां कलिरूपेण ग्राहेण ग्रस्तत्वमेव कारणम् । अतः शंकरमतवचसामेवाप्रामाण्यम् । मोहनार्थप्रवृते मते प्रामाणिकत्वभ्रान्त्या पश्चात्तनैः प्रवृत्तम् । तदत्र वेदवचसां कात्स्न्येन प्रामाण्यं यथा स्यात्, तथा वक्ष्याम इति पीठिका ।। 67 ।।
श्लोक  68
	द्वैतशास्त्राणामप्रामाण्यस्वीकारोऽनुचित इत्यत्राद्वैतिभिरुक्तम्, सति विरोधे वेदवाक्येऽप्यप्रामाण्यस्वीकारः पूर्वमीमांसकैरेवापच्छेदाधिकरणे दर्शित इति नायं दोष इति । तदिदं तन्नयव्याजीकरणं वैषम्यात् तन्न्यायाप्रवृत्तिमभिसंधाय निराकरोति यदिति । त्रय्यन्तेषु वेदान्तवाक्येषु । कीदृशेषु ? सामान्यविशेषवर्त्मसु -सामान्यरूपविशेषरूपार्थसञ्चारगोचरेषु ; सामान्यविशेषविषयकेष्विति यावत् । तेषां विधिनिषेधोभयरूपत्वमाह गुणेति । गुणेत्युपलक्षणम्, 'यद् ब्रह्मणो गुणविकारशरीर' इति श्लोकोक्तानामन्येषाम् । गुणादीनां  प्रत्यासाः निषेधाः तथा विधयश्च सन्तीति तद्रूपेषु । गुणादिसामान्यनिषेधरूपाः 
तद्विशेषनिषेधरूपाः तथा तस्सामान्यविधिरूपाः तद्विशेषविधिरूपाश्च वेदान्ताः सन्ति निर्गुणं निष्कलम् इति, अपहतपाप्मा विजरः इति, नान्तं गुणानां गच्छन्ति तेनानन्तोऽयमुच्यते इति, यः सर्वज्ञः, सत्यकामः सत्यसंकल्प इत्येवमादयः । ते सर्वे जनार्दनप्रणयिनः विष्णुरूपसविशेषब्रह्मतत्पराः । न च सगुणोपासनस्य तस्सायुज्यादिफलकस्य न मोक्षहेतुत्वमिति शंकयम् ; तस्य जनार्दनत्वात् । जनः उपजनः जन्म ; तमर्दयति निवर्तयतीति पुनर्जन्मनिवर्तकत्वात् । सविशेषोपासनमेव मुक्तिहेतुः, सविशेषसायुज्यमेव मुक्तिः ; अन्यदप्रामाणिकमिति सिद्धान्तप्रदर्शनाय जनार्दनपदप्रयोगः । उक्तवेदान्तवाक्यानां सर्वेषां सविशेषब्रह्मपरत्वमेव । अत्र समान्यविशेषन्यायस्योत्सर्गापवादन्यायस्य च यथायथं प्रवृत्तिः ; नापच्छेदन्यायस्येति भावः । एवञ्च विरोधाभावात् प्राबल्यदौर्बल्यविचारस्य नावकाशः । एवंस्थिते प्राबल्यदौर्बल्यप्रस्तावमभ्युपयन्तीति यत्, तत् मीमांसापरिज्ञानविधुरगोष्ठ्या शोभेत, नास्मत्सविधे । तत्प्रस्तावस्तदिष्ट इति कथं ज्ञायत इति चेत्, आह अपच्छेदनीतिच्छलादिति । प्रतिपेदिरे इत्यत्रान्वयः । अपच्छेदन्यायमत्रातिदिशन्ति हि ते । तद् व्याजमात्रम् । एतन्न्यायाभावेऽपि स्वाभिमतमप्रामाण्यं न त्यक्ष्यन्ति । यद्वा छलं नाम न्यायदर्शनोक्त- मर्थान्तरकल्पनारूपम्, अपच्छेदन्यायस्यापार्थकल्पना तैः कृतेति ।।
	अत्रेदमद्वैतिविशिष्टाद्वैतिविवक्षितमवधेयम् - तत्राद्वैतिनः - अपच्छेदाधिकरणे, "अध्वर्युं विनिष्क्रामन्तं प्रस्तोता संतनुयात् । तं प्रतिहर्ता, तमुद्गाता तं यजमानः, तं प्रशास्ता" इति अध्वर्युप्रभृतिस्पर्शपूर्वकंतत्कच्छग्रहणरूपान्वारम्भपूर्वकं बहिष्पवमानस्तोत्रार्थं प्रस्तोत्रादीनां गमनं विहितम् । तत्र च मध्येऽन्वारम्भविच्छेदे उद्गातृगणान्तर्गतव्यक्तिभेदेन प्रायश्चित्तमाम्नातम्, "यदि प्रस्तोताऽपच्छिन्द्यात्, ब्रह्मणे वरं दद्यात् । यदि प्रतिहृर्ता, सर्ववेदसं दद्यात् । यद्युद्गाता, अदक्षिणं तं यज्ञभिष्टवा तेन पुनर्यजेत तत्र तद् दद्यात् यत् पूर्वस्मिन् दास्यन् स्यात्" इति । तत्रैकैकापच्छेदे तत्तन्निमित्तकं प्रायश्चित्तमसंदिग्धम् । यत्र चोभाभ्यां युगपद्विच्छेदः, तत्र नैमित्तिकद्वयानुष्ठानस्य शक्यत्वे विरोधाभावान्न कस्यचिद् बाधः । यत्र तु विरोधः, यथद्गातृप्रतिहर्त्रपच्छेदयौगपद्ये, तत्र युगपदेव नैमित्तिकवाक्यद्वयप्रवृत्तेः अविशेषात् विकल्पः । यत्र त्वपच्छेदयोस्तयोः क्रमेण प्रवृत्तिः, तत्र विरोधात् कस्यचिदेवानुष्ठाने कर्तव्ये कतरस्येति चिन्ता । तत्रोपक्रमाधिकरणनयेन पूर्वापच्छेदप्रायश्चित्तशास्त्रार्थानुष्ठानमिति पूर्वपक्षः उत्तरापच्छेदज्ञानाधीनं यत् प्रायश्चित्तज्ञानम्, तस्य पूर्वापच्छेदप्रायश्चित्तज्ञानबाधेनैवोदितत्वात् 
पूर्वस्य बाध इति सिद्धान्तः । तथा च सूत्रम्, "पौर्वापर्ये पूर्वदौर्बल्यं प्रकृतिवत्" इति । एतमुत्तरशास्त्रार्थज्ञाननस्य पूर्वशास्त्रबाधकताया उक्तत्वात् पूर्वशास्त्रमप्रमाणमिति सिद्धम्, तद्वदिह गुणविधायकवाक्यानां तन्निषेधवाक्यानाञ्च पतियोगितदभावविषयकत्वात् अभावज्ञाने प्रतियोगिज्ञानस्य कारणत्वात् प्रतियोगिविषयकशास्त्रं पूर्वंम्, दतभावविषयकशास्त्रमुत्तरमिति निर्विशेषवाक्येन प्रबलेनसविशेषवाक्यस्य पूर्वस्य बाध इति ।
	अत्र विशिष्टाद्वैतिनः - पूर्वमीमांसकैरेवापच्छेदाधिकरणे उपक्रमनयापच्छेदनययोर्मध्ये कतरस्य कुत्र प्रवृत्तिरिति विचारेऽवतीर्य । "पूर्वात् परबलीयस्त्वं तत्र् नाम प्रतीयताम् । अन्योन्यनिरपेक्षाणां यत्र जन्म धियां भवेत्" इत्युक्तम् ।  मिथो निरपेक्षवाक्यद्वयस्थले उत्तरशास्त्रार्थज्ञानेन पूर्वशास्त्रार्थज्ञानबाधः । उपक्रमाधिकरणविषयवाक्येषु च, 'अग्नेः ऋग्वेदः', 'उच्चैः ऋचा' इत्यादिषु पूर्वोत्तरवाक्ययोरर्थवादविधिवाक्यरूपतयैकवाक्यत्वात् मिथस्सापेक्षत्वात् असंजातविरोधितया पूर्वज्ञानमेव प्रबलमिति तदनुसारेणोत्तरं नेयमिति तदर्थः । प्रकृते प्रतियोगिसमर्पकवाक्यसापेक्षत्वं निषेधवाक्येषु भवत्स्वीकृतमिति गुणादिविधिवाक्याविरोधेनैव निषेधवाक्यार्थवर्णनं कार्यम् । अतो न सर्वगुणादिनिषेधः । किञ्च यत्र विरोधो न नियतः, पौर्वापर्यञ्चानियतम्, तत्रापच्छेदनयः . उद्गातृप्रतिहर्तपच्छेदयोर्यैगपद्ये हि शास्त्रयोर्विरोधः, न त्वयौगपद्ये । पौर्वापर्यञ्चानियतम्, कदाचित् प्रतिहर्ताऽपि पूर्वमपच्छिन्द्यात्, पश्चादुद्गातेति प्रकृते तु गुणा दविधिवाक्यस्य निषेधवाक्यस्य च विरोधः पौर्वापर्यञ्च नियमेनास्ति । अत एव तत्र प्रायश्चित्तयोर्मध्ये कस्यचित् कदाचिदननुष्ठानेऽप्यन्यदाऽनुष्ठीयमानतया तच्छास्त्रस्याप्रामाण्यं नापतति । अननुष्ठानलक्षणमप्रमाण्यमपि कदाचिदेव । अत्र तु निर्गुणवाक्येन सर्वथा बाधात् विधिवाक्यस्याप्रामाण्यमेव नियतम् । किञ्च भावाभावयोर्मिथोविरोधात् आभावस्य भाव इव भावस्याभावोऽपि प्रतियोगीति अभावशास्त्रं प्रतियोगिसमर्पकम्, भावशास्त्रं तदभावसर्मपकमित्युक्तिसंभवात् विधिवाक्यानामेव परत्वं किं न स्यात् । वस्तुतो विरोधे सत्येव प्राबल्यदौर्बल्यविचारः । अविरोधेनैवोपपद्यमानेषु नेयं चिन्तेति उत्सर्गापवादादिनयव्युत्पादनेन वक्ष्याम इति ।। 68 ।।	
श्लोक 69 
	भिन्नविषयकत्वादविरोधमेव सर्वत्र दर्शयति यदिति । ब्रह्मणो गुणादिविषये विधिवाचः सद्भावपराणि वाक्यानि, निषेधवाचः अभावपराणि च वाक्यानि सन्ति । यथा 
नान्तं गुणानां गच्छन्ति निर्गुणमिति गुणविषये । तन्नामरूपाभ्यां व्याक्रियत, तदात्मानं स्वयमकुरुत, ते यदन्तरा, अविकाराय शुद्धाय इति विकारविषये । यस्य पृथिवी शरीरम्, तस्यैष एव शरीर अत्मा, अकायमब्रणम्, न तस्य पाकृता मूर्तिः इति शरीरविषये । बहुधा विजायते, अजायमानः इति जन्मविषये । जन्मशब्दस्थाने भेदशब्दोऽपि श्लोके इष्टः तदा पृथगात्मानम्, क्षरात्मानावीशते देव एकः, तत् त्वमसि, सर्वं खल्विदं ब्रह्म इति भेदविषये । जन्म कर्म च मे दिव्यम्, स्वाभाविकी ज्ञानबलक्रिया च, निष्क्रियम्, न मे पार्थास्ति कर्तव्यम्, तदेजति, तदुनैजति इति कर्मविषये । आदिपदेन 'न ते रूपं न चाऽऽकारो नायुधानि न चास्पदम् । तथापि पुरुषाकारः' इत्याद्युक्तंशान्तरग्रहणम् । एता वाचः विरुद्धवदवभासमानाः वस्तुतो न विरुद्धाः भिन्नविषयकत्वात् । यथा गुणादिविधयः कल्याणगुणादिपराः, निषेधाः हेयगुणादिविषयकाः । प्रकृतिपरमात्मविचारे प्रकृतेरिव सत्त्वादिगुणानाश्रयत्वेन तस्य निर्गुणत्वमुच्यते ; जीवात्मपरमात्मप्रस्तावे च रागद्वेषसुखदुःखाद्यपुरुषार्थानाश्रयत्वेन निर्गुणत्वमुच्यत इति प्रकरणानुगुण्येनार्थनिर्णयोऽनायासेन भवतीति न विरोधस्य गन्धं 
लेशमपि यत् - यस्मात् नार्हन्ति । तत् - तस्मात् विधयः सद्भावपरवाक्यानि न प्रतिषेधैः अभावपरवाक्यैर्बाधनीया इति । निर्गुणत्वनिर्विशेषत्वादिकं ब्रह्मणो वक्तुमशक्यञ्च "अदृश्यत्वादिगुणकोधर्मोक्तेः" इति सूत्रकारः अद्रेश्यमग्रह्यमित्यादीनां गुणत्वमाह । न हि तार्किकपरिभाषित एव गुणो गुणशब्दमुख्यार्थः । अदृश्यत्वादिरूपविशेषे सति च निर्विशेषत्वं कथम् । अतः सामान्यस्य विशेषे संकोच आवश्यक इति स्थिते गुणविशेषविधायकवाक्याविरोधेन तद््व्यतिरिक्तविषयकत्वं सुगममित्यलम् ।। 69 ।।
श्लोक 70
	अत्रौत्सर्गापवादनय - सामान्यविशेषनययोः प्रवृर्त्ति दर्शयति अग्नीति । अग्निषोमदेवताकपशुहिंसनं 'अग्नीषोमीयं पशुमालभेत' इति निजेन स्वविषयकेण विधिना विहितम् । 'न हिंस्यत् सर्वा भूतानि' इति निषधवाक्यस्य सामान्यविषयकत्वात् तयोक््त्या अग्नीषोमीयर्हिसापि निषिद्धा भवति किम् । तत्र विधिवाक्यस्य प्रतियोगिविषयकत्वादप्रामाण्यं निषेधवाक्यप्रामाण्यञ्च किं नेष्यते । तद्वदत्र गुणादिविधिवाक्यविहितगुणादिव्यतिरिक्तविषयकत्वमेव निषेधवाक्यानामिति क्व  विरोधः एवं सामान्यविशेषन्यायोऽपि । अग्नीषोमीयं पशुमालभेतेति पशुत्वेन सामान्यतो द्रव्यविधानेऽपि, 'छागस्य वपाया मेदसोऽनुब्रूहि' इति मन्त्रे विशिष्य च्छागनिर्देशात् छगरूपपशुपर्यवसानमेव 
निर्धारितं मीमांसायां 'छागो वा मन्त्रवर्णात्' इति सूत्रे । अतो न पश्वन्तरालम्भप्रसक्तिः तद्वत् 'समस्तकल्याणगुणात्मकोऽसौ' इत्याद्यनुसारेण गुणशरीरादिविशेषविधायकशास्त्रार्थे सामान्यविधायकशास्त्राणां पर्यवसानात् सामान्यनिषेधवत् सामान्यविधिरपि विशेषविषयक एवेति निगमयति तदिति । तत् तस्मात् उभयन्यायतः अग्नीषोमीयाद्यपवादछागादि- विशेषविषयकन्यायानुरोधेन । निर्गुणोक्तिः सामान्यनिषेधवचनं विहितविशेषव्यतिरिक्तविषयकमुत्सर्गापवादनयात् । हेयरूपविशेषनिषेवे संकुचितश्च सामान्यनिषेधः विशेषनिषेधबलात् । तेन निर्गुणत्वादिकं निर्मलत्वरूप विशेषाभावपरम् । तदाह निर्मले इति । एवञ्च सगुणब्रह्मैकविषयकमेव निर्गुणादिवाक्यमपीति न तदन्यब्रह्मसिद्धिप्रसक्तिः । अधिकमत्र प्राच्यग्रन्थेषु अस्मदीयपरमार्थभूषणादौ  च द्रष्टव्यम् ।। ननु अग्नीषोमीयहिंसायाः सिद्धान्ते हिंसात्वमेव नेष्यत इति कथमुत्सर्गापवादविषयतेति चेत् - अस्मत्सिद्धान्ते तथात्वेऽपि मीमांसकैस्तथाऽनुक्तेः 'व्यवहारे भट्टनयः' इति भट्टनयस्यैवाद्वैतिभिरादरणात् तदनुसारेणैव तत्समाधानं कृतम् । लोदाहरणमादर्तव्यम् । उत्सर्गापवादन्यायस्त्ववश्यमेवांगीकार्यः यत्र क्वापि । सा रीतिः प्रकृतेपीति विवक्षितम् । यदाहवनीये जुहोति, पदे जुहोति इति विधिवाक्ययोरपि उत्सर्गापवादनयप्रवृत्तिरस्ति ।  आहवनीयहोमविधेः पदहोमव्यतिरिक्तविषयक्तत्वस्वीकारात् । पदस्याहवनीयस्य च भिन्नत्वात् नात्र सामान्यविशेषन्यायः । सामान्यनिषेधस्याविशेषात् सर्वविषयकत्वं युक्तमिति चेत् - अत्र वक्तव्यं सर्वं परमार्थभूषणे सगुणनिर्गुणवादे द्रष्टव्यम् इति मायावादनिरास इति सिद्धं सविभूतिकस्य सगुणस्यैव ब्रह्मत्वम् ।। 70 ।।
श्लोक 71 
	अस्मिन् ग्रन्थे तत्त्वसारे परतत्त्वं पुण्डरीकाक्ष इति निरूपणं परमोद्देश्यम् । तत् प्राक् कप्यासशब्दार्थशोधनापदेशेन अन्तरधिकरणार्थज्ञापनेन सूचितमेव । उपसंहारे च (97) कमलदृश इति प्रयोगः । तत्र क्रमेण निर्विशेषब्रह्मवादपर्यन्ते व्युदस्ते मूर्तिमत्या देवताया एव ब्रह्मत्वे सिद्धे रुद्रादिव्युदसनेन तस्यैव तत् विस्तरेण स्थापयन् वक्ष्यमाणसर्वश्लोकार्थसंग्रहात्मकमेकं श्लोकमादौ निर्माति कस्त्वमिति । वैष्णवतदितरयोरुक्तिप्रत्युक्तिपरम्परारूपमिदं पद्यम् । कस्यचित् जिज्ञासोः प्रश्नो वैष्णवं प्रति कस्त्वमिति । तत्त्वविदस्मीति वैष्णवकृतमुत्तरम् । एवमुपर्यपि । कस्त्वमित्यनेन, विद्यास्थानेषु विविधेषु कुत्र विशिष्याधीती भवानिति प्रश्नः । तत्त्वविदस्मीत्यनेन 
वेदान्तप्रमेयभूतपरतत्त्वनिर्णयवानस्मीत्युत्तरम् । वस्तु परमं किं तर्हि । तर्हि - तत्त्ववित्त्वे परमं तत्त्वं प्रमाणसिद्धं किं स्यादिति पृच्छमीत्यर्थः । वैष्णव आह विष्णुरिति । 'अग्निरवमो देवतानां विष्णुः परमः' इति श्रुत्या भूलोकवर्तिनमग्निमारम्य मध्यलोकगता अन्या देवता इति ता उल्लंध्य 'सोऽध्वनः पारमाप्नोति तद्विष्णोः परमं पदम्' इत्युक्ततमपाखतिंवैकुण्ठलोकाधिपतेर्विष्णोरेव देवतायाः पारम्यकीर्तनात् स एव पर इति वैष्णवस्य भावः । पुनः पृच्छति कथमिति । कर्मकाण्डे यत्र यस्या देवतायाः प्रशस्तिश्चिकीर्षीता, तत्र तस्याः सर्वतोऽतिशयः कथ्यते । 'नकिरिन्द्र त्वदुत्तरः' इति इन्द्रादयोऽपि स्तूयन्ते । कथं तत्र तत्त्वनिश्चयः स्यादिति भावः । उत्तरमाह तत्त्वेति । परतत्त्वस्य वेदापेक्षया वेदान्त एव विदीप्तत्वात् त्रय्यन्ता एव गृह्यन्ताम् । तत्र तैतिरीयकादिकं मुख्यम्, तत्त्वेदम्परत्वात्, इदं प्रमेयं  परं विवक्षितं येषां ते त्रयन्ताः इदम्पराः । तत्त्वे अबाधितार्थे परतत्त्वे इदम्पराः तत्त्वेदम्पराः - तत्त्वतात्पर्यकाः । आरोपात्मकोपासनाविषयत्वप्रयुक्तविवाद नास्पदवास्तवार्थाभिप्रायकत्वात् । तत्र हि आनन्दवल्ल्यामानन्दमयब्रह्म निरूप्य चतुर्मुखातिशयितानवधिकातिशयानन्दवत्त्वमुक््त्वा तत्प्राप्त्या तादृशानन्दलाभमपि श्रोत्रिये उपवर्ण्य भृगुवल्लयां 'स यश्चायं पुरषे यश्चासावादित्ये स एकः' इति तस्यादित्यमण्डलान्तवर्तिपुरुषैक्यकथनात् आदित्यान्तःस्थस्य च पुण्डरीकाक्षत्वात् तत्प्राप्तिरूपवास्तवप्रमेयहेतुतदुपासनविषयस्यपि तस्य वास्तवत्वावधारणात् तत्त्वमेव तत्रोच्यमानम् । अथानन्तरप्रश्ने च अम्भस्यपारे इत्यारभ्य समुद्रशायित्वनाकनिविष्ठत्वादिधर्मविशिष्टः, ब्रह्म परमं, इष्टापूर्तं बहुधा जातम्, तदेवाग्निः, सर्वे निमेषा जज्ञिरे, न तस्येशे कश्चन इत्यादिदर्शितमहिमा अदूभ्यः संभूत इत्यादिक्रोडीकारेण लक्ष्मीपतित्वेन ज्ञापितः । अपिचायं भागस्तत्त्वेदम्परः, नोपासनशेषभूतः अथ नारायणानुवाके सर्वपरविद्योपास्यं तत्त्वं नारायण एवेति निर्धारितम् । मोक्षार्थोपासनञ्च तत्क्रतुन्यायेन तथाविधवस्तवफलहेतुत्वात् तत्त्वार्थविषयकमेवेति नारायणपारम्यं ततो निश्चीयते एवमन्ते आदित्यमण्डलान्तर्वर्त्युपासनादिकमपि तत्रोक्तम् । श्लोके मुखशब्देन महोपनिषत्सुबालोपनिषत्कौषीतकिब्राह्मणादिकमभिप्रेतमिति व्यक्तीभविष्यति । पुनः पृच्छति अन्यास्तर्हि गिरः कथमिति । प्राणाकशादीनामपि जगत्कारणत्वं श्रूयते । दहरोऽस्मिन्नन्तराकाशस्तस्मिन् यदन्तरिति परब्रह्मातिरिक्तं परं तत्त्वं श्रूयते । ततो यदुत्तरतरमिति च । न सन्न चासत् शिव एव केवल इति शिवपारम्यं स्पष्टमवगम्यते । 
ईदृशीनां गिरां कथं निर्वाह इति प्रश्नः । गुणवशा - दित्युत्तरम् । प्राणनकर्तृत्व-निरतिशयप्रकाशवत्त्व मंगलत्वादिगुणाभिप्रायेण तथा प्रयोगः । तदन्वेष्टव्यमित्यत्रापि  परमात्मनिष्ठापहतपाप्मत्वादिगुणवशात्  तद््गुणतात्पर्येणैव तथोक्तिरिति । पुनः पृच्छति अत्राह रुद्रः कथमिति । अत्र परतत्त्वविषये रुद्रः कथं  स्वात्मानं निर्दिशति । तथा हि अथर्वशिरसि, 'अहमेव प्रथममासं वर्तामि च भविष्यामि च' इति स्वस्यैव सार्वकालिकत्वं स्वातिरिक्तस्यातथात्वञ्च तेनोक्तम् । न चायं रुद्रो विष्णुरेव भवितुमर्हति  ; उपक्रमे, 'ते रुद्रमपृच्छन्' इत्यत्र रूढ्यर्थत्यागे कारणाभावात् । उपरि  'यो वै रुद्रः स भगवान्' इत्यावर्त्य, यश्च ब्रह्मा...यश्च विष्णुरित्यादिना रुद्रातिरिक्तविष्ण्वादिनिर्देशात् तावद््व्यक्तयतिरिक्तत्वस्य रुद्र एव संभवेनान्यग्रहणायोगाच्च ; रूद्रासाधारणभस्मधारणोक्तेरुपरि दर्शनाच्चेति प्रष्टुराशयः । अतोत्तरम् तद््दृष्ट्येति । तस्य विष्णोः स्वान्तरात्मत्वेन शास्त्रदृष्ट्या दर्शनादेवमाहेत्यर्थः पुनः पृच्छति कथमुद्भवतीति । अतर्वशिखायाम्, 'ब्रह्मबिष्णुरुद्रेन्द्रास्ते सर्वे संप्रसूयन्ते' इति विष्णोरप्यन्याविशेषेणोत्पत्तिः श्रूयते । कारणभूतः कथमुद्भवेदित्यभिप्रायः । समाधत्ते अवतरतीति । अजायमानस्यापि स्वेच्छया वहुधा जायमानताऽस्तीति । ननु हिरण्यगर्भादिरपि परत्वेन कीर्त्यते । विष्णुसेव्यत्वतद्वरप्रदत्व दिकमपि शिवे पुराणादौ ; त्रिमूर्तिसाम्यादि चेति पृच्छति अन्यत् कथमिति । तत्रोत्तरम् नीयतामिति । तद्वाक्यजातमन्यार्थकतया अन्याभिप्रायकतया अप्रमाणतयाऽपि वा नेयमित्यर्थः । ए मेवैतदर्थ इत्युपारिष्ठात् व्यक्तीभविष्यति ।। 71 ।।
श्लोक  72
	तैत्तिरयकमुखेति प्रागुक्तं विवृणोप्ति य इति । याज्ञिक्यामुपनिषदि  'अम्भस्यपारे' इति प्रश्ने यः समुदशायी नित्यसूरिनिबिडपरप्रपदस्थितः सर्वकारणं श्रीपतिरित्येवं प्राग्दर्शितरीत्या निरवधिकमाहात्म्यत्वेनोक्तः, स एव पुंसूक्ते - पुरुषसूक्ते तैत्तिरीयकान्तर्गते अनन्तर्गते च सर्ववेदपठिते 'वेदाहमेतं पुरुषं महान्तम्' इति सर्वकारणमहापुरुषत्वेनोक्तः । उत्तरनारायणेन तस्य परमपुरुषस्य लक्ष्मीपति त्वमवगमितम् । तस्य भागस्य याज्ञिक्यामुपनिषद्यपि  अद्भ्र्यः संभूतः' इत्यनुवादात् लक्ष्मीपतित्वावगमनात् उभयत्रैक एवोक्त इति स्पष्टम् । सुबालाध्येतृसबन्धिन्यामुपनिषदि च सर्वान्तर्यामित्वप्रयुक्तसर्वतादात्म्यं नारायणस्येति निपुणं न्यगादि । 'अपहतपाप्मा दिव्यो देव एको नानायणः' इति तस्यैव दिव्यदेवत्वञ्चेति स एवोक्तः । माहोपनिषदी महोपनिषत्संबन्धिनी गतिः - प्रतिपादनप्रकारश्च 
एवं नारायणविषग्निण्येव, "एको ह वै नारायण आसीत् । न ब्रह्मा, नेशानः"  इत्येवोपक्रमात् । हे जिज्ञासो त्वं कलय परिशील्य; कठवल्लीप्रभृतयोऽपि तद्वत् तत्तुल्या एव भवन्ति । 'सोऽध्वनः पारमाप्नोति तद्विष्णोः परमं पदम्' इति कठवल्ली । 'अथ पुरुषो ह वै नारायणोऽकामयत' इति ओमित्यग्रे व्याहरेत् ...नारायणायेत्युपरिष्टात् इति च नारायणोपनिषत् । 'स आगच्छति विरजां नदीम् .. स आगच्छत्यमितौजसं पर्यङ्कम् ..... श्रीरुपबर्हणम् । तस्मिन् ब्रह्माऽऽस्ते' इति कौषीतकिब्राह्मणम् । "तद् ब्रह्माहम् .. तदस्म्यहं वासुदेवः" इति ब्रह्मबिन्दुः । अत एव, 'सौबालब्रह्मबिन्दुप्रभृतिकमपि' इत्याचार्याः ।। 72 ।।
श्लोक 73 
	माहोपनिषदी गातिश्चैवमित्युक्तं विवृणोति व्याजहं इति । एको ह वा इत्यारम्भवता एको ह वै नारायण आसीत् इत्युपक्रान्तेन महोपनिषदुद््धोषेण - तद््गतस्पष्टशब्दराशिना नारायण एव जगदेककारणत्वेन ब्रह्मरुद्राद्यशेषजगन्निमित्तोपादानकारणत्वेन साकूतं साभिप्रायम् - इतरव्यावृत्तये एक शब्दे नारायणशब्दे चार्थविशेषमभिप्रेत्य व्याजहे व्याहृतोऽस्ति । न केवलमेतावत्; उपरि, 'न ब्रह्मा नेशानः'
	इत्यादिना ब्रह्मा रुद्रः द्युलोकः भूमिः नक्षत्राणि आपः स्वाहाख्यभार्येशः - अग्निः, सोमः, अंशुमान् - सूर्यः एतत्पूर्वस्य - एतदादिकस्याशेषस्य जगतः प्रणाशवति - प्रलयवति काले यः समुन्मीलति - जागर्ति, तादृशो नारायण उक्तः । सर्वप्रलयवति काले स्थितत्वेन तस्यैव कारणत्वार्हतोक्ता । अथ, तस्मिन् पुरुषाश्चतुर्दश जायन्ते ... तस्य ध्यानान्तःस्थस्य ललाटात् त्र्यक्षः शूलपाणिः पुरुषो जायते... तस्य ललाटात् स्वेदोऽजायत..तत् तेजो हिरण्मयमण्डम् । तत्र ब्रह्मा चतुर्मुखोऽजायत' इत्यादिविस्तरेण च कारणत्वं सर्वनिरूपितं स्पष्टमुद््घुष्टम् । अत्र महोपनिषदि कोशभेदेन पाठभेदोऽस्ति । भूमिका द्रष्टव्या । द्युवसुन्धरोहु इत्यादिकं, 'नेमे द्यावापृथिवी न नक्षत्राणि' इत्यादिपाठभेदकत्कोशानुरोधेनोक्तम् । ब्रह्मरुद्रयोः प्रलयेऽभावः पश्चात् नारायणादुद्भवश्च सर्वपाठसाधारणः ।। अत्र प्रणाशवतीति पाठो युक्त इति कृत्वा व्याख्यातम् । प्रणाशयतीति पाठमादृत्य समुन्मीलतीत्येतत् सप्तम्यन्तं कालविशेषणं कृत्वा तादृशकाले य एतज्जगत् प्रणाशयति स इति व्याख्यातम् । श्रुतिस्वारस्यं पूर्वपाठे । प्रणाशयितृत्वानवगमात् ; पूर्वाशेषजगदिति समासौचित्याच्च । वाक्यान्ते श्रूतस्य क्रियापदत्वौचित्याच्च ।। 73 ।।
श्लोक 74 
	नन्विदं  महोपनिषद्वाक्यं जगत्कारणत्वस्य नारायणे प्रतिपादकं न भवति हवैशब्दघटितत्वेनानुवादरूपत्वात् । आकाशाधिकरणे, 'सर्वाणि ह वा इमानि भूतानि आकाशादेव समुत्पद्यन्ते आकाशं प्रत्यस्तं यन्ति' इति वाक्यस्य हवैशब्दघटिततयाऽनुवादत्वावगमात् अनुवादस्य पुरोवादिवाक्यप्रतीतार्थाविरोधेनैव निर्णेयार्थतया पुरोवादिनः सदेव सोम्येदमित्यादिवाक्यतः सर्वज्ञसर्वशक्तिसर्वान्तर्यामि- कारणकत्वावगमात् आकाशपदरूढ्यर्थस्य गगनस्य महाभूतस्य  न कारणत्वावगमसंभव इति ह्युक्तम् । तथैवेहापि । न च सर्वज्ञत्वादिविशिष्टतया प्रतीतपुरोवादिवाक्यार्थाविरोधात् नारायणग्रहमं युज्यत इति वाच्यम्, सदेवेत्यादिवाक्यवत् 'न सन्न चासत् शिव एव केवलः' इति वाक्यस्यापि अनुवादलिंगाभावात् तद््वृत्तमेवकारश्च स्यादुपादेयलक्षणम् इत्येवकारघटिततया विधायकत्वप्रतीतेश्च शिवस्य कारणत्वेऽवधृते, अस्य वाक्यस्यान्यथैव नेयत्वादित्यत्राह अप्राप्तत्वादिति । महोपनिषदि 'एको ह वा' इत्ययमुद््घोषो जगत्कारणानुवादरूपो न स्यात् ; अप्राप्तत्वात् नारायणकारणत्वस्याज्ञातत्वात् । ज्ञातस्य ह्यनुवादः न च हवैपदश्रवणं विधायकत्ववारकम्, 'उपरि हि देवभ्यो धरयति' इति वाक्यं मृताग्निहोत्रे, ' 'अधस्तात् समिधं धारयन् अनुद्रवेत्' इति जुह्वा अधस्तात् समिद्धारणविधायकवाक्यार्थवादरूपमित्याशंक्य हिशब्द श्रवणेऽप्यप्राप्तत्वात् उपरिसमिद्धारणविधायकमेवेति पूर्वमीमांसोक्तं "विधिर्वा धारणवत्" इत्यनूदितमस्ति । तद्वदत्रापि विधिरेव । किंविधिरिति चेत् - अस्तु कारणत्वविशिष्टनारायणविधिः यद्वा; सदेवेत्यादिप्राप्तजगत्कारणैकव्यक््त्युद्देशेन नारायणत्वविधिरस्तु । तदिदमाह वाक्येति । हवैशब्दघटिततया किञ्चदंशानुवादत्वावगमात् एकशब्दोपरि तत्स्थित्या कारणभूतैकव्यक्तिप्राप्तत्वावागमात् स्वारस्यात् कारणत्वं भगवतः नारायणस्य व्यगणि विशिष्य ज्ञापितम् । नारायणोद्देशेन कारणत्वविधानेऽपि कारणवस्तुसामान्यप्रापकत्वं सदेवेत्यादिवाक्यस्याक्षतम् । न च शिव एवेति वाक्यविरोधोऽस्य । अत्र विशिष्य, 'न ब्रह्म नेशानः' इति चतुर्मुखद्यावापृथिव्याद्यबिशेषेणेशानशब्दरूढ्यर्थस्य रुद्रस्य प्रलयकालवृत्तिनिषेधात् तद्विरोधेन तत्र शिवसद्भावविधानायोगात्, शिवशब्दस्य नानार्थरूढतया मंगलभूतवस्तुसद्भावपरतयैवोपरपपत्तेः । एवकारस्यापि न सन्नचासदिति  
तत्रत्यविवरणानुसारेण कार्यभूतचेतनाचेतननिषेधपरतया विशिष्य नारायणनिषेधकत्वासंभवात् । वाक्यस्य एवकारे नेर्भर्यात् शिवशब्दोक्तमंगलरूपार्थनुरोधेन एवकारस्य हेयनिषेधकतया हेयप्रत्यनीकस्यैव कारणत्वं तत्र बोध्यमित्यविरोधाच्च । परेषामिति । एवं सति परेषां - रूद्रब्रह्मादीनां कार्यत्वञ्चात्र महोपनिषदि श्रूयमाणमविरुद्धमित्यर्थः । शिवस्य कारणत्वे तु विरुद्धं स्यात् । परेषां कार्यत्वं च व्यगणि । तदप्यविरुद्धमिति वाऽन्वयः । तर्हि नारायणकारणत्वानुवादः परकार्यत्वमात्रविधिरित्यस्तु । तत्राऽऽह तदपीति (नेति) । तदपि  - तथापि अत्र प्रथमवाक्ये परं विधेयं न दृश्यते । तावता न  त्वदिष्टसिद्धिः रुद्रकार्यत्वस्य स्पष्टं विधेः, नारायणकारणत्वविधायिवाक्यान्तरतुल्ययोगक्षेमतया विनिगमनाविरहेणस्यापि विधायकत्वसंभवात् नारायणकारणत्वमेव विधेयमिति वाऽर्थः ।। 74 ।।
श्लोक 75 
	अन्यास्तर्हि गिरः कथमित्येतद् विवरीतुमारभते यदिति । भवतु सर्वकारणं नारायणः । तमिमं 'दहरोऽस्मिन्नन्तराकाश' इत्यनूद्य, तस्मिन् यदन्तस्तदन्वेष्टव्यम्' इति उपास्यान्तरोपदेशात् तदेव परं तत्त्वमित्याशंकायामिदं प्रवृत्तम् । आकाशशब्देन भूताकाशग्रहणेन तदन्तर्वर्तितया नारायण एवोच्यतामिति शंकां परिहरति संज्ञामूर्तिकर्तुरिति । दहरप्रकरणानन्तरं  आकाशो ह वै नाम नामरूपयोर्निर्वहिता' इति वाक्ये आकाशस्य नामरूपनिर्वेढृत्वकण्ठोक््त्या आकाशो जगत्कारणमेवेति तदराकाशोऽपि स एव । युक्तयन्तराणि दहराधिकरणे द्रष्टव्यानि । तथा च नामरूपव्याकर्तुः आकाशनामकात् हृदयपुण्डरीकगतात् परमपुरुषात् परम् अन्यत् यत् सामगानां श्रुतिशिरसि तण्डिशाखान्ते छान्दोग्ये आगायि निरदेशि, तत्रेत्यन्वयार्थंः ।। अन्यदन्तर्वर्तीति सत्यम् । तत्तु नारायणगुणजातमेवेत्याहोत्तरार्धेन । 'तत्र प्रश््नोत्तराभ्या तद्विषयकप्रश्नसमाधानवाक्याभ्याम्' 'किं तदत्र विद्यते यदन्वेष्टव्यम्', 'तस्मिन् कामाः समाहिताः' इत्येताभ्यां अघविहतिमुखान् अपहतपाप्मत्वादीन् सत्यसंकल्पत्वपर्यन्तान् अनिदमुदयिनः एवम्भूतोदयरहितान् बद्धजीवानामिव किञ्चत्कालतिरोभावाप्रश्चात्तनाविर्भावरूपोदयरहितान् सत्यान् कामान् नात्याविर्भूतान् तत्रैव शिष्टान् - विशिष्योपदिष्टान् उपास्यगुणतया विहितान् तदीयान् दहराकाशीयान् अष्टौ गुणानेवोद््गृणन्ति विशिष्य वदन्ति "तस्मिन् यदन्तरिति कामव्यपदेशः" इति वाक्यकारः ; "उभे अस्मिन् द्यावापृथिवी अन्तरेव समाहिते" इत्यादिपठितानां न तत्र ग्रहणम्, किंतु काममात्रस्येति श्रीभाष्यकारैश्च निरधारि । 
'कामादीतरत्र तत्र चायतनादिभ्यः' इति च सूत्रकारः । दत््गुणानित्यत्र तदिति पृथक््पदम् । पूर्वार्धोक्तयच्छब्दप्रतिसंबन्धितच्छब्दद्वयम् तत्रेति तदिति च । यत् अगायि तत् तद्विषयकप्रश्नोत्तरवाक्यवशात् दहराकाशगुणत्वेनोद््गृणन्तीत्यर्थः ।। अतो नात्रान्यत् परं तत्त्वमुच्यत इति । द्वितीयपादे 'हृत्पद्मे स्यात्' इत्येव पाठो दृश्यत । स्यादिति न संभावना ; अनन्वयात् । 'अतो विधानपरमेव । उपास्यमित्यनेन तत्सिद्धेर्न तत् अपेक्षितम् । अतो हृत्पद्मस्थादिति पाठो युक्तः ।। 75 ।।
