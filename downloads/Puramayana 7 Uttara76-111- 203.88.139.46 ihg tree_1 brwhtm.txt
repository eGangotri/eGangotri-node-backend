।। उत्तरकाण्डः ।। 
।। श्लोकः ।।
(76सर्गतः 111सर्गपर्यन्तम्)
तस्य तद्वचनं श्रुत्वा रामस्याक्लिष्टकर्मणः। 			
अवाक्छिरास्तथाभूत्वा वाक्यमेतदुवाच ह ।। 7.76.1 ।। 	
शूद्रयोन्यां प्रसूतोऽस्मि शम्बूको नाम नामतः। 
देवत्वं पार्थये राम सशरीरो महायशः ।। 7.76.2 ।।
न मिथ्याऽहं वदे राम देवलोकजिगीषया। 
शूद्रं मां विद्धि काकुत्स्थ तप उग्रं समास्थितम् ।। 7.76.3 ।।
भाषतस्तस्य शूद्रस्य खड्गं सुरुचिरप्रभम्।
निष्कृष्य कोशाद्विमलं शिरश्चिच्छेद राघवः ।। 7.76.4 ।।
तस्मिञ्छूद्रे हते देवाः सेन्द्राः साग्निपुरोगमाः। 
साधु साध्विति काकुत्स्थं प्रशशंसुर्मुहुर्मुहुः ।। 7.76.5 ।।
पुष्पवृष्टिर्महत्यासीद्दिव्यानां सुसुगन्धिनाम्। 
पुष्पाणां वायुमुक्तानां सर्वतः प्रपपात ह ।। 7.76.6 ।।
सुप्रीताश्चाब्रुवन्रामं देवाः सत्यपराक्रमम्।
सुरकार्यमिदं सौम्य सुकृतं ते महामते ।। 7.76.7 ।।
गृहाण च वरं सौम्य यत्त्वमिच्छस्यरिन्दम। 
स्वर्गभाङ्नहि शूद्रोऽयं त्वत्कृते रघुनन्दन ।। 7.76.8 ।।
देवानां भाषितं श्रुत्वा राघवः सुसमाहितः। 
उवाच प्राञ्जलिर्वाक्यं सहस्राक्षं पुरन्दरम् ।। 7.76.9 ।।
यदि देवाः प्रसन्ना मे द्विजपुत्रः स जीवतु। 
दिशन्तु वरमेतं मे इप्सितं परमं मम ।। 7.76.10 ।।
ममापचाराद्यातोऽसौ ब्राह्मणस्यैकपुत्रकः। 
अप्राप्तकालः कालेन नीतो वैवस्वतक्षयम् ।। 7.76.11 ।।
तं जीवयथ भद्रं वो नानृतं कर्तुमर्हथ। 
द्विजस्य संश्रुतोऽर्थो मे जीवयिष्यामि ते सुतम् ।। 7.76.12 ।।
राघवस्य तु तद्वाक्यं श्रुत्वा विबुधसत्तमाः। 
प्रत्युचू राघवं प्रीता देवाः प्रीतिसमन्वितम् ।। 7.76.13 ।।
निर्वृतो भव काकुत्स्थ सोऽस्मिन्नहनि बालकः। 
जीवितं प्राप्तवान्भूयः समेतश्चापि बन्धुभिः ।। 7.76.14 ।।
यस्मिन्मुहूर्ते काकुत्स्थ शूद्रोऽयं विनिपातितः। 
तस्मिन्मुहूर्ते बालोऽसौ जीवेन समयुज्यत ।। 7.76.15 ।।
स्वस्ति प्राप्नुहि भद्रं ते साधु याम नरर्षभ।
अगस्त्यस्याश्रमपदं द्रष्टुमिच्छाम राघव ।। 7.76.16 ।।
तस्य दीक्षा समाप्ता हि ब्रह्मर्षेः सुमहाद्युतेः।
द्वादशं हि गतं वर्षं जलशय्यां समासतः ।। 7.76.17 ।।
काकुत्स्थ तद्गमिष्यामो मुनिं समभिनन्दितुम्। 
त्वं चाप्यागच्छ भद्रं ते द्रष्टुं तमृषिसत्तमम् ।। 7.76.18 ।।
स तथेति प्रतिज्ञाय देवानां रघुनन्दनः। 
आरुरोह विमानं तं पुष्पकं हेमभूषितम् ।। 7.76.19 ।।
ततो देवाः प्रयातास्ते विमानैर्बहुविस्तरैः। 
रामोऽप्यनुजगामाशु कुम्भयोनेस्तपोवनम् ।। 7.76.20 ।।
दृष्ट्वा तु देवान्सम्प्राप्तानगस्त्यस्तपसां निधिः। 
अर्चयामास धर्मात्मा सर्वांस्तानविशेषतः ।। 7.76.21 ।।
प्रतिगृह्य ततः पूजां सम्पूज्य च महामुनिम्।
जग्मुस्ते त्रिदशा हृष्टा नाकपृष्ठं सहानुगैः ।। 7.76.22 ।।
गतेषु तेषु काकुत्स्थः पुष्पकादवरुह्य च। 
ततोऽभिवादयामास ह्यगस्त्यमृषिसत्तमम् ।। 7.76.23 ।।
सोऽभिवाद्य महात्मानं ज्वलन्तमिव तेजसा। 
आतिथ्यं परमं प्राप्य निषसाद नराधिपः ।। 7.76.24 ।।
तमुवाच महातेजाः कुम्भयोनिर्महातपाः।
स्वागतं ते नरश्रेष्ठ दिष्ट्या प्राप्तोऽसि राघव ।। 7.76.25 ।।
त्वं मे बहुमतो राम गुणैर्बहुभिरुत्तमैः। 
अतिथिः पूजनीयश्च मम नित्यं हृदि स्थितः ।। 7.76.26 ।।
सुरा हि कथयन्ति त्वामागतं शूद्रघातिनम्।
ब्राह्मणस्य तु धर्मेण त्वया जीवापितः सुतः ।। 7.76.27 ।।
उष्यतां चेह रजनी सकाशे मम राघव। 
प्रभाते पुष्पकेण त्वं गन्ताऽसि पुरमेव हि ।। 7.76.28 ।।
त्वं हि नारायणः श्रीमांस्त्वयि सर्वं प्रतिष्ठितम्।
त्वं प्रभुः सर्वदेवानां पुरुषस्त्वं सनातनः ।। 7.76.29 ।। 
इदं चाभरणं सौम्य निर्मितं विश्वकर्मणा। 
दिव्यं दिव्येन वपुषा दीप्यमानं स्वतेजसा।
प्रतिगृह्णीष्व काकुत्स्थ मत्प्रियं कुरु राघव ।। 7.76.30 ।। 
दत्तस्य हि पुनर्दाने सुमहत्फलमुच्यते।
भरणे हि भवान् शक्तः सेन्द्राणां मरुतामपि ।। 7.76.31 ।। 
त्वं हि शक्तस्तारयितुं सेन्द्रानपि दिवौकसः।
तस्मात्प्रदास्ये विधिवत्तत्प्रतीच्छ नराधिप ।। 7.76.32 ।।
दिव्यमाभरणं चित्रं प्रदीप्तमिव भास्करम् ।। 7.76.33 ।।
अथोवाच महात्मानमिक्ष्वाकूणां महारथः।
रामो मतिमतां श्रेष्ठः क्षत्रधर्ममनुस्मरन् ।। 7.76.34 ।। 
प्रतिग्रहोऽयं भगवन्ब्राह्मणस्याविगर्हितः।
गृह्णीयां क्षत्रियोऽहं वै कथं ब्राह्मणपुङ्गव ।। 7.76.35 ।।
ब्राह्मणेन विशेषेण दत्तं तद्वक्तुमर्हसि। 
एवमुक्तस्तु रामेण प्रत्युवाच महानृषिः ।। 7.76.36 ।।
आसन्कृतयुगे राम ब्रह्मभूते पुरायुगे। 
अपार्थिवाः प्रजाः सर्वाः सुराणां तु शतक्रतुः ।। 7.76.37 ।।
ताः प्रजा देवदेवेशं राजार्थं समुपाद्रवन्।
सुराणां स्थापितो राजा त्वया देव शतक्रतुः ।। 7.76.38 ।।
प्रयच्छ नो हि लोकेश पार्थिवं नरपुङ्गवम्।
यस्मै पूजां प्रयुञ्जाना धूतपापाश्चरेमहि।
न वसामो विना राज्ञा एष नो निश्चयः परः ।। 7.76.39 ।। 
प्रजानां वचनं श्रुत्वा निश्चयित्वाऽर्थमुत्तमम् ।। 7.76.40 ।।
ततो ब्रह्मा सुरश्रेष्ठो लोकपालान्सवासवान्।
समाहूयाब्रवीत्सर्वांस्तेजोभागान्प्रयच्छत ।। 7.76.41 ।। 
ततो ददुर्लोकपालाः सर्वे भागान्स्वतेजसः।
अक्षुपच्च ततो ब्रह्मा यतो जातः क्षुपो नृपः ।। 7.76.42 ।। 
तं ब्रह्मा लोकपालानां सहांशैः समयोजयत्।
ततो ददौ नृपं तासां प्रजानामीश्वरं क्षुपम् ।। 7.76.43 ।। 
तत्रैन्द्रेण च भागेन महीमाज्ञापयन्नृपः।
वारुणेन तु भागेन वपुः पुष्यति पार्थिवः ।। 7.76.44 ।। 
कौबेरेण तु भागेन वित्तमासां ददौ तदा।
यस्तु याम्योऽभवद्भागस्तेन शास्ति स्म स प्रजाः ।। 7.76.45 ।। 
तत्रैन्द्रेण नरश्रेष्ठ भागेन रघुनन्दन।
प्रतिगृह्णीष्व भद्रं ते तारणार्थं मम प्रभो ।। 7.76.46 ।। 
तस्य तद्वचनं श्रुत्वा ऋषेः परमधार्मिकम्।
तद्रामः प्रतिजग्राह मुनेराभरणं वरम् ।। 7.76.47 ।।
प्रतिगृह्य ततो रामस्तदाभरणमुत्तमम्।
आगमं तस्य दीप्तस्य प्रष्टुमेवोपचक्रमे ।। 7.76.48 ।। 
अत्यद्भुतमिदं दिव्यं वपुषा युक्तमुत्तमम्।
कथं वा भगवता प्राप्तं कुतो वा केन वा हृतम् ।। 7.76.49 ।। 
कुतूहलितया ब्रह्मन्पृच्छामि त्वां महायशः।
आश्चर्याणां बहूनां हि निधिः परमको भवान् ।। 7.76.50 ।।
एवं ब्रुवति काकुत्स्थे मुनिर्वाक्यमथाब्रवीत्।
शृणु राम यथावृत्तं पुरा त्रेतायुगे युगे ।। 7.76.51 ।।
रमणीयप्रदेशेऽस्मिन् वने यद्दृष्टवानहम्।
आश्चर्यं मे महाबाहो दानमाश्रित्य केवलम् ।। 7.76.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षट्सप्ततितमः सर्गः ।। 76 ।।
पुरा त्रेतायुगे राम बभूव बहुविस्तरम्।
समन्ताद्योजनशतं विमृगं पक्षिवर्जितम् ।। 7.77.1 ।।
तस्मिन्निर्मानुषेऽरण्ये कुर्वाणस्तप उत्तमम्।
अहमाक्रमितुं सौम्य तदरण्यमुपागमम् ।। 7.77.2 ।।
तस्य रूपमरण्यस्य निर्देष्टुं न शशाक ह। 
फलमूलैः सुखास्वादैर्बहुरूपैश्च पादपैः ।। 7.77.3 ।।
तस्यारण्यस्य मध्ये तु सरो योजनमायतम्।
हंसकारण्डवाकीर्णं चक्रवाकोपशोभितम् ।। 7.77.4 ।।
पद्मोत्पलसमाकीर्णं समतिक्रान्तशैवलम्। 
तदाश्चर्यमिवात्यर्थं सुखास्वादमनुत्तमम् ।। 7.77.5 ।।
अरजस्कं तथाऽक्षोभ्यं श्रीमत्पक्षिगणायुतम्।
समीपे तस्य सरसो महदद्भुतमाश्रमम् ।। 7.77.6 ।।
पुराणं पुण्यमत्यर्थं तपस्विजनवर्जितम्।
तत्राहमवसं रात्रिं नैदाघीं पुरुषर्षभ ।। 7.77.7 ।।
प्रभाते काल्यमुत्थाय सरस्तदुपचक्रमे। 
अथापश्यं शवं तत्र सुपुष्टमजरं क्वचित् ।। 7.77.8 ।।
पङ्किभेदेन पुष्टाङ्गं समाश्रितसरोवरम्।
तिष्ठन्तं परया लक्ष्म्या तस्मिंस्तोयाशये नृप ।। 7.77.9 ।।
तमर्थं चिन्तयानोऽहं मुहूर्तं तत्र राघव।
उषितोऽस्मि सरस्तीरे किन्न्विदं स्यादिति प्रभो ।। 7.77.10 ।। 
अथापश्यं मुहूर्तेन दिव्यमद्भुतदर्शनम्।
विमानं परमोदारं हंसयुक्तं मनोजवम् ।। 7.77.11 ।।
अत्यर्थं स्वर्गिणं त विमाने रघुनन्दन।
उपास्तेऽप्सरसां वीर सहस्रं दिव्यभूषणम् ।। 7.77.12 ।। 
गायन्ति दिव्यगेयानि वादयन्ति तथाऽपराः।
क्ष्वेलयन्ति तथा चान्या नृत्यन्ति च तथाऽपराः ।। 7.77.13 ।। 
अपराश्चन्द्ररश्म्याभैर्हेमदण्डैश्च चामरैः।
दोधूयुर्वदनं तस्य पुण्डरीकनिभेक्षणम् ।। 7.77.14 ।। 
ततः सिंहासनं त्यक्त्वा मेरुकूटमिवांशुमान्।
पश्यतो मे तदा राम विमानादवरुह्य च। 
तं शवं भक्षयामास स स्वर्गी रघुनन्दन ।। 7.77.15 ।।
तथा भुक्त्वा यथाकामं मांसं बहु सुपीवरम्।
अवतीर्य सरः स्वर्गी संस्प्रष्टुमुपचक्रमे ।। 7.77.16 ।।
उपस्पृश्य यथान्यायं स स्वर्गी रघुपुङ्गव। 
आरोढुमुपचक्राम विमानवरमुत्तमम् ।। 7.77.17 ।।
तमहं देवसङ्काशमारोहन्तमुदीक्ष्य वै। 
अथाहमब्रुवं वाक्यं स्वर्गिणं पुरुषर्षभ ।। 7.77.18 ।।
को भवान्देवसङ्काश आहारश्च विगर्हितः। 
त्वयेदं भुज्यते सौम्य किमर्थं वक्तुमर्हसि ।। 7.77.19 ।।
कस्य स्यादीदृशो भाव आहारो देवसम्मतः।
आश्चर्यं वर्तते सौम्य श्रोतुमिच्छामि तत्त्वतः ।। 7.77.20 ।।
नाहमौपयिकं मन्ये तव भक्ष्यमिदं शवम् ।। 7.77.21 ।।
इत्येवमुक्तः स नरेन्द्र नाकी कौतूहलात्सूनृतया गिरा च। 
श्रुत्वा च वाक्यं मम सर्वमेतत्सर्वं तथा चाकथयन्ममेति ।। 7.77.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तसप्ततितमः सर्गः ।। 77 ।।
श्रुत्वा तु भाषितं वाक्यं मम राम शुभाक्षरम्। 
प्राञ्जलिः प्रत्युवाचेदं स स्वर्गी रघुनन्दन ।। 7.78.1 ।।
शृणु ब्रह्मन्पुरा वृत्तं ममैतत्सुखदुःखयोः। 
अनतिक्रमणीयं हि यथा पृच्छसि मां द्विज ।। 7.78.2 ।।
पुरा वैदर्भको राजा पिता मम महायशाः। 
सुदेव इति विख्यातस्त्रिषु लोकेषु वीर्यवान् ।। 7.78.3 ।।
तस्य पुत्रद्वयं ब्रह्मन्द्वाभ्यां स्त्रीभ्यामजायत। 
अहं श्वेत इति ख्यातो यवीयान्सुरथोऽभवत् ।। 7.78.4 ।।
ततः पितरि स्वर्याते पौरा मामभ्यषेचयन्।
तत्राहं कृतवान्राज्यं धर्म्यं च सुसमाहितः ।। 7.78.5 ।।
एवं वर्षसहस्राणि समतीतानि सुव्रत। 
राज्यं कारयतो ब्रह्मन्प्रजा धर्मेण रक्षतः ।। 7.78.6 ।।
सोऽहं निमित्ते कस्मिंश्चिद्विज्ञातायुर्द्विजोत्तम।
कालधर्मं हृदि न्यस्य ततो वनमुपागमम् ।। 7.78.7 ।।
सोऽहं वनमिदं दुर्गं मृगपक्षिविवर्जितम्।
तपश्चर्तुं प्रविष्टोऽस्मि समीपे सरसः शुभे ।। 7.78.8 ।।
भ्रातरं सुरथं राज्ये ह्यभिषिच्य महीपतिम्। 
इदं सरः समासाद्य तपस्तप्तं मया चिरम् ।। 7.78.9 ।।
सोऽहं वर्षसहस्राणि तपस्त्रीणि महावने। 
तप्त्वा सुदुष्करं प्राप्तो ब्रह्मलोकमनुत्तमम् ।। 7.78.10 ।।
तस्य मे स्वर्गभूतस्य क्षुत्पिपासे द्विजोत्तम।
बाधेते परमोदार ततोऽहं व्यथितेन्द्रियः।
गत्वा त्रिभुवनश्रेष्ठं पितामहमुवाच ह ।। 7.78.11 ।। 
भगवन्ब्रह्मलोकोऽयं क्षुत्पिपासाविवर्जितः।
कस्यायं कर्मणः पाकः क्षुत्पिपासानुगो ह्यहम् ।। 7.78.12 ।। 
आहारः कश्च मे देव तन्मे ब्रूहि पितामह ।। 7.78.13 ।।
पितामहस्तु मामाह तवाहारः सुदेवज। 
स्वादूनि स्वानि मांसानि तानि भक्षय नित्यशः ।। 7.78.14 ।।
स्वशरीरं त्वया पुष्टं कुर्वता तप उत्तमम्। 
अनुप्तं रोहते श्वेत न कदाचिन्महामते ।। 7.78.15 ।।
तृप्तिर्न तेऽस्ति सूक्ष्माऽपि वने सत्वनिषेविते। 
पुरा तु भिक्षमाणाय भिक्षा वै यतये नृप।
न हि दत्ता त्वयेन्द्राभ यस्मादतिथयेऽपि वै ।। 7.78.16 ।। 
दत्तं न तेऽस्ति सूक्ष्मोऽपि तप एव निषेवसे।
तेन स्वर्गगतो वत्स बाध्यसे क्षुत्पिपासया ।। 7.78.17 ।।
स त्वं सुपुष्टमाहारैः स्वशरीरमनुत्तमम्। 
भक्षयित्वामृतरसं तेन तृप्तिर्भविष्यति ।। 7.78.18 ।।
यदा तु तद्वनं श्वेत अगस्त्यः सुमहानृषिः। 
आगमिष्यति दुर्धर्षस्तदा कृच्छ्राद्विमोक्ष्यते ।। 7.78.19 ।।
स हि तारयितुं सौम्य शक्तः सुरगणानपि।
किं पुनस्त्वां महाबाहो क्षुत्पिपासावशं गतम् ।। 7.78.20 ।।
सोऽहं भगवतः श्रुत्वा देवदेवस्य निश्चयम्। 
आहारं गर्हितं स्वशरीरं द्विजोत्तम ।। 7.78.21 ।।
बहून्वर्षगणान्ब्रह्मन्भुज्यमानमिदं मया। 
क्षयं नाभ्येति ब्रह्मर्षे तृप्तिश्चापि ममोत्तमा ।। 7.78.22 ।।
तस्य मे कृच्छ्रभूतस्य कृच्छ्रादस्माद्विमोचय। 
अन्येषां न गतिर्ह्यत्र कुम्भयोनिमृते द्विजम् ।। 7.78.23 ।।
इदमाभरणं सौम्य तारणार्थं द्विजोत्तम।
प्रतिगृह्णीष्व भद्रं ते प्रसादं कर्तुमर्हसि ।। 7.78.24 ।।
इदं तावत्सुवर्णं च धनं वस्त्राणि च द्विज।
भक्ष्यं भोज्यं च ब्रह्मर्षे ददात्याभरणानि च ।। 7.78.25 ।।
सर्वान्कामान्प्रयच्छामि भोगांश्च मुनिपुङ्गव। 
तारणे भगवन्मह्यं प्रसादं कर्तुमर्हसि ।। 7.78.26 ।।
तस्याहं स्वर्गिणो वाक्यं श्रुत्वा दुःखसमन्वितम्। 
तारणायोपजग्राह तदाभरणमुत्तमम् ।। 7.78.27 ।।
मया प्रतिगृहीते तु तस्मिन्नाभरणे शुभे। 
मानुषः पूर्वको देहो राजर्षेर्विननाश ह ।। 7.78.28 ।।
प्रनष्टे तु शरीरेऽसौ राजर्षिः परया मुदा।
तृप्तः प्रमुदितो राजा जगाम त्रिदिवं सुखम् ।। 7.78.29 ।।
तेनेदं शक्रतुल्येन दिव्यमाभरणं मम।
तस्मिन्निमित्ते काकुत्स्थ दत्तमद्भुतदर्शनम् ।। 7.78.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टसप्ततितमः सर्गः ।। 78 ।।
तदद्भुततमं वाक्यं श्रुत्वागस्त्यस्य राघवः। 
गौरवाद्विस्मयाच्चैव पुनः प्रष्टुं प्रचक्रमे ।। 7.79.1 ।।
भगवंस्तद्वनं घोरं तपस्तप्यति यत्र सः। 
श्वेतो वैदर्भको राजा कथं स्यादमृगद्विजम् ।। 7.79.2 ।।
तद्वनं स कथ राजा शून्यं मनुजवर्जितम्।
तपश्चर्तुं प्रविष्टः स श्रोतुमिच्छामि तत्त्वतः ।। 7.79.3 ।।
रामस्य वचनं श्रुत्वा कौतूहलसमन्वितम्। 
वाक्यं परमतेजस्वी वक्तुमेवोपचक्रमे ।। 7.79.4 ।।
पुरा कृतयुगे राम मनुर्दण्डधरः प्रभुः। 
तस्य पुत्रो महानासीदिक्ष्वाकुः कुलनन्दनः ।। 7.79.5 ।।
तं पुत्रं पूर्वंकं राज्ये निक्षिप्य भुवि दुर्जयम्।
पृथिव्यां राजवंशानां भव कर्तेत्युवाच ह ।। 7.79.6 ।।
तथैवेति प्रतिज्ञातं पितुः पुत्रेण राघव। 
ततः परमसन्तुष्टो मनुः पुत्रमुवाच ह ।। 7.79.7 ।।
प्रीतोऽस्मि परमोदार त्वं कर्ताऽसि न संशयः।
दण्डेन च प्रजा रक्ष मा च दण्डमकारणे ।। 7.79.8 ।।
अपराधिषु यो दण्डः पात्यते मानवेषु वै। 
स दण्डो विधिवन्मुक्तः स्वर्गं नयति पार्थिवम् ।। 7.79.9 ।।
तस्माद्दण्डे महाबाहो यत्नवान्भव पुत्रक। 
धर्मो हि परमो लोके कुर्वतस्ते भविष्यति ।। 7.79.10 ।।
इति तं बहु सन्दिश्य मनुः पुत्रं समाधिना। 
जगाम त्रिदिवं हृष्टो ब्रह्मलोकं सनातनम् ।। 7.79.11 ।।
प्रयाते त्रिदिवं तस्मिन्निक्ष्वाकुरमितप्रभः। 
जनयिष्ये कथं पुत्रानिति चिन्तापरोऽभवत् ।। 7.79.12 ।।
कर्मभिर्बहुरूपैश्च तैस्तैर्मनुसुतस्सुतान्। 
जनयामास धर्मात्मा शतं देवसुतोपमान् ।। 7.79.13 ।।
तेषामवरजस्तात सर्वेषां रघुनन्दन।
मूढश्चाकृतविद्यश्च न शुश्रूषति पूर्वजान् ।। 7.79.14 ।।
नाम तस्य च दण्डेति पिता चक्रेऽल्पमेधसः। 
अवश्यं दण्डपतनं शरीरेऽस्य भविष्यति ।। 7.79.15 ।।
अपश्यमानस्तं देशं घोरं पुत्रस्य राघव। 
विन्ध्यशैवलयोर्मध्ये राज्यं प्रादादरिन्दम ।। 7.79.16 ।।
स दण्डस्तत्र राजाभूद्रम्ये पर्वतरोधसि। 
पुरं चाप्रतिमं राम न्यवेशयदनुत्तमम् ।। 7.79.17 ।।
पुरस्य चाकरोन्नाम मधुमन्तमिति प्रभो। 
पुरोहितं तूशनसं वरयामास सुव्रतम् ।। 7.79.18 ।।
एवं स राजा तद्राज्यमकरोत्सपुरोहितः। 
प्रहृष्टमनुजाकीर्णं देवराजं यथा वृषा ।। 7.79.19 ।।
ततः स राजा मनुजेन्द्रपुत्रः सार्धं च तेनोशनसा तदानीम्।
चकार राज्यं सुमहान्महात्मा शक्रो दिवीवोशनसा समेतः ।। 7.79.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनशीतितमः सर्गः ।। 79 ।।
एतदाख्याय रामाय महर्षिः कुम्भसम्भवः। 
अस्यामेवापरं वाक्यं कथायामुपचक्रमे ।। 7.80.1 ।।
ततः स दण्डः काकुत्स्थ बहुवर्षगणायुतम्।
अकरोत्तत्र दान्तात्मा राज्यं निहतकण्टकम् ।। 7.80.2 ।।
अथ काले तु कस्मिंश्चिद्राजा भार्गवमाश्रमम्। 
रमणीयमुपाक्रामच्चैत्रे मासि मनोरमे ।। 7.80.3 ।।
तत्र भार्गवकन्यां स रूपेणाप्रतिमां भुवि। 
विचरन्तीं वनोद्देशे दण्डोऽपश्यदनुत्तमाम् ।। 7.80.4 ।।
स दृष्ट्वा तां सुदुर्मेधा अनङ्गशरपीडितः। 
अभिगम्य सुसंविग्नां कन्यां वचनमब्रवीत् ।। 7.80.5 ।।
कुतस्त्वमसि सुश्रोणि कस्य वाऽसि सुता शुभे।
पीडितोऽहमनङ्गेन गच्छामि त्वां शुभानने ।। 7.80.6 ।।
तस्य त्वेवं ब्रुवाणस्य मोहोन्मत्तस्य कामिनः। 
भार्गवी प्रत्युवाचेदं वचः सानुनयं नृपम् ।। 7.80.7 ।।
भार्गवस्य सुतां विद्धि देवस्याक्लिष्टकर्मणः। 
अरजां नाम राजेन्द्र ज्येष्ठामाश्रमवासिनीम् ।। 7.80.8 ।।
मा मां स्पृश बलाद्राजन्कन्या पितृवशा ह्यहम्। 
गुरुः पिता मे राजेन्द्र त्वं च शिष्यो महात्मनः।
व्यसनं सुमहत्क्रुद्धः स ते दद्यान्महातपाः ।। 7.80.9 ।। 
यदि वान्यन्मया कार्यं धर्मदृष्टेन सत्पथा।
वरयस्व नरश्रेष्ठ पितरं मे महाद्युतिम् ।। 7.80.10 ।। 
अन्यथा तु फलं तुभ्यं भवेद्घोराभिसंहितम्।
क्रोधेन हि पिता मेऽसौ त्रैलोक्यमपि निर्दहेत् ।। 7.80.11 ।। 
दास्यते चानवद्याङ्ग तव मा याचितः पिता ।। 7.80.12 ।।
एवं ब्रुवाणामरजां दण्डः कामवशं गतः। 
प्रत्युवाच मदोन्मत्तः शिरस्याधाय चाञ्जलिम् ।। 7.80.13 ।।
प्रसादं कुरु सुश्रोणि न कालं क्षेप्तुमर्हसि। 
त्वत्कृते हि मम प्राणा विदीर्यन्ते वरानने ।। 7.80.14 ।।
त्वां प्राप्य मे वधो वा स्याच्छापो वा यदि दारुणः।
भक्तं भजस्व मां भीरु भजमानं सुविह्वलम् ।। 7.80.15 ।।
एवमुक्त्वा तु तां कन्यां दोर्भ्यां गृह्य बलाद्बली। 
विस्फुरन्तीं यथाकामं मैथुनायोपचक्रमे ।। 7.80.16 ।।
एतमर्थं महाघोरं दण्डः कृत्वा सुदारुणम्। 
नगरं प्रययावाशु मधुमन्तमनुत्तमम् ।। 7.80.17 ।।
अरजाऽपि रुदन्ती सा आश्रमस्याविदूरतः। 
प्रतीक्षन्ति सुसंत्रस्ता पितरं देवसन्निभम् ।। 7.80.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽशीतितमः सर्गः ।। 80 ।।
स मुहूर्तादुपश्रुत्य देवर्षिरमितप्रभः। 
स्वमाश्रमं शिष्यवृतः क्षुधार्तः सन्न्यवर्तत ।। 7.81.1 ।।
सोऽपश्यदरजां दीनां रजसा समभिप्लुताम्। 
ज्योत्स्नामिव ग्रहग्रस्तां प्रत्यूषे न विराजतीम् ।। 7.81.2 ।।
तस्य रोषः समभवत्क्षुधार्तस्य विशेषतः। 
निर्दहन्निव लोकांस्त्रीञ्छिष्यांश्चैतदुवाच ह ।। 7.81.3 ।।
पश्यध्वं विपरीतस्य दण्डस्याविजितात्मनः। 
विपत्तिं घोरसङ्काशां क्रुद्धामग्निशिखामिव ।। 7.81.4 ।।
क्षयोऽस्य दुर्मतेः प्राप्तः सानुगस्य दुरात्मनः। 
यः प्रदीप्तां हुताशस्य शिखां वै स्प्रष्टुमिच्छति ।। 7.81.5 ।।
यस्मात्स कृतवान्पापमीदृशं घोरसंहितम्। 
तस्मात्प्राप्स्यति दुर्मेधाः फलं पापस्य कर्मणः ।। 7.81.6 ।।
सप्तरात्रेण राजासौ सभृत्यबलवाहनः। 
पापकर्मसमाचारो वधं प्राप्स्यति दुर्मतिः ।। 7.81.7 ।।
समन्ताद्योजनशतं विषयं चास्य दुर्मतेः। 
धक्ष्यते पांसुवर्षेण महता पाकशासनः ।। 7.81.8 ।।
सर्वसत्वानि यानीह स्थावराणि चराणि च। 
महता पांसुवर्षेण विलयं सर्वतोऽगमन् ।। 7.81.9 ।।
दण्डस्य विषयो यावत्तावत्सर्वसमुच्छ्रयम्। 
पांसुवर्षमिवालक्ष्यं सप्तरात्रं भविष्यति ।। 7.81.10 ।।
इत्युक्त्वा क्रोधताम्राक्षस्तदाश्रमनिवासिनम्। 
जनं जनपदान्तेषु स्थीयतामिति चाब्रवीत् ।। 7.81.11 ।।
श्रुत्वा तूशनसो वाक्यं सोऽऽश्रमावसथो जनः।
निष्क्रान्तो विषयात्तस्मात्स्थानं चक्रेऽथ बाह्यतः ।। 7.81.12 ।।
स तथोक्त्वा मुनिजनमरजामिदमब्रवीत्। 
इहैव वस दुर्मेधे आश्रमे सुसमाहिता ।। 7.81.13 ।।
इदं योजनपर्यन्तं सरः सुरुचिरप्रभम्।
अरजे विज्वरा भुङ्क्ष्व कालश्चात्र प्रतीक्ष्यताम् ।। 7.81.14 ।।
त्वत्समीपे च ये सत्त्वा वासमेष्यन्ति तां निशाम्। 
अवध्याः पांसुवर्षेण ते भविष्यन्ति नित्यदा ।। 7.81.15 ।।
श्रुत्वा नियोगं ब्रह्मर्षेः साऽरजा भार्गवी तदा। 
तथेति पितरं प्राह भार्गवं भृशदुःखिता।
इत्युक्त्वा भार्गवो वासमन्यत्र समकारयत् ।। 7.81.16 ।। 
तच्च राज्यं नरेन्द्रस्य सभृत्यबलवाहनम्।
सप्ताहाद्भस्मसाद्भूतं यथोक्तं ब्रह्मवादिना ।। 7.81.17 ।। 
तस्यासौ दण्डविषयो विन्ध्यशैवलयोर्नृप।
शप्तो ब्रह्मर्षिणा तेन वैधर्म्ये सहिते कृते ।। 7.81.18 ।। 
ततः प्रभृति काकुत्स्थ दण्डकारण्यमुच्यते।
तपस्विनः स्थिता ह्यत्र जनस्थानमतोऽभवत् ।। 7.81.19 ।। 
एतत्ते सर्वमाख्यातं यन्मां पृच्छसि राघव।
सन्ध्यामुपासितुं वीर समयो ह्यतिवर्तते ।। 7.81.20 ।। 
एते महर्षयः सर्वे पूर्णकुम्भाः समन्ततः।
कृतोदका नरव्याघ्र आदित्यं पर्युपासते ।। 7.81.21 ।। 
स तैर्ब्राह्मणमभ्यस्तं सहितैर्ब्रह्मवित्तमैः।
रविरस्तं गतो राम गच्छोदकमुपस्पृश ।। 7.81.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकाशीतितमः सर्गः ।। 81 ।।
ऋषेर्वचनमाज्ञाय रामः सन्ध्यामुपासितुम्। 
उपाक्रमत्सरः पुण्यमप्सरोगणसेवितम् ।। 7.82.1 ।।
तत्रोदकमुपस्पृश्य सन्ध्यामन्वास्य पश्चिमाम्। 
आश्रमं प्राविशद्रामः कुम्भयोनेर्महात्मनः ।। 7.82.2 ।।
तस्यागस्त्यो बहुगुणं कन्दमूलं तथौषधिम्। 
शाल्यादीनि पवित्राणि भोजनार्थमकल्पयत् ।। 7.82.3 ।।
स भुक्तवान्नरश्रेष्ठस्तदन्नममृतोपमम्।
प्रीतश्च परितुष्टश्च तां रात्रिं समुपाविशत् ।। 7.82.4 ।।
प्रभाते काल्यमुत्थाय कृत्वाऽऽह्निकमरिन्दमः। 
ऋषिं समुपचक्राम गमनाय रघूत्तमः ।। 7.82.5 ।।
अभिवाद्याब्रवीद्रामो महर्षिं कुम्भसम्भवम्।
आपृच्छे स्वां पुरीं गन्तुं मामनुज्ञातुमर्हसि ।। 7.82.6 ।।
धन्योऽस्म्यनुगृहीतोऽस्मि दर्शनेन महात्मनः। 
द्रष्टुं चैवागमिष्यामि पावनार्थमिहात्मनः ।। 7.82.7 ।।
तथा वदति काकुत्स्थे वाक्यमद्भुतदर्शनम्। 
उवाच परमप्रीतो धर्मनेत्रस्तपोधनः ।। 7.82.8 ।।
अत्यद्भुतमिदं वाक्यं तव राम शुभाक्षरम्। 
पावनः सर्वभूतानां त्वमेव रघुनन्दन ।। 7.82.9 ।।
मुहूर्तमपि राम त्वां ये च पश्यन्ति केचन। 
पाविताः स्वर्गभूताश्च पूज्यास्ते सर्वदैवतैः ।। 7.82.10 ।।
ये च त्वां घोरचक्षुर्भिः पश्यन्ति प्राणिनो भुवि। 
हतास्ते यमदण्डेन सद्यो निरयगामिनः ।। 7.82.11 ।।
ईदृशस्त्वं रघुश्रेष्ठ पावनः सर्वदेहिनाम्। 
भुवि त्वां कथयन्तोऽपि सिद्धिमेष्यन्ति राघव ।। 7.82.12 ।।
गच्छ चारिष्टमव्याग्रः पन्थानमकुतोभयम्। 
प्रशाधि राज्यं धर्मेण गतिर्हि जगतो भवान् ।। 7.82.13 ।।
एवमुक्तस्तु मुनिना प्राञ्जलिः प्रग्रहो नृपः। 
अभ्यवादयत प्राज्ञस्तमृषिं पुण्यशालिनम् ।। 7.82.14 ।।
अभिवाद्य मुनिश्रेष्ठं तांश्च सर्वांस्तपोधनान्। 
अध्यारोहत्तदव्यग्रः पुष्पकं हेमभूषितम् ।। 7.82.15 ।।
तं प्रयान्तं मुनिगणा ह्याशीर्वादैः समन्ततः। 
अपूजयन्महेन्द्राभं सहस्राक्षमिवामराः ।। 7.82.16 ।।
स्वस्थः स ददृशे रामः पुष्पके हेमभूषिते। 
शशी मेघसमीपस्थो यथा जलधरागमे ।। 7.82.17 ।।
ततोऽर्धदिवसे प्राप्ते पूज्यमानस्ततस्ततः। 
अयोध्यां प्राप्य काकुत्स्थो मध्यकक्ष्यामवारुहत् ।। 7.82.18 ।।
ततो विसृज्य रुचिरं पुष्पकं कामगामि तत्। 
विसर्जयित्वा गच्छेति स्वस्ति तेऽस्त्विति च प्रभुः ।। 7.82.19 ।।
कक्षान्तरविनिक्षिप्तं द्वास्स्थं रामोऽब्रवीद्वचः। 
लक्ष्मणं भरतं चैव गत्वा तौ लघुविक्रमौ ।।
ममागमनमाख्याय शब्दापयत मा चिरम् ।। 7.82.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे व्द्यशीतितमः सर्गः ।। 82 ।।
तच्छ्रुत्वा भाषितं तस्य रामस्याक्लिष्ट कर्मणः। 
द्वास्स्थः कुमारावाहूय राघवाय न्यवेदयत् ।। 7.83.1 ।।
दृष्ट्वा तु राघवः प्राप्तौ प्रियौ भरतलक्ष्मणौ। 
परिष्वज्य तदा रामो वाक्यमेतदुवाच ह ।। 7.83.2 ।।
कृतं मया यथा तथ्यं द्विजकार्यमनुत्तमम्। 
धर्मसेतुमथो भूयः कर्तुमिच्छामि राघवौ ।। 7.83.3 ।।
अक्षय्यश्चाव्ययश्चैव धर्मसेतुर्मतो मम।
धर्मप्रसाधकं ह्येतत् सर्वपापप्रणाशनम् ।। 7.83.4 ।।
युवाभ्यामात्मभूताभ्यां राजसूयमनुत्तमम्। 
सहितो यष्टुमिच्छामि तत्र धर्मो हि शाश्वतः ।। 7.83.5 ।।
इष्ट्वा तु राजसूयेन मित्रः शत्रुनिबर्हणः। 
सुहुतेन सुयज्ञेन वरुणत्वमुपागमत् ।। 7.83.6 ।।
सोमश्च राजसूयेन इष्ट्वा धर्मेण धर्मवित्। 
प्राप्तश्च सर्वलोकेषु कीर्तिस्थानं च शाश्वतम् ।। 7.83.7 ।।
अस्मिन्नहनि यच्छ्रेयश्चिन्त्यतां तन्मया सह। 
हितं चायतियुक्तं च प्रयतौ कर्तुमर्हथः ।। 7.83.8 ।।
श्रुत्वा तु राघवस्यैतद्वाक्यं वाक्यविशारदः। 
भरतः प्राञ्जलिर्भूत्वा वाक्यमेतदुवाच ह ।। 7.83.9 ।।
त्वयि धर्मः परः साधो त्वयि सर्वा वसुन्धरा। 
प्रतिष्ठिता महाबाहो यशश्चामितविक्रम ।। 7.83.10 ।।
महीपालाश्च सर्वे त्वां प्रजापतिमिवामराः। 
निरीक्षन्ते महात्मानं लोकानाथं यथा वयम् ।। 7.83.11 ।।
पुत्राश्च पितृवद्राजन्पश्यन्ति त्वां महाबल। 
पृथिव्या गतिभूतोऽसि प्राणिनामपि राघव ।। 7.83.12 ।।
स त्वमेवंविधं यज्ञमाहर्तासि कथं नृप। 
पृथिव्यां राजवंशानां विनाशो यत्र दृश्यते ।। 7.83.13 ।।
पृथिव्यां ये च पुरुषा राजन्पौरुषमागताः। 
सर्वेषां भविता तत्र सङ्क्षयः सर्वकोपजः ।। 7.83.14 ।।
स त्वं पुरुषशार्दूल गुणैरतुलविक्रम। 
पृथिवीं नार्हसे हन्तुं वशे हि तव वर्तते ।। 7.83.15 ।।
भरतस्य तु तद्वाक्यं श्रुत्वाऽमृतमयं तदा। 
प्रहर्षमतुलं लेभे रामः सत्यपराक्रमः ।। 7.83.16 ।।
उवाच च शुभं वाक्यं कैकेय्यानन्दवर्धनम्। 
प्रीतोऽस्मि परितुष्टोऽस्मि तवाद्य वचनेऽनघ ।। 7.83.17 ।।
इदं वचनमक्लीबं त्वया धर्मसमाहितम्। 
व्याहृतं पुरुषव्याघ्र पृथिव्याः परिपालनम् ।। 7.83.18 ।।
एष्यदस्मदभिप्रायाद्राजसूयात्क्रतूत्तमात्। 
निवर्तयामि धर्मज्ञ तव सुव्याहृतेन च ।। 7.83.19 ।।
लोकपीडाकरं कर्म न कर्तव्यं विचक्षणैः। 
बालानां तु शुभं वाक्यं ग्राह्य लक्ष्मणपूर्वज।
तस्माच्छृणोमि ते वाक्यं साधु युक्तं महामते ।। 7.83.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्र्यशीतितमः सर्गः ।। 83 ।।
तथोक्तवति रामे तु भरते च महात्मनि। 
लक्ष्मणोऽथ शुभं वाक्यमुवाच रघुनन्दनम् ।। 7.84.1 ।।
अश्वमेधो महायज्ञः पावनः सर्वपाप्मनाम्।
पावनस्तव दुर्धर्षो रोचतां रघुनन्दन ।। 7.84.2 ।।
श्रूयते हि पुरावृत्तं वासवे सुमहात्मनि। 
ब्रह्महत्यावृतः शक्रो हयमेधेन पावितः ।। 7.84.3 ।।
पुरा किल महाबाहो देवासुरसमागमे।
वृत्रो नाम महानासीद्दैतेयो लोकसम्मतः ।। 7.84.4 ।।
विस्तीर्णो योजनशतमुच्छ्रितस्त्रिगुणं ततः। 
अनुरागेण लोकांस्त्रीन्स्नेहात्पश्यति सर्वतः ।। 7.84.5 ।।
धर्मज्ञश्च कृतज्ञश्च बुद्ध्या च परिनिष्ठितः। 
शशास पृथिवीं स्फीतां धर्मेण सुसमाहितः ।। 7.84.6 ।।
तस्मिन्प्रशासति तदा सर्वकामदुघा मही। 
रसवन्ति प्रभूनानि मूलानि च फलानि च ।। 7.84.7 ।।
अकृष्टपच्या पृथिवी सुसम्पन्ना महात्मनः। 
स राज्यं तादृशं भुङ्क्ते स्फीतमद्भुतदर्शनम् ।। 7.84.8 ।।
तस्य बुद्धिः समुप्तन्ना तपः कुर्यामनुत्तमम्। 
तपो हि परमं श्रेयः सम्मोहमितरत्सुखम् ।। 7.84.9 ।।
स निक्षिप्य सुतं ज्येष्ठं पौरेषु मधुरेश्वरम्। 
तप उग्रं समातिष्ठत्तापयन्सर्वदेवताः ।। 7.84.10 ।।
तपस्तप्यति वृत्रे तु वासवः परमार्तवत्। 
विष्णुं समुपसङ्क्रम्य वाक्यमेतदुवाच ह ।। 7.84.11 ।।
तपस्यता महाबाहो लोकाः वृत्रेण निर्जिताः। 
बलवान्स हि धर्मात्मा नैनं शक्ष्यामि शासितुम् ।। 7.84.12 ।।
यद्यसौ तप आतिष्ठेद्भूय एवासुरेश्वर। 
यावल्लोका धरिष्यन्ति तावदस्य वशानुगाः ।। 7.84.13 ।।
तं चैनं परमोदारमुपेक्षसि महाबलम्। 
क्षणं हि न भवेद्वृत्रः क्रुद्धे त्वयि सुरेश्वर ।। 7.84.14 ।।
यदा हि प्रीतिसंयोगं त्वया विष्णो समागतः। 
तदाप्रभृति लोकानां नाथत्वमुपलब्धवान् ।। 7.84.15 ।।
स त्वं प्रसादं लोकानां कुरुष्व सुसमाहितः। 
त्वत्कृतेन हि सर्वं स्याप्रशान्तमरुजं जगत् ।। 7.84.16 ।।
इमे हि सर्वे विष्णो त्वां निरीक्षन्ते दिवौकसः। 
वृत्रघातेन महता तेषां साह्यं कुरुष्व ह ।। 7.84.17 ।।
त्वया हि नित्यशः साह्यं कृतमेषां महात्मनाम्। 
असह्यमिदमन्येषामगतीनां गतिर्भवान् ।। 7.84.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुरशीतितमः सर्गः ।। 84 ।।
लक्ष्मणस्य तु तद्वाक्यं श्रुत्वा शत्रुनिबर्हणः। 
वृत्रघातमशेषेण कथयेत्याह सुव्रत ।। 7.85.1 ।।
राघवेणैवमुक्तस्तु सुमित्रानन्दवर्धनः।
भूय एव कथां दिव्यां कथयामास सुव्रतः ।। 7.85.2 ।।
सहस्राक्षवचः श्रुत्वा सर्वेषां च दिवौकसाम्। 
विष्णुर्देवानुवाचेदं सर्वानिन्द्रपुरोगमान् ।। 7.85.3 ।।
पूर्वं सौहृदबद्धोऽस्मि वृत्रस्य ह महात्मनः। 
तेन युष्मत्प्रियार्थं हि नाहं हन्मि महासुरम् ।। 7.85.4 ।।
अवश्यं करणीयं च भवतां सुखमुत्तमम्। 
तस्मादुपायमाख्यास्ये येन वृत्रो निहन्यते ।। 7.85.5 ।।
त्रिधाभूतं करिष्यामि ह्यात्मानं सुरसत्तमाः। 
तेन वृत्रं सहस्राक्षो वधिष्यति न संशयः ।। 7.85.6 ।।
एकांशो वासवं यातु द्वितीयो वज्रमेव तु। 
तृतीयो भूतलं शक्रस्तदा वृत्रं वधिष्यति ।। 7.85.7 ।।
तथा ब्रुवति देवेशे देवा वाक्यमथाब्रुवन्। 
एवमेतन्न सन्देहो यथा वदसि दैत्यहन् ।। 7.85.8 ।।
भद्रं तेऽस्तु गमिष्यामो वृत्रासुरवधैषिणः। 
भजस्व परमोदार वासवं स्वेन तेजसा ।। 7.85.9 ।।
ततः सर्वे महात्मानः सहस्राक्षपुरोगमाः। 
तदारण्यमुपाक्रामन्यत्र वृत्रो महासुरः ।। 7.85.10 ।।
ते पश्यंस्तेजसा भूतं तप्यन्तमसुरोत्तमम्। 
पिबन्तमिव लोकांस्त्रीन्निर्दहन्तमिवाम्बरम् ।। 7.85.11 ।।
दृष्ट्वैव चासुरश्रेष्ठं देवास्त्रासमुपागमन्। 
कथमेनं वधिष्यामः कथं न स्यात्पराजयः ।। 7.85.12 ।।
तेषां चिन्तयतां तत्र सहस्राक्षः पुरन्दरः। 
वज्रं प्रगृह्य पाणिभ्यां प्राहिणोद्वृत्रमूर्धनि ।। 7.85.13 ।।
कालाग्निनेव घोरेण तप्तेनैव महार्चिषा। 
पतता वृत्रशिरसा जगत्त्रासमुपागमत् ।। 7.85.14 ।।
असम्भाव्यं वधं तस्य वृत्रस्य विबुधाधिपः। 
चिन्तयानो जगामाशु लोकस्यान्तं महायशाः ।। 7.85.15 ।।
तमिन्द्रं ब्रह्महत्याऽऽशु गच्छन्तमनुगच्छति। 
अपतच्चास्य गात्रेषु तमिन्द्रं दुःखमाविशत् ।। 7.85.16 ।।
हतारयः प्रनष्टेन्द्रा देवाः साग्निपुरोगमाः। 
विष्णुं त्रिभुवनेशानं मुहुर्मुहुरपूजयन् ।। 7.85.17 ।। 
त्वं गतिः परमेशान पूर्वजो जगतः पिता। 
रक्षार्थं सर्वभूतानां विष्णुत्वमुपजग्मिवान् ।। 7.85.18 ।।
हतश्चायं त्वया वृत्रो ब्रह्महत्या च वासवम्। 
बाधते सुरशार्दूल मोक्षं तस्या विनिर्दिश ।। 7.85.19 ।।
तेषां तद्वचनं श्रुत्वा देवानां विष्णुरब्रवीत्। 
मामेव यजतां शक्रः पावयिष्यामि वज्रिणम् ।। 7.85.20 ।।
पुण्येन हयमेधेन मामिष्ट्वा पाकशासनः। 
पुनरेष्यति देवानामिन्द्रत्वमकुतोभयम् ।। 7.85.21 ।।
एवं सन्दिश्य तां वाणीं देवानाममृतोपमाम्। 
जगाम विष्णुर्देवेशः स्तूयमानस्त्रिविष्टपम् ।। 7.85.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पञ्चाशीतितमः सर्गः ।। 85 ।।
तदा वृत्रवधं सर्वमखिलेन स लक्ष्मणः। 
कथयित्वा नरश्रेष्ठः कथाशेषं प्रचक्रमे ।। 7.86.1 ।।
ततो हते महावीर्ये वृत्रे देवभयङ्करे। 
ब्रह्महत्यावृतः शक्रः सञ्ज्ञां लेभे न वृत्रहा ।। 7.86.2 ।।
सोऽन्तमाश्रित्य लोकानां नष्टसञ्ज्ञो विचेतनः। 
कालं तत्रावसत्कञ्चिद्वेष्टमान इवोरगः ।। 7.86.3 ।।
अथ नष्टे सहस्राक्षे उद्विग्नमभवज्जगत्।
भूमिश्च ध्वस्तसङ्काशा निःस्नेहा शुष्ककानना ।। 7.86.4 ।।
निःस्रोतसश्च ते सर्वे तु ह्रदाश्च सरितस्तथा।
सङ्क्षोभश्चैव सत्त्वानामनावृष्टिकृतोऽभवत् ।। 7.86.5 ।।
क्षीयमाणे तु लोकेऽस्मिन्सम्भ्रान्तमनसः सुराः। 
यदुक्तं विष्णुना पूर्वं तं यज्ञं समुपानयन् ।। 7.86.6 ।।
ततः सर्वे सुरगणाः सोपाध्यायाः सहर्षिभिः।
तं देशं समुपाजग्मुर्यत्रेन्द्रो भयमोहितः ।। 7.86.7 ।।
ते तु दृष्ट्वा सहस्राक्षमावृतं ब्रह्महत्यया। 
तं पुरस्कृत्य देवेशमश्वमेधमुपाक्रमन् ।। 7.86.8 ।।
ततोऽश्वमेधः सुमहान्महेन्द्रस्य महात्मनः। 
ववृधे ब्रह्महत्ययाः पावनार्थं नरेश्वर ।। 7.86.9 ।।
ततो यज्ञे समाप्ते तु ब्रह्महत्या महात्मनः। 
अभिगम्याब्रवीद्वाक्यं क्व मे स्थानं विधास्यथ ।। 7.86.10 ।।
ते तामूचुस्तदा देवास्तुष्टाः प्रीतिसमन्विताः। 
चतुर्धा विभजात्मानमात्मनैव दुरासदे ।। 7.86.11 ।।
देवानां भाषितं श्रुत्वा ब्रह्महत्या महात्मनाम्। 
सन्निधौ स्थानमन्यत्र वरयामास दुर्वसा ।। 7.86.12 ।।
एकेनांशेन वत्स्यामि पूर्णोदासु नदीषु वै। 
चतुरो वार्षिकान्मासान्दर्पघ्नी कामवारिणी ।। 7.86.13 ।।
भूम्यामहं सर्वकालमेकेनांशेन सर्वदा। 
वसिष्यामि न सन्देहः सत्येनैतद्ब्रवीमि वः ।। 7.86.14 ।।
योऽयमंशस्तृतीयो मे स्त्रीषु यौवनशालिषु। 
त्रिरात्रं दर्पपूर्णासु वशिष्ये दर्पघातिनी ।। 7.86.15 ।।
हन्तारो ब्राह्मणान्ये तु मृषापूर्वमदूषकान्।
तांश्चतुर्थेन भागेन संश्रयिष्ये सुरर्षभाः ।। 7.86.16 ।।
प्रत्यूचुस्तां ततो देवा यथा वदसि दुर्वसे। 
तथा भवतु तत्सर्वं साधयस्व यदीप्सितम् ।। 7.86.17 ।।
ततः प्रीत्याऽन्विता देवाः सहस्राक्षं ववन्दिरे। 
विज्वरः स च पूतात्मा वासवः समपद्यत ।। 7.86.18 ।।
प्रशान्तं च जगत्सर्वं सहस्राक्षे प्रतिष्ठिते। 
यज्ञं चाद्भुतसङ्काशं तदा शक्रोऽभ्यपूजयत् ।। 7.86.19 ।।
ईदृशो ह्यश्वमेधस्य प्रसादो रघुनन्दन। 
यजस्व सुमहाभाग हयमेधेन पार्थिव ।। 7.86.20 ।।
इति लक्ष्मणवाक्यमुत्तमं नृपतिरतीव मनोहरं महात्मा। 
परितोषमवाप हृष्टचेता निशमय्येन्द्रसमानविक्रमौजाः ।। 7.86.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षडशीतितमः सर्गः ।। 86 ।।
तच्छ्रुत्वा लक्ष्मणेनोक्तं वाक्यं वाक्यविशारदः। 
प्रत्युवाच महातेजाः प्रहसन्राघवो वचः ।। 7.87.1 ।।
एवमेव नरश्रेष्ठ यथा वदसि लक्ष्मण। 
वृत्रघातमशेषेण वाजिमेधफलं च यत् ।। 7.87.2 ।।
श्रूयते हि पुरा सौम्य कर्दमस्य प्रजापतेः। 
पुत्रो बाह्लीश्वरः श्रीमानिलो नाम महाशयाः ।। 7.87.3 ।।
स राजा पृथिवीं सर्वां वशे कृत्वा सुधार्मिकः।
राज्यं चैव नरव्याघ्र पुत्रवत्पर्यपालयत् ।। 7.87.4 ।।
सुरैश्च परमोदारैर्दैतेयैश्च महाधनैः। 
नागराक्षसगन्धर्वैर्यक्षैश्च सुमहात्मभिः ।। 7.87.5 ।।
पूज्यते नित्यशः सौम्य भयार्तै रघुनन्दन। 
अबिभ्यंश्च त्रयो लोकाः सरोषस्य महात्मनः ।। 7.87.6 ।।
स राजा तादृशो ह्यासीद्धर्मे वीर्ये च निष्ठितः। 
बुद्ध्या च परमोदारो बाह्लीकेशो महायशाः ।। 7.87.7 ।।
स प्रचक्रे महाबाहुर्मृगयां रुचिरे वने। 
चैत्रे मनोरमे मासि सभृत्यबलवाहनः ।। 7.87.8 ।।
प्रजघ्ने च नृपोऽरण्ये मृगाञ्छतसहस्रशः। 
हत्वैव तृप्तिर्नाभूच्च राज्ञस्तस्य महात्मनः ।। 7.87.9 ।।
नानामृगाणामयुतं वध्यमानं महात्मना। 
यत्र जातो माहासेनस्तं देशमुपचक्रमे ।। 7.87.10 ।।
तस्मिन्प्रदेशे देवेश शैलराजसुतां हरः। 
रमयामास दुर्धर्षः सर्वैरनुचरैः सह ।। 7.87.11 ।।
कृत्वा स्त्रीरूपमात्मानमुमेशो गोपतिध्वजः। 
देव्याः प्रियचिकीर्षुः संस्तस्मिन्पर्वतनिर्झरे ।। 7.87.12 ।।
ये तु तत्र वनोद्देशे सत्त्वाः पुरुषवादिनः। 
वृक्षाः पुरुषनामानस्तेऽभवन् स्त्रीजनास्तदा ।। 7.87.13 ।।
यच्च किञ्चन तत्सर्वं नारीसञ्ज्ञं बभूव ह। 
एतस्मिन्नन्तरे राजा स इलः कर्दमात्मजः।
निघ्नन्मृगसहस्राणि तं देशमुपचक्रमे ।। 7.87.14 ।। 
स दृष्ट्वा स्त्रीकृतं सर्वं सव्यालमृगपक्षकम्।
आत्मनं स्त्रीकृतं चैव सानुगं रघुनन्दन ।। 7.87.15 ।। 
तस्य दुःखं महच्चासीद्दृष्ट्वाऽऽत्मानं तथागतम्।
उमापतेश्च तत्कर्म ज्ञात्वा त्रासमुपागमत् ।। 7.87.16 ।। 
ततो देवं महात्मानं शितिकण्ठं कपर्दिनम्।
जगाम शरणं राजा सभृत्यबलवाहनः ।। 7.87.17 ।। 
ततः प्रहस्य वरदः सह देव्या महेश्वरः।
प्रजापतिसुतं वाक्यमुवाच वरदः स्वयम् ।। 7.87.18 ।। 
उत्तिष्ठोत्तिष्ठ राजर्षे कार्दमेय महाबल।
पुरुषत्वमृते सौम्य वरं वरय सुव्रत ।। 7.87.19 ।। 
ततः स राजा दुःखार्तः प्रत्याख्यातो महात्मना।
न च जग्राह स्त्रीभूतो वरमन्यं सुरोत्तमात् ।। 7.87.20 ।। 
ततः शोकेन महता शैलराजसुतां नृपः।
प्रणिपत्य ह्युमां देवीं सर्वेणैवान्तरात्मना ।। 7.87.21 ।।
ईशे वराणां वरदे लोकानामसि भामिनी।
अमोघदर्शने देवी भज सौम्येन चक्षुषा ।। 7.87.22 ।। 
हृद्गतं तस्य राजर्षेर्विज्ञाय हरसन्निधौ।
प्रत्युवाच शुभं वाक्यं देवी रुद्रस्य संमता ।। 7.87.23 ।।
अर्धस्य देवो वरदो वरार्धस्य तव ह्यहम्।
तस्मादर्धं गृहाण त्वं स्त्रीपुंसोर्यावदिच्छसि ।। 7.87.24 ।। 
तदद्भुततरं श्रुत्वा देव्या वरमनुत्तमम्।
सम्प्रहृष्टमना भूत्वा राजा वाक्यमथाब्रवीत् ।। 7.87.25 ।।
यदि देवि प्रसन्ना मे रूपेणाप्रतिमा भुवि।
मासं स्त्रीत्वमुपासित्वा मासं स्यां पुरुषः पुनः ।। 7.87.26 ।। 
ईप्सितं तस्य विज्ञाय देवी सुरुचिरानना।
प्रत्युवाच शुभं वाक्यमेवमेव भविष्यति ।। 7.87.27 ।।  
राजन्पुरुषभूतस्त्वं स्त्रीभावं न स्मरिष्यसि।
स्त्रीभूतश्च परं मासं न स्मरिष्यसि पौरुषम् ।। 7.87.28 ।। 
एवं स राजा पुरुषो मासं भूत्वाथ कार्दमिः। 
त्रैलोक्यसुन्दरी नारी मासमेकमिलाऽभवत् ।। 7.87.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्ताशीतितमः सर्गः ।। 87 ।।
तां कथामिलसम्बद्धां रामेण समुदीरिताम्। 
लक्ष्मणो भरतश्चैव श्रुत्वा परमविस्मितौ ।। 7.88.1 ।।
तौ रामं प्राञ्जली भूत्वा तस्य राज्ञो महात्मनः।
विस्तरं तस्य भावस्य तदा पप्रच्छतुः पुनः ।। 7.88.2 ।।
कथं स राजा स्त्रीभूतो वर्तयामास दुर्गतिः। 
पुरुषः स यदा भूतः कां वृत्तिं वर्तयत्यसौ ।। 7.88.3 ।।
तयोस्तद्भाषितं श्रुत्वा कौतूहलसमन्वितम्। 
कथयामास काकुत्स्थस्तस्य राज्ञो यथागतम् ।। 7.88.4 ।।
तमेव प्रथमं मासं स्त्रीभूता लोकसुन्दरी। 
ताभिः परिवृता स्त्रीभिर्ये च पूर्वपदानुगाः ।। 7.88.5 ।।
तत्काननं विगाह्वाशु विजह्रे लोकसुन्दरी। 
द्रुमगुल्मलताकीर्णं पद्भ्यां पद्मदलेक्षणा ।। 7.88.6 ।।
वाहनानि च सर्वाणि सा त्यक्त्वा वै समन्ततः। 
पर्वताभोगविवरे तस्मिन्रेमे इला तदा ।। 7.88.7 ।।
अथ तस्मिन्वनोद्देशे पर्वतस्याविदूरतः। 
सरः सुरुचिरप्रख्यं नानापक्षिगणैर्युतम् ।। 7.88.8 ।।
ददर्श सा त्विला तस्मिन्बुधं सोमसुतं तदा। 
ज्वलन्तं स्वेन वपुषा पूर्णसोममिवोदितम् ।। 7.88.9 ।। 
तपन्तं च तपस्तीव्रमम्भोमध्ये दुरासदम्। 
यशस्करं कामकरं कारुण्ये पर्यवस्थितम् ।। 7.88.10 ।।
सा तं जलाशयं सर्वं क्षोभयामास विस्मिता। 
सहगैः पूर्वपुरुषैः स्त्रीभूतै रघुनन्दन ।। 7.88.11 ।।
बुधस्तु तां समीक्ष्यैव कामबाणवशं गतः। 
नोपलेभे तदाऽऽत्मानं सञ्चचाल तदाऽऽम्भसि ।। 7.88.12 ।।
इलां निरीक्षमाणस्तु त्रैलोक्याभ्यधिकां शुभाम्। 
चिन्तां समभ्यतिक्रामत् का न्वियं देवताधिका ।। 7.88.13 ।।
न देवीषु न नागीषु नासुरीष्वप्सरःसु च। 
दृष्टपूर्वा मया काचिद्रूपेणानेन शोभिता ।। 7.88.14 ।।
सदृशीयं मम भवेद्यदि नान्यपरिग्रहः। 
इति बुद्धिं समास्थाय जलात्कूलमुपागमत् ।। 7.88.15 ।।
आश्रमं समुपागम्य ततस्ताः प्रमदोत्तमाः। 
शब्दापयत धर्मात्मा ताश्चैनं च ववन्दिरे ।। 7.88.16 ।।
स ताः पप्रच्छ धर्मात्मा कस्यैषा लोकसुन्दरी। 
किमर्थमागता चैव सर्वमाख्यात मा चिरम् ।। 7.88.17 ।।
शुभं तु तस्य तद्वाक्यं मधुरं मधुराक्षरम्। 
श्रुत्वा स्त्रियश्च ताः सर्वा ऊचुर्मधुरया गिरा ।। 7.88.18 ।।
अस्माकमेषा सुश्रोणी प्रभुत्वे वर्तते सदा। 
अपतिः काननान्तेषु सहास्माभिश्चरत्यसौ ।। 7.88.19 ।।
तद्वाक्यमव्यक्तपदं तासां स्त्रीणां निशम्य च। 
विद्यामावर्तनीं पुण्यामावर्तयत स द्विजः ।। 7.88.20 ।।
सोऽर्थं विदित्वा सकलं तस्य राज्ञो यथागतम्।
सर्वा एव स्त्रियस्ताश्च बभाषे मुनिपुङ्गवः ।। 7.88.21 ।।
अत्र किम्पुरुषीर्भूत्वा शैलरोधसि वत्स्यथ। 
आवासस्तु गिरावस्मिञ्छीघ्रमेव विधीयताम् ।। 7.88.22 ।।
मूलपत्रफलैः सर्वा वर्तयिष्यथ नित्यदा।
स्त्रियः किम्पुरुषान्नाम भर्तॄन्समुपलप्स्यथ ।। 7.88.23 ।।
ताः श्रुत्वा सोमपुत्रस्य वाचं किम्पुरुषीकृताः। 
उपासाञ्चक्रिरे शैलं वध्वस्ता बहुलास्तदा ।। 7.88.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टाशीतितमः सर्गः ।। 88 ।।
श्रुत्वा किम्पुरुषोत्पत्तिं लक्ष्मणो भरतस्तदा। 
आश्चर्यमिति चाब्रूतामुभौ रामं जनेश्वरम् ।। 7.89.1 ।।
अथ रामः कथामेतां भूय एव महायशाः। 
कथयामास धर्मात्मा प्रजापतिसुतस्य वै ।। 7.89.2 ।।
सर्वास्ता विद्रुता दृष्ट्वा किन्नरीर्ऋषिसत्तमः। 
उवाच रूपसम्पन्नां तां स्त्रियं प्रहसन्निव ।। 7.89.3 ।।
सोमस्याहं सुदयितः सुतः सुरुचिरानने। 
भजस्व मां वरारोहे भक्त्या स्निग्धेन चक्षुषा ।। 7.89.4 ।।
तस्य तद्वचनं श्रुत्वा शून्ये स्वजनवर्जिते।
इला सुरुचिरप्रख्यं प्रत्युवाच महाग्रहम् ।। 7.89.5 ।।
अहं कामचरी सौम्य तवास्मि वशवर्तिनी। 
प्रशाधि मां सोमसुत यथेच्छसि तथा कुरु ।। 7.89.6 ।।
तस्यास्तदद्भुतप्रख्यं श्रुत्वा हर्षमुपागतः। 
स वै कामी सह तया रेमे चन्द्रमसः सुतः ।। 7.89.7 ।।
बुधस्य माधवो मासस्तामिलां रुचिराननाम्। 
गतो रमयतोऽत्यर्थं क्षणवत्तस्य कामिनः ।। 7.89.8 ।।
अथ मासे तु सम्पूर्णे पूर्णेन्दुसदृशाननः। 
प्रजापतिसुतः श्रीमाञ्छयने प्रत्यबुध्यत ।। 7.89.9 ।।
सोऽपश्यत्सोमजं तत्र तपन्तं सलिलाशये। 
ऊर्ध्वबाहुं निरालम्बं तं राजा प्रत्यभाषत ।। 7.89.10 ।।
भगवन्पर्वतं दुर्गं प्रविष्टोऽस्मि सहानुगः। 
न च पश्यामि तत्सैन्यं क्व नु ते मामका गताः ।। 7.89.11 ।।
तच्छ्रुत्वा तस्य राजर्षेर्नष्टसञ्ज्ञस्य भाषितम्। 
प्रत्युवाच शुभं वाक्यं सान्त्वयन्परया गिरा ।। 7.89.12 ।।
अश्मवर्षेण महता भृत्यास्ते विनिपातिताः। 
त्वं चाश्रमपदे सुप्तो वातवर्षभयार्दितः ।। 7.89.13 ।।
समाश्वसिहि भद्रं ते निर्भयो विगतज्वरः। 
फलमूलाशनो वीर निवसेह यथासुखम् ।। 7.89.14 ।।
स राजा तेन वाक्येन प्रत्याश्वस्तो महामतिः। 
प्रत्युवाच ततो वाक्यं दीनो भृत्यक्षयाद् भृशम् ।। 7.89.15 ।।
त्यक्ष्याम्यहं स्वकं राज्यं नाहं भृत्यैर्विनाकृतः। 
वर्तयेयं क्षणं ब्रह्मन्समनुज्ञातुमर्हसि ।। 7.89.16 ।।
सुतो धर्मपरो ब्रह्मञ्ज्येष्ठो मम महायशाः। 
शशबिन्दुरिति ख्यातः स मे राज्यं प्रपत्स्यते ।। 7.89.17 ।।
न हि शक्ष्याम्यहं हित्वा भृत्यदारान्सुखान्वितान्।
प्रतिवक्तुं महातेजः किञ्चिदप्यशुभं वचः ।। 7.89.18 ।।
तथा ब्रुवति राजेन्द्रे बुधः परममद्भुतम्। 
सान्त्वपूर्वमथोवाच वासस्त इह रोचताम् ।। 7.89.19 ।।
न सन्तापस्त्वया कार्यः कार्दमेय महाबल। 
संवत्सरोषितस्येह कारयिष्यामि ते हितम् ।। 7.89.20 ।।
तस्य तद्वचनं श्रुत्वा बुधस्याक्लिष्टकर्मणः। 
वासाय विदधे बुद्धिं यदुक्तं ब्रह्मवादिना ।। 7.89.21 ।।
मासं स स्त्री तदा भूत्वा रमयत्यनिशं शुदा। 
मासं पुरुषभावेन धर्मबुद्धिं चकार सः ।। 7.89.22 ।।
ततः सा नवमे मासि इला सोमसुतात्सुतम्। 
जनयामास सुश्रोणी पुरूरवसमूर्जितम् ।। 7.89.23 ।।
जातमात्रं तु सुश्रोणी पितुर्हस्ते न्यवेशयत्। 
बुधस्य समवर्णभमिला पुत्रं महाबलम् ।। 7.89.24 ।।
बुधस्तु पुरुषीभूतं स वै संवत्सरान्तरम्। 
कथाभी रमयामास धर्मयुक्ताभिरात्मवान् ।। 7.89.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोननवतितमः सर्गः ।। 89 ।।
तथोक्तवति रामे तु तस्य जन्म तदद्भुतम्। 
उवाच लक्ष्मणो भूयो भरतश्च महायशाः ।। 7.90.1 ।।
इला सा सोमपुत्रस्य संवत्सरमथोषिता। 
अकरोत्किं नरश्रेष्ठ तत्त्वं शंसितुमर्हसि ।। 7.90.2 ।।
तयोस्तद्वाक्यमाधुर्यं निशम्य परिपृच्छतोः। 
रामः पुनरुवाचेमां प्रजापतिसुते कथाम् ।। 7.90.3 ।।
पुरुषत्वं गते शूरे बुधः परमबुद्धिमान्। 
संवर्तं परमोदारमाजुहाव महायशाः ।। 7.90.4 ।।
च्यवनं भृगुपुत्रं च मुनिं चारिष्टनेमिनम्। 
प्रमोदनं मोदकरं ततो दुर्वाससं मुनिम् ।। 7.90.5 ।।
एतान्सर्वान्समानीय वाक्यज्ञस्तत्त्वदर्शनः।
उवाच सर्वान्सुहृदो धैर्येण सुसमाहितान् ।। 7.90.6 ।।
अयं राजा महाबाहुः कर्दमस्य इलः सुतः। 
जानीतैनं यथाभूतं श्रेयो ह्यत्र विधीयताम् ।। 7.90.7 ।।
तेषां संवदतामेव तमाश्रममुपागमत्। 
कर्दमस्तु महातेजा  द्विजैः सह महात्मभिः ।। 7.90.8 ।।
पुलस्त्यश्च क्रतुश्चैव वषट्कारस्तथैव च। 
ओङ्कारश्च महातेजास्तमाश्रममुपागमत् ।। 7.90.9 ।।
ते सर्वे हृष्टमनसः परस्परसमागमे। 
हितैषिणो बाल्हिपतेः पृथग्वाक्यान्यथाब्रुवन् ।। 7.90.10 ।।
कर्दमस्त्वब्रवीद्वाक्यं सुतार्थं परमं हितम्। 
द्विजाः शृणुत मद्वाक्यं यच्छ्रेयः पार्थिवस्य हि ।। 7.90.11 ।।
नान्यं पश्यामि भैषज्यमन्तरा वृषभध्वजम्। 
नाश्वमेधात्परो यज्ञः प्रियश्चैव महात्मनः।
तस्माद्यजामहे सर्वे पार्थिवार्थे दुरासदम् ।। 7.90.12 ।। 
कर्दमेनैवमुक्तास्तु सर्व एव द्विजर्षभाः।
रोचयन्ति स्म तं यज्ञं रुद्रस्याराधनं प्रति ।। 7.90.13 ।। 
संवर्तस्य तु राजर्षेः शिष्यः पुरपुरञ्जयः।
मरुत्त इति विख्यातस्तं यज्ञं समुपाहरत् ।। 7.90.14 ।। 
ततो यज्ञो महानासीद्बुधाश्रमसमीपतः।
रुद्रश्च परमं तोषमाजगाम महायशाः ।। 7.90.15 ।। 
अथ यज्ञे समाप्ते तु प्रीतः परमया मुदा।
उमापतिर्द्विजान्सर्वानुवाच इलसन्निधौ ।। 7.90.16 ।। 
प्रीतोऽस्मि हयमेधेन भक्त्या च द्विजसत्तमाः।
अस्य बाह्लिपतेश्चैव किं करोमि प्रियं शुभम् ।। 7.90.17 ।। 
तथा वदति देवेशे द्विजास्ते सुसमाहिताः।
प्रसादयन्ति देवेशं यथा स्यात्पुरुषस्त्विला ।। 7.90.18 ।। 
ततः प्रीतो महादेवः पुरुषत्वं ददौ पुनः।
इलायै सुमहातेजा दत्त्वा चान्तरधीयत ।। 7.90.19 ।। 
निवृत्ते हयमेधे च गतश्चादर्शनं हरः।
यथागतं द्विजाः सर्वे ह्यगच्छन्दीर्घदर्शिनः ।। 7.90.20 ।। 
राजा तु बाह्लिमुत्सृज्य मध्यदेशे ह्यनुत्तमम्।
निवेशयामास पुरं प्रतिष्ठानं यशस्करम् ।। 7.90.21 ।। 
शशबिन्दुश्च राजर्षिर्बाह्लिं पुरपुरञ्जयः।
प्रतिष्ठाने इलो राजा प्रजापतिसुतो बली ।। 7.90.22 ।। 
स काले प्राप्तवाँल्लोकमिलो ब्राह्ममनुत्तमम्।
ऐलः पुरूरवा राजा प्रतिष्ठानमवाप्तवान् ।। 7.90.23 ।। 
ईदृशो ह्यश्वमेधस्य प्रभावः पुरुषर्षभौ।
स्त्रीभूतः पौरुषं लेभे यच्चान्यदपि दुर्लभम् ।। 7.90.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे नवतितमः सर्गः ।। 90 ।।
एतदाख्याय काकुत्स्थो भ्रातृभ्याममितप्रभः। 
लक्ष्मणं पुनरेवाह धर्मयुक्तमिदं वचः ।। 7.91.1 ।।
वसिष्ठं वामदेवं च जाबालिमथ कश्यपम्। 
द्विजांश्च सर्वप्रवरानश्वमेधपुरस्कृतान् ।। 7.91.2 ।।
एतान्सर्वान्समानीय मन्त्रयित्वा च लक्ष्मण। 
हयं लक्षणसम्पन्नं विमोक्ष्यामि समाधिना ।। 7.91.3 ।।
तद्वाक्यं राघवेणोक्तं श्रुत्वा त्वरितविक्रमः। 
द्विजान्सर्वान्समाहूय दर्शयामास राघवम् ।। 7.91.4 ।।
ते दृष्ट्वा देवसङ्काशं कृतपादाभिवन्दनम्। 
राघवं सुदुराधर्षमाशीर्भिः समपूजयन् ।। 7.91.5 ।।
प्राञ्जलिः स तदा भूत्वा राघवो द्विजसत्तमान्। 
आचचक्षेऽश्वमेधस्य ह्यभिप्रायं महायशाः ।। 7.91.6 ।।
ते तु रामस्य तच्छ्रुत्वा नमस्कृत्वा वृषध्वजम्। 
अश्वमेधं द्विजाः सर्वे पूजयन्ति स्म सर्वशः ।। 7.91.7 ।।
स तेषां द्विजमुख्यानां वाक्यमद्भुतदर्शनम्। 
अश्वमेधाश्रितं श्रुत्वा भृशं प्रीतोऽभवत्तदा ।। 7.91.8 ।।
विज्ञाय कर्म तत्तेषां रामो लक्ष्मणमब्रवीत्।
प्रेषयस्व द्रुतं दूतान् सुग्रीवाय महात्मने ।। 7.91.9 ।।
यथा महद्भिर्हरिभिर्बहुभिश्च वनौकसाम्। 
सार्धमागच्छ भद्रं ते ह्यनुभोक्तुं महोत्सवम् ।। 7.91.10 ।।
बिभीषणश्च रक्षोभिः कामगैर्बहुभिर्वृतः। 
अश्वमेधं महायज्ञमायात्वतुलविक्रमः ।। 7.91.11 ।।
राजानश्च महाभागा ये मे प्रियचिकीर्षवः। 
सानुगाः क्षिप्रमायान्तु यज्ञं द्रष्टुमनुत्तमम् ।। 7.91.12 ।।
देशान्तरगता ये च द्विजा धर्मसमाहिताः। 
आमन्त्रयस्व तान्सर्वानश्वमेधाय लक्ष्मण ।। 7.91.13 ।।
ऋषयश्च महाबाहो आहूयन्तां तपोधनाः। 
देशान्तरगताः सर्वे सदाराश्च द्विजातयः।
तथैव तालावचरास्तथैव नटनर्तकाः ।। 7.91.14 ।। 
यज्ञवाटश्च सुमहान्गोमत्या नैमिशे वने।
आज्ञाप्यतां महाबाहो तद्धि पुण्यमनुत्तमम् ।। 7.91.15 ।। 
शान्तयश्च महाबाहो प्रवर्त्यन्तां समन्ततः ।। 7.91.16 ।।
शतशश्चापि धर्मज्ञाः क्रतुमुख्यमनुत्तमम्। 
अनुभूय महायज्ञं नैमिशे रघुनन्दन ।। 7.91.17 ।।
तुष्टः पुष्टश्च सर्वोऽसौ मानितश्च यथाविधि। 
प्रीतिं यास्यति धर्मज्ञ शीघ्रमामन्त्र्यतां जनः ।। 7.91.18 ।।
शतं वाहसहस्राणां तण्डुलानां वपुष्मताम्। 
अयुतं तिलमुद्गानां प्रयात्वग्रे महाबल ।। 7.91.19 ।।
चणकानां कुलित्थानां माषाणां लवणस्य च। 
अतोऽनुरूपं स्नेहं च गन्धं सङ्क्षिप्तमेव च ।। 7.91.20 ।।
सुवर्णकोट्यो बहुला हिरण्यस्य शतोत्तराः। 
अग्रतो भरतः कृत्वा गच्छत्वग्रे समाधिना ।। 7.91.21 ।।
अन्तरा पण्यवीथ्यश्च सर्वे च नटनर्तकाः। 
सूदा नार्यश्च बहवो नित्यं यौवनशालिनः ।। 7.91.22 ।।
भरतेन तु सार्धं ते यान्तु सैन्यानि चाग्रतः। 
नैगमा बलवृद्धाश्च द्विजाश्च सुसमाहिताः ।। 7.91.23 ।।
कर्मान्तिकान्वर्धकिनः कोशाध्यक्षांश्च नैगमान्। 
मम मातॄस्तथा सर्वाः कुमारान्तःपुराणि च ।। 7.91.24 ।।
काञ्चनीं मम पत्नीं च दीक्षायां ज्ञांश्च कर्मणि। 
अग्रतो भरतः कृत्वा गच्छत्वग्रे महायशाः ।। 7.91.25 ।।
उपकार्या महार्हाश्च पार्थिवानां महौजसाम्। 
सानुगानां नरश्रेष्ठो व्यादिदेश महाबलः ।। 7.91.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकनवतितमः सर्गः ।। 91 ।।
तत्सर्वमखिलेनाशु प्रस्थाप्य भरताग्रजः। 
हयं लक्षणसम्पन्नं कृष्णसारं मुमोच ह ।। 7.92.1 ।।
ऋत्विग्भिर्लक्ष्मणं सार्धमश्वतन्त्रे नियोज्य च। 
ततोऽभ्यगच्छत्काकुत्स्थः सह सैन्येन नैमिशम् ।। 7.92.2 ।।
यज्ञवाटं महाबाहुर्दृष्ट्वा परममद्भुतम्। 
प्रबर्षमतुलं लेभे श्रीमानिति वचोऽब्रवीत् ।। 7.92.3 ।।
नैमिषे वसतस्तस्य सर्व एव नराधिपाः। 
आनिन्युरुपहारांश्च तान्रामः प्रत्यपूजयत् ।। 7.92.4 ।।
उपकार्या महार्हाश्च पार्थिवानां महात्मनाम्। 
सानुगानां नरश्रेष्ठो व्यादिदेश महामतिः ।। 7.92.5 ।।
अन्नपानानि वस्त्राणि सानुगानां महात्मनाम्। 
भरतः सन्ददावाशु शत्रुघ्नसहितस्तदा ।। 7.92.6 ।।
वानराश्च महात्मानः सुग्रीवसहितास्तदा। 
विप्राणां प्रणताः सर्वे चक्रिरे परिवेषणम् ।। 7.92.7 ।।
बिभीषणश्च रक्षोभिर्बहुभिः स्रग्विभिर्वृतः। 
ऋषीणामुग्रतपसां पूजां चक्रे महात्मनाम् ।। 7.92.8 ।।
एवं सुविहितो यज्ञो हयमेधोऽभ्यवर्तत। 
लक्ष्मणेनागुप्ता च हयचर्या प्रवर्तत।
ईदृशं राजसिंहस्य यज्ञप्रवरमुत्तमम् ।। 7.92.9 ।। 
नान्यः शब्दोऽभवत्तत्र हयमेधे महात्मनः।
छन्दतो देहि विस्रब्धो यावत्तुष्यन्ति याचकाः ।। 7.92.10 ।। 
तावत्सर्वाणि दत्तानि क्रतुमध्ये महात्मनः।
विविधानि च गौडानि खाण्डवानि तथैव च ।। 7.92.11 ।। 
न निस्सृतं भतत्योष्ठाद्वचनं यावदर्थिनाम्।
तावद्वानररक्षोभिर्दत्तमेवाभ्यदृश्यत ।। 7.92.12 ।। 
न कश्चिन्मलिनस्तत्र दीनो वाऽप्यथ कृर्शतः।
तस्मिन्यज्ञवरे राज्ञो हृष्टपुष्टजनावृते ।। 7.92.13 ।।
ये च तत्र महात्मानो मुनयश्चिरजीविनः।
नास्मरंस्तादृशं यज्ञं नाप्यासीत् स कदाचन ।। 7.92.14 ।। 
यः कृत्यवान्सुवर्णेन सुवर्णं लभते स्म सः।
वित्तार्थी लभते वित्तं रत्नार्थी रत्नमेव च ।। 7.92.15 ।। 
रजतानां सुवर्णानामश्मनामथ वाससाम्।
अनिशं दीयमानानां राशिः समुपदृश्यते ।। 7.92.16 ।। 
न शक्रस्य धनेशस्य यमस्य वरुणस्य वा।
ईदृशो दृष्टपूर्वो न एवमूचुस्तपोधनाः ।। 7.92.17 ।। 
सर्वत्र वानरास्तस्थुः सर्वत्रैव च राक्षसाः।
वासोधनान्नमर्थिभ्यः पूर्णहस्ता ददुर्भृशम् ।। 7.92.18 ।। 
ईदृशो राजसिंहस्य यज्ञः सर्वगुणान्वितः।
संवत्सरमथो साग्रं वर्तते न च हीयते ।। 7.92.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे द्विनवतितमः सर्गः ।। 92 ।।
वर्तमाने तथाभूते यज्ञे च परमाद्भुते। 
सशिष्य आजगामाशु वाल्मीकिर्मुनिपुङ्गवः ।। 7.93.1 ।।
स दृष्ट्वा दिव्यसङ्काशं यज्ञमद्भुतदर्शनम्।
एकान्ते ऋषिवाटानां चकार उटजाञ्छुभान् ।। 7.93.2 ।।
शकटांश्च बहून्पूर्णान्फलमूलैश्च शोभनान्। 
वाल्मीकिवाटे रुचिरे स्थापयन्नविदूरतः ।। 7.93.3 ।।
आसीत्सुपूजितो राज्ञा मुनिभिश्च महात्मभिः। 
वाल्मीकिः सुमहातेजा न्यवसत्परमात्मवान् ।। 7.93.4 ।।
स शिष्यावब्रवीद्धृष्टौ युवां गत्वा समाहितौ। 
कृत्स्नं रामायणं काव्यं गायेथां परया मुदा ।। 7.93.5 ।।
ऋषिवाटेषु पुण्येषु ब्राह्मणावसथेषु च। 
रथ्यासु राजमार्गेषु पार्थिवानां गृहेषु च ।। 7.93.6 ।।
रामस्य भवनद्वारि यत्र कर्म च कुर्वते। 
ऋत्विजामग्रतश्चैव तत्र गेयं विशेषतः ।। 7.93.7 ।।
इमानि च फलान्यत्र स्वादूनि विविधानि च। 
जातानि पर्वताग्रेषु चास्वाद्यास्वाद्य गायताम् ।। 7.93.8 ।।
न यास्यथः श्रमं वत्सौ भक्षयित्वा फलानि वै। 
मूलानि च सुमृष्टानि नगराद्बहिरास्यथः ।। 7.93.9 ।।
यदि शब्दापयेद्रामः श्रवणाय महीपतिः। 
ऋषीणामुपविष्टानां ततो गेयं प्रवर्तताम् ।। 7.93.10 ।।
दिवसे विंशतिः सर्गा गेया मधुरया गिरा। 
प्रमाणैर्बहुभिस्तत्र यथोद्दिष्टा मया पुरा ।। 7.93.11 ।।
लोभश्चापि न कर्तव्यः स्वल्पोऽपि धनकाङ्क्षया। 
किं धनेनाश्रमस्थानां फलमूलोपजीविना ।। 7.93.12 ।।
यदि पृच्छेत्स काकुत्स्थो युवां कस्येति दारकौ। 
आवां वाल्मीकिशिष्यौ स्वो ब्रूतमेवं नराधिपम् ।। 7.93.13 ।।
इमास्तन्त्रीः सुमधुराः स्थानं वाऽपूर्वदर्शनम्। 
मूर्च्छयित्वा सुमधुरं गायतां विगतज्वरौ ।। 7.93.14 ।।
आदिप्रभृति गेयं स्यान्न चावज्ञाय पार्थिवम्। 
पिता हि सर्वभूतानां राजा भविति धर्मतः ।। 7.93.15 ।।
तद्युवां हृष्टमनसौ श्वः प्रभाते समास्थितौ। 
गायेथां मधुरं गेयं तन्त्रीलयसमन्वितम् ।। 7.93.16 ।।
इति सन्दिश्य बहुशो मुनिः प्राचेतसस्तदा। 
वाल्मीकिः परमोदारस्तूष्णीमासीन्महायशाः ।। 7.93.17 ।।
सन्दिष्टौ मुनिना तेन तावुभौ मैथिलीसुतौ। 
तथैव करवावेति निर्जग्मतुररिन्दमौ ।। 7.93.18 ।।
तामद्भुतां तौ हृदये कुमारौ निवेश्य वाणीमृषिभाषितां तदा।
समुत्सुकौ तौ सममूषतुर्निशां यथाऽश्विनौ भार्गवनीतिसंहिताम् ।। 7.93.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रिनवतितमः सर्गः ।। 93 ।।
तौ रजन्यां प्रभातायां स्नातौ हुतहुताशनौ। 
यथोक्तमृषिणा पूर्वं सर्वं तत्रोपगायताम् ।। 7.94.1 ।।
तां स शुश्राव काकुत्स्थः पूर्वाचार्यविजिर्मिताम्। 
अपूर्वां पाठ्यजातिं च गेयेन समलङ्कृताम् ।। 7.94.2 ।।
प्रमाणैर्बहुभिर्बद्धां तन्त्रीलयसमन्विताम्। 
बालाभ्यां राघवः श्रुत्वा कौतूहलपरोऽभवत् ।। 7.94.3 ।।
अथ कर्मान्तरे राजा समाहूय महामुनीन्। 
पार्थिवांश्च नरव्याघ्रः पण्डितान्नैगमांस्तथा ।। 7.94.4 ।।
पौराणिकाञ्छब्दविदो ये च वृद्धा द्विजातयः। 
स्वराणां लक्षणज्ञांश्च उत्सुकान्द्विजसत्तमान् ।। 7.94.5 ।।
लक्षणज्ञांश्च गान्धर्वान्नैगमांश्च विशेषतः। 
पादाक्षरसमासज्ञांश्छन्दःसु परिनिष्ठितान् ।। 7.94.6 ।।
कलामात्राविशेषज्ञाञ्ज्योतिषे च परं गतान्। 
क्रियाकल्पविदश्चैव तथा कार्यविदो जनान् ।। 7.94.7 ।।
भाषाज्ञानिङ्गितज्ञांश्च नैगमांश्चाप्यशेषतः।
हेतूपचारकुशलान् वचने चापि हैतुकान् ।। 7.94.8 ।। 
छन्दोविदः पुराणज्ञान्वैदिकान्द्विजसत्तमान्।
चित्रज्ञान्वृत्तसूत्रज्ञान्गीतनृत्यविशारदान् ।। 7.94.9 ।।
शास्त्रज्ञान्नीतिनिपुणान्वेदान्तार्थप्रबोधकान्।
एतान्सर्वान्समानीय गातारौ समवेशयत् ।। 7.94.10 ।।
दृष्ट्वा मुनिगणाः सर्वे पार्थिवाश्च महौजसः।
पिबन्त इव चक्षुर्भ्यां राजानं गायकौ च तौ ।। 7.94.11 ।।
ऊचुः परस्परं चेदं सर्व एव समन्ततः। 
उभौ रामस्य सदृशौ बिम्बाद्बिम्बमिवोत्थितौ ।। 7.94.12 ।।
जटिलौ यदि न स्यातां न वल्कलधरौ यदि। 
विशेषं नाधिगच्छामो गायतो राघवस्य च ।। 7.94.13 ।।
तेषां संवदतामेवं श्रोतॄणां हर्षवर्धनम्।
गेयं प्रचक्रतुस्तत्र तावुभौ मुनिदारकौ ।। 7.94.14 ।।
ततः प्रवृत्तं मधुरं गान्धर्वमतिमानुषम्। 
न च तृप्तिं ययुः सर्वे श्रोतारो गानसम्पदा ।। 7.94.15 ।।
प्रवृत्तमादितः पूर्वसर्गं नारददर्शितम्।
ततः प्रभृति सर्गांश्च यावद्विंशत्यगायताम् ।। 7.94.16 ।। 
ततोऽपराह्णसमये राघवः समभाषत।
श्रुत्वा विंशतिसर्गांस्तान्भ्रातरं भ्रातृवत्सलः ।। 7.94.17 ।।
अष्टादशसहस्राणि सुवर्णस्य महात्मनोः।
प्रयच्छ शीघ्रं काकुत्स्थ यदन्यदभिकाङ्क्षितम्। 
ददौ शीघ्रं स काकुत्स्थो बालयोर्वै पृथक्पृथक् ।। 7.94.18 ।।
दीयमानं सुवर्णं तु नागृह्णीतां कुशीलवौ। 
ऊचतुश्च महात्मानौ किमनेनेति विस्मितौ ।। 7.94.19 ।।
वन्येन फलमूलेन निरतौ वनवासिनौ।
सुवर्णेन हिरण्येन किं करिष्यावहे वने ।। 7.94.20 ।।
तथा तयोः प्रब्रुवतोः कौतूहलसमन्विताः।
श्रोतारश्चैव रामश्च सर्व एव सुविस्मिताः ।। 7.94.21 ।।
तस्य चैवागमं रामः काव्यस्य श्रोतुमुत्सुकः। 
पप्रच्छ तौ महातेजास्तावुभौ मुनिदारकौ ।। 7.94.22 ।।
किम्प्रमाणमिदं काव्यं का प्रतिष्ठा महात्मनः। 
कर्ता काव्यस्य महतः क्व चासौ मुनिपुङ्गवः ।। 7.94.23 ।।
पृच्छन्तं राघवं वाक्यमूचतुर्मुनिदारकौ ।। 7.94.24 ।। 
वाल्मीकिर्भगवान्कर्ता सम्प्राप्तो यज्ञसंविधम्।
येनेदं चरितं तुभ्यमशेषं सम्प्रदर्शितम् ।। 7.94.54 ।।
सन्निबद्धं हि श्लोकानां चतुर्विशत्सहस्रकम्।
उपाख्यानशतं चैव भार्गवेण तपस्विना ।। 7.94.26 ।।
आदिप्रभृति वै राजन्पञ्चसर्गशतानि च। 
काण्डानि षट् कृतानीह सोत्तराणि महात्मना।
कृतानि गुरुणास्माकमृषिणा चरितं तव ।। 7.94.27 ।।
प्रतिष्ठाऽऽजीवितं यावत्तावत्सर्वस्य वर्तते ।। 7.94.28 ।।
यदि बुद्धिः कृता राजञ्छ्रवणाय महारथ।
कर्मान्तरे क्षणीभूतस्तच्छृणुष्व सहानुजः ।। 7.94.29 ।।
बाढमित्यब्रवीद्रामस्तौ चानुज्ञाप्य राघवम्। 
प्रहृष्टौ जग्मतुः स्थानं यत्रास्ते मुनिपुङ्गवः ।। 7.94.30 ।।
रामोऽपि मुनिभिः सार्धं पार्थिवैश्च महात्मभिः। 
श्रुत्वा तद्गीतिमाधुर्यं कर्मशालामुपागमत् ।। 7.94.31 ।।
शुश्राव तत्ताललयोपपन्नं सर्गान्वितं स स्वरशब्दयुक्तम्।
तन्त्रीलयव्यञ्जनयोगयुक्तं कुशीलवाभ्यां परिगीयमानम् ।। 7.94.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्नवतितमः सर्गः ।। 94 ।।
रामो बहून्यहान्येवं तद्गीतं परमं शुभम्।
शुश्राव मुनिभिः सार्धं पार्थिवैः सह वानरैः ।। 7.95.1 ।।
तस्मिन्गीते तु विज्ञाय सीतापुत्रौ कुशीलवौ। 
तस्याः परिषदो मध्ये रामो वचनमब्रवीत्।
दूताञ्छुद्धसमाचारानाहूयात्ममनीषया ।। 7.95.2 ।। 
मद्वचो ब्रूत गच्छध्वमितो भगवतोऽन्तिकम् ।। 7.95.3 ।।
यदि शुद्धसमाचारा यदि वा वीतकल्मषा। 
करोत्विहात्मनः शुद्धिमनुमान्य महामुनिम् ।। 7.95.4 ।।
छन्दं मुनेश्च विज्ञाय सीतायाश्च मनोगतम्। 
प्रत्ययं दातुकामायास्ततः शंसत मे लघु ।। 7.95.5 ।।
श्वः प्रभाते तु शपथं मैथिली जनकात्मजा।
करोतु परिषन्मध्ये शोधनार्थं ममैव च ।। 7.95.6 ।।
श्रुत्वा तु ऱागवस्यैतद्वचः परममद्भुतम्। 
दूताः सम्प्रययुर्बाटं यत्रास्ते मुनिपुङ्गवः ।। 7.95.7 ।।
ते प्रणम्य महात्मानं ज्वलन्तममितप्रभम्। 
ऊचुस्ते रामवाक्यानि मृदूनि मधुराणि च ।। 7.95.8 ।।
तेषां तद्व्याहृतं श्रुत्वा रामस्य च मनोगतम्।
विज्ञाय सुमहातेजा मुनिर्वाक्यमथाब्रवीत् ।। 7.95.9 ।।
एवं भवतु भद्रं वो यथा वदति राघवः। 
तथा करिष्यते सीता दैवतं हि पतिः स्त्रियाः ।। 7.95.10 ।।
तथोक्ता मुनिना सर्वे राजदूता महौजसम्। 
प्रत्येत्य राघवं क्षिप्रं मुनिवाक्यं बभाषिरे ।। 7.95.11 ।।
ततः प्रहृष्टः काकुत्स्थः श्रुत्वा वाक्यं महात्मनः। 
ऋषींस्तत्र समेतांश्च राज्ञश्चैवाभ्यभाषत ।। 7.95.12 ।।
भगवन्तः सशिष्या वै सानुगाश्च नराधिपाः। 
पश्यन्तु सीताशपथं यश्चैवान्योऽपि काङ्क्षते ।। 7.95.13 ।।
तस्य तद्वचनं श्रुत्वा राघवस्य महात्मनः। 
सर्वेषामृषिमुख्यानां साधुवादो महानभूत् ।। 7.95.14 ।।
राजानश्च महात्मानः प्रशंसन्ति स्म राघवम्। 
उपपन्नं नरश्रेष्ठ त्वय्येव भुवि नान्यतः ।। 7.95.15 ।।
एवं विनिश्चयं कृत्वा श्वोभूत इति राघवः। 
विसर्जयामास तदा सर्वांस्ताञ्छत्रुसूदनः ।। 7.95.16 ।।
इति सम्प्रविचार्य राजसिंहः श्वोभूते शपथस्य निश्चयं वै। 
विससर्ज मुनीन्नृपांश्च सर्वान्स महात्मा महतो महानुभावः ।। 7.95.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पञ्चनवतितमः सर्ग ।। 95 ।।
तस्यां रजन्यां व्युष्टायां यज्ञवाटगतो नृपः। 
ऋषीन्सर्वान्महातेजाः शब्दापयति राघवः ।। 7.96.1 ।।
वसिष्ठो वामदेवश्च जाबालिरथ काश्यपः। 
विश्वामित्रो दीर्घतपा दुर्वासाश्च महातपाः ।। 7.96.2 ।।
पुलस्त्योऽपि तथा शक्तिर्भार्गवश्चैव वामनः। 
मार्कण्डेयश्च दीर्घायुर्मौद्गल्यश्च महायशाः ।। 7.96.3 ।।
गर्गश्च च्यवनश्चैव शतानन्दश्च धर्मवित्। 
भरद्वाजश्च तेजस्वी ह्यग्निपुत्रश्च सुप्रभः ।। 7.96.4 ।।
नारदः पर्वतश्चैव गौतमश्च महायशाः। 
कात्यायनः सुयज्ञश्च ह्यगस्त्यस्तपसां निधिः ।। 7.96.5 ।।
एते चान्ये च बहवो मुनयः संशितव्रताः।
कौतूहलसमाविष्टाः सर्व एव समागताः ।। 7.96.6 ।। 
राक्षसाश्च महावीर्या वानराश्च महाबलाः।
सर्व एव समाजग्मुर्महात्मानः कुतूहलात् ।। 7.96.7 ।।
क्षत्रिया ये च शूद्राश्च वैश्याश्चैव सहस्रशः।
नानादेशगताश्चैव ब्राह्मणाः संशितव्रताः ।। 7.96.8 ।। 
ज्ञाननिष्ठाः कर्मनिष्ठाः योगनिष्ठास्तथापरे।
सीताशपथवीक्षार्थं सर्व एव समागताः ।। 7.96.9 ।।
तदा समागतं सर्वमश्मभूतमिवाचलम्। 
श्रुत्वा मुनिवरस्तूर्णं ससीतः समुपागमत् ।। 7.96.10 ।।
तमृषिं पृष्ठतः सीता त्वन्वगच्छदवाङ्मुखी। 
कृताञ्जलिर्बाष्पगला कृत्वा रामं मनोगतम् ।। 7.96.11 ।।
दृष्ट्वा श्रुतिमिवायान्तीं ब्रह्माणमनुगामिनीम्। 
वाल्मीकेः पृष्ठतः सीतां साधुवादो महानभूत् ।। 7.96.12 ।।
ततो हलहलाशब्दः सर्वेषामेवमाबभौ।
दुःखजन्मविशालेन शोकेनाकुलितात्मनाम् ।। 7.96.13 ।।
साधु रामेति केचित्तु साधु सीतेति चापरे। 
उभावेव च तत्रान्ये प्रेक्षकाः सम्प्रचुक्रुशुः ।। 7.96.14 ।।
ततो मध्ये जनौघस्य प्रविश्य मुनिपुङ्गवः। 
सीतासहायो वाल्मीकिरिति होवाच राघवम् ।। 7.96.15 ।।
इयं दाशरथे सीता सुव्रता धर्मचारिणी। 
अपवादैः परित्यक्ता ममाश्रमसमीपतः ।। 7.96.16 ।।
लोकापवादभीतस्य तव राम महाव्रत। 
प्रत्ययं दास्यते सीता तदनुज्ञातुमर्हसि ।। 7.96.17 ।।
इमौ तु जानकीपुत्रावुभौ च यमजातकौ। 
सुतौ तवैव दुर्धर्षौ सत्यमेतद्ब्रवीमि ते ।। 7.96.18 ।।
प्रचेतसोऽहं दशमः पुत्रो राघवनन्दन। 
न स्मराम्यनृतं वाक्यमिमौ तु तव पुत्रकौ ।। 7.96.19 ।।
बहुवर्षसहस्राणि तपश्चर्या मया कृता। 
नोपाश्नीयां फलं तस्या दुष्टेयं यदि मैथिली ।। 7.96.20 ।।
मनसा कर्मणा वाचा भूतपूर्वं न किल्बिषम्।
तस्याः फलमुपाश्नीयामपापा मैथिली यदि ।। 7.96.21 ।।
अहं पञ्चसु भूतेषु मनष्षष्ठेषु राघव। 
विचिन्त्य सीतां शुद्धेति जग्राह वननिर्झरे ।। 7.96.22 ।।
इयं शुद्धसमाचारा अपापा पतिदेवता। 
लोकापवादभीतस्य प्रत्ययं तव दास्यति ।। 7.96.23 ।।
तस्मादियं नरवरात्मज शुद्धभावा दिव्येन दृष्टिविषयेण तदा प्रविष्टा।
लोकापवादकलुषीकृतचेतसा या त्यक्ता त्वया प्रियतमा विदिताऽपि शुद्धा ।। 7.96.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षण्णवतितमः सर्गः ।। 96 ।।
वाल्मीकिनैवमुक्तस्तु राघवः प्रत्यभाषत।
प्राञ्जलिर्जगतो मध्ये दृष्ट्वा तां वरवर्णिनीम् ।। 7.97.1 ।।
एवमेतन्महाभाग यथा वदसि धर्मवित्। 
प्रत्ययस्तु मम ब्रह्मंस्तव वाक्यैरकल्मषैः ।। 7.97.2 ।।
प्रत्ययस्तु पुरा वृत्तो वैदेह्याः सुरसन्निधौ।
शपथस्तु कृतस्तत्र तेन वेश्म प्रवेशिता।
लोकापवादो बलवान्येन त्यक्ता हि मैथिली ।। 7.97.3 ।। 
सेयं लोकभयाद््ब्रह्मन्नपापेत्यभिजानता।
परित्यक्ता मया सीता तद्भावन्क्षन्तुमर्हति ।। 7.97.4 ।।
जानामि चेमौ पुत्रौ मे यमजातौ कुशीलवौ। 
शुद्धायां जगतो मध्ये मैथिल्यां प्रीतिरस्तु मे ।। 7.97.5 ।।
अभिप्रायं तु विज्ञाय रामस्य सुरसत्तमाः। 
सीतायाः शपथे तस्मिन् महेन्द्राद्या महौजसः ।। 7.97.6 ।।
पितामहं पुरस्कृत्य सर्व एव समागताः ।। 7.97.7 ।। 
आदित्या वसवो रुद्रा ह्यश्विनौ समरुद्गणाः।
गन्धर्वाप्सरसश्चैव सर्व एव समागताः ।। 7.97.8 ।।
साध्याश्च विश्वेदेवाश्च सर्वे च परमर्षयः। 
नागाः सुपर्णाः सिद्धाश्च ते सर्वे हृष्टमानसाः।
सीताशपथसम्भ्रान्ताः सर्व एव समागताः ।। 7.97.9 ।।
दृष्ट्वा देवानृषींश्चैव राघवः पुनरब्रवीत्। 
प्रत्ययो मे नरश्रेष्ठा ऋषिवाक्यैरकल्मषैः ।। 7.97.10 ।।
शुद्धायां जगतो मध्ये वैदेह्यां प्रीतिरस्तु मे ।। 7.97.11 ।। 
ततो वायुः शुभः पुण्यो दिव्यगन्धो मनोरमः। 
तज्जनौघं सुरश्रेष्ठो ह्लादयामास सर्वतः ।। 7.97.12 ।।
तदद्भुतमिवाचिन्त्यं निरैक्षन्त समागताः। 
मानवाः सर्वराष्ट्रेभ्यः पूर्वं कृतयुगे यथा ।। 7.97.13 ।।
सर्वान्समागतान्दृष्ट्वा सीता काषायवासिनी। 
अब्रवीत्प्राञ्जलिर्वाक्यमधोदृष्टिरवाङ्मुखी ।। 7.97.14 ।।
यथाऽहं राघवादन्यं मनसापि न चिन्तये। 
तथा मे माधवी देवी विवरं दातुमर्हति ।। 7.97.15 ।।
मनसा कर्मणा वाचा यथा रामं समर्चये। 
तथा मे माधवी देवी विवरं दातुमर्हति ।। 7.97.16 ।।
यथैतत्सत्यमुक्तं मे वेद्मि रामात्परं न च। 
तथा मे माधवी देवी विवरं दातुमर्हति ।। 7.97.17 ।।
तथा शपन्त्यां वैदेह्यां प्रादुरासीत्तदद्भुतम्। 
भूतलादुत्थितं दिव्यं सिंहासनमनुत्तमम् ।। 7.97.18 ।।
ध्रियमाणं शिरोभिस्तु नागैरमितविक्रमैः। 
दिव्यं दिव्येन वपुषा दिव्यरत्नविभूषितैः ।। 7.97.19 ।।
तस्मिंस्तु धरणी देवी बाहुभ्यां गृह्य मैथिलीम्। 
स्वागतेनाभिनन्द्यैनामासने चोपवेशयत् ।। 7.97.20 ।।
तामासनगतां दृष्ट्वा प्रविशन्तीं रसातलम्।
पुष्पवृष्टिरविच्छिन्ना दिव्या सीतामवाकिरत् ।। 7.97.21 ।।
साधुकारश्च सुमहान्देवानां सहसोत्थितः। 
साधु साध्विति वै सीते यस्यास्ते शीलमीदृशम् ।। 7.97.22 ।।
एवं बहुविधा वाचो ह्यन्तरिक्षगताः सुराः। 
व्याजह्रुर्हृष्टमनसो दृष्ट्वा सीताप्रवेशनम् ।। 7.97.23 ।।
यज्ञवाटगताश्चापि मुनयः सर्व एव ते। 
राजानश्च नरव्याघ्रा विस्मयान्नोपरेमिरे ।। 7.97.24 ।।
अन्तरिक्षे च भूमौ च सर्वे स्थावरजङ्गमाः। 
दानवाश्च महाकायाः पाताले पन्नगाधिपाः ।। 7.97.25 ।।
केचिद्विनेदुः संहृष्टाः केचिद्ध्यानपरायणाः। 
केचिद्रामं निरीक्षन्ते केचित्सीतामचेतनाः ।। 7.97.26 ।।
सीताप्रवेशनं दृष्ट्वा तेषामासीत्समागमः। 
तन्मुहूर्तमिवात्यर्थं समं सम्मोहितं जगत् ।। 7.97.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तनवतितमः सर्गः ।। 97 ।।
रसातलं प्रविष्टायां वैदेह्यां सर्ववानराः। 
चुक्रुशुः साधु साध्वीति मुनयो रामसन्निधौ ।। 7.98.1 ।।
दण्डकाष्ठमवष्टभ्य बाष्पव्याकुलितेक्षणः। 
अवाक्छिरा दीनमना रामो ह्यासीत्सुदुःखितः ।। 7.98.2 ।।
स रुदित्वा चिरं कालं बहुशो बाष्पमुत्सृजन्। 
क्रोधशोकसमाविष्टो रामो वचनमब्रवीत् ।। 7.98.3 ।।
अभूतपूर्वं शोकं मे मनः स्प्रष्टुमिवेच्छति। 
पश्यतो मे यथा नष्टा सीता श्रीरिव रूपिणी ।। 7.98.4 ।।
साऽदर्शनं पुरा सीता लङ्कापारे महोदधेः। 
ततश्चापि मयानीता किं पुनर्वसुधातलात् ।। 7.98.5 ।।
वसुधे देवि भवति सीता निर्यात्यतां मम। 
दर्शयिष्यामि वा रोषं यथा मामवगच्छसि ।। 7.98.6 ।।
कामं श्वश्रूर्ममैव त्वं त्वत्सकाशाद्धि मैथिली। 
कर्षता हलहस्तेन जनकेनोद्धृता पुरा ।। 7.98.7 ।।
तस्मान्निर्यात्यतां सीता विवरं वा प्रयच्छ मे। 
पाताले नाकपृष्ठे वा वसेयं सहितस्तया ।। 7.98.8 ।।
आनय त्वं हि तां सीतां मत्तोऽहं मैथिलीकृते। 
न मे दास्यसि चेत्सीतां यथारूपां महीतले ।। 7.98.9 ।।
सपर्वतवनां कृत्स्नां विधमिष्यामि ते स्थितम्। 
नाशयिष्याम्यहं भूमिं सर्वमापो भवत्विह ।। 7.98.10 ।।
एवं ब्रुवाणे काकुत्स्थे क्रोधशोकसमन्विते। 
ब्रह्मा सुरगणैः सार्धमुवाच रघुनन्दनम् ।। 7.98.11 ।।
राम राम न सन्तापं कर्तुमर्हसि सुव्रत। 
स्मर त्वं पूर्वकं भावं मन्त्रं चामित्रकर्शन ।। 7.98.12 ।।
न खलु त्वां महाबाहो स्मारयेयमनुत्तमम्। 
इमं मुहूर्तं दुर्धर्ष स्मर त्वं जन्म वैष्णवम् ।। 7.98.13 ।।
सीता हि विमला साध्वी तव पूर्वपरायणा। 
नागलोकं सुखं प्रायात्त्वदाश्रयतपोबलात् ।। 7.98.14 ।।
स्वर्गे ते सङ्गमो भूयो भविष्यति न संशयः। 
अस्यास्तु परिषन्मध्ये यद्ब्रवीमि निबोध तत् ।। 7.98.15 ।।
एतदेव हि काव्यं ते काव्यानामुत्तमं श्रुतम्। 
सर्वं विस्तरतो राम व्याख्यास्यति न संशयः ।। 7.98.16 ।।
जन्मप्रभृति ते वीर सुखदुःखोपसेवनम्। 
भविष्यदुत्तरं चेह सर्वं वाल्मीकिना कृतम् ।। 7.98.17 ।।
आदिकाव्यमिदं राम त्वयि सर्वं प्रतिष्ठितम्। 
नह्यन्योऽर्हति काव्यानां यशोभाग्राघवादृते ।। 7.98.18 ।।
श्रुतं ते पूर्वमेतद्धि मया सर्वं सुरैः सह। 
दिव्यमद्भुतरूपं च सत्यवाक्यमनावृतम् ।। 7.98.19 ।।
स त्वं पुरुषशार्दूल धर्मेण सुसमाहितः। 
शेषं भविष्यं काकुत्स्थ काव्यं रामायणं शृणु ।। 7.98.20 ।।
उत्तरं नाम काव्यस्य शेषमत्र महायशः। 
तच्छृणुष्व महातेज ऋषिभिः सार्धमुत्तमम् ।। 7.98.21 ।।
न खल्वन्येन काकुत्स्थ श्रोतव्यमिदमुत्तमम्। 
परमम् ऋषिणा वीर त्वयैव रघुनन्दन ।। 7.98.22 ।।
एतावदुक्त्वा वचनं ब्रह्मा त्रिभुवनेश्वरः। 
जगाम त्रिदिवं देवो देवैः सह सबान्धवैः ।। 7.98.23 ।।
ये च तत्र महात्मान ऋषयो ब्राह्मलौकिकाः। 
ब्रह्मणा समनुज्ञाता न्यवर्तन्त महौजसः।
उत्तरं श्रोतुमनसो भविष्यं यच्च राघवे ।। 7.98.24 ।। 
ततो रामः शुभां वाणीं देवदेवस्य भाषिताम्।
श्रुत्वा परमतेजस्वी वाल्मीकिमिदमब्रवीत् ।। 7.98.25 ।। 
भगवन् श्रोतुमनस ऋषयो ब्राह्मलौकिकाः।
भविष्यदुत्तरं यन्मे श्वोभूते सम्प्रवर्तताम् ।। 7.98.26 ।। 
एवं विनिश्चयं कृत्वा सम्प्रगृह्य कुशीलवौ।
तं जनौघं विसृज्याथ पर्णशालामुपागमत्।
तामेव शोचतः सीतां सा व्यतीयाय शर्वरी ।। 7.98.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टनवतितमः सर्गः ।। 98 ।।
रजन्यां तु प्रभातायां समानीय महामुनीन्। 
गीयतामविशङ्काभ्यां रामः पुत्रावुवाच ह ।। 7.99.1 ।।
ततः समुपविष्टेषु ब्रह्मर्षिषु महात्मसु। 
भविष्यदुत्तरं काव्यं जगतुस्तौ कुशीलवौ ।। 7.99.2 ।।
प्रविष्टायां तु सीतायां भूतलं सत्यसम्पदा। 
तस्यावसाने यज्ञस्य रामः परमदुर्मनाः ।। 7.99.3 ।।
अपश्यमानो वैदेहीं मेने शून्यमिदं जगत्। 
शोकेन परमायस्तो न शान्तिं मनसाऽगमत् ।। 7.99.4 ।।
विसृज्य पार्थिवान्सर्वानृक्षवानरराक्षसान्। 
जनौघं विप्रमुख्यानां वित्तपूर्वं विसृज्य च ।। 7.99.5 ।।
एवं समाप्य यज्ञं तु विधिवत्स तु राघवः। 
ततो विसृज्य तान्सर्वान्रामो राजीवलोचनः ।। 7.99.6 ।। 
हृदि कृत्वा तदा सीतामयोध्यां प्रविवेश ह।
इष्टयज्ञो नरपतिः पुत्रद्वयसमन्वितः ।। 7.99.7 ।।
न सीतायाः परां भार्यां वव्रे स रघुनन्दनः। 
यज्ञे यज्ञे च पत्न्यर्थं जानकी काञ्चनी भवत् ।। 7.99.8 ।।
दशवर्षसहस्राणि वाजिमेघानथाकरोत्। 
वाजपेयान्दशगुणांस्तथा बहुसुवर्णकान् ।। 7.99.9 ।।
अग्निष्टोमातिरात्राभ्यां गोसवैश्च महाधनैः। 
ईजे क्रतुभिरन्यैश्च स श्रीमानाप्तदक्षिणैः ।। 7.99.10 ।।
एवं स कालः सुमहान्राज्यस्थस्य महात्मनः। 
धर्मे प्रयतमानस्य व्यतीयाद्राघवस्य तु ।। 7.99.11 ।।
अनुरञ्जन्ति राजानमहन्यहनि राघवम्।
ऋक्षवानररक्षांसि स्थिता रामस्य शासने ।। 7.99.12 ।।
काले वर्षति पर्जन्यः सुभिक्षं विमला दिशः। 
हृष्टपुष्टजनाकीर्णं पुरं जनपदास्तथा ।। 7.99.13 ।।
नाकाले म्रियते कश्चिन्न व्याधिः प्राणिनां तथा। 
नानर्थो विद्यते कश्चिद्रामे राज्यं प्रशासति ।। 7.99.14 ।।
अथ दीर्घस्य कालस्य राममाता यशस्विनी। 
पुत्रपौत्रैः परिवृता कालधर्ममुपागमत् ।। 7.99.15 ।।
अन्वियाय सुमित्रा च कैकेयी च यशस्विनी। 
धर्मं कृत्वा बहुविधं त्रिदिवे पर्यवस्थिता ।। 7.99.16 ।।
सर्वाः प्रमुदिताः स्वर्गे राज्ञा दशरथेन च। 
समागता महाभागाः सर्वधर्मं च लेभिरे ।। 7.99.17 ।।
तासां रामो महादानं काले काले प्रयच्छति। 
मातॄणामविशेषेण ब्राह्मणेषु तपस्विषु ।। 7.99.18 ।।
पित्र्याणि ब्रह्मरत्नानि यज्ञान्परमदुस्तरान्। 
चकार रामो धर्मात्मा पितॄन्देवान्विवर्धयन् ।। 7.99.19 ।।
एवं वर्षसहस्राणि बहून्यथ ययुः सुखम्। 
यज्ञैर्बहुविधं धर्मं वर्धयानस्य सर्वदा ।। 7.99.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनशततमः सर्गः ।। 99 ।।
कस्यचित्त्वथ कालस्य युधाजित्केकयो नृपः। 
स्वगुरुं प्रेषयामास राघवाय महात्मने।
गार्ग्यमङ्गिरसः पुत्रं ब्रह्मर्षिममितप्रभम् ।। 7.100.1 ।। 
दश चाश्वसहस्राणि प्रीतिदानमनुत्तमम् ।। 7.100.2 ।।
कम्बलानि च रत्नानि चित्रवस्त्रमथोत्तमम्।
रामाय प्रददौ राजा शुभान्याभरणानि च ।। 7.100.3 ।।
श्रुत्वा तु राघवो धीमान्महर्षिं गार्ग्यमागतम्।
मातुलस्याश्वपतिनः प्रहितं तन्महाधनम् ।। 7.100.4 ।।
प्रत्युद्गम्य च काकुत्स्थः क्रोशमात्रं सहानुजः। 
गार्ग्यं सम्पूजयामास यथा शक्रो बृहस्पतिम् ।। 7.100.5 ।।
तथा सम्पूज्य तमृषिं तद्धनं प्रतिगृह्य च। 
पृष्ट्वा प्रतिपदं सर्वं कुशलं मातुलस्य च।
उपविष्टं महाभागं रामः प्रष्टुं प्रचक्रमे ।। 7.100.6 ।।
किमाह मातुलो वाक्यं यदर्थं भगवानिह।
प्राप्तो वाक्यविदां श्रेष्ठः साक्षादिव बृहस्पतिः ।। 7.100.7 ।। 
रामस्य भाषितं श्रुत्वा महर्षिः कार्यविस्तरम्।
वक्तुमद्भुतसङ्काशं राघवायोपचक्रमे ।। 7.100.8 ।। 
मातुलस्ते महाबाहो वाक्यमाह नरर्षभः।
युधाजित्प्रीतिसंयुक्तं श्रूयतां यदि रोचते ।। 7.100.9 ।।
अयं गन्धर्वविषयः फलमूलोपशोभितः।
सिन्धोरुभयतः पार्श्वे देशः परमशोभनः ।। 7.100.10 ।। 
तं च रक्षन्ति गन्धर्वाः सायुधा युद्धकोविदाः।
शैलूषस्य सुता वीर त्रिकोट्यो वै महाबलाः ।। 7.100.11 ।। 
तान्विनिर्जित्य काकुत्स्थ गन्धर्वनगरं शुभम्।
निवेशय महाबोहो स्वे पुरे सुसमाहिते ।। 7.100.12 ।। 
अन्यस्य न गतिस्तत्र देशः परमशोभनः।
रोचतां ते महाबाहो नाहं त्वामहितं वदे ।। 7.100.13 ।।
तच्छ्रुत्वा राघवः प्रीतो महर्षेर्मातुलस्य च।
उवाच बाढमित्येव भरतं चान्ववैक्षत ।। 7.100.14 ।।
सोऽब्रवीद्राघवः प्रीतः साञ्जलिप्रग्रहो द्विजम्।
इमौ कुमारौ तं देशं ब्रह्मर्षे विचरिष्यतः ।। 7.100.15 ।।
भरतस्यात्मजौ वीरौ तक्षः पुष्कल एव च।
मातुलेन सुगुप्तौ तु धर्मेण सुसमाहितौ ।। 7.100.16 ।।
भरतं चाग्रतः कृत्वा कुमारौ सबलानुगौ।
निहत्य गन्धर्वसुतान्द्वे पुरे विभजिष्यतः ।। 7.100.17 ।।
निवेश्य ते पुरवरे आत्मजौ सन्निवेश्य च।
आगमिष्यति मे भूयः सकाशमतिधार्मिकः ।। 7.100.18 ।।
ब्रह्मर्षिमेवमुक्त्वा तु भरतं सबलानुगम्।
आज्ञापयामास तदा कुमारौ चाभ्यषेचयत् ।। 7.100.19 ।।
नक्षत्रेण च सौम्येन पुरस्कृत्याङ्गिरस्सुतम्।
भरतः सह सैन्येन कुमाराभ्यां विनिर्ययौ ।। 7.100.20 ।।
सा सेना शक्रयुक्तेव नगरान्निर्ययावथ। 
राघवानुगता दूरं दुराधर्षा सुरैरपि ।। 7.100.21 ।।
मांसादानि च सत्त्वानि रक्षांसि सुमहान्ति च। 
अनुजग्मुर्हि भरतं रुधिरस्य पिपासया ।। 7.100.22 ।।
भूतग्रामाश्च बहवो मांसभक्षाः सुदारुणाः। 
गन्धर्वपुत्रमांसानि भोक्तुकामाः सहस्रशः ।। 7.100.23 ।।
सिंहव्याघ्रवराहाणां खेचराणां च पक्षिणाम्। 
बहूनि वै सहस्राणि सेनाया ययुरग्रतः ।। 7.100.24 ।।
अध्यर्धमासमुषिता पथि सेना निरामया। 
हृष्टपुष्टजनाकीर्णा केकयं समुपागमत् ।। 7.100.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे शततमः सर्गः ।। 100 ।।
श्रुत्वा सेनापतिं प्राप्तं भरतं केकयाधिपः। 
युधाजिद्गार्ग्यसहितं परां प्रीतिमुपागमत् ।। 7.101.1 ।।
स निर्ययौ जनौघेन महता केकयाधिपः। 
त्वरमाणोऽभिचक्राम गन्धर्वान्कामरूपिणः ।। 7.101.2 ।।
भरतश्च युधाजिच्च समेतौ लघुविक्रमैः। 
गन्धर्वनगरं प्राप्तौ सबलौ सपदानुगौ ।। 7.101.3 ।।
श्रुत्वा तु भरतं प्राप्तं गन्धर्वास्ते समागताः। 
योद्धुकामा महावीर्या व्यनदन् वै समन्ततः ।। 7.101.4 ।।
ततः समभवद्युद्धं तुमुलं रोमहर्षणम्। 
सप्तरात्रं महाभीमं न चान्यतरयोर्जयः ।। 7.101.5 ।।
खड्गशक्तिधनुर्ग्राहा नद्यः शोणितसंस्रवाः। 
नृकलेवरवाहिन्यः प्रवृत्ताः सर्वतोदिशम् ।। 7.101.6 ।।
ततो रामानुजः क्रुद्धः कालस्यास्त्रं सुदारुणम्।
संवर्तं नाम भरतो गन्धर्वेष्वभ्यचोदयत् ।। 7.101.7 ।।
ते बद्धाः कालपाशेन संवर्तेन विदारिताः। 
क्षणेनाभिहतास्तेन तिस्रः कोट्यो महात्मनाम् ।। 7.101.8 ।।
तं घातं घोरसङ्काशं न स्मरन्ति दिवौकसः।
निमेषान्तरमात्रेण तादृशानां महात्मनाम् ।। 7.101.9 ।।
हतेषु तेषु सर्वेषु भरतः केकयीसुतः। 
निवेशयामास तदा समृद्धे द्वे पुरोत्तमे ।। 7.101.10 ।।
तक्षं तक्षशिलायां तु पुष्कलं पुष्कलावते। 
गन्धर्वदेशे रुचिरे गान्धारविषये च सः ।। 7.101.11 ।।
धनरत्नौघसङ्कीर्णे काननैरुपशोभिते। 
अन्योन्यसङ्घर्षकृते स्पर्धया गुणविस्तरैः ।। 7.101.12 ।।
उभे सुरुचिरप्रख्ये व्यवहारैरकिल्बिषैः। 
उद्यानयानसम्पूर्णे सुविभक्तान्तरापणे ।। 7.101.13 ।।
उभे पुरवरे रम्ये विस्तरैरुपशोभिते। 
गृहमुख्यैः सुरुचिरैर्विमानसमवर्णिभिः ।। 7.101.14 ।।
शोभिते शोभनीयैश्च देवायतनविस्तरैः।
तालैस्तमालैस्तिलकैर्वकुलैरुपशोभिते ।। 7.101.15 ।।
निवेश्य पञ्चभिर्वर्षैर्भरतो राघवानुजः। 
पुनरायान्महाबाहुरयोध्यां केकयीसुतः ।। 7.101.16 ।।
सोऽभिवाद्य महात्मानं साक्षाद्धर्ममिवापरम्। 
राघवं भरतः श्रीमान्ब्रह्माणमिव वासवः ।। 7.101.17 ।।
शशंस च यथावृत्तं गन्धर्ववधमुत्तमम्।
निवेशनं च देशस्य श्रुत्वा प्रीतोऽस्य राघवः ।। 7.101.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोत्तरशततमः सर्गः ।। 101 ।।
तच्छ्रुत्वा हर्षमापेदे राघवो भ्रातृभिः सह। 
वाक्यं चाद्भुतसङ्काशं तदा प्रोवाच लक्ष्मणम् ।। 7.102.1 ।।
इमौ कुमारौ सौमित्रे तव धर्मविशारदौ। 
अङ्गदश्चन्द्रकेतुश्च राज्यार्थे दृढविक्रमौ ।। 7.102.2 ।।
इमौ राज्येऽभिषेक्ष्यामि देशः साधु विधीयताम्।
रमणीयो ह्यसम्बाधो रमेतां यत्र धन्विनौ ।। 7.102.3 ।।
न राज्ञो यत्र पीडा स्यान्नाश्रमाणां विनाशनम्।
स देशो दृश्यतां सौम्य नापराध्यामहे यथा ।। 7.102.4 ।।
तथोक्तवति रामे तु भरतः प्रत्युवाच ह।
अयं कारुपथो देशो रमणीयो निरामयः ।। 7.102.5 ।।
निवेश्यतां तत्र पुरमङ्गदस्य महात्मनः। 
चन्द्रकेतोः सुरुचिरं चन्द्रकान्तं निरामयम् ।। 7.102.6 ।।
तद्वाक्यं भरतेनोक्तं प्रतिजग्राह राघवः। 
तं च कृत्वा वशे देशमङ्गदस्य न्यवेशयत् ।। 7.102.7 ।।
अङ्गदीया पुरी रम्याप्यङ्गदस्य निवेशिता।
रमणीया सुगुप्ता च रामेणाक्लिष्टकर्मणा ।। 7.102.8 ।।
चन्द्रकेतोश्च मल्लस्य मल्लभूम्यां निवेशिता।
चन्द्रकान्तेति विख्याता दिव्या स्वर्गपुरी यथा ।। 7.102.9 ।।
ततो रामः परां प्रीतिं लक्ष्मणो भरतस्तथा। 
ययुर्युद्धे दुराधर्षा अभिषेकं च चक्रिरे ।। 7.102.10 ।।
अभिषिच्य कुमारौ स प्रस्थापयति राघवः। 
अङ्गदं पश्चिमां भूमिं चन्द्रकेतुमुदङ्मुखम् ।। 7.102.11 ।।
अङ्गदं चापि सौमित्रिर्लक्ष्मणोऽनुजगाम ह। 
चन्द्रकेतोस्तु भरतः पार्ष्णिग्राहो बभूव ह ।। 7.102.12 ।।
लक्ष्मणस्त्वङ्गदीयायां संवत्सरमथोषितः। 
पुत्रे स्थिते दुराधर्षे अयोध्यां पुनरागमत् ।। 7.102.13 ।।
भरतोऽपि तथैवोष्य संवत्सरमतोऽधिकम्।
अयोध्यां पुनरागम्य रामपादावुपास्त सः ।। 7.102.14 ।।
उभौ सौमित्रिभरतौ रामपादावनुव्रतौ। 
कालं गतमपि स्नेहान्न जज्ञातेऽतिधार्मिकौ ।। 7.102.15 ।।
एवं वर्षसहस्राणि दश तेषां ययुस्तदा। 
धर्मे प्रयतमानानां पौरकार्येषु नित्यदा ।। 7.102.16 ।।
विहृत्य कालं परिपूर्णमानसाः श्रिया वृता धर्मपुरे सुसंस्थिताः।
त्रयः समिद्धा इव दीप्ततेजसो महाध्वरे साधु हुतास्त्रयोऽग्नयः ।। 7.102.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे व्द्युत्तरशततमः सर्गः ।। 102 ।।
कस्यचित्त्वथ कालस्य रामे धर्मपरे स्थिते। 
कालस्तापसरूपेण राजद्वारमुपागमत् ।। 7.103.1 ।।
सोऽब्रवील्लक्ष्मणं वाक्यं धृतिमन्तं यशश्विनम्।
मां निवेदय रामाय सम्प्राप्तं कार्यगौरवात् ।। 7.103.2 ।।
दूतोऽस्म्यतिबलस्याहं महर्षेरमितौजसः। 
रामं दिदृक्षुरायातः कार्येण हि महाबल ।। 7.103.3 ।।
तस्य तद्वचनं श्रुत्वा सौमित्रिस्त्वरयाऽन्वितः। 
न्यवेदयत रामाय तापसं तं समागतम् ।। 7.103.4 ।।
जयस्व राम धर्मेण उभौ लोकौ महाद्युते। 
दूतस्त्वां द्रष्टुमायातस्तपसा भास्करप्रभः ।। 7.103.5 ।।
तद्वाक्यं लक्ष्मणेनोक्तं श्रुत्वा राम उवाच ह।
प्रवेश्यतां मुनिस्तात महौजास्तस्य वाक्यधृत् ।। 7.103.6 ।।
सौमित्रिस्तु तथेत्युक्त्वा प्रावेशयत तं मुनिम्। 
ज्वलन्तमेव तेजोभिः प्रदहन्तमिवांशुभिः ।। 7.103.7 ।।
सोऽभिगम्य रघुश्रेष्ठं दीप्यपानं स्वतेजसा। 
ऋषिर्मधुरया वाचा वर्धस्वेत्याह राघवम् ।। 7.103.8 ।।
तस्मै रामो महातेजाः पूजामर्घ्यपुरोगमाम्। 
ददौ कुशलमव्यग्रं प्रष्टुमेवोपचक्रमे ।। 7.103.9 ।।
पृष्टश्च कुशलं तेन रामेण वदतां वरः। 
आसने काञ्चने दिव्ये निषसाद महायशाः ।। 7.103.10 ।।
तमुवाच ततो रामः स्वागतं ते महामुने।
प्रापयास्य च वाक्यानि यतो दूतस्त्वमागतः ।। 7.103.11 ।।
चोदितो राजसिंहेन मुनिर्वाक्यमभाषत। 
द्वन्द्वमेतत्प्रवक्तव्यं हितं वै यद्यपेक्षसे ।। 7.103.12 ।।
यः शृणोति निरीक्षेद्वा स वध्यो भविता तव। 
भवेद्वै मुनिमुख्यस्य वचनं यद्यपेक्षसे ।। 7.103.13 ।।
स तथेति प्रतिज्ञाय रामो लक्ष्मणमब्रवीत्। 
द्वारि तिष्ठ महाबाहो प्रतिहारं विसर्जय ।। 7.103.14 ।।
स मे वध्यः खलु भवेत् कथाद्वन्द्वं समीरितम्। 
ऋषेर्मम च सौमित्रे पश्येद्वा शृणुयाच्च यः ।। 7.103.15 ।।
ततो निक्षिप्य काकुत्स्थो लक्ष्मणं द्वारि सङ्ग्रहम्।
तमुवाच मुने वाक्यं कथयस्वेति राघवः ।। 7.103.16 ।।
यत्ते मनीषितं वाक्यं येन वाऽसि समाहितः। 
कथयस्वाविशङ्कस्त्वं ममापि हृदि वर्तते ।। 7.103.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्र्युत्तरशततमः सर्गः ।। 103 ।।
शृणु राजन्महासत्व यदर्थमहमागतः। 
पितामहेन देवेन प्रेषितोऽस्मि महाबल ।। 7.104.1 ।।
तवाहं पूर्वसद्भावे पुत्रः परपुरञ्जय।
मायासम्भावितो वीर कालः सर्वसमाहरः ।। 7.104.2 ।।
पितामहश्च भगवानाह लोकपतिः प्रभुः। 
समयस्ते कृतः सौम्य लोकान्सम्परिरक्षितुम् ।। 7.104.3 ।।
सङ्क्षिप्य हि पुरा लोकान्मायया स्वयमेव हि।
महार्णवे शयानोऽप्सु मां त्वं पूर्वमजीजनः ।। 7.104.4 ।।
भोगवन्तं ततो नागमनन्तमुदकेशयम्। 
मायया जनयित्वा त्वं द्वौ च सत्त्वौ महाबलौ ।। 7.104.5 ।।
मधुं च कैटभं चैव ययोरस्थिचयैर्वृता। 
इयं पर्वतसम्बाधा मेदिनी चाभवन्मही ।। 7.104.6 ।।
पद्मे दिव्येऽर्कसङ्काशे नाभ्यामुत्पाद्य मामपि।
प्राजापत्यं त्वया कर्म मयि सर्वं निवेशितम् ।। 7.104.7 ।।
सोऽहं सन्न्यस्तभारो हि त्वामुपासे जगत्पतिम्।
रक्षां विधत्स्व भूतेषु मम तेजस्करो भवान् ।। 7.104.8 ।।
ततस्त्वमपि दुर्धर्षात्तस्माद्भावात्सनातनात्। 
रक्षार्थं सर्वभूतानां विष्णुत्वमुपजग्मिवान् ।। 7.104.9 ।।
अदित्यां वीर्यवान्पुत्रो भ्रातॄणां वीर्यवर्धनः। 
समुत्पन्नेषु कृत्येषु तेषां साह्याय कल्पसे ।। 7.104.10 ।।
स त्वं वित्रास्यमानासु प्रजासु जगतां वर। 
रावणस्य वधाकाङ्क्षी मानुषेषु मनोऽदधाः ।। 7.104.11 ।।
दश वर्षसहस्राणि दश वर्षशतानि च।
कृत्वा वासस्य नियतिं स्वयमेवात्मना पुरा ।। 7.104.12 ।।
स त्वं मनोमयः पुत्रः पूर्णायुर्मानुषेष्विह। 
कालोऽयं ते नरश्रेष्ठ समीपमुपवर्तितुम् ।। 7.104.13 ।।
यदि भूयो महाराज प्रजा इच्छस्युपासितुम्। 
वस वा वीर भद्रं त एवमाह पितामहः ।। 7.104.14 ।।
अथ वा विजिगीषा ते सुरलोकाय राघव। 
सनाथा विष्णुना देवा भवन्तु विगतज्वराः ।। 7.104.15 ।।
श्रुत्वा पितामहेनोक्तं वाक्यं कालसमीरितम्। 
राघवः प्रहसन्वाक्यं सर्वसंहारमब्रवीत् ।। 7.104.16 ।।
श्रुत्वा मे देवदेवस्य वाक्यं परममद्भुतम्।
प्रीतिर्हि महती जाता तवागमनसम्भवा ।। 7.104.17 ।।
त्रयाणामपि लोकानां कार्यार्थं मम सम्भवः। 
भद्रं तेऽस्तु गमिष्यामि यत एवाहमागतः ।। 7.104.18 ।।
हद्गतो ह्यसि सम्प्राप्तो न मे तत्र विचारणा। 
मया हि सर्वकृत्येषु देवानां वशवर्तिनाम्।
स्थातव्यं सर्वसंहार यथा ह्याह पितामहः ।। 7.104.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुरधिकशततमः सर्गः ।। 104 ।।
तथा तयोः संवदतोर्दुर्वासा भगवानृषिः। 
रामस्य दर्शनाकाङ्क्षी राजद्वारमुपागमत् ।। 7.105.1 ।।
सोऽभिगम्य तु सौमित्रिमुवाच ऋषिसत्तमः। 
रामं दर्शय मे शीघ्रं पुरा मेऽर्थोऽतिवर्तते ।। 7.105.2 ।।
मुनेस्तु भाषितं श्रुत्वा लक्ष्मणः परवीरहा। 
अभिवाद्य महात्मानं वाक्यमेतदुवाच ह ।। 7.105.3 ।।
किं कार्यं ब्रूहि भगवन्को वाऽर्थः किं करोम्यहम्। 
व्यग्रो हि राघवो ब्रह्मन्मुहूर्तं प्रतिपाल्यताम् ।। 7.105.4 ।।
तच्छ्रुत्वा ऋषिशार्दूलः क्रोधेन कलुषीकृतः। 
उवाच लक्ष्मणं वाक्यं निर्दहन्निव चक्षुषा ।। 7.105.5 ।।
अस्मिन्क्षणे मां सौमित्रे रामाय प्रतिवेदय। 
अस्मिन्क्षणे मां सौमित्रे न निवेदयसे यदि ।। 7.105.6 ।।
विषयं त्वां पुरं चैव शपिष्ये राघवं तथा।
भरतं चैव सौमित्रे युष्माकं या च सन्ततिः ।। 7.105.7 ।। 
न हि शक्ष्याम्यहं भूयो मन्युं धारयितुं हृदि।
तच्छ्रुत्वा घोरसङ्काशं वाक्यं तस्य महात्मनः। 
चिन्तयामास मनसा तस्य वाक्यस्य निश्चयम् ।। 7.105.8 ।।
एकस्य मरणं मेऽस्तु मा भूत्सर्वविनाशनम्। 
इति बुद्ध्या विनिश्चित्य राघवाय न्यवेदयत् ।। 7.105.9 ।।
लक्ष्मणस्य वचः श्रुत्वा रामः कालं विसृज्य च। 
निस्सृत्य त्वरितं राजा अत्रेः पुत्रं ददर्श ह ।। 7.105.10 ।।
सोऽभिवाद्य महात्मानं ज्वलन्तमिव तेजसा। 
किं कार्यमिति काकुत्स्थः कृताञ्जलिरभाषत ।। 7.105.11 ।।
तद्वाक्यं राघवेणोक्तं श्रुत्वा मुनिवरः प्रभुम्। 
प्रत्याह रामं दुर्वासाः श्रूयतां धर्मवत्सल ।। 7.105.12 ।।
अद्य वर्षसहस्रस्य समाप्तिस्तपसो मम। 
सोऽहं भोजनमिच्छामि यथासिद्धं तवानघ ।। 7.105.13 ।।
तच्छ्रुत्वा वचनं राजा राघवः प्रीतमानसः। 
भोजनं मुनिमुख्याय यथासिद्धमुपाहरत् ।। 7.105.14 ।।
स तु भुक्त्वा मुनिश्रेष्ठस्तदन्नममृतोपमम्।
साधु रामेति सम्भाष्य स्वमाश्रममुपागमत् ।। 7.105.15 ।।
तस्मिन् गते मुनिवरे स्वाश्रमं लक्ष्मणाग्रजः।
संस्मृत्य कालवाक्यानि ततो दुःखमुपागमत् ।। 7.105.16 ।। 
दुःखेन च सुसन्तप्तः स्मृत्वा तद्घोरदर्शनम्।
अवाङ्मुखो दीनमना व्याहर्तुं न शशाक ह ।। 7.105.17 ।। 
ततो बुद्ध्या विनिश्चित्य कालवाक्यानि राघवः।
नैतदस्तीति निश्चित्य तूष्णीमासीन्महायशाः ।। 7.105.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पञ्चोत्तरशततमः सर्गः ।। 105 ।।
अवाङ्मुखमथो दीनं दृष्ट्वा सोममिवाप्लुतम्। 
राघवं लक्ष्मणो वाक्यं हृष्टो मधुरमब्रवीत् ।। 7.106.1 ।।
न संतापं महाबाहो मदर्थं कर्तुमर्हसि। 
पूर्वनिर्माणबद्धा हि कालस्य गतिरीदृशी ।। 7.106.2 ।।
जहि मां सौम्य विस्रब्धं प्रतिज्ञां परिपालय। 
हीनप्रतिज्ञाः काकुत्स्थ प्रयान्ति नरकं नराः ।। 7.106.3 ।।
यदि प्रीतिर्महाराज यद्यनुग्राह्यता मयि। 
जहि मां निर्विशङ्कस्त्वं धर्मं वर्धय राघव ।। 7.106.4 ।।
लक्ष्मणेन तथोक्तस्तु रामः प्रचलितेन्द्रियः। 
मन्त्रिणः समुपानीय तथैव च पुरोधसम् ।। 7.106.5 ।।
अब्रवीच्च तदा वृत्तं तेषां मध्ये स राघवः। 
दुर्वासोभिगमं चैव प्रतिज्ञां तापसस्य च ।। 7.106.6 ।।
तच्छ्रुत्वा मन्त्रिणः सर्वे सोपाध्यायाः समासत। 
वसिष्ठस्तु महातेजा वाक्यमेतदुवाच ह ।। 7.106.7 ।।
दृष्टमेतन्महाबाहो क्षयं ते रोमहर्षणम्। 
लक्ष्मणेन वियोगश्च तव राम महायशः ।। 7.106.8 ।।
त्यजैनं बलवान्कालो मा प्रतिज्ञां वृथा कृताः। 
विनष्टायां प्रतिज्ञायां धर्मोऽपि च लयं व्रजेत् ।। 7.106.9 ।।
ततो धर्मे विनष्टे तु त्रैलोक्यं सचराचरम्।
सदेवर्षिगणं सर्वं विनश्येत्तु न संशयः ।। 7.106.10 ।।
स त्वं पुरुषशार्दूल त्रैलोक्यस्याभिपालनात्।
लक्ष्मणेन विना चाद्य जगत्स्वस्थं कुरुष्व ह ।। 7.106.11 ।।
तेषां तत्समवेतानां वाक्यं धर्मार्थसंहितम्।
श्रुत्वा परिषदो मध्ये रामो लक्ष्मणमब्रवीत् ।। 7.106.12 ।।
विसर्जये त्वां सौमित्रे मा भूद्धर्मविपर्ययः। 
त्यागो वधो वा विहितः साधूनां तूभयं समम् ।। 7.106.13 ।।
रामेण भाषिते वाक्ये बाष्पव्याकुलितेन्द्रियः। 
लक्ष्मणस्त्वरितं प्रायात्स्वगृहं न विवेश ह ।। 7.106.14 ।।
स गत्वा सरयूतीरमुपस्पृश्य कृताञ्जलिः। 
निगृह्य सर्वस्रोतांसि निःश्वासं न मुमोच ह ।। 7.106.15 ।।
अनिःश्वसन्तं युक्तं तं सशक्राः साप्सरोगणाः। 
देवाः सर्षिगणाः सर्वे पुष्पैरभ्यकिरंस्तदा ।। 7.106.16 ।।
अदृश्यं सर्वमनुजैः सशरीरं महाबलम्। 
प्रगृह्य लक्ष्मणं शक्रस्त्रिदिवं संविवेश ह ।। 7.106.17 ।।
ततो विष्णोश्चतुर्भागमागतं सुरसत्तमाः। 
दृष्ट्वा प्रमुदिताः सर्वेऽपूजयन् समहर्षयः ।। 7.106.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षडुत्तरशततमः सर्गः ।। 106 ।।
विसृज्य लक्ष्मणं रामो दुःखशोकसमन्वितः। 
पुरोधसं मन्त्रिणश्च नैगमांश्चेदमब्रवीत् ।। 7.107.1 ।।
अद्य राज्येऽभिषेक्ष्यामि भरतं धर्मवत्सलम्।
अयोध्यायाः पतिं वीरं ततो यास्याम्यहं वनम् ।। 7.107.2 ।।
प्रवेशयत सम्भारान्माभूत्कालस्य पर्ययः। 
अद्यैवाहं गमिष्यामि लक्ष्मणेन गतां गतिम् ।। 7.107.3 ।।
तच्छ्रुत्वा राघवेणोक्तं सर्वाः प्रकृतयो भृशम्।
मूर्धभिः प्रणता भूमौ गतसत्त्वा इवाभवन् ।। 7.107.4 ।।
भरतश्च विसञ्ज्ञोऽभूच्छ्रुत्वा रामस्य भाषितम्। 
राज्यं विगर्हयामास राघवं चेदमब्रवीत् ।। 7.107.5 ।।
सत्येनाहं शपे राजन्स्वर्गलोके न चैव हि। 
न कामये यथा राज्यं त्वां विना रघुनन्दन ।। 7.107.6 ।।
इमौ कुशलवौ राजन्नभिषिञ्च नराधिप। 
कोसलेषु कुशं वीरमुत्तरेषु तथा लवम् ।। 7.107.7 ।।
शत्रुघ्नस्य तु गच्छन्तु दूतास्त्वरितविक्रमाः। 
इदं गमनमस्माकं स्वर्गायाख्यातु मा चिरम् ।। 7.107.8 ।।
तच्छ्रुत्वा भरतेनोक्तं दृष्ट्वा चापि ह्यधोमुखान्। 
पौरान्दुःखेन सन्तप्तान्वसिष्ठो वाक्यमब्रवीत् ।। 7.107.9 ।।
वत्स राम इमाः पश्य धरणीं प्रकृतीर्गताः। 
ज्ञात्वैषामीप्सितं कार्यं मा चैषां विप्रियं कृथाः ।। 7.107.10 ।।
वसिष्ठस्य तु वाक्येन उत्थाप्य प्रकृतीजनम्। 
किं करोमीति काकुत्स्थः सर्वा वचनमब्रवीत् ।। 7.107.11 ।।
ततः सर्वाः प्रकृतयो रामं वचनमब्रुवन्। 
गच्छन्तमनुगच्छामो यत्र राम गमिष्यसि ।। 7.107.12 ।।
पौरेषु यदि ते प्रीतिर्यदि स्नेहो ह्यनुत्तमः। 
सपुत्रदाराः काकुत्स्थ समागच्छाम सत्पथम् ।। 7.107.13 ।।
तपोवनं वा दुर्गं वा नदीमम्भोनिधिं तथा। 
वयं ते यदि न त्याज्याः सर्वान्नो नय ईश्वर ।। 7.107.14 ।।
एषा नः परमा प्रीतिरेष नः परमो वरः। 
हृद्गता नः सदा प्रीतिस्तवानुगमने नृप ।। 7.107.15 ।।
पौराणां दृढभक्तिं च बाढमित्येव सोऽब्रवीत्। 
स्वकृतान्तं चान्ववेक्ष्य तस्मिन्नहनि राघवः।
[सुतौ प्रस्थापयामास धर्मिष्ठौ धर्मवत्सलौ] ।। 7.107.16 ।।
कोसलेषु कुशं वीरमुत्तरेषु तथा लवम्।
अभिषिच्य महात्मानावुभौ रामः कुशीलवौ ।। 7.107.17 ।।
अभिषिक्तौ सुतावङ्के प्रतिष्ठाप्य पुरे ततः। 
परिष्वज्य महाबाहुर्मूर्ध्न्युपाघ्राय चासकृत् ।। 7.107.18 ।।
रथानां तु सहस्राणि नागानामयुतानि च। 
दशायुतानि चाश्वानामेकैकस्य धनं ददौ ।। 7.107.19 ।।
बहुरत्नौ बहुधनौ हृष्टपुष्टजनावृतौ। 
स्वे पुरे प्रेषयामास भ्रातरौ तु कुशीलवौ ।। 7.107.20 ।।
अभिषिच्य सुतौ वीरौ प्रतिष्ठाप्य पुरे तदा। 
दूतान्सम्प्रेषयामास शत्रुघ्नाय महात्मने ।। 7.107.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तोत्तरशततमः सर्गः ।। 107 ।।
ते दूता रामवाक्येन चोदिता लघुविक्रमाः। 
प्रजग्मुर्मधुरां शीघ्रं चक्रुर्वासं न चाध्वनि ।। 7.108.1 ।।
ते तु त्रिभिरहोरात्रैः सम्प्राप्य मधुरामथ। 
शत्रुघ्नाय यथातत्त्वमाचख्युः सर्वमेव तत् ।। 7.108.2 ।।
लक्ष्मणस्य परित्यागं प्रतिज्ञां राघवस्य च। 
पुत्रयोरभिषेकं च पौरानुगमनं तथा ।। 7.108.3 ।।
कुशस्य नगरी रम्या विन्ध्यपर्वतरोधसि। 
कुशावतीति नाम्ना सा कृता रामेण धीमता।
श्रावस्तीति पुरी रम्या श्राविता च लवस्य ह ।। 7.108.4 ।।
अयोध्यां विजनां कृत्वा राघवो भरतस्तथा।
स्वर्गस्य गमनोद्योगं कृतवन्तौ महारथौ ।। 7.108.5 ।। 
एवं सर्वं निवेद्याशु शत्रुघ्नाय महात्मने।
विरेमुस्ते ततो दूतास्त्वर राजेति चाब्रुवन् ।। 7.108.6 ।। 
तच्छ्रुत्वा घोरसङ्काशं कुलक्षयमुपस्थितम्।
प्रकृतीस्तु समानीय काञ्चनं च पुरोधसम् ।। 7.108.7 ।। 
तेषां सर्वं यथावृत्तमब्रवीद्रघनन्दनः।
आत्मनश्च विपर्यासं भविष्यं भ्रातृभिः सह ।। 7.108.8 ।।
ततः पुत्रद्वयं वीरः सोऽभ्यषिञ्चन्नराधिपः।
सुबाहुर्मधुरां लेभे शत्रुघाती च वैदिशम् ।। 7.108.9 ।। 
द्विधा कृत्वा तु तां सेनां माधुरीं पुत्रयोर्द्वयोः। 
धनं च युक्तं कृत्वा वै स्थापयामास पार्थिवः ।। 7.108.10 ।।
सुबाहुं मधुरायां च वैदेशे शत्रुघातिनम्। 
ययौ स्थाप्य तदाऽयोध्यां रथेनैकेन राघवः ।। 7.108.11 ।।
स ददर्श महात्मानं ज्वलन्तमिव पावकम्। 
सूक्ष्मक्षौमाम्बरधरं मुनिभिः सार्धमक्षयैः ।। 7.108.12 ।।
सोऽभिवाद्य ततो रामं प्राञ्जलिः प्रयतेन्द्रियः। 
उवाच वाक्यं धर्मज्ञं धर्ममेवानुचिन्तयन् ।। 7.108.13 ।।
कृत्वाभिषेकं सुतयोर्द्वयो राघवनन्दन। 
तवानुगमने राजन्विद्धि मां कृतनिश्चयम् ।। 7.108.14 ।।
न चान्यदपि वक्तव्यमतो वीर न शासनम्। 
विलोक्यमानमिच्छामि मद्विधेन विशेषतः ।। 7.108.15 ।।
तस्य तां बुद्धिमक्लीबां विज्ञाय रघुनन्दनः। 
बाढमित्येव शत्रुघ्नं रामो वाक्यमुवाच ह ।। 7.108.16 ।।
तस्य वाक्यस्य वाक्यान्ते वानराः कामरूपिणः। 
ऋक्षराक्षससङ्घाश्च समापेतुरनेकशः ।। 7.108.17 ।।
सुग्रीवं ते पुरस्कृत्य सर्व एव समागताः। 
तं रामं द्रष्टुमनसः स्वर्गायाभिमुखं स्थितम् ।। 7.108.18 ।।
देवपुत्रा ऋषिसुता गन्धर्वाणां सुतास्तथा। 
रामक्षयं विदित्वा ते सर्व एव समागताः ।। 7.108.19 ।।
ते राममभिवाद्योचुः सर्वे वानरराक्षसाः।
तवानुगमने राजन्सम्प्राप्ताः कृतनिश्चयाः ।। 7.108.20 ।। 
यदि राम विनास्माभिर्गच्छेस्त्वं पुरुषोत्तम।
यमदण्डमिवोद्यम्य त्वया स्म विनिपातिताः ।। 7.108.21 ।। 
तैरेवमुक्तः काकुत्स्थो बाढमित्यब्रवीत् स्मयन् ।। 7.108.22 ।।
एतस्मिन्नन्तरे रामं सुग्रीवोऽपि महाबलः।
प्रणम्य विधिवद्वीरं विज्ञापयितुमुद्यतः ।। 7.108.23 ।।
अभिषिच्याङ्गदं वीरमागतोऽस्मि नरेश्वर। 
तवानुगमने राजन्विद्धि मां कृतनिश्चयम् ।। 7.108.24 ।।
तस्य तद्वचनं श्रुत्वा रामो रमयतां वरः। 
वानरेन्द्रमथोवाचं मैत्रं तस्यानुचिन्तयन् ।। 7.108.25 ।।
सखे शृणुष्व सुग्रीव न त्वयाऽहं विनाकृतः। 
गच्छेयं देवलोकं वा परमं वा पदं महत् ।। 7.108.26 ।। 
बिभीषणमथोवाच राक्षसेन्द्रं महायशाः।
यावत्प्रजा धरिष्यन्ति तावत्त्वं वै बिभीषण। 
राक्षसेन्द्र महावीर्य लङ्कास्थस्त्वं धरिष्यसि ।। 7.108.27 ।।
यावच्चन्द्रश्च सूर्यश्च यावत्तिष्ठति मेदिनी। 
यावच्च मत्कथा लोके तावद्राज्यं तवास्त्विह ।। 7.108.28 ।।
शासितस्त्वं सखित्वेन कार्यं ते मम शासनम्। 
प्रजाः संरक्ष धर्मेण नोत्तरं वक्तुमर्हसि ।। 7.108.29 ।।
किञ्चान्यद्वक्तुमिच्छामि राक्षसेन्द्र महामते ।। 7.108.30 ।।
आराधय जगन्नाथमिक्ष्वाकुकुलदैवतम्।
आराधनीयमनिशं सर्वैर्दैवैः सवासवैः ।। 7.108.31 ।। 
तथेति प्रतिजग्राह रामवाक्यं विभीषणः। 
राजा राक्षसमुख्यानां राघवाज्ञामनुस्मरन् ।। 7.108.32 ।।
तमेवमुक्त्वा काकुत्स्थो हनूमन्तमथाब्रवीत्। 
जीविते कृतबुद्धिस्त्वं मा प्रतिज्ञां विलोपय ।। 7.108.33 ।।
मत्कथाः प्रचरिष्यन्ति यावल्लोके हरीश्वर।
तावद्रमस्व सुप्रीतो मद्वाक्यमनुपालयन् ।। 7.108.34 ।।
एवमुक्तस्तु हनुमान्राघवेण महात्मना। 
वाक्यं विज्ञापयामास परं हर्षमवाप्य च ।। 7.108.35 ।।
यावत्तव कथा लोके विचरिष्यति पावनी। 
तावत्स्थास्यामि मेदिन्यां तवाज्ञामनुपालयन् ।। 7.108.36 ।।
जाम्बवन्तं तथोक्त्वा तु वृद्धं ब्रह्मसुतं तथा। 
मैन्दं च द्विविदं चैव पञ्च जाम्बवता सह।
यावत्कलिश्च सम्प्राप्तस्तावज्जीवत सर्वदा ।। 7.108.37 ।।
तानेवमुक्त्वा काकुत्स्थः सर्वांस्तानृक्षवानरान्। 
उवाच बाढं गच्छध्वं मया सार्धं यथेप्सितम् ।। 7.108.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टोतरशततमः सर्गः ।। 108 ।।
प्रभातायां तु शर्वर्यां पृथुवक्षा महायशाः। 
रामः कमलपत्राक्षः पुरोधसमथाब्रवीत् ।। 7.109.1 ।।
अग्निहोत्रं व्रजत्वग्रे दीप्यमानं सह द्विजैः। 
वाजपेयातपत्रं च शोभमानं महापथे ।। 7.109.2 ।।
ततो वसिष्ठस्तेजस्वी सर्वं निरवशेषतः। 
चकार विधिवद्धर्मं महाप्रास्थानिकं विधिम् ।। 7.109.3 ।।
ततः सूक्ष्माम्बरधरो ब्रह्ममावर्तयन्परम्। 
कुशान्गृहीत्वा पाणिभ्यां प्रसज्य प्रययावथ ।। 7.109.4 ।।
अव्याहरन्क्वचित्किञ्चिन्निश्चेष्टो निःसुखः पथि। 
निर्जगाम गृहात्तस्माद्दीप्यमान इवांशुमान् ।। 7.109.5 ।।
रामस्य दक्षिणे पार्श्वे सपद्मा श्रीरपाश्रिता।
सव्ये तु ह्रीर्महादेवी व्यवसायस्तथाग्रतः ।। 7.109.6 ।।
शरा नानाविधाश्चापि धनुरायतमुत्तमम्। 
तथाऽऽयुधानि ते सर्वे ययुः पुरुषविग्रहाः ।। 7.109.7 ।।
वेदा ब्राह्मणरूपेण गायत्री सर्वरक्षिणी। 
ओङ्कारोऽथ वषट्कारः सर्वे राममनुव्रताः ।। 7.109.8 ।।
ऋषयश्च महात्मानः सर्व एव महीसुराः। 
अन्वगच्छन्महात्मानं स्वर्गद्वारमपावृतम् ।। 7.109.9 ।।
तं यान्तमनुगच्छन्ति ह्यन्तःपुरचराः स्त्रियः। 
सवृद्धबालदासीकाः सवर्षवरकिङ्कराः ।। 7.109.10 ।।
सान्तःपुरश्च भरतः शत्रुघ्नसहितो ययौ। 
रामं गतिमुपागम्य साग्निहोत्रमनुव्रतः ।। 7.109.11 ।।
ते च सर्वे महात्मानः साग्निहोत्राः समागताः। 
सपुत्रदाराः काकुत्स्थमनुजग्मुर्महामतिम् ।। 7.109.12 ।।
मन्त्रिणो भृत्यवर्गाश्च सपुत्रपशुबान्धवाः। 
सर्वे सहानुगा राममन्वगच्छन्प्रहृष्टवत् ।। 7.109.13 ।।
ततः सर्वाः प्रकृतयो हृष्टपुष्टजनावृताः। 
गच्छन्तमन्वगछंस्तं राघवं गुणरञ्जिताः ।। 7.109.14 ।।
ततः सस्त्रीपुमांसस्ते सपक्षिपशुवाहनाः। 
राघवस्यानुगाः सर्वे हृष्टा विगतकल्मषाः ।। 7.109.15 ।।
स्नाताः प्रमुदिताः सर्वे हृष्टाः पुष्टाश्च वानराः। 
दृढं किलकिलाशब्दैः सर्वं राममनुव्रतम् ।। 7.109.16 ।।
न तत्र कश्चिद्दीनो वा व्रीडितो वाऽपि दुःखितः। 
हृष्टं समुदितं सर्वं बभूव परमाद्भुतम् ।। 7.109.17 ।।
द्रष्टुकामोऽथ निर्यान्तं रामं जानपदो जनः। 
यः प्राप्तः सोऽपि दृष्ट्वैव स्वर्गायानुगतो मुदा ।। 7.109.18 ।।
ऋक्षवानररक्षांसि जनाश्च पुरवासिनः। 
आगच्छन्परया भक्त्या पृष्ठतः सुसमाहिताः ।। 7.109.19 ।।
यानि भूतानि नगरेऽप्यन्तर्धानगतानि च।
राघवं तान्यनुययुः स्वर्गाय समुपस्थितम् ।। 7.109.20 ।।
यानि पश्यन्ति काकुत्स्थं स्थावराणि चराणि च।
सर्वाणि रामगमने ह्यनुजग्मुर्हि तान्यपि ।। 7.109.21 ।।
नोच्छ्वसत्तदयोध्यायां सुसूक्ष्ममपि दृश्यते। 
तिर्यग्योनिगताश्चापि सर्वे राममनुव्रताः ।। 7.109.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे नवाधिकशततमः सर्गः ।। 109 ।।
अध्यर्धयोजनं गत्वा नदीं पश्चान्मुखाश्रिताम्। 
सरयूं पुण्यसलिलां ददर्श रघुनन्दनः ।। 7.110.1 ।।
तां नदीमाकुलावर्तां सर्वत्रानुसरन्नृपः। 
आगतः सप्रजो रामस्तं देशं रघुनन्दनः ।। 7.110.2 ।।
अथ तस्मिन्मुहूर्ते तु ब्रह्मा लोकपितामहः। 
सर्वैः परिवृतो देवैर्ऋषिभिश्च महात्मभिः ।। 7.110.3 ।।
आययौ यत्र काकुत्स्थः स्वर्गाय समुपस्थितः। 
विमानशतकोटीभिर्दिव्याभिरभिसंवृतः ।। 7.110.4 ।।
दिव्यतेजोवृतं व्योम ज्योतिर्भूतमनुत्तमम्। 
स्वयम्प्रभैः स्वतेजोभिः स्वर्गिभिः पुण्यकर्मभिः ।। 7.110.5 ।।
पुण्या वाता ववुश्चैव गन्धवन्तः सुखप्रदाः। 
पपात पुष्पवृष्टिश्च देवैर्मुक्ता महौघवत् ।। 7.110.6 ।।
तस्मिंस्तूर्यशतैः कीर्णे गन्धर्वाप्सरसङ्कुले। 
सरयूसलिलं रामः पद्भ्यां समुपचक्रमे ।। 7.110.7 ।।
ततः पितामहो वाणीमन्तरिक्षादभाषत। 
आगच्छ विष्णो भद्रं ते दिष्ट्या प्राप्तोऽसि राघव ।। 7.110.8 ।।
भ्रातृभिः सह देवाभैः प्रविशस्व स्विकां तनुम्। 
यामिच्छसि महाबाहो तां तनुं प्रविश स्विकाम्।
वैष्णवीं तां महातेजस्तद्वाकाशं सनातनम् ।। 7.110.9 ।। 
त्वं हि लोकगतिर्देव न त्वां केचित्प्रजानते।
ऋते मायां विशालाक्षीं तव पूर्वपरिग्रहाम्।
त्वामचिन्त्यं महद्भूतमक्षयं सर्वसङ्ग्रहम् ।। 7.110.10 ।।
यामिच्छसि महातेजस्तां तनुं प्रविश स्वयम् ।। 7.110.11 ।।
पितामहवचः श्रुत्वा विनिश्चित्य महामतिः। 
विवेश वैष्णवं तेजः सशरीरः सहानुजः ।। 7.110.12 ।।
ततो विष्णुमयं देवं पूजयन्ति स्म देवताः। 
साध्या मरुद्गणाश्चैव सेन्द्राः साग्निपुरोगमाः ।। 7.110.13 ।।
ये च दिव्या ऋषिगणा गन्धर्वाप्सरसश्च याः। 
सुपर्णनागयक्षाश्च दैत्यदानवराक्षसाः ।। 7.110.14 ।।
सर्वं पुष्टं प्रमुदितं सुसम्पूर्णमनोरथम्। 
साधु साध्विति तैर्देवैस्त्रिदिवं गतकल्मषम् ।। 7.110.15 ।।
अथ विष्णुर्महातेजाः पितामहमुवाच ह। 
एषां लोकं जनौघानां दातुमर्हसि सुव्रत ।। 7.110.16 ।।
इमे हि सर्वे स्नेहान्मामनुयाता यशस्विनः। 
भक्ता हि भजितव्याश्च त्यक्तात्मानश्च मत्कृते ।। 7.110.17 ।।
तच्छ्रुत्वा विष्णुवचनं ब्रह्मा लोकगुरुः प्रभुः। 
लोकान्सान्तानिकान्नाम यास्यन्तीमे समागताः ।। 7.110.18 ।।
यच्च तिर्यग्गतं किञ्चित्त्वामेवमनुचिन्तयत्। 
प्राणांस्त्यक्ष्यति भक्त्या वै तत्सन्ताने निवत्स्यति ।। 7.110.19 ।।
सर्वैर्ब्रह्मगुणैर्युक्ते ब्रह्मलोकादनन्तरे ।। 7.110.20 ।। 
वानराश्च स्विकां योनिमृक्षाश्चैव तथा ययुः।
येभ्यो विनिस्सृताः सर्वे सुरेभ्यः सुरसम्भवाः ।। 7.110.21 ।। 
तेषु प्रविविशे चैव सुग्रीवः सूर्यमण्डलम्।
पश्यतां सर्वदेवानां स्वान्पितॄन्प्रतिपेदिरे ।। 7.110.22 ।। 
तथोक्तवति देवेशे गोप्रतारमुपागताः।
भेजिरे सरयूं सर्वे हर्षपूर्णाश्रुविक्लवाः ।। 7.110.23 ।। 
अवगाह्य जलं यो यः प्राणी ह्यासीत् प्रहृष्टवत्।
मानुषं देहमुत्सृज्य विमानं सोऽध्यरोहत ।। 7.110.24 ।।
तिर्यग्योनिगतानां च शतानि सरयूजलम्।
सम्प्राप्य त्रिदिवं जग्मुः प्रभासुरवपूंषि च।
दिव्या दिव्येन वपुषा देवा दीप्ता इवाभवन् ।। 7.110.25 ।।
गत्वा तु सरयूतोयं स्थावराणि चराणि च। 
प्राप्य तत्तोयविक्लेदं देवलोकमुपागमन् ।। 7.110.26 ।।
तस्मिन्नपि समापन्ना ऋक्षवानरराक्षसाः। 
तेऽपि स्वर्गं प्रविविशुर्देहान्निक्षिप्य चाम्भसि ।। 7.110.27 ।।
ततः समागतान्सर्वान्स्थाप्य लोकगुरुर्दिवि। 
जगाम त्रिदशैः सार्धं सदा हृष्टैर्दिवं महत् ।। 7.110.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे दशाधिकशततमः सर्गः ।। 110 ।।
एतावदेतदाख्यानं सोत्तरं ब्रह्मपूजितम्। 
रामायणमिति ख्यातं मुख्यं वाल्मीकीना कृतम् ।। 7.111.1 ।।
ततः प्रतिष्ठितो विष्णुः स्वर्गलोके यथा पुरम्। 
येन व्याप्तमिदं सर्वं त्रैलोक्यं सचराचरम् ।। 7.111.2 ।।
ततो देवाः सगन्धर्वाः सिद्धाश्च परमर्षयः। 
नित्यं शृण्वन्ति सन्तुष्टाः दिव्यं रामायणं दिवि ।। 7.111.3 ।।
इदमाख्यानमायुष्यं सौभाग्यं पापनाशनम्। 
रामायणं वेदसमं श्राद्धेषु श्रावयेद्बुधः ।। 7.111.4 ।।
अपुत्रो लभते पुत्रमधनो लभते धनम्। 
सर्वपापैः प्रमुच्येत पदमप्यस्य यः पठेत् ।। 7.111.5 ।।
पापान्यपि च यः कुर्यादहन्यहनि मानवः। 
पठत्येकमपि श्लोकं पापात्स परिमुच्यते ।। 7.111.6 ।।
वाचकाय च दातव्यं वस्त्रं धेनुं हिरण्यकम्। 
वाचके परितुष्टे तु तुष्टाः स्युः सर्वदेवताः ।। 7.111.7 ।।
एतदाख्यानमायुष्यं पठन्रामायणं नरः। 
सपुत्रपौत्रो लोकेऽस्मिन्प्रेत्य चेह महीयते ।। 7.111.8 ।।
अयोध्याऽपि पुरी रम्या शून्या वर्षगणान्बहून्। 
ऋषभं प्राप्य राजानं निवासमुपयास्यति ।। 7.111.9 ।।
एतदाख्यानमायुष्यं सभविष्यं सहोत्तरम्। 
कृतवान्प्रचेतसः पुत्रस्तद्ब्रह्माप्यन्वमन्यत ।। 7.111.10 ।।
अश्वमेधसहस्रस्य वाजपेयायुतस्य च। 
लभते श्रावणादेव सर्गस्यैकस्य मानवः ।। 7.111.11 ।।
प्रयागादीनि तीर्थानि गङ्गाद्याः सरितस्तथा। 
नैमिशादीन्यरण्यानि कुरुक्षेत्रादिकान्यपि।
गतानि तेन लोकेऽस्मिन्येन रामायणं श्रुतम् ।। 7.111.12 ।। 
हेमभारं कुरुक्षेत्रे ग्रस्ते भानौ प्रयच्छति।
यश्च रामायणं लोके शृणोति सदृशावुभौ ।। 7.111.13 ।। 
सम्यक्छ्रद्धासमायुक्तः शृणुते राघवीं कथाम्। 
सर्वपापात्प्रमुच्येत विष्णुलोकं स गच्छति ।। 7.111.14 ।। 
आदिकाव्यमिदं त्वार्षं पुरा वाल्मीकिना कृतम्। 
यः शृणोति सदा भक्त्या स गच्छेद्वैष्णवीं तनुम् ।। 7.111.15 ।। 
पुत्रदाराश्च वर्धन्ते सम्पदः सन्ततिस्तथा।
सत्यमेतद्विदित्वा तु श्रोतव्यं नियतात्मभिः ।। 7.111.16 ।। 
गायत्र्याश्च स्वरूपं तद्रामायणमनुत्तमम् ।। 7.111.17 ।।
अपुत्रो लभते पुत्रमधनो लभते धनम्। 
सर्वपापैः प्रमुच्येत पदमप्यस्य यः पठेत् ।। 7.111.18 ।। 
यः पठेच्छृणुयान्नित्यं चरितं राघवस्य ह। 
भक्त्या निष्कल्मषो भूत्वा दीर्घमायुरवाप्नुयात् ।। 7.111.19 ।। 
चिन्तयेद्राघवं नित्यं श्रेयः प्राप्तुं य इच्छति। 
श्रावयेदिदमाख्यानं ब्राह्मणेभ्यो दिने दिने ।। 7.111.20 ।।
यस्त्विदं रघुनाथस्य चरितं सकलं पठेत्। 
सोऽसुक्षये विष्णुलोकं गच्छत्येव न संशयः ।। 7.111.21 ।। 
पिता पितामहस्तस्य तथैव प्रपितामहः। 
तत्पिता तत्पिता चैव विष्णुं यान्ति न संशयः ।। 7.111.22 ।।
चतुर्वर्गप्रदं नित्यं चरितं राघवस्य तु।
तस्माद्यत्नवता नित्यं श्रोतव्यं परमं सदा ।। 7.111.23 ।।
शृण्वन्रामायणं भक्त्या यः पादं पदमेव वा। 
स याति ब्रह्मणः स्थानं ब्रह्मणा पूज्यते सदा ।। 7.111.24 ।।
एवमेतत्पुरावृत्तमाख्यानं भद्रमस्तु वः। 
प्रव्याहरत विस्रब्धं बलं विष्णोः प्रवर्धताम् ।। 7.111.25 ।।
	इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमदुत्तरकाण्डे एकादशोत्तरशततमः सर्गः ।। 111 ।।
।। इत्युत्तरकाण्डः समाप्तः ।।
।। इत्यार्षे श्रीमद्वाल्मीकीये आदिकाव्ये श्रीमद्रामायणं सम्पूर्णम् ।।
।। श्रीसीतारामचन्द्रार्पणमस्तु ।।
