				श्रीः 
			श्रीमते रामानुजाय नमः
 योनित्यमच्युत पदाम्बुजयुग्मरुग्म व्यामोहतस्तदितराणि तृणाय मेने। अस्मदुगुरोग्भगवतोऽस्य दयैकसिन्धोः रामानुजस्य चरणौ शरणं प्रपद्ये।।
		श्रीभगवग्रामानुजविरचिते गद्यत्रये
 			शरणागति गद्यम्।।
लक्ष्मी रामानुज संवादः
 भगवन्नारायणाभिमतानुरूप स्वरूपरूप गुणविभव ऐश्वर्य शीलाद्यनवधिकातिशय असंख्येय कल्याणगुणगणआं पद्मवनालयां भगवतीं श्रियं देवीं नित्यानपायिनीं निरवद्यां देवदेवदिव्यमहिषीम् अखिलजगन्मातरम् अस्मन्मातरम् अशरण्यशरण्याम् अनन्यशरणः शरणमहं प्रपद्ये। 
पारमार्थिक भगवच्चरणारविन्दयुगल ऐकान्तिकात्यन्तिक परभक्ति परज्ञान परमभक्तिकृत परिपूर्णानवरत नित्यविशदतम अनन्यप्रयोजन अनवधिकातिशयप्रिय भगवदनुभवजनित अनवधिकातिशय प्रीतिकारित अशेषावस्थोचित अशेषशेषतैकरतिरूप नित्यकैङ्कर्यप्राप्त्यपेक्षया पारमार्थिकी भगवच्चरणारविन्द शरणागतिः यथावस्थिता अविरता अस्तु मे।
 अस्तु ते। तयैव सर्वं संपत्स्यते।
अखिलहेयप्रत्यनीक कल्याणैकतान!स्वेतर समस्तवस्तुविलक्षण ! अनन्तज्ञानानन्दैकस्वरूप! स्वाभिमतानुरूप एकरूपाचिन्त्य दिव्याद्भुत नित्यनिरवद्य निरतिशय औज्ज्वल्य सौन्दर्य सौगन्ध्य सौकुमार्य लावण्य यौवनादि अनन्तगुणनिधिदिव्यरूप !
 स्वाभाविकानवधिकातिशय ज्ञानबलैश्वर्य वीर्यशक्ति तेजस्सौशील्य वात्सल् मार्दव आर्दव सौहार्द साम्य कारुण्य माधुर्य गाम्भीर्य औदार्य चातुर्य स्थैर्य धैर्य शौर्य पराक्रम सत्यकाम सत्सङ्कल्प कृतित्व कृतज्ञताद्यसंख्येय कल्याणगुणगणौघमहार्णव!
 स्वोचतविविधविचित्र अनन्ताश्चर्य नित्यनिरवद्य निरतशयसगन्ध निरतशयसुखस्पर्श निरतशयौज्ज्वल्य किरीट मकुट चूडावतंस मकरकुण्डल ग्रैवेयक हार केयूर कटक श्रीवत्स कौस्तुभ मुक्तादाम उदरबन्धन पीताम्बर काञ्चीगुण नूपुराद्यपरिमित दिव्यभूषण!
स्वानुरूप अचिन्त्यशक्ति शङ्कचक्र गदासि शआर्ङगाद्यसंख्येय नित्यनिरवद्य निरतिशय कल्याणदिव्यायुध !
स्वाभिमत नित्यनिरवद्यानुरूप स्वरूप रूप गुण विभव ऐश्वर्य शीलाद्यनवधिकातिशय असंख्येय कल्याणगुणगणश्रीवल्लभ ! एवंभूतभूमिनीलानायक!
 स्वच्छन्दानुवर्ति स्वरूपस्थिति प्रवृत्तिभेद अशेषशेषतैक रतिरूप नित्यनिरवद्यनिरतिशय ज्ञान क्रियैश्वर्याद्यनन्त कल्याणगुणगण शेष शेषाशन गरुडप्रमुख नानाविध अनन्तपरिजन परिचारिका परिचरित चरणयुगल!
परमयोगिवाङ्मनसापरिच्छेद्य स्वरूपस्वभाव ! स्वाभिमत विविध विचित्रानन्त भोग्य भोगोपकरण भोगस्थानसमृद्ध अनन्ताश्चर्य अनन्त महाविभव अनन्तपरिमाण नित्य निरवद्य निरतिशय श्रीवैकुण्ठनाथ !
स्वसङ्कल्पानुविधायि स्वरूपस्थितिप्रवृत्ति स्वशेषतैकस्वभाव प्रकृति पुरुष
कालात्मक विविध विचित्रानन्त भोग्य भोक्तृवर्ग भोगोपकरण भोगस्थान निखिलजगदुदय विभव लयलील !सत्यकाम! सत्यसङ्कल्प! परब्रह्मभूत! पुरुषोत्तम! महाविभूते! श्रीमन्! नारायण! वैकुण्ठनाथ !
अपार कारुण्य सौशील्य वात्सल्य औदार्य ऐश्वर्य सौन्दर्य महोदधे ! अनालोचित विशेषाशेषलोक शरण्य ! प्रणतार्तिहर ! आश्रितवात्सल्यैकजलधे ! अनवरतविदित निखिल भूतजातयाथात्म्य ! अशेषचराचरभूत निखिलनियमननिरत ! अस्मत्स्वामिन् ! सत्यकाम! सत्यसङ्कल्प ! सकलेतरविलक्षण ! अर्थिकल्पक ! 
आपत्सख! श्रीमन् !  नारायण! अशरण्यशरण्य ! अनन्यशरणः त्वत्पादारविन्दयुगलं  शरणमहं प्रपद्ये !
अत्र द्वयम्  -
पितरं मातरं दारान् पुत्रान् बन्धून् सखीन् गुरून्। 
रत्नानि धनधान्यानि क्षेत्राणि च गृहाणि च।"
सर्वधर्मान्श्च संत्यज्य सर्वकामांश्च साक्षरान्।
लोकविक्रान्तचरणौ  शरणं तेऽव्रजं विभो !
त्वमेव माता च पिता त्वमेव त्वमेव बन्धुश्च गुरुस्त्वमेव।
त्वमेव विद्या द्रविणं त्वमेव त्वमेव सर्वं मम देवदेव।।
पिताऽसि लोकस्य चराचरस्य  त्वमस्य पूज्यश्च गुरुर्गगीयान्।
न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव।।
तस्मात् प्रणम्य प्रणिधाय  कायं प्रसादये त्वामहमीशमीड्यम्।
पितेव पुत्रस्य सखेव सख्युः प्रियः प्रियायार्हसि देव सोढुम्।।
  मनोवाक्कायैरनादिकालप्रवृत्त अनन्त अकृत्यकरण कृत्याकरण  भगवदपचार भागवतापचारा असह्यापचाररूप नानाविध अनन्तापचारान् आरब्धकार्यान्, अनारब्धकार्यान्  कृतान् क्रियमाणान्, करिष्यमाणांश्च सर्वान् अशेषतः क्षमस्व।।
अनादिकालप्रवृत्तिविपरीतज्ञानं, आत्मविषयं कृत्स्नजगद्विषयं च, विपरीतवृत्तं च अशेषविषयं,अद्यापि वर्तमानं वर्तिष्यमानं च सर्वं क्षमस्व।
मदीयानादिकर्मप्रवाहप्रवृत्तां, भगवत्स्वरूप तिरोधानकरीं विपरीत ज्ञानजननीं स्वविषयायाश्च भोग्यबुद्धेर्जननीं, देहेन्द्रियत्वेन भोग्यत्वेन सूक्ष्मरूपेण च अवस्थितां, दैवीं गुणमयीं मायाम्, "दासभूतः शरणागतोऽस्मि तवास्मि दासः"  इति वक्तारं मां तारय।
 तेषां ज्ञानी नित्ययुक्त एकभक्तिर्विशिष्यते। 
प्रियो हि ज्ञानिनोऽत्यर्थमहं स च मम प्रियः।।
 उदाराः सर्व एवैते ज्ञानी त्वात्मैव मे मतम्। 
 आस्थितः स हि युक्तात्मा मामेवानुत्तमां गतिम्।।
बहूनां जन्मानामन्ते ज्ञानवान् मां प्रपद्यते।
 वासुदेवः सर्वमिति स महात्मा  सुदुर्लभः।।
इति श्लोकत्रयोदितज्ञानिनं मां कुरुष्व।
 "पुरुषः स परः पार्थ ! भक्त्या  लभ्यस्त्वनन्यया" , "भक्त्या त्वनन्यया शक्यः" "मद्भक्तिं लभते पराम्"
इति स्थानत्रयोदितपरभक्तियुक्तं मां कुरुष्व ।
परभक्तिपरज्ञानपरमभक्त्येकस्वभावं मा कुरुष्व।
 परभक्ति परज्ञान परमभक्तिकृत परपूर्णानवरत नित्यविशदतम अनन्यप्रयोजन अनवधिकातिशयप्रिय भगवदनुभवोऽहं, तथाविध भगवदनुभवजनित अनवधिकातिशय प्रीतिकारित अशेषावस्थोचत अशेषशेषतैकरतिरूप नित्यकिङ्करो भवानि।।
 एवंभूत मत्कैङकर्यप्राप्त्युपायतया अवक्लृप्त समस्तवस्तुविहीनोऽपि, अनन्त तद्विरोधिपापाक्रान्तोऽपि, अनन्त मदपचारयुक्तोऽपि, अनन्तमदीयापचारयुक्तोऽपि,अनन्त असह्यापचारयुक्तोऽपि, एतत्कार्यकारणभूत अनादि विपरीताहङ्कार विमूढात्मस्वभावोऽपि, एतदुभय कार्यकारणभूत अनादि विपरीतवासनासंबद्धोऽपि , एतदनुगुण 
प्रकृतिविशेषसंबद्धोऽपि, एतन्मूल आध्यात्मिक आधिभौतिक आधिदैविक सुखदुःख तद्धेतु तदितरोपेक्षणीय विषयानुभव ज्ञान संकोचरूप मच्चरणारविन्दयुगल ऐकान्तिकात्यन्तिक परभक्ति परज्ञान परमभक्तिविध्नप्रतहतोऽपि, येनकेनापि प्रकारेण द्वयवक्ता त्वम्, केवलं मदीययैव दयया, निश्शेषविनष्ट सहेतुक मच्चरणारविन्दयुगल ऐकान्तिकात्यन्तिक परभक्ति परज्ञान परमभक्तिविघ्नः, 
मत्प्रसादलब्ध मच्चरणारविन्दयुगल ऐकान्तिकात्यन्तिक परभक्ति परज्ञान परमभक्तिः, मत्प्रसादादेव साक्षआत्कृत यथावस्थित मत्स्वरूपगुण विभूति लीलोपकरणविस्तारः, अपरोक्षसिद्ध मन्नियाम्यता मद्दास्यैकरसात्मस्वभावात्मस्वरूपः, मदेकानुभवः, मद्दास्यैकप्रियः, परिपूर्णानवरत नित्यविशदतम अनन्यप्रयोजन अनवधइकातिशयप्रिय मदनुभवस्त्वं तथाविध मदनुभवजनित अनवधिकातिश प्रीतिकारित अशेषावस्थोचित अशेषशेषतैकरतिरूप नित्यकिङ्करभव!
एवम् भूतोसि।
आध्यात्मिक आधिभौतिक आधिदैविक दुःखविघ्नगन्धरहितस्त्वं द्वयमर्थानुसन्धानेन सह सदैवं वक्ता यावच्छरीरपातं अत्रैव श्रीरङ्गे सुखमास्व।
शरीरपातसमये तु केवलं मदीययैव दयया अतिप्रबुद्धः, मामेवावलोकयन्, अप्रच्युत पूर्वसंस्कारमनोरथः, जीर्णमिव वस्त्रं सुखेन इमां प्रकृतिं स्थूलसूक्ष्मरूपां विसृज्य, तदानीमेव
मत्प्रसादलब्ध मच्चरणारविन्दयुगल ऐकान्तिकात्यन्तिक परभक्ति परज्ञान परमभक्तिकृत
परिपूर्णान्वरत नित्यविशदतम अनन्यप्रयोजन अनवधिकातिशयप्रिय मदनुभवस्त्वं तथाविध मदनुभवजनित अनवधिकातिशय प्रीतिकारित अशेषावस्थोचित अशेषशेषतैकरतिरूप नित्यकिङ्करो भविष्यसि।
 मा तेऽभूदत्र न संशयः।
"अनृतं नोक्तपूर्वं मे न च वक्ष्ये कदाचन। 
रामो द्विर्नाभिभाषते। सकृदेव प्रपन्नाय तवास्तीति च याचते। अभयं सर्वभूतेभ्यो ददाम्येतद्व्रतं मम।।"
"सर्वधर्मान् परित्यज्य मामेकं शरणं व्रज। अहं त्वा सर्वपापेभ्यो मोक्षयिष्यामि मा शुचः।।"
इति मयैव ह्युक्तम्। 
अतस्त्वं तव तत्वतो मज्ज्ञानदर्शनप्राप्तिषु निस्संशयः सुखमास्व। अन्त्यकाले स्मृतिर्यातु तव कैङ्कर्यकारिता। तामेनां भगवन्नद्य क्रियामाणां कुरुष्व मे।।
			।।श्रीरङ्गगद्यम्।।
 चिदचित्परतत्वानां तत्वयाथार्थ्यवेदिने। 
रामानुजायमुनये नमो मम गरीयसे।।
स्वाधीन त्रिविध चेतनाचेतन स्वरूप स्थिति प्रवृतिभेदम्, क्लेशकर्माद्यशेषदोषासंस्पृष्टम्, स्वाभाविकानवधिकातिशय ज्ञानबलैश्वर्य वीर्य शक्तितेजः, सौशील्य वात्सल्य मार्दव आर्जव सौहार्द साम्य कारुण्य माधुर्य गाम्भीर्य औदार्य चातुर्य स्थैर्य धैर्य शौर्य पराक्रम सत्यकाम सत्यसङ्कल्प कृतित्व 
कृतज्ञताद्यसंख्येय कल्याण गुणगणौघमहार्णवम्, परब्रह्मभूतम्, पुरुषोत्तमम्, श्रीरङ्गशायिनम्, अस्मत्स्वामिनम्, प्रबुद्धनित्यनियाम्य नित्यदास्यैकरसात्म स्वभावोऽहम्, तदेकानुभवः, तदेकप्रियः, परिपूर्णं भगवन्तं विशदतमानुभवेन  निरन्तरमनुभूय तदनुभवजनित अनवधिकातिशय प्रीतिकारित अशेषावस्थोचित अशेषशेषतैकरतिरूप नित्यकिङ्करो भवानि।
 स्वात्म नित्यनियाम्य नित्यदास्यैकरसात्म स्वभावानुसन्धानपूर्वक भगवदनवधिकातिशय स्वाम्याद्यखिल गुणगणानुभवजनित अनवधिकातिशय प्रीतिकारित अशेषावस्थोचित अशेषशेषतैकरतिरूप नित्यकैङ्कर्य प्रात्युपायभूतभक्ति, तदुपाय सम्यग्ज्ञान, तदुपाय समीचीनक्रिया,  तदनुगुण सात्त्विकतास्तिक्यादि समस्तात्म गुणविहीनः, महार्णवान्तर्निमग्नः, तिलतैलवत्, दारुवह्निवत्, दुर्विवेच त्रिगुण क्षणक्षरणस्वभाव अचेतनप्रकृतिव्याप्तिरूप दुरत्यय भगवन्मायातिरोहित स्वप्रकाशः, अनाद्यविद्यासञ्चित अनन्त अशक्य विस्रंसन कर्मपाशपरग्रथितः, अनागत अनन्तकाल समीक्षयापि अदृष्टसन्तारोपायः, निखिलजन्तुजात शरण्य!श्रीमन्नारायण! तव चरणारविन्दयुगलं शरणमहं प्रपद्ये।
 एवमस्थितस्यापि, अर्थित्वमात्रेण परमकारुणिको भगवान् स्वानुभवप्रीत्योपनीत ऐकान्तिकात्यन्तिक नित्यकैङ्कर्यरतिरूप नित्यदास्यं दास्यतीति विश्वासपूर्वकं भगवन्तं नित्यकिङ्करतां प्रार्थये।
*तवानुभूतिंसंभूतिप्रीतिकारितदासताम्। देहि मे कृपया नाथ! न जाने गतिमन्यथा।।
*सर्वावस्थोचिताशेषशेषतैकरतिस्तव भवेयं पुण्डरीकाक्ष!ल त्वमेवैवं कुरुष्व माम्।
एवंभूत तत्त्वयाथात्म्यावबोधित तदिच्छारहितस्यापि एतदुच्चारण मात्रावलम्बनेन उच्यमानार्थ परमार्थनिष्ठं मे मनः त्वमेव अद्यैव कारय!
अपारकरुणाम्बुधे!अनालोचितविशेषाशेषलोकशरण्य!प्रणतार्तिहर!आश्रितवात्सल्यैक महोदधे!अनवरतविदित निखिलभूतजात याथात्म्य! सत्यकाम! सत्यसङ्कल्प! आपत्सख! काकुस्थ! श्रीमन्! नारायण! पुरुषोत्तम! श्रीरङ्गनाथ!  मम नाथ!   नमोऽस्तु ते।
				।।श्रीवैकुण्ठगद्यम्।।
 यामुनार्यसुधाम्भोधिम् अवगाह्य यथामति। 
आदाय भक्तियोगाख्यं रत्नं सन्दर्शयाम्यहम्।।
स्वाधीन त्रिविध चेतनाचेतन स्वरूप स्थिति प्रवृतिभेदम्, 
क्लेशकर्माद्यशेषदोषासंस्पृष्टम्, स्वाभाविकानवधिकातिशय ज्ञानबलैश्वर्य वीर्य शक्तितेजः प्रभृत्यसंख्येय कल्याणगुणगणौघ महार्णवम्, परमपुरुषम्,  भगवन्तं, नारायणं, स्वामित्वेन, सुहृत्वेन, गुरुत्वेन च परगृह्य, ऐकान्तिकात्यन्तिक तत्पादाम्बुजद्वयपरिचर्यैकमनोरथः, तत्प्राप्तये च तत्पादाम्बुजद्वयप्रपत्तेः अन्यन्न मे कल्पकोटि सहस्रेणापि साधनमस्तीति मन्वानः, तस्यैव भगवतो नारायणस्य, अखिलसत्त्व दयैकलसागरस्य, अनालोचित (गुणागुण) गुणगणाखण्डजनानुकूल 
अमर्याद शीलवतः,  स्वाभाविक अनवधिकातिशय गुणवत्तया देवतिर्यङ्मनुष्याद्यखिलजन हृदयानन्दनस्य, आश्रित वात्सल्यैकजलधेः, भक्तजनसंश्लेषैकभोगस्य , नित्यज्ञानक्रियैश्वर्यादिभोगसामग्रीसमृद्धस्य महाविभूतेः श्रीमच्चरणारविन्दयुगलम् अनन्यात्मसंजीवनेन तद्गतसर्वभावेन शरणमनुव्रजेत्। ततश्च, प्रत्यहम् आत्मोज्जीवनाय एवमनुस्मरेत्।
चतुर्दशभुवनात्मकमण्डं दशगुणितोत्तरं  च आवरणसप्तकं, समस्तं कार्यकारणमतीत्य, परमव्योमशब्दाभिधेये, ब्रह्मादीनां वाङ्मनसागोचरे, 
श्रीमति वैकुण्ठे दिव्यलोके, सनकविधिशिवादिभिरपि अचिन्त्य स्वभावैश्वर्यैः, नित्यसिद्धैरनन्तैः भगवदानुकूल्यैकभोगैः दिव्यपुरुषैर्महात्मभिरापूरिते, तेषामपि "इयत्परिमाणम् ईयदैश्वर्यम् ईदृशस्वभावम्" इति परिच्छेत्तुमयोग्ये, दिव्यावरणशतसहस्रावृते, दिव्यकल्पकतरुपशोभिते, दिव्योद्यानशतसहस्रकोटिभिरावृते, अतिप्रमाणे, दिव्यायतने, कस्मिंचित् विचित्र दिव्यरत्नमयदिव्यास्थानमण़्डपे, दिव्यरत्नस्तम्भशतसहस्रकोठिभिरुपशोभिते, दिव्यनानारत्नकृतस्थलविचित्रिते, दिव्यालङ्कारालंकृते, परितः पतितैः पतमानैः पादपस्थैश्च नानागन्धवर्णैदिव्यपुष्पैः शोभमानैर्दिव्यपुष्पोपवनैः उपशोभिते, सङ्कीर्णपारिजातादिकल्पद्रुमोपशोभितैः, असङ्कीर्णैश्च कैश्चित् अन्तरस्थ पुष्परत्नादि निर्मित दिव्यलीलामण़्डप शतसहस्रोपशोभितैः सर्वदानुभूयमानैरपि अपूर्ववदाश्चर्यमावहद्भिः क्रीडाशैलशतसहस्रैरलंकृतैः, कैश्चिन्नारायणदिव्यलीलाऽसाधारणैः कैश्चित् शुकशारिकामयूरकोकिलादिभिः कोमल कूजितैराकुलैः दिव्योद्यान शतसहस्रकोटिभिरावृते, मणिमुक्ताप्रवालकृतसोपानैः, दिव्यामलामृतरसोदकैः दिव्याण्डजवरैः अतिरमणीयदर्शनैः अतिमनोहरमधुरस्वरैराकुलैः अन्तस्थमुक्तामय दिव्यक्रीडास्थानोपशोभितैः, दिव्यसौगन्धिक वापीशतसहस्रैः दिव्यराजहंसावलीविराजितैरावृते, निरस्तातिशयानन्दैकरसतया च आनन्त्याच्च प्रविष्टानुन्मादयद्भिः क्रीडोद्देशैर्विराजते, तत्र तत्र कृतदिव्यपुष्पपर्यङ्कोपशोभिते, नानापुष्पावसास्वाद मत्तभृङ्गावलीभिरुद्गीयमान दिव्यगान्धर्वेणापूरिते, चन्दनागुरुकर्पूर दिव्यपुष्पावगाहि मन्दानिलासेव्यमाने मध्ये दिव्यपुष्पसञ्चयविचित्रिते महति दिव्य योगपर्यङ्के अनन्तभोगिनि, श्रीमद्वैकुण्ठैश्वर्यादि दिव्यलोकं आत्मकान्त्या विश्वमाप्याययन्त्या शेषशेषाशनादिकं सर्वं परिजनं भगवतस्तत्तदवस्थोचित परचर्यायामाज्ञापयन्त्या शीलरूपगुणविलासादिभिरात्मानुरूपया श्रिया सहासीनम्, प्रत्यग्रोन्मीलित सरसिजसदृश नयनयुगलम्, स्वच्छनीलजीमूतसङ्काशम्,  अत्युज्ज्वलपीतवाससम्,
स्वया प्रभया अतिनिर्मलया अतिशीतलया (अतिकोमलया) स्वच्छया माणिक्याभया कृस्त्नं जगदुद्भासयन्तम्, अचिन्त्य दिव्याद्भुत नित्ययौवन स्वभावलावण्यमयामृत सागरम्, अतिसौकुमार्यात् ईषत् प्रस्विन्नवदालक्ष्यमाण ललाटफलक 
दिव्यालकावलीविराजितम्, प्रबुद्धमुग्धाम्बुजटारुलोचनम्, सविभ्रमभ्रूलतम्, उज्ज्वलाधरम्, शुचिस्मितम्, कोमलगण्डम्, उन्नसम्, उदग्रपीनां सविलम्बिकुण्डलालकाबन्धुरकम्बुकन्धरम्, प्रियावतंसोत्पलकर्णभूषण अश्लथालकाबन्धविमर्दशंसिभिः चतुर्भिराजानुविलम्बिभिर्भुजैर्विराजितम्, अतिकोमल दिव्यरेखालंकृताताम्रकरतलं,  दिव्याङअगुलीयकविराजितम्,अतिकोमल दिव्यनखावलीविराजितम्, अतिरक्ताङ्गुलीभिरलंकृतम्,तत्क्षणोन्मीलित पुण्डरीक सदृश चरणयुगलं, अतिमनोहर  किरीट मकुच चूडावतंस मकरकुण्डल ग्रैवेयक हार केयूर कटक श्रीवत्स कौस्तुभ मुक्तादाम उदरबन्धन पीतांबर काञ्चीगुण नूपुरादिभिः अत्यन्तसुखस्पर्शै दिव्यगन्धैर्भूषणैर्भूषितं,श्रीमत्या वैजयन्त्या वनमालया विराजितं, शङ्कचक्र गदासि शार्ङ्गादि दिव्यायुधैः सेव्यमानम्, स्वसङ्कल्पमात्रावक्लृप्त जगज्जन्मस्थितिध्वंसादिके श्रीमती विष्वक्सेन न्यस्त समस्तात्मैश्वर्यम्, वैनतेयादिभिः स्वभावतो निरस्त समस्त सांसारिकस्वभावैः भगवत्परिचर्याकरणयोग्यैः भगवत्परिचर्यैकभोगैः नित्यसिद्धैः, अनन्तैः यथायोगं सेव्यमानम्, आत्मभोगेनानुसंहित परादिकालम्, दिव्यामल कोमलावलोकनेन विश्वमाह्लादयन्तम्, ईषदुन्मीलित मुखाम्बुजोदर विनिर्गतेन दिव्याननारविन्द शोभाजनकेन दिव्यगाम्भीर्य औदार्य सौन्दर्य माधुर्याद्यनवधिक गुणगणविभूषितेन अतिमनोहरदिव्य भावगर्भेण दिव्यलीलालापामृतेन अखिलजन हृदयान्तराण्यापूरयन्तं भावगर्भेण दिव्यलीलालापामृतेन अखिलजन हृदयान्तराण्यापूरयन्तं भगवन्तं नारायणं ध्यानयोगेन दृष्ट्वा, (ततो) भगवतो नित्यस्वाम्यम् आत्मनो नित्यदास्यं च यथावस्थितमनुसन्धाय, "कदाऽहं भगवन्तं नारायणं मम कुलनाथम्, मम कुलदैवतम्, मम कुलधनम्, मम भोग्यम्, मम मातरम्, मम पितरम्, मम सर्वम्, साक्षात्करवाणि चक्षुषा? कदाऽहं भगवत्पादाम्बुजद्वयं शिरसा धआरयिष्यामि ? कदाऽहं भगवत्पादम्बुजद्वय परिचर्याकरणयोग्यः तदेकभोगः तत्पादौ परिचरिष्यामि? कदाऽहं भगवत्पादाम्बुजद्वयं शिरसा धारयिष्यामि ?कदाऽहं भगवत्पादम्बुजद्वय  परिचर्याकरणयोग्यः तदेकभोगः तत्पादौ परिचरिष्यामि? कदाऽहं भगवत्पादाम्बुजद्वय परिचर्याशया निरस्तसमस्तेतर भोगाशः,अपगत समस्त सांसारिक स्वभावः तत्पादाम्बुजद्वयं प्रवेक्ष्यामि? कदा मां भगवान् स्वकीयया अतिशीतलया दृशा अवलोक्य स्निग्धगम्भीर मधुरया गिरा परिचर्यायां आज्ञापयिष्यति ? " इति ऊगवत्परिचर्यायां आशां वर्धयित्वा, तयैवाशया तत्प्रसादोपबृंहितया भगवन्तं उपेत्य दूरादेव प्रणम्य, भगवन्तं शेषभोगे श्रिया सहासीनमा,  वैनतेयादिभिः सेव्यमानम्,
"समस्तपरिवाराय श्रीमते नारायणाय नमः" इति प्रणम्य उत्थायोत्थाय, पुनः पुनः प्रणम्य, अत्यन्त साध्वसविनंयावनतो भूत्वा, भगवत्पार्षद गणनायकैः द्वारपालैः  कृपया स्नेहगर्भया दृशा अवलोकितः, सम्यगभिवन्दितैः तैस्तैरेव अनुमतो भगवन्तमुपेत्य श्रीमता मूलमन्त्रेण (भगनन्) मां ऐकान्तिकात्यन्तिक परिचर्याकरणाय परिगृह्यणीष्व " इति याचमानः प्रणम्य, आत्मानं भगवते निवेदयेत्।
 ततो भगवतो स्वयमेव आत्मसंजीवनेन अमर्यादशीलवता अतिप्रेमान्वितेन अवलोकनेन अवलोक्य, सर्वदेश सर्वकाल सर्वावस्थोचित अत्यन्त शेषभावाय स्वीकृतोऽनुज्ञातश्च, अत्यन्त साध्वसविनयावनतः किंकुर्वाणः कृताञ्जलिपुटः भगवन्तमुपासीत।
ततश्चानुभूयमान भावविशेषः, निरतिशयप्रीत्या अन्यत् किंचित् कर्तुं द्रष्टुं स्मर्तुमशक्तः, पुनरपि शेषभावमेव याचमानः, भगवन्तमेव अविच्छिन्न स्रोतोरूपेण अवलोकनेन अवलोकयन् आसीत।
ततो भगवता स्वयमेव आत्मसंजीवनेन अवलोकनेन अवलोक्य, सस्मितमाहूय, समस्तक्लेशापहं निरतिशयसुखावहं, आत्मीयम्,श्रीमत्पादारविन्दयुगलं शिरसि कृतं ध्यात्वा अमृतसागरान्तर्निमग्न सर्वावयवः सुखमासीत।
लक्ष्मीपतेर्यतपतेश्च दयैकधाम्नोः योऽसौपुरा समजनिष्ट जगद्धितार्थम्।
प्राच्यं प्रकाशयतु नः परमं रहस्यं संवाद एष शरणागतिमन्त्रसारः।।
।।इति श्रीभगवद्रामानुजविरचिते गद्यत्रयम् सम्पूर्णम्।।

