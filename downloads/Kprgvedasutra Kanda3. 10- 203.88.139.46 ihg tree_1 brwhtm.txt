  ।।अथ गवामङ्‌कनकर्म।।

या फाल्गुन्या उत्तरऽमावास्या सा रेवत्या संपद्यते तस्यामङ्‌कलक्षणानि कारयेत्‌।।१। ।

’’भुवनमसि सहस्रपोषमिन्द्राय त्वा श्रमो ददत्‌।

अक्षतमस्यरिष्टमिडाऽन्नं गोपायनं यावतीनामिदं करिष्यामि भूयसीनामुत्तमां समां

क्रियासमिति’’।।२।।

या प्रथमा प्रजायेत तस्या पीयूषं जुहुयात्‌ ’’संवत्सरीणं पय उस्त्रियाया इति ’’ एताभ्यामृग्भ्याम्‌।।३।। यदि यमौ प्रजायेत महाव्याहृतिभिर्हुत्वा यमसूं दद्यात्‌।।४।।

इति दशम खण्ड।

