Adhyaya 17 Sloka 0 ।। अथ सप्तदशोऽध्यायः ।।
Adhyaya 17 Sloka 1 उक्तशेषतया सप्तदशमवतारयितुमुक्तमुद्गृह्णाति देवासुरेति । प्रकृतस्य मुखभेदेन प्रपञ्चनपरतया सङ्गतिमाह इदानीमिति । हेयोपादेयव्यवस्थायाः शास्त्रैकमूलत्वोक्तिसमनन्तरमित्यर्थः । ``अशास्रमासुरं कृत्स्नं शास्त्रीयं गुणतः पृथक् । लक्षणं शास्त्रसिद्धस्य त्रिधा सप्तदशोदितम् ।। '' (21) इति संग्रह श्लोकं विवृणोतिअशास्त्रविहितस्येत्यादिना । अत्र सामान्यतो विशेषतश्च शास्त्रीयार्थविभजनमध्यायानुवृत्तार्थः । सप्तदशोदितमित्येतत् संग्रहश्लोकवाक्यत्रयेऽपि प्रत्येकमन्वेतव्यम् । एतत् सर्वं सप्तदशोदितमितिसर्वोपसंहारेण वाऽन्वयः । ज्ञात्वाशास्रविधानोक्तम् (16.24) इत्यस्यानन्तरं   ये शास्रविधिमुत्सृज्येति प्रश्नः कथं सङ्गच्छत इत्यत्राह तत्रेति । अशास्रविहितस्य निष्फलत्वमजानन्निति।  अयमभिप्रयः   प्रेक्षावतां स्वतः प्रयोजनो तदुपाये वा बुभुत्सा । अतस्सत्त्वादिनिष्ठाभेदबुभुत्सातन्मूलफलविशेषपर्यन्ता; न च निष्फलत्वज्ञाने फलविशेषजिज्ञासा; ततश्च लोकसिद्धाः कृषिचिकित्सादयोऽपि प्रेक्षवत्प्रवृत्तिविषयास्सफला एव दृश्यन्ते; अन्यथ शास्रस्यापि निर्मूलत्वप्रसङ्गात्; अलोकिकेष्वप्याचार सिद्धाः कतिकति धर्माः; न च ते यत्किञ्चित् फलमान्तरेण स्युः, प्रेक्षावतामप्रवृत्तिप्रसङ्गात् । न च श्रद्धापूर्वकानुष्ठानेऽङ्गवैकल्यात् फलाभावः संभवति; न च प्रेक्षावद्भिरनेन्तैर्जनैर्बहुवित्ताव्ययायासादिनाऽनुष्ठीयमानेषु दृष्ठप्रयोजनरहितेषु कर्मसु अदृष्टपर्यवसानमन्तरेण गतिः; अतः शास्रविहितादस्य यदि किञ्चिद्वैषम्यमुच्यते तदा सत्त्वादिगुणभेदप्रयुक्तफलतारतम्यमात्रमेव स्यात्; अतः, 'यश्शास्रविधिमुत्सृज्य वर्तते कामकारतः। न स सिद्धिमवाम्नोति न सुखं न परां गतिम्' (16.23) इति पूर्वोक्तमपि प्रायशः प्रकृष्टसुखाभावविवक्षया । कामकारतः इति विशेषणं वाऽश्र(चाश्र?)द्धायुक्तव्यवच्छेदार्थमिति दुरुपदेश-बाह्यागम(स्यो)-स्वोत्प्रेक्षा-वृद्धव्यवहारमात्रकल्पिते ह्यत्र धर्माभिसन्धिश्रद्धादियोगान्नैष्फल्यनिवृत्तिर्युक्तेत्यर्जुनस्याशयः इति । विशिष्टस्याफलत्वशङ्कास्पदत्वाय कर्तृविशेषणं क्रियाविशेषणतया व्याचष्टे श्रद्धासंयुक्ते यागादाविति । यागोऽत्र दानाद्युपलक्षणार्थः । देवपूजात्वाविशेषात् तत्संग्रहो वा ।अत्र कृष्णशब्देन ``कृषिर्भूवाचकश्शब्दो णश्च निर्वृत्तिवाचकः '' (भा.उ. 69.5) इति सर्वापेक्षितसिद्ध्यौपयिकीं निरुक्तिमभिप्रैति । तुशब्देन शास्त्रीयनिष्ठातः कामकारतश्च व्यावृत्तिर्विवक्षिता । विपरिणतस्य किंशब्दस्य आहो इति पदस्य वा अत्राऽऽवृत्तिमभिप्रेत्याह किं सत्त्वमिति । विनाशाद्यर्थव्यवच्छेदार्थं सत्त्वादिसामानाधिकरण्याय चाधिकरणव्युत्पत्तिमवतारयितुं पर्यायेण स्वरूपं व्यनक्ति निष्ठा  स्थितिरिति । तेषां निष्ठा तु केति पृष्ट एवार्थः सत्वमित्यादिना विशेष्यत इत्यभिप्रायेण फलितमाह तेषामिति ।।01।।
Adhyaya 17 Sloka 2 श्रद्धा कतिविधेति प्रश्नभावेऽपि प्रश्नभावेऽपि तदुक्तिवैधट्य(यर्थ्य)शङ्कां परिहरन् श्रद्धात्रैविध्यकथनस्य प्रयोजनं चाह एवं पृष्ट इत्यादिना । पूर्वोपदिष्टविरुद्धं पृष्ट इत्यर्थः । हृदि निधायेति । क्रमेण साक्षादुत्तरमवतारययितुमित्यर्थः ।   प्रश्नस्यात्यन्तानादरपरत्वज्ञापनाय वा सहसा साक्षादुत्तरानुक्तिरिति भावः । गुणतस्त्रैविध्यमिति ।     गुणभेदनिमित्तफलभेदयोगित्वमिति भावः । अत्र हि श्रद्धोयोगात् सात्त्विकत्वं शास्त्रोल्लङ्घनात् तामसत्वं तदुभयसमुच्चयात् राजसत्वमाशङ्कितम् । तत्र तावत् श्रद्धापूर्वकत्वं फलसाधनत्वयोपयुक्तम् । तत् शास्त्रीयेष्वेव । तत्रापि श्रद्धया नत्वैकान्तिकत्वमित्यभिप्रायेण शास्त्रीय श्रद्धायास्त्रैविध्यग्रहणम् । एतेन परिसंख्यान्यायेनाशास्त्रीयेषु फलभेदनिमित्तं त्रैविध्यं प्रत्युक्तम् । अत्र श्रद्धाभेदात् सत्त्वादिनिष्ठाभेदनिर्णय इत्युक्तं भवति । देहिनामित्यनेन तत्तद्देहानुरूपमधिकारिवैचित्र्यं विवक्षितमित्यभिप्रायेणाह- सर्वेषामिति । ब्रह्मादीनामपीत्यर्थः । देहिनामिति । सत्त्वादिगुणप्रचुरदेहविशेषानुरूपमिति भावः । साधारणेषु शात्रेषु तत्प्ररोचकेष्वर्थवादादिषु च, कथं पुरुषभेदनियतश्रद्धाभेद इति शङ्कायां सा स्वभावजेति वाक्यान्तरमित्यभिप्रायेणाह सा चेति । कार्यासाधारणत्वाय कारणासाधारणत्वविवक्षामाह स्भावः स्वासाधारणो भाव इति । कोऽसौ भावः, कश्च तस्याष्यसाधारण्यहेतुरित्यत्राह प्राचीनेति । रुचिश्रद्धयोः कार्यकारणभावोऽन्वयव्यतिरेकसिद्ध इत्यर्थः । रुचिव्यतिरिक्ता तत्कार्यभूता का श्रद्धेत्यत्राह श्रद्धा हीति । `श्रद्धा विश्वासकाङ्क्षयोः' इति त्वरापर्यन्तविश्वासेऽपि हि श्रद्धाशब्दं नैघण्टुकाः पठन्ति । ननु `कामस्संकल्पो विचिकित्सा श्रद्धाऽश्रद्धा धृतिरधृतिर्ह्नीर्धीर्भीरित्येतत् सर्वं मन एव ''(बृ.उ. 3.5.3) इति श्रवणात् अन्तःकरणधर्मेष्वात्मानमलिम्पत्सु श्रद्धादिषु, गुणकृतत्वाच्च गुणध्मत्संभवे(ऽपि), कथमत्र स्वशब्देन देहिशब्देन च निर्दिष्टप्रत्यगात्मनि तदन्वयोक्तिः, तत्राह वासनेति । शुद्धस्वभावस्यैवात्मनः कर्ममूलगुणमयप्रकृतिसंसर्गोपाधिकधर्मभूतज्ञानपरिणितिविशेषा इत्यर्थः । श्रद्धाभेदेषु सात्विकादिसंज्ञानिवेशाय, निर्गणस्यात्मनः कथं सत्त्वादिमूलवासनादियोगइति शङ्काव्युदासाय च देहिशब्दसूचितप्रक्रियया गुणसंसर्गजत्वं विवृणोति तेषामिति । यथौषधादिविशिष्टदहनादिसंबन्धात् पार्थिवादिषु पाकजगुणारम्भः, तथाऽत्रेति भावः । तत्तत्कार्यहेतुतया  शास्त्रसिद्धानामनुपलब्ध्या निराकरणमयुक्तमित्यभिप्रायेणाह कार्यैकनिरूपणीया इति । अतीन्द्रियाणामनुभूतानां कथं वासनाहेतुत्वमित्यत्राह सत्त्वादिगुणयुक्तेति । मूलकारणापेक्षया श्रद्धायास्सात्त्विकत्वादिसंज्ञाभेद इत्याह ततश्चेति । सात्त्विकत्वादित्रैविध्येन श्रावितायां पुनः शृण्विति किमुच्यत इत्यत्राह सा श्रद्धा यत्स्वभावेति । स्वरूपस्य सामान्यतस्त्रैविध्यस्य च विदितत्वात् अविदितप्रकारविशेषाभिप्रायेण शृण्वित्युक्तम् ।।02।।
Adhyaya 17 Sloka 3 सत्वानुरूपेत्यत्र न सत्त्वगुण उच्यते; सर्वस्य पुरुषस्य श्रद्धायास्तदधींनत्वे राजसतामसश्रद्धाविभागायोगात् । सहकारित्वेन सत्त्वं सर्वत्रापेक्षितमिति चेन्न, रजस्तमसोरपि तथात्वात् । त्रैगुण्यं हि परस्पराङ्गभावेन स्थित्वैव हि वातपित्तकफादिवत् सर्वं कार्यमारभते । अतोऽत्र सर्वश्रद्धासाधारणकारणत्वेन निर्दिष़्टं सत्त्वं गुणत्रयोपष्टब्धमन्तःकरणमेवेत्याह- सत्त्वमन्तःकरणमिति । आनुरूप्यं विवृणोति- अन्तःकरणं यादृशगुणयुक्तमिति । यद्विषयरुचिजनकवासनोत्तम्भकसत्त्वादियुक्तमित्यर्थः । पूर्वं देहिनां सा स्वभावजेत्युक्तम् ; इह त्वन्तःकरणहेतुकत्वमुच्यते ; तदेतन्न वैकल्पिकम्; सिद्धे तदयोगात् । नापि पुरुषभेदेन विकल्पः ; सर्वस्येत्युक्तेः; नापि समुच्चयः; नैरपेक्ष्यप्रतीतेरित्यत्राह सत्त्वशब्द इति । सामग्रीमध्यपातिषु तत्रतत्रान्यतमनिर्देशो नानुपन्न इति भावः । श्रद्धामय इत्यत्र मयटः स्वार्थिकत्वे निष्प्रयोजनत्वात् प्राचुर्यद्यर्थत्वेऽपि प्रकृतानुपयोगात्  श्रद्धाफलान्वयविवक्षया विकारार्थत्वमाह श्रद्धापरिणाम इति । एवं सामान्येन श्रद्धाजन्यफलसंबन्धित्वमुक्तम् ; तत्र यो यच्छ्रद्ध इत्यादिना श्रद्धाविशेषवतः फलविशेष उच्यत इत्याह यः पुरुष इति । श्रद्धान्तरवैधर्म्यद्योतनाय यत्तच्छब्दयोः यादृश्येत्यादिना प्रकारपरामर्शित्वोक्तिः । `आयुर्घृतम्' (यजु.2.3.2.2)इत्यादिवत् कार्यकारणभावातिशयविवक्षया स एव सः इति निरूढोऽयमारोप इत्याह स तादृशश्रद्धापिरणाम इति । एतेन `स एव सः' इत्यत्र विधेयभेदाभावात्पुनरुक्तिशङ्काऽपि परिहृता । पुरुषस्य नित्यत्वात् धर्मभूतज्ञानविकासादेश्चेन्द्रियद्वारा व्यवस्थितत्वात् देहादेश्चाचित्परिणामविशेषत्वात् किमपेक्ष्य श्रद्धापिरणामत्वोक्तिरित्यत्राह पुण्यकर्मेति । फलभेदबुभुत्सया ह्यत्र प्रश्नोदय इति च भावः ।।03।।
Adhyaya 17 Sloka 4 प्रकान्तश्रद्धायाः सात्त्विकत्वादिविभागोऽनन्तरं सात्त्विकराजसतामसश्रद्धेयैः प्रदर्शयत इत्यभिप्रायेणाह तदेव विवृणोतीति । तत्- फलविशेषाणां श्रद्धाविशेषविबन्धनत्वमित्यर्थः । पुरुषस्य सत्त्वादयो ह्युपचीयमानाः स्वानुरूपे विषये श्रद्धां  जनयन्तीत्यभिप्रायेणाह- सत्त्वगुणप्रचुरा इति । सर्वेषु त्रैगुण्य संश्रितेषु केनचिद्विशेषेण निर्देशस्तत्प्राचुर्यात् । तत्र सात्त्विक्या श्रद्धयेति पुरुषस्य सात्त्विकत्वकथनेन अर्थसिद्धहेतुकथनम् । श्रद्धाया एव स्वरूपेण निर्दिष्टत्वात् । तां शृण्विति  श्रद्धास्वभावो हि ज्ञापयितुं विवक्षित इत्यभिप्रायेणाह- दुःखासंभिन्नेति । आराध्यसायुज्यादिर्हि आराधनानां फलमित्यभिप्रायेण दुःखासंभिन्नत्वादिकथनम् । एवमुत्तरयोरपि भाव्यम् । तामसानामिरेभ्योऽत्यन्तवैधर्म्यज्ञापनाय अन्य शब्दः । भूतगणा रुद्रपार्षदादयः ।।04।।
Adhyaya 17 Sloka 5  to  6 एवमर्थात् प्रश्नस्य निषेधः कृतः ; अथ कण्ठोक्त्येत्यभिप्रायेणाह एवमिति । ``न स सिद्धम् '' (16.23)  इत्यादिप्रागुक्तस्मारणाय न कश्चिदपि सुखलव इत्युक्तम् । अपि त्वनर्थ एवेत्यनेन पूर्वोक्तनरकपतनस्मारणम् । प्रश्नवाक्यगतश्रद्धान्वितत्वानुभाषणविवक्षया तत्कार्यातिप्रयासज्ञापनापरो घोर शब्द इत्यभिप्रायेणाह अतिघोरमपीति । ननु `यजन्ते श्रद्धयाऽन्विताः ' इति यागविषये प्रश्ने तप्यन्त इति तपसोत्तरं कथं संगच्छत इत्यत्राह प्रदर्शनार्थमिदमिति । संग्राहकाकारं दर्शयन् फलितमाह अशास्त्रविहितमिति । वेदबाह्यागमोक्तं,    वैदिकमप्यनधिकारिभिर्देशकालद्रव्यक्रियादिनियमानादरेणायथानुष्ठितं चाशास्त्रविहितम् । दारुणपर्यायघोरशब्दाभिप्रेतमाह बह्वायासमिति । यागादिकमित्यनेन प्रश्नेऽपि यागग्रहणं प्रदर्शनार्थमिति ज्ञापितम् । अत एव हि प्रश्नोत्तरयोरेकविषयत्वम् । शास्त्रैरचोदितानां चोदकान्तरमुच्यते- दम्भाहङ्कारसंयुक्ता इत्यादिना । बलमत्र कामरागयुक्तत्वादसात्त्विकम् । ``बलं बलवतांचाहं कामरागविवर्जितम् '' (7.11) इति हि प्रागुक्तम् । न केवलं परत्र नरकम् ; अपित्विहापि कायकर्शनमित्यभिप्रायेण शरीरस्थभूतसमूहकर्शनोक्तिः । `अन्तर्याम्यमृतः ' (बृ.उ. 5.7.14), `अनश्नन्नन्योऽभिचाकशीति' (मु.उ. 3.1.1) `न स्थानतोऽपि परस्योभयलिङ्गं सर्वत्र हि ' (ब्र.सू. 3.2.11) इत्यादिभिः परमात्मनः स्वरूपतो धर्मतो वा कर्शनासंभवात्, संभवे च शास्त्रविहितोपवासादिभिरपि प्रसङ्गात्, शरीरिणां क्षेत्रज्ञानां ज्ञानसुखादिसङ्कोचरूपस्य कर्शनस्य श्रुतिस्मृतिलोकसिद्धत्वात् ।  अन्तश्शरीरस्थमित्यनेन शरीरावच्छिन्नक्षेत्रज्ञत्वसूचनात्, `क्षेत्रज्ञं चापि मां विद्धि' (13.2), `ममैवांशः ' (15.7) इति प्रागुक्तप्रक्रियया सर्वशरीरकपरमात्मविशेषणांशभूतजीवविवक्षयाऽत्र मामिति निर्देश इत्याह- मदंशभूतं जीवमिति । मच्छरीरभूतजीवपीडनं मत्पीडनतुल्यमिति  दोषादिशयसूचनार्थोऽयमुपचारः। शास्त्रोल्लङ्घनेनात्मपीडनरूपमपि पापमेषामायातमित्यभिप्रायः । यज्ञस्य स्वतो याज्यभावनत्वाच्छास्त्रीयप्रकारविरहेऽपि नात्यन्तविकलता; तपसस्तु स्वतस्सर्वकर्शनतया शास्त्रीयप्रकाराभावे भावनत्वं च स्यादिति हैतुकप्रायाणां विभागं प्रतिक्षेप्तुमाह- यागादिकं चेति । आसुरोनिश्चयो येषां ते आसुरनिश्चयाः; तत्र तद्धितस्य सम्बन्धमात्रपरतामाह- असुराणामिति । तदभिप्रेतनिश्चयस्य विशेषं व्यञ्जयितुमाह- असुरा हीति । आसुरनिश्चयत्वख्यापनं प्रागुक्तानर्थपर्यवसानप्रकाशनायेत्याह- मदाज्ञाविपरीतकारित्वादिति । आसुरनिश्चयानित्येतावता कथमयमर्थस्सिध्येदित्यत्राह- पूर्वमेवेति ।।5-6।।
Adhyaya 17 Sloka 7 एवमुत्तरे प्रतिषेधरूपेऽर्थतः कण्ठोक्त्या च दत्ते पुनराहारादित्रैविध्यवर्णनमबुभित्सितोपन्यासस्स्यादित्यत्राह- अथ प्रकृतमेवेति । अयमभिप्रायः- अशास्त्रीयेषु सत्त्वादिनिष्ठामूलफलभेदे बुभुत्सिते शास्त्रीयेष्वाययमति प्रत्युक्तम् । तत्र श्रद्धातद्वतां श्रद्धेयानां च गुणतो विभाग उपन्यस्तः । तच्छ्रवणादेव तत्तुल्ययोगक्षेमेषु सर्वेषु बुभुत्सा भीभस्तोर्जायतेत्यत एव तद्भेदोपन्यासः इति । प्रपञ्चयतीत्यनेन पौनरुक्त्यशङ्काऽपि परिहृता । यज्ञतपःप्रभृतिषु शास्त्रीयेषु तिष्ठत्सु रागप्राप्तस्याहारस्य प्रथमोपदेशः केनाभिप्रायेणेत्यत्राह- तत्रेति । वृद्धिस्समानैस्सर्वेषां विपरीतैर्विपर्ययः (अष्टाङ्ग) इत्यायुर्वेदोक्तन्यायसञ्चारादाप्यायकद्रव्यगुणानुसारेणान्तःकरणादेस्सत्त्वादिवृद्धिश्श्रौतीत्यभिप्रायेण अन्नमयमिति । आहारस्य सत्त्वस्य चात्र रजस्तमोराहित्यं शुद्धिः । अपिशब्दः प्रागुक्तश्रद्धेयभेदसात्त्विकादिविभागानुकर्षणार्थः । पचाम्यन्नं चतुर्विधम् (15.14) इति प्रागुक्तचातुर्विध्याविरोधाय चतुर्विधेऽप्येतद्गुणकृतत्रैविध्यमिहोच्यत इत्यभिप्रायेणाह- सत्त्वादिगुणत्रयान्वयेनेति । त्रिविध इति सामान्यतो विभागेऽपि विशेषतो वक्ष्यमाणाकारापेक्षयेहेदमुच्यत इत्याह- सत्त्वादिभेदेनेममिति । वक्ष्यमाणस्यात्रासत्त्या वर्तमानव्यपदेश इत्याह- उच्यमानमिति । गुणानां स्वविशिष्टानुभवजनितवासनाद्वारा स्वानुरूपविषयरुचिजननात्तत्तदाहाराणां तत्तद्गुणविशिष्टप्रियत्वम् ।।07।।
Adhyaya 17 Sloka 8 आयुर्विवर्धनादय आहारगुणाः केचिदायुर्वेदावगन्तव्याःl केचिच्छास्त्रनिरपेक्षाः प्रत्यक्षत एव सिद्धाः; पूर्वमेव सत्त्वविवृद्ध्या हि सात्त्विकाहाररुचिरित्यभिप्रायेणाह- पुनरपीति । आयुषस्सर्वपुरुषार्थनिष्पादनोपयोगित्वेन प्रथमग्रहणम्; सत्त्वस्य तु विशेषतो मुमुक्षोरपेक्षितत्त्वादनन्तरोक्तिः । आहारशुद्धौ सत्त्वशुद्धिः सत्त्वशुद्धौ ध्रुवा स्मृतिः (छा.उ. 7.26.2) इति श्रुतेरुपबृंहणार्थत्वादाहारसाध्यसत्त्वविवृद्धिर्ज्ञानपर्यन्तेत्यभिप्रायेण ज्ञाने सत्त्वशब्दमुपचारयितुं तत्कारणे तावदवतारयति- सत्त्वमन्तःकरणमिति । द्रव्यासुव्यवसायेषु सत्त्वमस्त्री तु जन्तुषु (नाम. 3. ना) इति ज्ञानविशेषे च सत्त्वशब्दः प्रयुक्तचर इत्यभिप्रायेणाह- अन्तःकरणकार्यं ज्ञानमिति । इह- आहारशुद्धिश्रुत्युपबृंहणदशायामित्यर्थः । यथा तत्तद्द्रव्यगतानां रसादीनां शरीरधात्वादिपोषकत्वेन शास्त्राभिहिततत्तद्द्रव्याणामपि तथा व्यपदेशः; तथेहापि सत्त्वगुणस्य ज्ञानविवृद्धिहेतुत्वे तदाश्रयस्याहारद्रव्यस्यापीत्यभिप्रायेणाह- सत्त्वात्सञ्जायते ज्ञानमिति । बलारोग्ययोस्सुखप्रीत्योश्च निरन्तरपाठस्समुच्चित्य प्रवृत्त्या परस्पराविनाभावविवक्षेत्यभिप्रायेण- बलारोग्ययोस्सुखप्रीत्योरिति द्वन्द्व विभजनम् । बलमिह प्राणाग्न्योरुपचयः; आरोग्यं धातुसाम्यादि । कर्मदोषाग्निधातुवैषम्येण हि रोगाः प्रादुर्भवन्ति । तस्य रस्यत्वहृद्यत्वाभ्यां तादात्विकसुखजनकत्वसिद्धेस्तत्पौनरुक्त्यपरिहाराय सुखवर्धकत्वं परिणामकाल इति विशेषितम् । प्रीतिवर्धकत्वाद्भेदप्रदर्शनाय स्वयमेवेत्यद्वारकत्वोक्तिः । यथोन्मादिहेतुभूतानि द्रव्याणि भक्षितानि लोकोद्वेगादिजनककर्मद्वारा पुरुषस्याप्रीतिं वर्धयन्ति; तथा सत्त्वहेतुभूतान्यपि मङ्गलेषु लोकोपकारकेषु परलोकादिहितेषु च कर्मसु प्रचोद्य तद्द्वारेण प्रीतं जनयन्तीत्यभिप्रायेणाह- प्रीतिहेतुभूतकर्मारम्भद्वारेणेवति । कट्वम्लेत्यादिना रसान्तराणामसात्त्विकत्वेन वक्ष्यमाणत्वात्तत्प्रयोगप्राचुर्यानुसाराच्च अत्र रसशब्दो रसविशेष विषय इत्याह- मधुररोपेता इति कारणोक्तिः । माधुर्यं हिरसान्तरेभ्यश्शरीरस्थितौ विशेषेण हेतुर्भवति । यथोक्तं बाग्भटेनररास्स्वाद्वम्ललवणवति(क्ततीक्ष्ण)क्तोषणकषायकाः ।षड्द्रव्यमाश्रितास्ते च यथापूर्वं बलावहाः ।। (अष्टाङ्ग.)भोजनं च स्वस्थस्य मधुररसप्रायतया नियम्यते- षड्रसान्मधुरप्रायान्नातिद्रुतविलम्बितम् थि । रसायनाधिकारेषु च मधुर एवैको विधीयते । एवं स्नेहयुक्त आहारोऽपि रौक्ष्यविरोधी रूक्षेण वायुना शरीरस्यापि विशरारुतां वारयतीत्यप्यायुर्वेदादवसितम् । अद्यमान आहारे स्वरूपस्थैर्यस्यासंभवादगुणत्वाच्च शरीराख्यसङ्घतस्थैर्यहेतुभूतरसरुधिरमांसमेदोस्थिमज्जाशुक्लाख्यधातुसप्तकरूपपरिणामस्य बलादेश्च स्वसाध्यस्य चिरकालस्थायित्वलक्षणं स्थैर्यं विवक्षितमित्याह- स्थिरपरिणाम इति । उपयोगात्पूर्वमेव जुगुप्सनीयसन्निवेशरूपविशेषादिविरहात्संदर्शनमात्रेणापि प्रीतजनकत्वमिह हृद्यत्वमिह हृद्यत्वमित्याह- रमणीयवेषा इति । येषु धर्मशास्त्रायुर्वेदयोरुभयोरपि साङ्गत्यं, तेषां सर्वेषामिदमुपलक्षणमित्यभिप्रायेणाह- एवंविधा इति । एतेन प्रागुक्त युक्ताहारत्वं च विवृतम् ।।08।।
Adhyaya 17 Sloka 9 कट्म्ललवणशब्दयोस्त्रिकटुकतिन्त्रिण्यादिषु विशेषतः प्रयोगादिह तावन्मात्रविवक्षाव्युदासायाह- कटु रसा अम्लरसा इति । सात्त्विकस्यापि व्रतादिव्यतिरिक्तकालेषु रुचिमात्रार्थलवणयोगानुमतेः स्वरूपतो लवणस्याहारत्वासंभवात्प्रत्यक्षलक्षणस्य गोमांसतुल्यतया स्फुटनिषेधाच्चात्र तद्व्यतिरिक्तापेक्षया लवणशब्द इत्यभिप्रायेणाह- लवणोत्कटा इति । स्निग्धमुष्णं च भोजनम् (अष्टाङ्ग.) इति कोष्णस्य भोजनस्य विहितत्वात् अत्युष्णेतिविशेषितम् । कट्वादीनां विदाहिनः इति भ्रमव्युदासायात्र समासोक्तिः । तीक्ष्णस्यापि मरीच्यादेस्तत्तद्द्रव्यरोचनार्थं मात्रयाऽनुमतेस्तत्राप्युपसर्गस्यान्वयो दर्शितः । उष्णस्य पृथगुपात्तत्वादत्र तीक्ष्णशब्दो न तत्पर्यायः; आशुकारिषु मरीच्यादिष्वायुर्वेदे तीक्ष्णत्वमुच्यते; अतोऽत्र प्रयोगलक्षणप्रभृति प्रतिकूलतमानि द्रव्याणि तीक्ष्णानीत्यभिप्रायेणोदाहरति- अतिशैत्येति । स्नेहप्रतिपक्षभूतो गुणो रौक्ष्यमनुशिष्यत इत्यभिप्रायेणाह- शोषकरा रूक्षा इति । वातकोपनत्वमनेन सिद्धम् । अत्र विदाहिशब्दे प्रकृतिप्रत्यययोर्विवक्षितं व्यनक्ति- तापकरा इति । पित्तकोपना इत्यर्थः । एवं विधा इति पूर्ववत् । तृष्णासङ्गसमुद्भवम् (14.7) इत्यादि प्रागुक्तं स्मारयति- रजोमयत्वादिति । कटुप्रभृतीनां दुःखादिहेतुत्वं च प्रायशोऽन्वयव्यतिरेकयोग्यमायुर्वेदविशोधितं च छ दुःखप्रदत्वं धातुवैषम्यादिद्वारा; शोकप्रदत्वं तत्परामर्शजपश्चात्तापादिना; आमयः कालक्रमेण । न केवलमत्रैव तमोवद्दःखादिहेतुत्वम्; अपि तु परंपरया परलोके देहान्तरेऽपीत्यभिप्रायेण सत्त्ववर्धकसात्त्विकाहारसमानन्यायसिद्धमर्थमाह- रजोवर्धनाश्चेति ।।09।।
Adhyaya 17 Sloka 10 सात्त्विकराजसाहारयोर्गुणकार्यकथनेऽपि तामसे गुणमात्रकथनमदूरविप्रकर्षेण राजससमानकार्यत्वात् । सर्वेष्वाहारेषु यामातिक्रमणमात्रेण दोषाभावात्तेषु तेषु द्रव्येषु यावता कालेन दुष्ता, तावद्विवक्षामाह- यातयामं चिरकालावस्थितमिति । यमाश्श्रेष्ठोऽशं; यथा घृतात्परं मण्डमिवातिसूक्ष्मं (श्वे.उ. 4.16) इतीति केचित् । तेन निर्वीर्यत्वमुक्तं भवति । तदपि चिरकालावस्थितमित्यनेन अर्थसिद्धम् । अम्मयेषु पृथिवीमयेषु च आहारेषु तत्तत्पाकभेदेनापि कदाचिदपि सर्वरसत्यागाभावात्तत्तद्द्रव्यस्वभावतयाऽनुशिष्टरसत्यागेन रसान्तरापत्तिरिह गतरसशब्देन विवक्षितेत्याह- त्यक्तस्वाभाविकरसमिति । एतेन गतरसशब्देन निर्वीर्यस्योक्ततया यातयामं मन्दपक्वमिति व्यख्या निरस्ता । यद्यपि पूतिशब्दोऽसात्त्विकतया भगवच्छास्त्रादिसिद्धे करञ्जादिद्रव्येऽपि प्रयुज्यते; तथाऽपि अत्र द्रव्यविशोषोपादानप्रकरणाभावाद्गुणादिमुखेन सर्वाहोरोपलक्षणप्रकरणाच्चात्र पूतिशब्देन हेयतया लोकशास्रप्रसिद्धगुणविवक्षामाह- दुर्गन्धोपेतमिति । कालातिपत्तिमात्रस्य यातयामशब्देन ग्रहणात्, रसत्यागस्य गतरसमित्युक्तत्वात्, येषु कालातिपत्तौ दोषः, क्षीरादिष्विव (अना)आतञ्चनादिभिश्च रसान्तरापत्तिः, तत्र कालातिक्रमणमात्रेण रसान्तरापन्नत्वमिह विवक्षितमित्याह- कालातिपत्त्या रसान्तरापन्नमिति । हेयविकृत्यन्तरादीनामुपलक्षणमिदम् । अत एव पक्वानामविकलानामपि जलादीनां रात्र्यन्तरितत्वादिना त्यागः । एतेन यातयामशब्दोऽत्र रसान्तरापत्तिरहितकालातिक्रममात्रदुष्टविषय इति दर्शितम् । उच्छिष्टविशेषस्य शास्त्रानुमतेराचार्योच्छिष्टस्य च पापविशेषप्रायश्चित्ततया पवित्रत्वेनापि ग्रहणात्तद्व्यतिरिक्तविषयोऽत्र उच्छिष्टशब्द इत्याह- गुर्वादिभ्योऽन्येषामिति । गुर्वादीत्यादिशब्देन पितुः, ज्येष्ठस्य भ्रातुः, भार्याविषये भर्तुश्च ग्रहणम् । यत्तु अदितिः पुत्रकामा साध्येभ्यो देवेभ्यो ब्रह्मौदनमपचत् । तस्या उच्छेषणमददुः । तत्प्राश्नात् । सा रेतोऽधत्त (यजु. 6.4.6.1)इत्यादौ उच्छेषणप्राशनमाम्नायते; तद्ब्रह्मौदनादिविधिपरत्वादन्यपरम् । भुक्तावशिष्टपाकपात्रस्थौदनविषयत्वेऽप्यविरुद्धम् । अप्राप्तत्वाद्विधिपरत्वस्वीकारेऽपि अदितिसाध्यदेवसंव्यवहारमात्रविषयम् । न तावता अद्यतनानामनुष्ठानप्राप्तिः; प्राप्तावपि तथाविध कर्मनियतम् । न चात्र विधिस्तत्कल्पनावकाशश्चेत्यप्राप्तिरेव । यत्तु भगवता नारदेन जातिस्मरेण प्राचीनशूद्रजन्मानुष्ठानमनुस्मृत्योक्तम्- उच्छिष्टलेपाननुमोदितो द्विजैस्सकृत्स्म भुञ्जे तदपास्तकिल्बिषः (भाग. 1.5.15) इत्यादि; तदपि तस्मिन् जन्मनि नारदस्तेषां शिष्यश्शूद्रश्चेति तादृशेष्वेव तत्प्राप्नोति; नान्यादृशेषु । तथा सति हि वाक्यान्तरमपि न विरुध्येत । न च वचनविरोधे लिङ्गदर्शनमात्रेणानुष्ठानकॢप्तिः । प्रतिषेधति ह्याचारपुत्रादेरप्युच्छिष्टम्- उच्छिष्टाशनवर्जमाचार्यवदाचार्यपुत्रे वृत्तिः (आप.1.2.7.30) इत्यादिना । किमुतान्येषाम्? भागवतस्य तु आचार्यव्यतिरिक्तसमस्तोच्छिष्टभक्षणेऽपि तीव्राणि प्रायश्चित्तान्यनुशिष्यन्ते । यथा सनत्कुमारीयसंहितायामुदाहृतमित्यागमप्रामाण्ये भगवद्यामुनाचार्यैरुपात्तम्-निर्माल्यं भक्षयित्वैवमुच्छिष्टमगुरोरपि ।मासं पयोव्रतो भूत्वा जपन्नष्टाक्षरं सदा ।ब्रह्मकूर्चं ततः पीत्वा ।।इत्यादि । भाष्ये चात्र गुरुशब्द आचार्यविषयः पितृविषयो वेत्ययुक्तम्, गुरुशब्दार्थोपाध्यायाद्युच्छिष्टग्रहणशास्त्राभावात् । न च यत्किञ्चिदुपदेशमात्रेऽप्याचार्यत्वम्,उपनीय तु यश्शिष्यं वेदमध्यापयेद्द्विजः ।सकल्पं सरहस्यं च तमाचार्यं प्रचक्षते ।। (मनु. 2.140)इत्यादिभिस्तल्लक्षणात्, अन्यत्र प्रयोगस्योपचारादपि संभवात् । यश्चोपनेता प्रणवादिमात्रमुपदिश्य विरतः, यश्च केवलं रहस्यशब्दनिर्दिष्टा मोक्षसाधनभूता विद्यास्तत्तच्छृतिमुखेन शिक्षयति; तयोरप्याचार्यत्वादिकं वचनबलादङ्गीक्रियते । उक्तं च गुर्वादिलक्षणं भगवता याज्ञवल्क्येन-स गुरुर्यः क्रियाः कृत्वा वेदमस्मै प्रयच्छति ।उपनीय ददद्वेदमाचार्यस्स उदाहृतः ।।एकदेशमुपाध्यायः इति । यत्तु एकाक्षरप्रदातारमाचार्यं योऽवमन्यते (अत्रि. 1.10) इत्यादि, तदवमतिनिवारणाद्यर्थमाचार्यं दृष्टिमात्रेणोच्यते; न तावता आचार्यत्वप्रयुक्तसर्वोपनिपातः । यद्यप्यचार्यशब्दो निरुक्ताद्यनुसारादस्त्रशस्त्रादिशिक्षकेषु द्रोणकृपादिषु प्रयोगप्रौढ्या च यथाप्रयोगं सर्वत्र मुख्य इति कैश्चिदङ्गीक्रियेत; तथाऽप्युच्छिष्टभक्षणानुमतिनिदानमाचार्यत्वं प्रणवादित्रिकपूर्वकपरविद्योपदेषर्येव; तथैव शास्त्रैर्नियमाच्छिष्टाचाराच्च । प्रत्यक्षश्रुत्यादिविरुद्धस्तु भ्रान्तानामभिप्रायान्तरेण शास्त्रोल्लङ्घिनामप्याचारो न शिष्टाचारः । यदपि कैश्चित्पठ्यतेनारायणैकनिष्ठस्य याया (चेष्टा) वृत्तिस्तदर्चनम् ।यो यो जल्पस्सस जपस्तद्ध्यानं यन्निरीक्षणम् ।तत्पादाम्ब्वतुलं तीर्थं तदुच्छिष्टं सुपावनम् ।तदुक्तिमात्रं मन्त्राग्र्यं तत्स्पृष्टमखिलं शुचि ।। (विह.सं) इति,इदमपि नारायणैकनिष्ठप्रशंसापरम्; न तु स्वयं विधायकम् । अन्यतः प्राप्तेरेव ह्यत्र प्रशंसा । तत्र प्रथमश्लोकस्स्वभावप्राप्तमर्थप्राप्तं चानुवदति; यच्च शास्त्रप्राप्तम्; न तु पुनश्शास्त्रान्तरनिषिद्धपरामर्शि । प्रमाणप्राप्तविषयत्वादेव हि अतुलं सुपावनमग्न्यमखिलम् इति विशेषणेषु संरम्भः । ब्राह्मणाः पादतो मेध्याः इत्यादिभिर्विप्रपादोदकस्य सामान्यतः पावनत्वप्राप्तौ भागवतात्वास्थायाम्, अतुलं तीर्थमिति विशेष्यते । तथा महापुरुषकृतस्तुत्यादेर्मङ्गलतमत्वे सिद्धे तदुक्तिमात्रं मन्त्राग्र्यमिति भगवदनन्यप्रणीतस्य गाथागीतादेरपि मन्त्राग्र्यवत्फलादिहेतुत्वं प्रतिपाद्यते । एवमशुद्धानां शोधकापेक्षायां निर्णेजनादिवन्महात्मनां स्पर्शोऽपि माहात्म्यविशेषवशाच्छोधकतया प्राप्तः । तत्स्पृष्टमखिलं शुचीत्यनेन सर्वस्यापि द्रव्यस्य पृथक्चोदितशोधकभेदस्य भागवतस्पर्श एकश्शोधको भवितुमर्हतीत्युच्यते । अन्यथा भागवतेन यदृच्छादिस्पृष्टचण्डालश्शुनगृञ्जनाद्यशुद्धग्रहणेनालेपकवादवत्स्पृश्यास्पृश्यभक्ष्याभक्ष्याद्यद्वैतप्रसङ्गः । एतेन परमाप्तस्य भक्ताङ्घ्रिरेणोर्भाषागाथाऽपि निर्व्यूढा । एवं हि सा संस्कृतेन विपरिणंस्यते- दिव्यैरवेद्यविभवेति यदि ब्रुवन्ति माध्वीमनोज्ञतुलसीक यदीति चाहुः । ऊनक्रिया अपि परानपि कारयन्तो भुक्ताधिकं ददति चेन्ननु तत्पवित्रम् । इति । इदमपिसंकीर्तनप्रशंसापरमिति प्रकरणात्स्ववाक्यस्वारस्याच्च सुव्यक्तम् । भुक्तशेषशब्दश्च पाकपात्रस्थविषयत्वेऽपि न विरुद्धः; यथा- अन्नशेषः किं क्रियतामित्यादौ; (अवशिष्टं) भुक्तशिष्टं तु पाकपात्रस्थमपि त्याज्यमेव । तत्परिहारोर्थोऽयं प्रतिप्रसवः । अन्यथाऽपि प्रमाणान्तरविरोधायाचार्याद्युच्छिष्टविषयमेव स्यात् । तथा हि- ऊनो हीनः परिस्रस्तो नष्टः इति विकलभागवतान् दुष्कर्मतारतम्याच्चतुर्धा रहस्याम्नायविदस्समामनन्ति । तत्रोनत्वाद्यवस्थायामनाचार्योच्छिष्टस्यापवित्रत्वं प्रसक्तम्; तत्र यद्यनन्यत्वस्थैर्यव्यञ्जनं संकीर्तनं स्यात्, तदा तदुच्छिष्टमपवित्रं न भवतीति अनन्यत्वभङ्गे ह्याचार्यस्यापि सर्वथा वर्जनं तत्रैवाम्नातमित्यलमतिप्रसङ्गेन । मेधाविरोधिन्यमेध्यशब्दप्रयोगात्तस्य च दुष्टप्रत्यवायमात्रपर्यवसानात्ततोऽपि दोषातिशयसूचनाय मेधोऽत्र यज्ञः, तदर्हं मेध्यं तद्विपरीतममेध्यमित्याह- अयज्ञार्हमिति । ननु यज्ञार्हस्यापि द्रव्यस्याभक्षणीयत्वं मन्वादिभिरुच्यते, यथा-वृथाकृसरसंयावं पायसापूपमेव च ।अनुपाकृतमांसानि देवान्नानि हवींषि च ।। (मनु. 5.7)तत्राह- अयज्ञशिष्टमित्यर्थ इति । एतेन सात्त्वतादिशास्त्रेषु नानिवेद्य हरेः किंचित्समाश्नीयात्तु पावनम् (शा.स्मृ.) इत्यादिकमप्यत्रानुसंहितम् । आह्रियन्त इत्याहारास्तत्तद्द्रव्याणि प्रतीयन्ते, न च भोजनक्रियामात्रे यातयामत्वाद्युक्तिरन्वेति; नापि मुख्ये संभवति लक्षणान्याय्याया । अतः कृत्यल्युटो बहुलम् (अष्टा. 3.3.113) इति कर्मणि ल्युडन्तमाह- भुज्यत इति । पुनश्च तमसो वर्धनमिति, पूर्ववत् । आहारत्रैविध्योक्तेरभिप्रेतमाह- अत इति । पथ्यापथ्यविभागोक्तौ पथ्यग्रहणवदिति भावः । एवमेव यज्ञादित्रैविध्योक्तावप्यन्ततोऽभिप्रायो ग्राह्यः ।।10।।
Adhyaya 17 Sloka 11 अफलस्य कस्यचिदाकाङ्क्षाप्रतीतिव्युदासायाह- फलाकाङ्क्षारहितैरिति । परमात्मप्रीत्यतिरिक्तनिरपेक्षैरित्यर्थः । विधिदृष्ट इत्युक्ते प्रजापतिना दृष्टत्वं प्रतीयेत; स हि सर्वेषां यज्ञानां द्रष्टेत्यामनन्ति; न चात्र प्रजापतिदृष्टत्वोक्त्यानुष्ठाने कश्चिदुपकारः; अतो विधायकशास्त्रमेवात्र विधिशब्देन विवक्षितमित्याह- शास्त्रदृष्ट इति । शास्त्रैकप्रमाणतया प्रसिद्धे शास्त्रदृष्टिरनपेक्षितेत्यत्र यथाशास्त्रकरणादवैकल्यं तद्विवक्षितमाह- मन्त्रेति । यज देवपूजायामिति धात्वर्थानुसारेणाह- भगवदाराधनत्वेनेति । अवधारणाभिप्रेतमाह- स्वयंप्रयोजनतयेति । अयमभिप्रायः- यद्यपि प्रयोजनमनुद्दिश्य न प्रवृत्तिः; तथाऽपि प्रागुक्तसुहृत्समाराधनन्यायेन यज्ञादिप्रवृत्तेरेव प्रयोजनत्वाभिसन्धिस्संभवतीति । मनस्समाधानायेति- प्रकारान्तराद्विनिवार्य प्रस्तुतप्रक्रियायामेकाग्रं कृत्वेत्यर्थः । यज्ञ इज्यते - यज्ञः क्रिय इत्यर्थः ।।11।।
Adhyaya 17 Sloka 12 दम्भहेतुकत्वमिह दम्भार्थशब्देन विवक्षितमित्याह- दम्भगर्भ इति । दाम्भिकत्वख्यापनाभिसन्धिरहित इत्यर्थः । केवलं दम्भगर्भस्तु तामसः । अत ऐहिकामुष्मिकफलसंभेदमात्रमिह राजसत्वं विवक्षितमित्यभिप्रायेणाह- यशः फलश्चेति । दम्भानुसाराद्वा दृष्टैकफलत्वोक्तिः । भरतश्रेष्ठेति- त्वं तु सात्त्विकयज्ञा(द्य)धिकारीत्यभिप्रायः ।।12।।
Adhyaya 17 Sloka 13 असृष्टान्नत्वमन्त्रहीनत्वाद्युक्त्यैव चोदितप्रकारविहीनत्वसिद्धेरत्र विधिहीनमित्ययथाशास्त्रत्वं न विवक्षितम्; अन्यस्य चावश्यापेक्षितस्य हानिरिह सूचयितुमुचितेत्यभिप्रायेणाह- ब्राह्मणोक्तिहीनमिति । शास्त्रोदित एवार्थस्सद्भिरनुशिष्टोऽनुष्ठेय इतीयमर्थं विवृणोति- सदाचारेति । लोभातिशयाद्दाक्षिणाया अप्यभावे अन्नदानाभावस्य कैमुत्यसिद्धत्वात् । अदक्षिणमित्यनेनैवान्नादानादेरुपलक्षणादसृष्टशब्दस्वारस्याद्दोषातिशयख्यापनोपयोगाच्चासृष्टान्नशब्देन शूद्रप्रतिग्रहादिविवक्षामाह- अचोदितद्रव्यमिति । यज्ञार्थं सृष्टमिह सृष्टशब्देन विवक्षितम्  । न्यायागतमित्यर्थः । तदन्यदसृष्टं, यथा-न यज्ञार्थं धनं शूद्राद्विप्रो भिक्षेत धर्मवित् ।यजमानो हि भिक्षित्वा प्रेत्य चण्डालतां व्रजेत् ।। (मनु. 11.24) इति ।।13।।
Adhyaya 17 Sloka 14 आहारादीनां सात्त्विकत्त्वादित्रैविध्ये प्रक्रान्ते तपसः करणभेदेन त्रैविध्योक्तिः किमर्थेत्यत्राह- अथेति । देवद्विजगुरुप्राज्ञानां सन्निधौ तत्तदुचितश्शास्त्रोदित आचार इह पूजनमित्युच्यते । यथा- प्रशस्तमङ्गल्यदेवायतनचतुष्पथादिप्रदक्षिणमावर्तेत मनसा वा तत्समग्रम् (गौ. 9.67) इत्यादि । तथा प्रदक्षिणं व्रजेद्विप्रान् गामश्वत्थं हुताशनम् (भा. आश्व) इति । आसनेभ्यस्समुत्तस्थुर्मानयन्तः पुरोहितम् (रा. अ. 5.24),ऊर्ध्वं प्राणा ह्युत्क्रमन्ति यूनः स्थविर आ(यति)गते ।अभ्युत्थानाभिवादाभ्यां पुनस्तान्प्रतिपद्यते ।। (मनु. 2.120)इत्यादि । तथान हायनैर्न पतितैर्न वित्तैर्न च बन्धुभिः ।ऋषयश्चक्रिरे धर्मं योऽमूचानस्स नो महान् ।। (मनु. 2.154)इति । शुद्धिरूपस्य फलभूतस्य शौचस्य तपस्त्वेन विभजनायोगात्तद्धेतुमाह- तीर्थस्नानादिकमिति । आर्जवस्य शारीरतपस्त्वेन व्यपदेशार्थं वाङ्मनःकायानामैकरूप्यं शरीरप्रधानतया व्यपदिशति- यथामनश्शरीरवृत्तमिति । ब्रह्मचर्यं च योषित्सु भोग्यताबुद्धिवर्जनम् इत्याद्यनुसारेणाह- योषित्स्विति । तादृशप्रेक्षणादिकमपि (हि) स्मरणं कीर्तनं केलिः प्रेक्षणं गुह्यभाषणम् (बा. स्मृ) इत्यादिना मैथुनत्वेन विभज्य स्मरन्तीति प्रागेव दर्शितम् । अत्रापीक्षणादिरहितत्वग्रहणं ब्रह्मचर्यस्य शारीरतपस्त्वज्ञापनाय ।।14।।
Adhyaya 17 Sloka 15 अनुद्वेगकरमित्यादि । पुरुषमर्मोद्घाटनापरिवादादिराहित्यादनुद्वेगकरत्वम् । भयादेरहेतुभूतमित्यर्थः । सत्यं यथादृष्टार्थविषयभूतहितवाक्यमिति प्रागेव दर्शितम् । प्रियत्वमत्र स्वागतधर्मानुमोदनादिरूपेण; अप्राप्तविषयस्तुत्यादिरूपप्रियवचनस्य निषिद्धत्वात्तत्परिहाराय हितत्ववचनं पुरुषार्थपर्यवसायीत्यभिहितम् । स्वाध्यायाभ्यसनमिति जपयज्ञोक्तिः ।।15।।
Adhyaya 17 Sloka 16 मनःप्रसादसौम्यत्वशब्दाभ्यां परेष्वहिताभिप्रायरूपकालुष्यनिवृत्तिः, हिताभिप्राययोगश्च विवक्षित इत्याह- मनसः क्रोधादिरहितत्वमित्यादिना । वसति हृदि सनातने च तस्मिन् भवति पुमान् जगतोऽस्य सौम्यरूपः (वि. 3.7.24) इत्यादिनोक्तमाकारसौम्यत्वमपि मनस्सौम्यत्वफलमेव । अत एव हि तेन मनसस्सौम्यत्वमुन्नीयते । इह च मानसतपोविभजनान्मनस इति बुद्ध्या निष्कृष्यानुषञ्जितम् । मौनस्यापि मानसतपस्त्वाय मनोव्यापराप्राधान्यमाह- मनसा वाक्प्रवृत्तिनियमनमिति । आत्मविनिग्रहः इति अप्राप्तविषयविनिवारणं हि प्राप्तविषयैकाग्र्यार्थमित्यभिप्रायेणाह- ध्येयविषयेऽवस्थापनमिति । भावसंशुद्धिरित्यस्य मनःप्रसादादिभिः पुनरुक्तिपरिहारायाह- आत्मव्यतिरिक्तविषयचिन्तारहितत्वमिति । भावशब्दोऽत्राभिप्रायार्थः । तस्य संशुद्धिस्समस्तेतरवर्जनम् । एतेन परदारादिषु मनसो रहस्यापि प्रवृत्तिर्दूरतो निरस्ता । अत्र तपसश्शारीरत्वादिविभागः तत्र शारीरादिप्राधान्यात्; अन्यथा पञ्चैते तस्य हेतवः (भ.गी. 18.15) इत्यनेन विरोधात् ।।16।।
Adhyaya 17 Sloka 17 एवं शारीरवाचिकमानसिकरूपेण त्रिविधस्यापि तपसः सत्त्वादिगुणभेदेन त्रैविध्यमुच्यते- श्रद्धेत्यादिना । फलाकाङ्क्षानिषेधेन सह पठितो युक्तशब्दस्तदुपयुक्तप्रीतिलक्षणफलान्तरध्यानपर इत्यभिप्रायेणाह- परमपुरषाराधनेति ।।17।।
Adhyaya 17 Sloka 18 पुनरुक्तिशङ्कापरिहाराय सत्कारमानपूजाशब्दानां क्रमान्मनोवाक्कायनिष्पाद्यसंभावनापरत्वोक्तिः । अफलाकाङ्क्षिभिरिति सात्त्विकस्य तपसो विशेषणादिह फलाकाङ्क्षा अर्थसिद्धेत्यभिप्रायेणाह- फलाभिसन्धिपूर्वकमिति । स्वर्गादिफलसाधनत्वेनास्थिरत्वादिति । अस्थिरस्वर्गादिफलसाधनत्वादित्यर्थः । स्वरूपतः कादाचित्कत्वोक्तेरनुपयोगात्फलद्वाराऽत्र चलत्वमध्रुवत्वं च । तत्राध्रुवशब्देन फलानित्यत्वोक्तेश्चलशब्दः फलस्य विद्यमानदशाभाविदोषपरः । विद्यते च तत्र चलयतीति व्युत्पत्त्या चलशब्दस्य शक्तिरित्यभिप्रायेणाह- पातभयेन चलनहेतुत्वमिति । अत्र चलशब्देन अनित्यफलत्वम्, अध्रुवशब्देन प्रतिबन्धसंभवादनैकान्तिकफलत्वं चोच्यत इत्ययुक्तम्, अन्यत्रापि प्रतिबन्धसंभवस्याविशेषादिति भावः ।।18।।
Adhyaya 17 Sloka 19 अहितप्रवृत्तिहेतुभूतमूढत्वमहितेष्वेव हितत्वभ्रम इत्यभिप्रायेणाह- अविवेकिन इति । मूढानामभिनिवेशेनेति समासार्थः; तत्र कर्तरि षष्ठीति सुव्यक्तार्थमाह- मूढैः कृतेनाभिनिवेशेनेति । सामान्योनोक्तमनुष्ठातरि विशिष्याह- आत्ममनश्शक्त्यादिकमपरीक्ष्येति । आदिशब्देन शास्त्रपर्युदस्तत्वम्,अशक्यानि दुरन्तानि समव्ययफलानि च ।असाध्यानि च वस्तूनि नारभेत विचक्षणः ।।इत्याद्युक्तविषयदोषाश्च संगृहीताः । अयथाबलारम्भादिरिहात्मपीडा, तेनाल्पपीडाकरयथाबलव्रतादिव्यवच्छेदः । यथोक्तम्- सन्निरीक्ष्य बलाबलम् इति । स्मरन्ति च-देशं कालं तथाऽऽस्मानं द्रव्यं द्रव्यप्रयोजनम् ।उपपत्तिमवस्थां च ज्ञात्वा शौचं समाचरेत् ।। इत्यादि ।।19।।
Adhyaya 17 Sloka 20 राजसे दाने फलमुद्दिश्येति विशेषणादत्र स्वर्गादिफलसङ्गनिवृत्तिर्विवक्षिता । अनुपकारिणे इत्येतत् दृष्टफलाभिसन्धिरहिताभिप्रायम् । दातव्यमित्येतत्सात्त्विकतपःप्रभृतिष्विवाभिसंध्यन्तरव्युदासार्थमित्याह- फलाभिसन्धिहरितमिति । यद्यप्यत्र पात्रमेवार्थतोऽनुपकारित्वेन विशेष्यते, तथाऽपि संप्रदानत्वद्रव्यप्रतिष्ठाधिकरणत्वयोर्विवक्षया चतुर्थीस्सप्तम्योस्सहप्रयोगः । पात्रे सिद्धेऽनुपकारिणे तस्मा इति वाऽन्वयः । पात्रेदीयते, तच्चानुपकारिणे दीयते इति वा वाक्यभेदो (वा) ग्राह्यः । देशकालशब्दावत्र दानार्हतया चोदितपुण्यदेशकालविषयौ । पात्रं तु न विद्यया केवलया जन्मना वाऽपि पात्रता । यस्य वृत्तमिमे चोक्ते तद्धि पात्रं प्रचक्षते (या.स्मृ.आ. 200) इत्यादिभिर्विवक्षितम् ।।20।।
Adhyaya 17 Sloka 21 प्रत्युपकारकटाक्षगर्भमिति-  प्रत्युपकाराभिप्रायपूर्वकमित्यर्थः । एतेन पूर्वकृतप्रत्युपकाररूपता, भाविप्रत्युपकारप्रयोजकता च संगृहीता । द्रव्यरागात्परिक्लेशेन त्यजन् हि पुरुषः कल्याणमंशं स्वस्मै स्थापयित्वा अन्यपरस्मै समर्पयतीत्यभिप्रायेणाह- अकल्याणद्रव्यकमिति । अश्रद्धाहतत्वाद्वा द्रव्यस्याकल्याणत्वमिह परिक्लिष्टशब्दार्थ इति भावः ।।21।।
Adhyaya 17 Sloka 22 अदेशः कलिङ्गकीकटादिः । अकालो रात्र्यादिः । अपात्राणि पङ्क्तिदूषकमूर्खतस्करकितववन्दिवैतालिकादयः । सत्कृतं सत्करणं, तद्रहितमसत्कृतम्; तदाह- पादप्रक्षालनेति । प्रतिग्रहीतृपुराषावज्ञैव क्रियापर्यन्तप्रसादात्तद्विशेषणतया व्यपदिश्यत इत्यभिप्रायेणाह- सावज्ञमिति । अज्ञाया वाचिकादिविषयत्वमाह- अनुपचारयुक्तमिति । शास्त्रप्रामाण्यानिश्चयेन संदिग्धपरलोकत्वात्पात्रेभ्यस्स्वस्योत्कर्षाभिमानाच्चासत्कारावज्ञे । देशादिसंपत्तावप्यसत्कृतत्वादि परिहर्तव्यम् ।।22।।
Adhyaya 17 Sloka 23 उक्तत्रैविध्यवदुपर्यपि त्रैविध्यान्तरोक्तिरिति शङ्काव्युदासाय उक्तसमस्तलक्षणपरतयोन्तरमवतारयति- एवमित्यादिना । ब्रह्मणः त्रैविध्यविधिरनपेक्षितः, लक्ष्येषु (दुष्टेषु) उद्दिष्टेषु लक्षणविधिस्त्वपेक्षित इत्यभिप्रायेण ब्रह्मणः स्मृतः इत्यन्वयो दर्शितः । वक्ष्यमाणप्रकारेण त्रिष्वपि निर्देशेषु कर्मत्वेनान्वयायोगात् ब्रह्मणोऽन्वयी भवतीति संबन्धसामान्यार्थतोक्तिः । ननु ॐ तत्सदिति वैदिकस्य यज्ञादेर्लक्षणमुच्यत इत्युक्तमयुक्तं, ब्रह्मशब्दस्य तद्वाचकत्वाभावात्, मुख्यार्थबाधाभावाच्च । त्रयाणां च साक्षात्परब्रह्मनामत्वं श्रुतिसिद्धं, तत्ते पदं संग्रहेण ब्रवीम्योमित्येतत् (क. 2.15) इति वा(?) एतस्य महतो भूतस्य नाम भवति योऽस्यैतदेव नाम वेद ब्रह्म भवति इति, सन्मूलास्सोम्येमास्सर्वाः प्रजास्सदायतनास्सत्प्रतिष्ठाः (छा.उ. 6.8.6) इत्यादिषु । अतः शास्त्रप्रधानप्रतिपाद्यपरब्रह्मनिर्देशप्रकारोऽययमुपासकसंव्यवहारार्थमुपदिश्यत इति युक्तम् । विगुणमपि हि कर्म ब्रह्मणोऽभिधानत्रयप्रयोगेण सगुणं संपादितं भवति । कर्मणि कर्मान्तरेण लौकिकवाचा निद्राप्रमादादिभिश्च व्यवाये सन्तस्सर्वत्र ॐ तत्सदिति शब्दानां साक्षात्परब्रह्मनामत्वं प्रदिद्धं, तथाऽप्यत्र तद्विवक्षा न युक्ता; अध्याये तत्प्रश्नाद्यभावात्, अनन्तरं च ब्राह्मणास्तेनेत्यादिनाऽनन्वयप्रसङ्गाच्च । अतो वेदेनोपलक्षणेन वैदिकस्यैवायं त्रिधा निर्देशः इति । एतदेव विवृणोति- वैदिकमिति । त्रयाणामन्वयप्रकारेऽवान्तरभेदं वक्ष्यमाणमुपक्षिपति- ओमिति । करणाद्यर्थासंभवादुपलक्षणतृतीयार्थणाह- तेन त्रिविधेन शब्देनान्विता इति । ब्राह्मणशब्दोऽत्र ब्रह्मशब्दविवक्षितवेदान्वयात् त्रैवर्णिकविषयः । ब्रह्मवादिनामिति ह्यननन्तरमुच्यते । तेनैव प्रणवान्वयप्रकारोऽपि सूचित इत्यभिप्रायेणाह- वेदान्वयिनस्त्रैवर्णिका इति । विहिताः इत्यस्य कर्त्रपेक्षायां चातुर्वर्ण्यं मया सृष्टम् (भ.गी. 4.13) इत्यादि परामर्शेनाह- पुरा मयैव निर्मिता इति । वेदानां विहितत्वं यथापूर्वं प्रवर्तितत्वं, यो वै वेदांश्च प्रहिणोति तस्मै (श्वे.उ. 6.17) अनादिनिधना ह्येषा वागुत्सृष्टा (म.भा.मो. 234.93) इत्यादिश्रुतिस्मृतिभिस्तन्नित्यत्वसिद्धेः ।।23।।
Adhyaya 17 Sloka 24 तस्मादित्यादीनां चतुर्णां श्लोकानां प्रकृतप्रपञ्चनरूपतामाह- त्रयाणामिति । ब्राह्मणवेदयज्ञानामित्यर्थः । यज्ञशब्दोऽत्र तपोदानादीनामुपलक्षकः, यज्ञदानतपःक्रिया इत्यादि ह्यनन्तरमुच्यते । अनुष्ठानस्वरूपानुप्रवेशात्तत्रापि प्राथम्याच्चात्रापि प्रथममोङ्कारस्योक्तिरित्यभिप्रायेणाह- प्रथममिति । तस्मादिति- सर्वस्रष्ट्रा मयैव तदैव तदन्वितत्वेन विहितत्वादित्यर्थः । करणव्युत्पत्त्या विधानमिह वैदिकं विधायकवाक्यमित्याह- वेदविधानोक्ता इति । यज्ञदानादीनामोङ्कारपूर्वकत्वं तत्तद्विधायकैस्सिद्धमित्यभिप्रायेणाह- आदाविति । ओमित्युदाहरणं चात्र श्रुतवेदान्तानां सर्वान्तरपरब्रह्मानुसंधानेन तत्समाराधनबुद्ध्याऽनुसंधाय । स्मरचि च भगवान् शौनकः- हरिमेव स्मरेन्नित्यं कर्मपूर्वापरेषु च । इति अश्रुतवेदान्तानामपि तद्वाचकशब्दाभिधानान्मङ्गलादिलाभोऽर्थसिद्धः । एवं च प्रणवस्य वैदिकसमस्तान्वयसिद्धिः । यद्यपि वसन्ते वसन्तेज्योतिषा यजेत (आ.श्रौ), शरदि वाजपेयेन यजेत (??) इत्यादिभिः कालविशेषनियताः क्रिया विधीयन्ते; तथाऽपि सर्वासां क्रियाणां प्रणवपूर्वकत्वे तु न कालविशेषनियम इति सततशब्दतात्पर्यमित्यभिप्रायेणाह- सर्वदेति । स्वर्गसाधनत्वेनानुष्ठाने अपवर्गसाधनत्वेनानुष्ठाने च प्रणवान्वयस्साधरण इति भावः । अत्र श्लोके वेदानामनुपादानेऽपि पूर्वश्लोके ब्राह्मणास्तेन वेदाश्चेत्युक्तत्वात् यद्वेदादौ स्वरः प्रोक्तः (ना), ब्रह्मणः प्रणवं कुर्यादादावन्ते च सर्वदा । स्रवत्यनोंकृतं पूर्वम् (मनु. 2.74) इत्याद्यनुसारेणाह- वेदाश्चेति । विधानोक्ता इत्यनेन ब्रह्मवाचिशब्देन च वेदानामप्यत्र श्लोके प्रणवान्वयस्सूचित इत्यभिप्रायेणाह- एवमिति । ओमित्युदाहरणकर्तृव्यपदेशेन तदन्वितब्रह्मवादित्वव्यपदेशेन च ब्राह्मणानामप्योमितिशब्देनान्वयः प्रदर्शित एवत्याह- ओमितिशब्दान्वितवेदधारणादिति ।।24।।
Adhyaya 17 Sloka 25 एवं स्वर्गापवर्गसाधनसमस्तवैदिकसाधारणं प्रणवान्वयरूपं लक्षणमुक्तम्; अथ तत्सच्छब्दौ मोक्षसाधनानां त्रिवर्गसाधनानां च विशेषलक्षणतयोच्येते । वक्ष्यति चैतदष्टादशारम्भे वैदिकस्य च कर्मणस्सामान्यलक्षणंप्रणवान्वयः; तत्र मोक्षाभ्युदयसाधनयोर्भेदः तत्सच्छब्दनिर्देश्यत्वेन इति । एतेषामिति त्रयाणां परामर्शः । उक्तानां यज्ञादीनामुपलक्षणतया वेदेष्वपि तच्छब्दप्रवृत्तिज्ञापनाय वेदाध्ययनोपादानम् । मोक्षकाङ्क्षिभिरित्यनेन सूचितमाह- ब्रह्मप्राप्तिसाधनतयेति । तदिति फलमनिभिसन्धायेत्यन्वयः । तच्छाब्दाभिधेयब्रह्मप्राप्तिसाधनतया तच्छब्दोपचार्यमिति बुद्ध्वा फलान्तरमनभिसन्धायेत्यर्थः (इति) । इतिकरणसामर्थ्यात् उदाहृत्येति पदं वा पूर्वश्लोकादनुषञ्जनीयमित्यभिप्रायेणाह- तदितिशब्देन निर्देश्या इति । तच्छब्दस्य ब्रह्मनामत्वे सिद्धे हि तेन तत्प्राप्रिसाधनतयेति लक्षणा, तदेव कुत इत्यत तदिति श्रुपेरुपबृंहणेन विशदीकृतत्वमभिप्रेत्याह स व इति । भगवन्नामसहस्रे यानि नामानि गौणानि विख्यातानि महात्मनः इति प्रक्रमात् । नाम्नां सहस्रमिति निगमनाच्च यत्तदादिशब्दानां सर्वनामतया व्यापिनामपि विशेषतस्साक्षात्परब्रह्मनामत्वं सिद्धमिति भावः । श्लोकेऽनुक्तस्यापि वेदाध्ययनस्य प्रयोजकेन संगृहीतत्वमाह- एवमिति । तथाऽपि त्रयाणामन्वयो न सिद्ध्यति, ब्राह्मणशब्दनिर्दिष्टानां त्रैवर्णिकानां मोक्षसाधनत्वनिबन्धनतच्छब्दनिर्देश्यत्वाभावादित्यत्राह- त्रैवर्णिकानामपीति । मोक्षकाङ्क्षिभिः क्रियन्त इत्यनेन परम्परया तदन्वयस्सूचित इति भावः ।।25।।
Adhyaya 17 Sloka 26 त्रयाणां त्रिभिरन्वये प्रतिपिपादयिषिते सद्भावे साधुभावे चेत्यप्रस्तुतोपन्यासः किमर्थ इत्यत्राह- अथैषामिति । यथा प्रयोगबलाद्विद्यमानत्वादिषु सच्छब्दप्रवृत्तिरङ्गीक्रियते, एवं प्रस्तुतेऽपीत्यभिप्रायेणानेकार्थोदाहरणं विद्यमानतायामिति । असद्विलक्षणत्वरूपसत्त्वविषयो वा, वर्तमानत्वविषयो वा सद्भाव इति भावः । साधुकारी साधुर्भवति (बृ.उ. 6.4.5) इत्यादिष्विवात्रापि साधु(भाव)शब्दः पुण्यादिरूपत्वपर इत्याह- कल्याणभाव इति । तच्छब्दान्वये मोक्षकाङ्क्षिभिरिति विशेषणात्, इह तु प्रशस्ते कर्मणीति प्रशस्ततामात्रनिमित्तवचनान्मोक्षेतरपुरुषार्थसाधनलक्षणतया सच्छब्दोऽत्र व्युत्पाद्यत इति भावः । अत्यन्तविजातीयेष्वप्युक्तोपाधिद्वययोगे सच्छब्दोऽनुवृत्त इत्यभिप्रायेणाह- सर्ववस्तुष्विति । प्रयुज्यते इत्यविशेषप्रयोगात्प्रयोगस्य सार्वत्रिकत्वेन दार्ढ्यं सूच्यत इत्याह- लोकवेदयोरिति । तथेति प्रस्तुतासन्ने लौकिकोदाहरणार्थम्, अन्यथा पुनरुक्तिप्रसङ्गादित्यभिप्रायेणाह- लोकिक इति । साधुभावे इति निर्दिष्टमेव निमित्तं प्रकृतासन्नोदाहारणान्तरे प्रशस्तशब्देनावर्तयत इत्यभिप्रायेणाह- कल्याण इति । धातुलीनार्थव्यञ्जनमात्रमुपसर्गेण क्रियते । अतोऽत्र श्लोके युज्यते प्रयुज्यते इति पदद्वयमेकार्थमित्याह- प्रयुज्यत इत्यर्थ इति ।।26।।
Adhyaya 17 Sloka 27 एवं सच्छब्दस्य व्युत्पत्तिप्रकारं प्रयोगं चोदाहृत्य तदुपजीवनेनान्तरं लिलक्षयिषिते ब्राह्मणादित्रिके तत्प्रयोगोपपत्तिरुपसंह्रियत इत्यभिप्रायेणाह- अत इति । स्थितिमुखेन स्थातॄणां स्थापकानां च वेदानां सच्छब्दार्थान्वयोऽर्थादुच्यत इत्यभिप्रायेणाह- वैदिकानामिति । अध्यायनान्तेषु ॐ तत्सदिति पाठात्स्थितिशब्दोऽत्र अन्तपर इति व्यख्यान्तरं प्रकृतोपयुक्तप्रसिद्धतमार्थे संभवत्ययुक्तमिति भावः । स्थितिशब्देन बुद्धावुपस्थापिताः स्थातारस्तच्छब्देन परामृश्यन्त इत्यभिप्रायेणाह- त्रैवर्णिकार्थोयमिति । त्रिविधनिर्देशविषयतया प्रकृतेश्वरार्थीयमिति व्याख्यान्तरमतिव्यवहितपरामर्शात्सर्वेषां यज्ञादीनामतर्थीयत्वाच्च अयुक्तमिति भावः । यज्ञाद्यर्थीयसाधनसम्पादनरूपकर्मणि सच्छब्दनिर्देशवचनादपि प्रक्रान्ते यज्ञादावेव तदुक्तिरिहोपपन्नेत्यभिप्रायेणाह- यज्ञदानादिकमिति । तदर्थीयमिति सामान्यसंग्रहावलंबिना आदिशब्देनध्ययनादिग्रहणाद्वेदानामपि सच्छब्दान्वयोऽत्र प्रदर्शित एव । भवत्वेवं त्रयाणां त्रिभिरन्वयः तदुक्तिरिह किमर्थेत्यत्र लक्षणोक्तिप्रयोजनभूतविविक्तानुसन्धानप्रतिपादनमुखेन । ॐ तत्सदित्यादिश्लोकैः फलितं वदन्नुपसंहरति- तस्मादिति । यत्तु कैश्चति ॐ तत्सदित्यमीषां वाक्यत्वकल्पनेन वाक्यार्थवर्णनं, यत्फलाभिसन्धिरहितं कर्म, (तच्छोभनमिति युक्तम्; तदों) सच्छोभनमिति यत्तदों तदेवेत्यर्थः इति; एतदेव विवक्षितमित्यत्र न कश्चिद्धेतुः; नचोपयोगः; लक्षणत्वाभिधानं त्वनुष्ठानोपयुक्तमिति भावः ।।27।।
Adhyaya 17 Sloka 28 शास्त्रविधिमुत्सृज्येत्यादिना अध्यायारम्भे प्रश्नोत्तरमुखेन श्रद्धायुक्तस्याप्यशास्त्रीयस्यासुरत्वेनासत्त्वं प्रतिपाद्य शास्त्रीयस्य ततो व्यावृत्तिर्दर्शिता; इदानीं व्यतिरेकेण प्रकृतानां सदितिनिर्देशार्हत्वदृढीकरणाय शास्त्रीयस्यापि श्रद्धारहितस्यासत्त्वमुच्यते, विशिष्टव्यतिरेकस्य विशेषणाभावे विशेष्याभावे च समानत्वादित्यभिप्रायेणाह- अश्रद्धया कृतं शास्त्रीयमपीति । कृतशब्दस्य हुतदत्तयोरन्वयः, तप्तमित्यनेन तपसः कृतत्वसिद्धेः । हुतशब्दावत्र भावार्थौ । एवं कृतशब्दस्य विशेषतयाऽन्वयेऽपेक्षिते सामान्यविषयपरोपकारादिविषयत्वकॢप्तिरयुक्तेति च भावः । यद्यप्यशास्त्रीयवन्निरयपतनैकहेतुत्वं नास्ति, तथाऽपि तत्तद्वाक्योदितफलाभावादस्त्वमुत्पद्यत इत्यभिप्रायेण हेत्वाकाङ्क्षां दर्शयति- कुत इति । येयं प्रेते (क. 1.10) इति श्रुत्य(नु)विरोधेन प्रेत्यशब्दस्य मुक्तदशाविषत्वोपपत्तौ मोक्षकाङ्क्षिभिरित्याद्युक्तफलव्यतिरेकस्य न च तत्प्रेत्येत्यादिना विवक्षितत्वमाह- न मोक्षायेति । परिशेषसिद्धमिहशब्दस्यार्थमाह- न सांसारिकाय च फलायेति । श्रद्धायुक्तमप्यवैदिकं, वैदिकमपि श्रद्धाहीनं दृष्टादृष्टप्रयोजनविरहादननुष्ठेयम्; उभयविधप्रयोजनयोगाद्वैदिकमेव श्रद्धापूतमनुष्ठेयमित्यध्यायसार इति भावः ।।28।।
