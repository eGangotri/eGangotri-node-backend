।। शारीरककारिकावली ।।
।। अथ तृतीयाध्याये प्रथमः पादः ।।
।। तदन्तरप्रतिपत्त्यधिकरणम् ।। ( 3-1-1 )
(सि - सू)	तदन्तरप्रतिपत्तौ रंहति संपरिष्वक्तःप्रश्ननिरुपणाभ्याम्।।(3-1-1)   
	 	अध्यायाभ्यां परब्रह्मस्वरूपं प्राङनिरूपितम् ।
	 	तत्प्राप्त्युपायस्तत्प्राप्तिश्चोत्तराभ्यां निरुप्यते ।। 1 ।।
	 	प्राप्येतरस्थदोषाश्च प्राप्यब्रह्मगुणा अपि ।
		 प्रोच्यन्त आद्यपादाभ्यां प्राप्त्युपायप्रवृत्तये ।। 2 ।।
	 	तृतीयस्याद्यपादेऽस्मिन् पुण्यकर्मफलाप्तये ।
	 	सञ्चरज्जीवदोषौघः वैराग्याय प्रदर्श्यते ।। 3 ।।
	 	जीवो देहान्तरं गच्छन् भूतसूक्ष्मैरसंयुतः ।
		याति, तेषां च सर्वत्र सौलभ्यादिति नैव सत् ।। 4 ।।
	  	जीवो देहान्तरप्राप्तौ तद्योग्यैः भूतसूक्ष्मकैः ।
          	विशिष्ट एव यातीति प्रश्नादेरवगम्यते ।। 5 ।।
           	साम्नि पञ्चाग्निविद्यायां प्रश्नप्रत्युत्तरे श्रुते ।
          	प्रश्नो "वेत्थ यथे" त्यादि "रिति त्वा " दिकमुत्तरम् ।। 6।।
          	भूतसूक्ष्मविशिष्टस्य जीवस्याग्निषु पञ्चसु ।
           	होमप्रकारं, पञ्चम्या आहुतेरुर्ध्वमस्य च ।। 7।।
		देहसंयुक्तरूपेण स्थितिं जानासि किम्विति ।
		प्रश्नप्रकारो जीवोऽयं भूतसूक्ष्मेन्द्रियैर्युक्तः ।। 8।।
		द्यमेघपृथ्वीपुंयोषिद्रूपपञ्चाग्निषु क्रमात् । 
		योगं संप्राप्यान्त्ययोषिद्रूपाग्निप्राप्त्यनन्तरम् ।। 9।।
		प्राप्तदेहो भवत्येवं प्रयुत्तरवचःक्रमः ।
		जीवेन भूतसूक्ष्माणां गत्यभावेऽग्निषु क्रमात् ।। 10।।
		संयुक्ततज्जीवदेहरूपा परिणतिर्नहि ।
		तस्माज्जीवेनैव तानि गच्छन्तीति प्रतीयते ।। 11।।
(सि - सू ) - त्र्यात्मकम्वात्तु भूयस्त्वात् ।। (3-1-2)
(पू)   		पुरुषाकारविकृतिरपामेवेति गम्यते ।
	       कथं योगस्सर्वभूतैर्जीवस्येत्यत्र कथ्यते ।। 12 ।।
(सि) -		त्रिवृत्कारादपामेव त्र्यात्मकत्वादिह श्रुतौ ।
	      	चतुर्भूतान्तराविष्टाः आपस्त्वप्छब्दभाषिताः ।। 13।।
	      	अपामाधिक्यतस्तेन शब्देनात्र प्रभाषणम् ।
     		तदप्छब्देन भूतानामभिधानं सुसङ्गतम् ।। 14।।
(सि - सू) - 	प्राणगतेश्च ।। (3-1-3)
     		"सर्वे प्राणा अनूत्क्रामन्ती" तिजीवात्मना सह ।
        	इन्द्रियाणां गतिश्रुत्या तेषां देहाश्रयत्वतः ।। 15।।
       		भूतसूक्ष्मस्वरूपेण देहो यातीति गम्यते ।
       		"मनष्षष्ठानीन्द्रियाणी" त्यादिना स्मर्यतेऽपि च ।। 16 ।।
(सि - सू ) -  अग्न्यादिगतिश्रुतेरिति चेन्न भाक्तत्वात् ।। (3-1-4) 
    (पू) - 	वागादीनां "मृतस्याग्निं वागप्येती" ति वाक्यतः ।
          	अग्न्यादिष्वप्ययस्सिद्धः नैषां जीवात्मना गतिः ।। 17 ।।
(सि) -		इति चेन्नात्र भाक्तत्वात् अग्न्यादिष्वप्ययश्रुतेः ।
       		भाक्तत्वं चौषधीर्लोमानीति लोमादिभिस्सह ।। 18।।
       		पाठादनपियद्भिश्च ज्ञायते साऽप्ययश्रुतिः ।
        	वागाद्यधिष्ठातृदेवाभिमानत्यागसूचिका ।। 19 ।।
 (सि - सू) -  प्रथमेऽश्रवणादिति चेन्न ता एव ह्युपपत्तेः ।। ( 3-1-5 ) 
     ( पू ) -  आद्ये द्युलोकाग्निहोमे त्वपामश्रवणादिह ।
              आपो गच्छन्तीति वक्तुं शक्यते नहि तत्र च ।। 20 ।।
              देवाः श्रद्घां जुह्वतीति श्रद्धा होम्यतया श्रुता ।
     (सि) - 	इति चेन्नाप एवैताः श्रद्धेत्युच्यन्त एव हि ।। 21 ।।
            	प्रत्युत्तरस्य प्रश्नानुगुण्यसिद्धेरपामिह ।
           	पुंवचस्त्वप्रकारो हि पृष्टस्तस्यानुगुण्यतः ।। 22 ।।
           	श्रद्धाशब्देनाप एव प्रोच्यन्ते श्रयतेऽपि च ।
		"श्रद्धा वा आप" इति हि जीवोऽतो यात्यबावृतः ।। 23।।
( सि - सू ) - अश्रुतत्वादिति चेन्नेष्टादिकारिणां प्रतीतेः ।। (3-1-7)
       (पू) -  अत्र प्रश्ने चोत्तरे चाश्रुतत्वात्प्रत्यगात्मनः ।
		जीवो गच्छति तद्युक्त इति वक्तुं न शक्यते ।। 24 ।।
      (सि) -  इति चेन्नेष्टादिकारिक्षेत्रज्ञानां प्रतीतितः ।
		परत्र "य इमे ग्राम इष्टापूर्ते" इति श्रुतौ ।। 25 ।।
		इष्टादिकारिणामेषां द्युलोकाप्त्यादिबोधके ।
		वचने हि द्युलोकाग्नियुक्तस्याप्छब्दितस्य च ।। 26 ।।
		सोममापन्नस्य तस्य प्रत्यभिज्ञानतोऽत्र च ।
		तत्संयुक्तो जीव एव ह्याप इत्युच्यते ततः ।। 27 ।।
		भूतसूक्ष्मैः परिष्वक्तो जीवो यातीति गम्यते  । 
(सू) -		भाक्तं वाऽनात्मवित्त्वात्तथा हि दर्शयति ।। (3-1-7)
 (पू) - 	"तं देवा भक्षयन्ती" ति देवभक्ष्यत्ववाक्यतः ।। 28 ।।
		जीवस्यानदनीयत्वात् नात्रोक्तो जीव इत्यसत् ।
(सि) - 	"तं देवा भक्ष्ययन्ती" ति भाक्तं भक्षत्वभाषणम् ।। 29 ।।
        	अनात्मवित्त्वादेषां च केवलेष्टादिकारिणाम् ।
        	देवोपभगकरणत्वाभिप्रायमिदं वचः ।। 30।।
        	ते चानात्मविदो देवान् केवलेन्द्रादिकानिह ।
        	इष्ट्वा प्राप्य च तानेव तत्र तद्भोगसाधनम् ।। 31।।
        	भवन्तीत्यमुमर्थं च श्रुतिर्दर्शयति स्फुटम् ।
        	"यथा पशुरि" ति ह्येवं दृश्यते बगवद्वचः ।। 32।।
         	"देवान् देवजो यान्ति मद्भक्ता यान्ति मा" मिति ।
		अतो भूतैः परिष्वक्तः जीवो यातीति सुस्थितम् ।। 33।।
                  ।। इति तदन्तरप्रतिपत्त्यधिकरणम् ।।    
                  ।। कृतात्ययाधिकरणम् ।। (3-1-2)
 (सि - सू) - 	कृतात्ययेऽनुशयवान् दृष्टस्मृतिभ्यां यथेतमनेवं च ।। (3-1-8)
            	भूतसूक्ष्मदशापन्नमूलप्रकृतिबन्धनम् ।
		इष्टाधिकारिणां पूर्वमत्याज्यमिति वर्णितम् ।। 34।।
             	तद्धेतुकर्मबन्धोऽत्र तेषामत्याज्य उच्यते ।
      (पू)    	स्वर्गादिफलभोगान्तेऽवरोहन् कृत्स्नकर्मणाम्।। 35।।
              	उपभुक्तत्वतो जीवः निष्कर्मैवावरोहिति ।
             	"प्राप्यान्तं कर्मणो, यावत्संपात" मिति हि श्रुती ।। 36।।
  (सि)  	इति चेन्नानुशयवानेव प्रत्यवरोहति ।
      		पूर्वकर्मात्यये जीवः श्रुतिस्मृत्यनुशासनात् ।। 37 ।।
     		श्रुति "स्तद्य इहे" त्याद्या "वर्णा" इत्यादिका स्मृतिः ।
     		ये पुण्यचरणास्तत्रावरूढप्रत्यगात्मसु ।। 38।।
      		ते प्रशस्तब्राह्मणादियोनिं गच्छन्ति, पापिनः ।
      		श्वादियोनिमिति  ह्येषां ब्रूतस्ते शिष्टकर्म तत् ।। 39।।
     		"प्राप्यान्तं कर्मणो, यावत्संपात" मिति च श्रुती ।
     		फलदाने प्रवृत्तं यत् तत्कर्मविषये स्थिते ।। 40।।
     		शिष्टकर्मा ततो जीवः आरोहकर्मतः क्वचित् ।
     		क्वचिन्मार्गान्तरेणापि तल्लोकादवरोहति ।। 41 ।।
		आरोहे चावरोहे च विहायःप्राप्तरुच्यते ।
      		आरोहाप्राप्तवाय्वादिप्राप्तिरुक्ताऽवरोहणे ।। 42 ।।       
 (सि -सू) - 	चरणादिति चेन्न तदुपलक्षणार्थेति कार्ष्णाजिनिः ।। (3-1-9) 
  (पू) - 	उदाहृतश्रुतावत्र "चरणा" इति शब्दतः ।
        	पुण्यपापात्मकं कर्म नोच्यतेऽस्य पदस्य च ।। 43 ।।
        	लोके वेदेऽपि चाचारे प्रसिद्धेश्शीलमात्रतः ।
 (सि) -	तत्तद्योनिप्राप्तिरनुशयान्नैवेति चेन्न तत् ।। 44 ।।
         	कर्मोपलक्षणार्था सा चरणश्रुतिरत्र हि ।
        	सुखदुःखाप्तिराचारात् केवलान्न च संभवेत् ।। 45 ।।
        	सुखदुःखे पुण्यपापरुपकर्णफले हि ते ।           
        	इत्येवं मन्यते कार्ष्णाजिनिर्नाम गुरुस्स्वयम् ।। 46 ।।
(सि - सू) - 	आनर्थक्यमिति चेन्न तदपेक्षत्वात् ।।  (3-1-10)
           	एवं तर्ह्यफलत्वात्तत्स्मृत्याचारस्य सर्वथा ।
          	आनर्थक्यं भवेदेवेत्येवं नो पुण्यकर्मणः ।। 47 ।।
   	   	तदपेक्षत्वतोऽस्यैव शीलवत्पुरुषस्य हि ।
 	       	पुण्यकर्मस्वधिकृतिः "सन्ध्याहीनः" इति स्मृतेः ।। 48।।
(सि -सू) - 	सुकृतदष्कृते एवेति तु बादरिः ।। ( 3-1-11 )
          	पुण्यपापे एव वाच्ये चरणेत्यस्य कर्मणी ।
	   	कर्मण्यप्यस्य चरतेः प्रयोगान्नहि लक्षणा ।। 49।।
          	मुख्ये संभवति न्याय्येत्याहैवं बादरिर्गुरूः ।
          	अत्रेदमेव स्वमतं सन्ध्योपास्त्यादिकर्मणः ।। 50।।
          	कर्मान्तराधिक्रियाऽभिसंपत्तिः फलमित्ययम् ।
          	अर्थस्तु स्वीकृतस्तस्मात् सकर्मैवावरोहति ।। 51।।
                ।। इति कृतात्ययाधिकरणम् ।।	
	
		  ।। अनिष्टादिकार्यधिकरणम् ।। ( 3-1-3 )
 ( पू - सू ) - अनिष्टादिकारिणामपि च श्रुतम्  ।। ( 3-1-12 )
             	अव - इष्टादिकारिणां पूर्वं चन्द्रप्राप्तिर्निरूपिता ।
            	सैव चन्द्रप्राप्तिरेषां स्यादनिष्टादिकारिणाम् ।। 52।।
            	इति वादोऽत्राधिकृतौ प्रामाणाद्विनिवार्यते ।
             	निषिद्दकर्मकर्तारोऽकर्तारो वैधकर्मणाम् ।। 53।।
            	उभये पापिनोऽनिष्टादिकारिपददर्शिता ः ।
            	पापकर्माणोऽपि चन्द्रं गच्छन्ति श्रुतिशासनात् ।। 54।।
             	श्रुतिश्चन्द्रमसं सर्वे गच्छन्तीत्यादिकाऽनया ।
             	पापिनोऽप्यविशेषेण चन्द्रं यान्तीति गम्यते ।। 55।।	   
अव -		एवं तर्ह्यविशिष्टैव पुण्यपापकृतोर्गतिः ।
        	इति शंकात्रोत्तरेण सूत्रेण विनिवार्यते ।। 56 ।।
(पू - सू ) 	संयमने त्वनुभूयेतरेषामारोहावरोहौ तद्गतिदर्शनात् ।। (3-1-13 )
              चन्द्रारोहावरोहौ स्तः पापिनां यमशासनात् ।
      	 	यातना अनुभूयैव तेषां तद्गतिदर्शनात् ।। 57 ।।
       		वैवस्वतं संगमनमित्यादावत एव हि ।
      	 	अविशिष्टा गतिर्न स्यात्पुण्यपापकृतोर्द्वयोः ।। 58 ।।
 
(पू - सू ) - स्मरन्ति च ।।( 3-1-14 )
      		पराशरादयोऽप्येषां सर्वेषां यमवश्यताम् ।
       		"सर्वे चैते वशं यान्ति यमस्ये" ति स्मरन्ति च ।। 59 ।।
( पू - सू ) - अपि सप्त ।। ( 3-1-15 ) 
            	पापिप्राप्यत्वेन सप्त स्मरन्ति नरकानपि ।
( पू - सू ) - 	तत्रापि तद्व्यापारादविरोधः ।। ( 3-1-16 ) 
             	रौरवादिषु लोकेषु सप्तस्वपि यमाज्ञया ।। 60 ।।
            	गमनात्तद्वश्यतायाः अविरोधोऽत एव च ।
            	यमलोकं प्राप्य तत्र यातना अनुभूय च ।। 61 ।।
            	पश्चात्तेषां पापिनां च प्राप्तिश्चन्द्रमसो भवेत् ।
( सि -सू ) - 	विद्याकर्मणोरिति तु प्रकुतत्वात् ।। (3-1-17)
            	चन्द्रप्राप्तिरनिष्टादिकारिणां नैव विद्यते ।। 62।।    	 		विद्याकर्मफलत्वात्तदर्चिर्धूमादिमार्गयोः ।
		यथा विद्याविहीनत्वात् देवयानेन पापिनाम् ।। 63।।
             	गतिर्न संभवत्येवमिष्टापूर्तादिहानितः ।
             	न गतिः पितृयाणेन प्रकृतत्वात्तयोः पथोः ।। 64।।
             	तद्य इत्थं विदु रथ तेऽर्चिषञ्चे ति वाक्यतः ।
             	देवयाने च विद्योक्ता, य इमे ग्रामे इत्यत्थ ।। 65।।
             	ते धूम मिति वाक्येन पितृयाणे च कर्म तत् ।
             	ये वै केचे तिवचनं ये य इष्टादिकारिणः ।। 66।।
             	सर्वेऽपि ते चन्द्रमसं गच्छन्तीत्यर्थसूचकम् ।
 (अव -)     	चन्द्रमोगमनाभावे पञ्चमाहुत्यसंभवात् ।। 67।।
             	शरीरारंभ एवैषां पापिनां नोपपद्यते ।
              	साहुतिश्चन्द्रमसः प्राप्तिपूर्विकैवेति दर्शितम् ।। 68।।
              	अतश्चन्द्रप्राप्तिरेषामिति चेदत्र कथ्यते ।
( सि - सू ) - न तृतीये तथोपलब्धेः ।। ( 3- 1- 18)
              	तृतीयस्थानशब्देन प्रोच्यन्ते पापिनोऽत्र ते ।। 69।।
             	तृतीये स्थान एतस्मिन् देहारंभाय नास्ति वै ।
             	पञ्चमाहुत्यपेक्षाऽत्र तथैवावगमाच्छृतेः ।। 70।।
            	केनासौ लोक इत्यादिप्रश्नस्योत्तररूपया ।
             	न संपूर्यत इत्यन्तश्रुत्याऽनिष्टादिकारिणाम् ।। 71।।
             	द्युलोकाप्राप्त्यवगमात् तेषां देहाप्तये नहि ।
              पञ्चमाहुत्यपेक्षात्र सा हि तत्प्राप्तिपूर्विका ।। 72।।
 	       देहारंभे पञ्चमाहुत्यपेक्षानियमो नहि ।
  	     	अतो न तेषां चन्द्राप्तिः न च तत्पञ्चमाहुतिः ।। 73।।
( सि - सू ) -	स्मर्यतेऽपि च लोके ।। ( 3-1-19 )	     
             	लोके धृष्टद्यम्नमुखपूण्यकर्मजुषामपि ।
  	  	देहारंभः स्मर्यते हि तदाहुत्यनपेक्षया ।। 74 ।।
(सि -सू ) - 	दर्शनाच्च ।। (3-1-20)
  	 	त्रीण्यव बीजानी त्यादिश्रुतावापि च दृश्यते ।
  		देहारंभश्च केषाञ्चित् तदाहुत्यनपेक्षया ।। 75 ।।
 		एषूद्भिज्जस्वेदजयोः तरुदंशादिभूतयोः ।
             	तदाहुतिं विनैवात्र देहोत्पत्तिः प्रदर्श्यते ।। 76 ।।
(सि - सू ) - 	तृतीयशब्दावरोधस्संशोकजस्य ।। ( 3-1-21)
    		क्षुतावत्र तृतीयेनोद्भिज्जशब्देन सङ्ग्रहः ।
    		स्वोदजस्यात इन्द्वाप्तिर्नास्त्यनिष्टादिकारिणाम् ।। 77।।
              	।। इत्यनिष्टादिकार्यधिकरणम् ।।
             	।। तत्स्वभाव्यपत्त्यधिकरणम् ।। (3-1-4)
(सि - सू ) - 	तत्स्वभाव्यापत्तिरुपपत्तेः ।। (3-1-12)
अव - 		इष्टादिकारिणः पूर्वं भूतसूक्ष्माभिसंवृताः ।
        	चन्द्रात्सानुशया एव निवर्तन्त इतीरितम् ।। 78।।
      		अत्र तेषां पथ्यवस्थाविशेषश्च विचार्यते ।
(पू )-  	जीवस्याकाशादिभावः पथि देवादिभाववत् ।। 79।।
       		तत्तद्दोहकता यद्वत् श्रद्धावस्थस्य सोमता ।
(सि) - 	मैवं मार्गे तस्य तत्तत्सादृश्यापत्तिरूच्यते ।। 80।।
 	 	तत्रस्थसुखदुःखोपभोगाभावाख्ययुक्तितः ।
  		देवादिसोमभावश्च सुखाद्यनुभवाय हि ।। 81।।
  		तदा सोऽनुभवो नातः तच्छरीरकता नहि ।        
       	  	पृथग्बोधानर्हतात्मसादृश्यं तत्तदर्थतः ।। 82।।
  		ततोऽवरोहन् जीवात्मा पथ्याकाशादिवस्तुतः । 
		पृथग्बोधनर्हभूतसूक्ष्मयुक्तोऽवरोहति ।। 83।। 
		   		।।  इति तत्स्वभाव्यापत्त्यधिकरणम् ।। 
		    
।। नातिचिराधिकरणम् ।। (3-1-5)
(सि - सू ) - 	नातिचिरेण विशेषात् ।। (3-1-23)
अव - 		मार्गेऽवरोहतो जीवस्योक्ताऽऽकाशादिषु स्थितिः ।
     		तत्स्थितौ कालनियमः प्रोच्यतेऽधिकृताविह ।। 84।।
(पू) - 		खादावस्य स्थितेः कालनियमे हेत्वभावतः ।
(सि) - 	नियमाभाव एवेति वचनं नोपपद्यते ।। 85।।
       		यावद्वीहिमाप्ति नातिचिरं खादौ स तिष्ठति ।
      		"अतो दुर्निष्प्रपतरं" इति व्रीहौ विशेषतः ।। 86।।
      		कृच्छ्रनिष्क्रमणस्यभिधानात्पूर्वत्र खादिषु ।
     		अचिरेणैव निष्क्रान्तिः स्फुटं यस्मात्प्रतीयते ।। 87।।
                      		।। इति नातिचिराधिकरणम् ।।

		     ।। अन्याधिष्ठिताधिकरणम् ।। (3-1-6)
(सि -सू ) -	अन्याधिष्ठिते पूर्ववदभिलापात् ।। (3-1-14)
अव - 		उक्तोऽवरोहतः स्वर्गात् श्लेषो जीवस्य खादिषु ।
       		तस्य व्रीह्यादिदेहाप्तिः भवतीत्येतदस्यते ।। 88।।
 (पू ) - 	त इहे ति श्रुतावत्र  जायन्त इति शब्दतः ।
         	जीवात्मानोऽवरोहन्तः व्रीह्यादिस्थावराङ्गकाः ।। 89।।
(सि) -		भवन्त्येवेति चेन्नान्यजीवाधिष्ठतवर्ष्मणि ।
		तेषां संश्लेष एव स्यात् पूर्ववच्चाभिलापतः ।। 90।।
 		खादिमेघान्तवच्चात्र तद्भावो ह्यभिलप्यते ।
		यत्र भोक्तृत्वमिष्टं स्यात् तत्र तत्साधनात्मकम् ।। 91।।
		कर्माभिलप्यते त्वत्र खादिवत्कर्म नोच्यते ।
 		फलदाने प्रवृत्तं तु समाप्तं, शिष्टकर्म तु ।। 92।।
       		फलं दास्यति, मध्येऽत्र नास्ति कर्मान्तरं ततः ।
       		व्रीह्यादिभावो नो जन्मवचनं त्वौपचारिकम् ।। 93।।
(सि - सू) - 	अशुद्धमिति चेन्न शब्दात् ।। (3-1-15)
(पू) -  	यत्कर्मेष्टादिकं स्वर्गफलं पूर्वमनुष्ठितम् ।
        	अग्नीषोमीयादिहिंसावत्त्वात्पापयुतं हि तत् ।। 94।।
         	अतस्तत्रैषु पुण्यांशफलं स्वर्गेऽनुभूय च ।
         	व्रीह्यादिस्थावरत्वेन हिंसाशफलमश्नुते ।। 95।।
         	स्थावरत्वेन जननं स्मर्यते पापकर्मणाम् ।
         		"शरीरजैः कर्मदोषैर्याति स्थावरता" मिति ।। 96।।
(सि) - 	अतो व्रीह्यादिभावेन जीवा जायन्त इत्यसत् ।
         	शोस्संज्ञपनस्यात्र हिंसात्वाभावशब्दतः ।। 97।।
        	तस्य संज्ञपनेनात्र स्वर्गप्राप्तिं वदत्ययम् ।
 		हिरण्ये" त्यादिकशब्दः मन्त्रवर्णोऽ दृश्यते ।। 98।।
  		"न वा उ वेतन्म्रियसे" इत्यादिः तत्सुखाय यः ।
 		व्यापारो दुःखदोऽपीषन्न हिंसाऽपि तु रक्षणम् ।। 99।।
(सि - सू) -	रेतस्सिग्योगोऽथ ।। (3-1-26
		अथ "यो यो हेयन्नमत्ति, यो रेतस्सिञ्चती" ति च ।
      	       	रेतस्सिचा योग एव श्रूयते तद्वदत्र च ।। 100।।  	
 		व्रीह्यादावपि संश्लेषमात्रमेवेति गम्यते ।
(सि - सू ) -	योनेश्शरीरम् ।। (3-1-27)
		जीवानां योनिसंप्रातेः पश्वादेव सकर्मणाम् ।। 101।।
              देहप्राप्तिर्हि तत्रेव सुखादेर्भोगसंभवः ।
		ततः प्रागियदादौ तत्तत्संश्लेष इति स्थितम् ।। 102 ।।
 	   				।। इत्यन्याधिष्ठिताधिकरणम् ।।
			।। इति तृतीयाध्याये प्रथमः पादः ।।
