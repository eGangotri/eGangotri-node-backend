(2.2.1) रचनानुपपत्त्यधिकरणम्
<2.2.1>
अध्यायसंगतिप्रदर्शनपूर्वकं पादसंगतिमाह - उक्तमित्यादि । परं ब्रह्मेत्यन्तं
प्रथमाध्यायार्थकीर्तनम् । परिहृताः इत्यन्तं द्वितीयाध्यायप्रथमपादार्थकीर्तनम् ।
इदीनीमित्यादिना वर्तिष्यमाणपादसंगतिप्रदर्शनम् । अयं भावः - प्रथमे
लक्षणे ब्रह्मणः कारणत्वमुक्तम् । तत्र स्वपक्षे कारणविषये परोक्त
दोषाः द्वितीयलक्षण प्रथमपादेन परिहृताः । तत्र स्वपक्षरक्षणस्य
स्वमते परोक्तदूषणस्य परिहारेण स्थापनवत् परपक्षप्रतिक्षेपस्यापि
करणे एव संभवात् स्वमतस्थापनानन्तरं परपक्षोक्तकारण विषये दूषणमस्मिन्पादे
क्रियते इति । यद्यपि स्वमतसिद्ध कार्यविषयक परोक्तदूषणस्य तृतीयपादे
परिहारात् स्वपक्षस्थापनात्मकतृतीयपादानन्तरमेव परपक्ष प्रतिक्षेपरूपद्वितीयपादस्य
संगतिः
अथापि तस्य कार्यविषये परोक्त दूषण परिहारपरत्वात् द्वितीयस्यच
परोक्तकारणविषये प्रति क्षेपपरत्वात् प्रथमपादे स्वमतसिद्धकारणविषये
परोक्त दूषणस्य परिहृतत्वेन झटिति परोक्तकारणविषये निर्दोषत्वशंकायाः
अवतारात् तन्निराकरण मेव पूर्वं युक्तमिति कारणविषये स्वमतस्थापनं
पर पक्षदूषणं च प्रथमं संगतम् । अथ ख्याति लाभ पूजासु वीतरागस्य
सूत्रकृतः रक्षणशब्दाभिप्रेतं परपक्षप्रतिक्षेपप्रयोजनं निर्वक्ति - इतरथेति।
अयमर्थः - "बाधाभावादकम्पे स्थितवति निगमे ब्रह्महेतुत्वावादे भूयः
किं वीतरागः वदति परपरीवादमत्रेत्ययुक्तम् । प्रख्यात प्राच्यनैकप्रतिसमयभवन्मन्दसंदेहशान्त्मै
तुल्यत्व भ्रान्ति सिद्धा प्रकरणसमता तर्कपदे हि वार्या" इत्यनेन
स्फुटं प्रतिपादितः
सांख्यमतनिरासस्य प्राथम्ये हेतुमाह - वैदिकेति। आदिशब्देन चतुर्विशतितत्वग्रहणम् 
अतिरेकः अतिशयः । (कापिल मतं=कपिलर्षिप्रोक्तं ईश्वरनिरसनेनाधिक
प्रत्यवायहेतुभूतं निरीश्वरसाख्यपक्ष मित्यर्थः । सेश्वर सांख्यं
हि षड्विशालम्बित्वात् "सांख्यं योगः" इति भारते "न हन्तन्यानि
हेतुभिरि"ति हेतुहन्तव्यत्वनिषेधेनादरं पठितत्वात् श्रुतिसमाधि
गतत्वाच्च न दूषण मर्हतीति भावः । अथ पौनरुक्त्य शंकां परिहरति - ईक्षतेरिति।
सुख दुःख मोहात्मकानीति । प्रीत्यप्रीति विषादात्मकाः इति श्लोकोविवक्षितःल
लाघवेत्यादि - "सत्वं लघु प्रकाशकमुपष्टम्भनंचलं च रजः
गुरुवरणकमेव तमः प्रदीपवच्चार्थतो वृत्तिः" इति तन्मतोक्त श्लोकानुसारेणोक्तम्उ
उपष्टम्भनं धारणंअत्रैकस्मिन् सत्वरजस्तमोमयप्रधाने विरुद्ध धर्मकार्य
समावेशः कथमिति शंका परिहाराय प्रदीपवच्चार्थतो वृत्तिरित्युक्तम् 
यथा तैलवर्ति तेजोमये प्रदीपे अन्धकारस्थित विषयप्रकाशनाय विलक्षणविरुद्ध
धर्मसमावेशः । एवमनेक चेतनानां भोगोपवर्गार्थत्वेन तेषां समावेशो
युक्तः इति भावः ।अत्यन्तातीन्द्रियाणिः=नित्यानुमेयानि । समतामुपेतानीत्यस्य
वक्ष्यमाणत्वात् आकारान्तरेणेति शंकापरिहाराय पूर्वं अन्यूनानतिरेकाणीत्युक्तम्स
सत्वरजस्तमांसि द्रव्याणीति
सत्वरजस्तमोरूपद्रव्यसमूहः प्रधानमित्यर्थः। अनेन सत्वरजस्तमसां
प्रकृति धर्मत्वं नास्तीति सूचितम् ।न कस्यचिद्विकृतिरिति। न विकृतिः
अविकृतिः अकार्येत्यर्थः ।नतु न विद्यते विकृतिर्यस्याः सेति समाससिद्धार्थः
युक्तः । तथासति महदादेरेतद्विकारत्वानुपपत्तेरित्याशयः । प्रकृतिः=
कारणं, विकृतिः =कार्यम् । तद्विकृतयः=प्रधानविकृतयः । अन्येषां=भूतादीनाम् 
ततश्च महदादिसप्ततत्वानां स्वकारणापेक्षया विकृतित्वं स्वकार्यपेक्षया
प्रकृतित्वमिति भावः । क्रमादिति । सात्विकराजसतामसभेदात्संजायते
पुनस्त्रेघा । सच तैजसवैकारिकभूतादि नामभिः समुच्छ्वसति इति श्लोको
़नु सन्धेयः । इन्द्रियादिः=इन्द्रियहेतुभूत इत्यर्थः । केवलविकाराः
षोडशेति ।षोडशकश्च विकार इति वाक्यं सर्वं वाक्यं सावधारणमिति न्यायात्
पूर्वप्रस्तुत प्रकृतिशब्दानुपादानाच्चावधारण गर्भमिति भावः । चशब्दः
अवधारणार्थः इति वाऽऽशयः ।न कस्यचिदित्यादि ।पुरुषः न कार्यं
नापि कारणं पुष्करपलाशवन्निर्लेपत्वादिति भावः । एवं तत्वसंग्रह
श्लोकार्थो व्याख्यातः । अत्र कपिलसूत्रस्य लुप्तत्वात् तदनुसारिण्याःतन्मतस्यैः
अतीव प्रमाणतया सूत्रसदृशतया चाभ्युपेतायाः अस्याः कारिकायाः उपादानम् 
ततएव = निष्परिणामत्वादेव । निर्धर्मकः ज्ञातृत्वधर्मरहितः
परिणामवद्धि वस्तु सविकारत्वेन ज्ञातृत्वरूपविकाराश्रयो भवे दित्याशयः 
निर्विकारत्वेन विशेषकर्तृत्वाभाववत् कर्तृत्वसामान्यं भोक्तृत्वंच
नास्तीत्याह - निर्विकारत्वादिति।निष्क्रियत्वमपिउभयत्र हेतुः ।।
ननु ज्ञातृत्वकर्तृत्व भोक्तृत्वादीनामन्तः करणगतत्वाभ्युपगमेनात्मगतत्वाभावात्
कथं बन्धमोक्ष व्यवस्थितिरित्यत्राह - एवभूतेऽपि तत्वे इति । तत्वं=अर्थ
स्थितिः । पुरुषस्य चैतन्यं पुरुषाभिन्नं चैतन्यम् । यथा मुखसन्निधानेन
दर्पणे मुखवत्वप्रतीतिःतथा चैतन्यरूपपुरूष सन्निधानेन प्रकृतौ चैतन्यवत्वाध्यासः
इति भावः । आगमशब्दः कपिलागमपरः ।नातीव विवादपदमिति। विवदपदं=विवादः 
सत्कार्यवादस्य समवायाद्यनभ्युपगमस्य भूताद्यभ्युपगमस्यचास्मन्मते
सत्वेन न तत्रात्यन्तं विवादः । परंतु अस्मन्मते अवस्था वैषम्याभ्युपगमात्
तैश्चाभिव्यक्यभ्युपगमाच्च स्वल्पो विवदः इति भावः
कपिलाद्यसर्वज्ञज्ञानमूल इति पाठः स्वरसः । कपिलादिसर्वज्ञज्ञानमूल
इति पाठे किं कपिलादि...मूलः आगमः प्रमाणं उत सर्वज्ञ ज्ञानमूलः
आगमः इति विकल्पे, प्रथमे प्रथमकाण्डे धर्म विचारारम्भे निरस्तत्वादनुपपत्तिः
द्वितीयेच द्वितीयकाण्डे प्रथमाध्याये वेदस्य प्रधानादिपरत्वव्युदसनादनुपपत्तिरिति
नागमः प्रमाणं भवतामित्यर्थः ।
एकमूलत्वं=विभुभूतादेकस्मादुत्पत्तिः । कारणानवस्थानात्, कारणस्याविश्रान्तेः 
कारणानवस्थान मेवोपपादयति - तन्तुप्रभृतयइति । अयमभिसन्धिः - पटाद्यारंभकाः
तन्तुप्रभृतयः प्रत्येकं स्वस्वपार्श्वत्रयेण संयुक्ताः अपरैः सप्तभिः
पार्श्वैरसंयुक्ताः सन्तः स्वापेक्षयाऽधिक परिमाणं घटादिकमारभमाणाः
दृष्ठाः । एवं तन्त्वयवा अपि तथैव तन्तूनुत्पादयन्ति । एवं परंपरया
विश्रान्ति कारणपर्यालोचने नैयायिकैः परमाणौ विश्रान्तिः स्वीक्रियते 
तत्र दृष्टप्रकारेण परमाणुभिः प्रत्येकं स्वस्वपार्श्वत्रयेण
संयुक्तैः सप्तभिः पार्श्वैः असंयुक्तैश्च द्व्यणुकारम्भो वक्तव्यः
तत्र परमाणूनां निरंशत्वाभ्युपगमात् द्व्यणुकारम्भ एव न संभवति 
न चास्तु निरंशानामप्यारम्भकत्वमिति शंक्यं, तथाऽदर्शनात् अन्यथाम़्
़शभेदमनपेक्ष्य संयोगात् एकस्मिन् अन्यस्य विनिमञ्जनेन पृथुकार्योत्पत्तिर्नस्यात् 
अतश्च परमाणूनामपि सांशत्वाभ्युपगमावश्यकत्वात् तेषामप्यंशानामुक्तयुक्यैव
सांशत्वं, तेषामपि तथेति कारणविश्रान्तिः दुरुपपादैव । अतो विश्रान्तिसिध्यर्थं
नानाविधपरिणामशक्तियुक्तस्य विभुभूतस्यार्थस्य स्वीकारः आवश्यकः
इति । ननु कारणत्वेनाभ्युपेतस्यैकस्मिन्नेव कार्ये निरबवशेषेणान्वये
इतरकार्योत्पत्तिर्न स्यादित्यत्राह - स्वयमप्रच्युतस्वरूपमेवेति
ननूक्तकारणं ब्रह्मैवास्तु=इत्यत्राह - तच्चैकमिति। गुणत्रय साम्यरूपमिति
ब्रह्म व्यावृत्तिः ।इति शब्दः तेचैवं वर्णयन्तीत्यत्रान्वेति ।
अथ गुणत्रयसाम्यरूपेस्यैव कारणत्वमित्यत्र प्रमाणं दर्शयति - तत्कल्पनेइति 
वैश्वरूप्यशब्दः स्वार्थे ष्यङष्तः इत्याह - विश्वरूपमेवेति। विश्वं
विचित्रं रूपं=आकाररूपसंन्निवेशः इति समासलब्धार्थमाह - विचित्रेपि।
अनेन तनु भुवनादिजगतः हेतुः प्रदर्शित इत्याशयेन व्याचष्टे - तच्च
जगदित्यादिना। जगत् कार्यं विचित्रसन्निवेशत्वात्, जगत् स्वसरूपप्रधानकारणकं
कार्यत्वादित्यनुमानद्वयमत्र प्रदर्शितम् । द्वितीयानुमानं कारणकार्येत्यादि
श्लोकोक्तप्रकारणोपपादयति - कार्यस्यहीति । यथेत्यादिकं व्याप्तिस्थल
प्रदर्शकम् । अतइत्यादिकं पक्षधर्मताबलसिद्धार्थ प्रदर्शकम्
लयशब्देनाविभागशब्दो व्याख्यातः। अयमाशयः कार्यं चेत् स्वस्य स्वसरूपकारणादेवोत्पत्तिः
स्वसरूपकारणे एव लयश्च दृष्टः । जगतोऽपिकार्यत्वात् स्वसरूपकारणादुत्पत्तिः
तस्मिंश्चलयो वक्तव्यः । अतो जगदपि स्वसरूपकारणकमित्येव वक्तव्यमिति 
नन्वस्तु स्वसरूपकारणकत्वं, तावता कथं प्रधानकारणकत्वनिश्चय इति
शंकापरिहारकं प्रधानस्यैव स्वसरूपत्वबोधकं समन्वयपदं व्याचष्टे - गुणत्रयसाम्यरूपमित्यादिना 
सत्वरजस्तमोमयसुखदुःख मोहात्मकत्वमिति समन्वयपदार्थः ।कार्यस्यसत्वादिमयसुखाद्यत्मकत्वं
लोकदृष्टम् । अतः कारणमपि सत्वादिमयमेवास्थेयं
तच्च प्रधानमेवेति सरूप प्रधानकारणकत्वं युक्तमित्याशयः । ननु कार्यस्य
यदात्मकत्वं तदात्मकस्यैव कारणत्वमिति किं नियामकंइत्यत्राह - यथा
मृदात्मनःइति । अनेन शक्तितः प्रवृत्तेश्चेत्येतत् उक्त शंकापरिहारकमिति
सूचितम् ।तथा दर्शनादिति ।अतदात्मकस्य कारणत्वादर्शनादिति भावः 
ननु महदादीनामपि कार्यसरूपत्वेन तेषामेव कारणत्वमस्त्विति शंका
परिहारकं भेदानां परिमाणादित्यंशं तात्पर्यतो व्याचष्टे - अव्यक्तस्येत्यादिना 
अयमत्र निर्गलितार्थः - विचित्रसन्निवेशत्वात् रथवत् जगतः कार्यत्वं,
कार्यत्वात् घटादिवत् स्वसमानरूपकारणकत्वं, कार्ये सत्वादिमयसुखाद्यन्वय
दर्शनात् तदुत्पादनशक्तस्य सत्वरजस्तमोमयस्यैव कारणत्वं, कारणस्यच
परिमितत्वे कृत्स्नकार्योत्पादकत्वानुपत्तिरिति विचित्र सन्निवेशस्य
कार्यस्य तनुभवनादिकृत्स्न जगतः तत्समानरूपं तदुत्पादनशक्तं सत्वरजस्तमोमयं
विभुभूतं प्रधानमेव कारणमिति
सिद्धान्तमाह - अत्रोच्यत इति । अनुमानशब्दस्यार्थमाह - अनुमीयतइतीति।
अनुमितिकरणपरत्वं त्वसंगतं प्रकृतानुपयोगात्, अनुमितिपरत्वमपि प्रधानस्येति
षष्ट्यन्तपदाध्याहार प्रयुक्त गौरवग्रस्तमिति भावः । अथ पराभिमत
प्रधानस्य कारणत्वं सूत्राक्षरतात्पर्यानुगुण्येन दूषयतुं विरोधमाह
नेत्यादिना । ब्रह्मात्मकप्रधानस्य विचित्रजगद्रचना समर्थत्वानपायात्भवदुक्तमित्युक्तम् 
प्रधानं न जगत्कारणं विचित्रकार्यरचनासमर्थत्वादितिसूत्रकृद्विवक्षितान - ुमानस्य
स्पष्टत्वात् तदनुमानेहेत्वसिद्धि शंकापरिहारकतया नविचित्रजगद्रच
ना समर्थमित्युक्तं
यद्वा कारणत्वेनाभिमत प्रधानस्य विचित्रजगद्रचनासमर्थत्वाभ्युपगमात्
तन्निषेध एव सूत्रकृदभिमतः इत्याशये नोक्तं न विचित्र जग द्रचनासमर्थमिति 
अत्र जगच्छब्दः कार्यपरः । हेतौ तच्छब्द प्रधानपरः । व्याप्तिमाह
यदेवमिति । एवं=अचेतनत्वे सति तत्स्वभावाभिज्ञानधिष्टितम् । तथा=विचित्रकार्यरचनाऽसमर्थम् 
दृष्टान्तमाह - यथेति । अथ सूत्रस्य वाक्यार्थं प्रदर्शयन्नुपसंहरति - दार्वादेरिति।
कार्यारम्भानुपपत्तेः दर्शनादित्यनेन रचनानुप पत्तेरिति, व्याख्यातंअनेनान्वयिदृष्टान्तो
विवक्षितः । प्रवृत्तेर्दर्शनाच्चेत्यन्तेन प्रवृत्तेश्चेत्येतद्व्याख्यातम्
अनेन व्यतिरेकिदृष्टान्तो विवक्षितः ।अत्रोक्तानुमाने ब्रह्मात्मकेन
विचित्रकार्यरचनासमर्थेन प्रधानेनानैकान्त्यमिति हेतौ तत्स्वभावाभि
ज्ञानधिष्टितत्वनिवेशः ।ब्रह्मणाऽनैकान्त्यपरिहाराया चेतनत्वनिवेशः 
एवं पराभिमत प्रधानकारणत्वविषये विरोधोक्त्या प्रत्यनुमानं च
विवक्षितं भवति. जगत् प्राज्ञानधिष्टिताचेतनोपादानकं न भवति कार्यत्वात्
यत् कार्यं तत् स्वाभिज्ञानधिष्ठिता चेतनोपादानकं न भवति, यथा घटादिकं
चेतनाधिष्ठितकारणकम् । अतः प्राज्ञाधिष्ठिता चेतनोपादानकत्वाभावे
जगतः कार्यत्वमपि न स्यादिति । एवं रचनानुपपत्तेर्नानुमानं प्रवृत्तेश्चेति
व्याख्यातं
अथाधिकस्य प्रथमचकारस्य प्रयोजनमाह - चकारादिति । अनैकान्त्यं =
व्यभिचारः । व्यभिचार मेवोपपादयति - नहीति। कार्येऽन्वितस्य कार्यं
प्रति कारणत्वं स्वीकर्तव्यम् । घटादावन्वितस्य मृदादेः घटादि प्रति
कारणत्व दर्शनात् । ततश्च कार्यस्य जगतः सत्वरजस्तमो मयसुख दुःखान्वयदर्शनेन
सत्वरजस्तमस्समुदायरूपस्य सरूपस्य जगत्प्रति प्रधानस्य कारणत्वं
वक्तव्यमिति प्रधानस्य कारणत्वसिद्धिरित्याशेरते संख्याः । इदंचानुपपन्नं,
कार्येऽन्वितस्यापि क्वचित्कारणत्वादर्शनात् । न हि तन्तुगतशौक्ल्यरूपस्य
कार्ये पटेऽन्वय दर्शनमात्रेण पटं प्रति तन्तूनामिव तद्गतशौक्ल्यरूपस्यापि
कारणत्वं कैश्चिदिष्यते
न वा कार्यगवि कारणगतगोत्वानुवृत्तिमात्रेण गां प्रति गोत्वस्यापि
कारणत्वमभ्युपेयते । ननु न कार्यान्वितस्य सर्वस्यापि कारणत्वव्याप्ति
रस्माभिरिष्यते । परं तु द्रव्यस्य सतः कार्यान्वितस्य । दृश्यते
च हेमादि द्रव्यस्य स्वस्तिकेऽन्वितस्य स्वस्तिकं प्रतिकारणत्वम् 
शौक्वल्य गोत्वादीनां कार्यान्वितत्वेऽपि द्रव्यत्वाभावान्नकारणत्वम् 
कार्यान्वितसस्वरजस्तमसांच द्रव्यत्वात्कारणत्व व्याप्तिरावश्चकीति
तत्समुदायरूप प्रधानस्य कारणत्वं समीहितं सिद्धमेवेतिचेन्न, सत्वरजस्त
मसाम द्रव्यत्वेनोक्त व्याप्तिबलेन कारणत्वासिद्धेः
ततश्च कार्यान्वितस्य सर्वस्य कारणत्वमिति नियमे व्यभिचारः कार्यान्वितस्य
द्रव्यस्य कारणत्वमिति नियमे न त्वदभिलषितार्थ संसिद्धिरिति प्रधट्टार्थः 
सत्वादीनां न द्रव्यस्वरूपत्वं परंतु द्रव्य धर्मत्वमेवेत्यत्र
हेतुमाहसत्वादयोहीति। अयं भावः सत्वादिसमुदायरूपं प्रधानमिति भवतां
निर्णयः।अस्य च प्रधानस्य स्वरूपसद्भावे किं प्रमाणमिति पृष्टे
सत्वादिकार्यभूत लाघव प्रकाशादिभिः अनुमीयत इत्युच्यते । तत्र लाघवप्रकाशादिकं
किं पृथिव्यादि द्रव्यगतं, उत पृथिव्यादिद्रव्यरूपं, नान्त्यः तथाऽनुपलंभात् 
तस्य तत्स्वरूपत्वं भवतापि न शक्यते वक्तुं, प्रधानकार्यत्वेनाभिमतपृथिव्यादि
द्रव्यगतत्वेच तदात्मकसत्वादीनामपि द्रव्यगतत्वमेवेति कारणीभूत
प्राधानगतत्वेन प्रधानरूपत्वासिद्धिः
अतो भव दुक्त प्रक्रिययैव न सत्वादीनां प्रधानत्वमिति । ननु सत्वादीनां
मास्तु प्रधानवृत्तित्वं, तावता द्रव्यत्वे को विरोधः द्रव्यस्य
द्रव्यवृत्तित्वसंभवादित्यत्राहगुणा इत्येवचेति । शास्त्रेषु "सत्वं
रजस्तमइति गुणा प्रकृति संभवाः । प्रकृतेः क्रियमाणानि गुणैः कर्माणि
सर्वशः" इत्यादिना सत्वादिषु गुणशब्द व्यवहारात् द्रव्यत्वस्याप्रामाणिकत्वेन
व्यवहारस्यानन्यथासिद्धेश्च स्वरसः प्राप्तं गुणत्वमेवेषितव्यमितिभावः
अत एव = एकमूलत्वाभावादेव । सत्वाद्यनेकमूलत्वाभ्युपगमादिति भावः 
जगतः अनेकमूलत्वे परसंमतिमाह।साम्यावस्थाइत्यादिना ।अनवस्थातदवस्थैवेति
बहूनां कारणत्वे विषमावस्थत्वेनैव कारणत्वस्य वक्तव्यतया तथैवाभ्युपगतत्वेनच
वैषभ्यसंपादनाय परिमितत्वमाश्रयणीयं, अपरिमितस्य विषमत्वासंभवात् 
ततश्च परिमितानां विषमावस्थानां पार्श्वविशेषसंयोगमन्तरा न पृथुकार्यारंभकत्वं
युक्तम् । अतःपार्श्व विशेषाभ्युपगमे तेषामपि पर्श्वानां परिमितत्वात्
विषमत्वाच्च कार्यत्वेन कारणान्तरापेक्षाऽस्ति इति तेषामपि कारणानां
पार्श्वविशेषाभ्युपगमे तेषामपि तथेत्यनवस्थायास्सत्वेन परमाणुकारणवाद
इव कारणविश्रान्तिर्दुरुपपादैवेत्याशयः ।।
<2.2.2>
अथोत्तरसूत्रं तात्पर्यार्थमनुक्रीर्तर्यन्नवतारयति - यत्रेति । यत्र = दार्वादौ,
रथादिविषये यस्य दार्वादेः कारणस्य चेतनाधिष्ठितत्वं दृष्टमित्यर्थः ।
क्षीरादीनामन्यानपेक्षपरिणममानानां प्राज्ञानपेक्षत्वेऽपि यथा
दध्याद्यात्मना परिणामः तद्वत्प्रधानस्यापि प्राज्ञानधिष्ठितत्वेऽपि
कार्यरूपेण परिणामः उपपद्यते इति चेत् क्षीरादीनामपि प्रधानस्येव
पक्षीकृतत्वात् तत्रापि प्राज्ञाधिष्ठितत्वस्य साधनात् न तद्दृष्टान्तकरणं
युक्तमित्याशयः । दार्वादीनां चेतनाधिष्ठितानामेव रथादिकार्यकरत्व
दर्शनेन तत्र चेतनाधिष्टितत्वस्य दृष्टत्वात् तत्पक्षीकारेऽनुपयोगादंशतः
सिद्धसाधनाच्च तद्व्यतिरिक्तमित्युक्तं, तर्ह्यतिरिक्तपयोम्बुमात्रपक्षीकरणे
अन्यदृष्टान्तेन प्राज्ञानधिष्टितत्वशंकायाः अनिराकरणमित्यभि प्रेत्य
तत्रापीति न्यायसिद्धिमभिप्रेत्यच सर्वमित्युक्तम् । पयोम्बुवच्चेति
सूत्रखण्डं व्याचष्टे - यदुक्तमिति।आद्यपरिस्पदेति। आद्यपरिस्पन्दः
आद्यान्यथाभावोद्योगः । घटरूपेण परिणममानमृदादेः चक्रभ्र्रमाणापेक्षावदत्रसानास्तीति
सूचनार्थः आद्यशब्दः । अत्र पयसः उदाहरणं प्रधानस्यान्यनिरपेक्षत्वेपि
परिणामः उपपद्यत इति सूचनार्थम् ।अभ्बूदाहरणं तु अन्यनिरपेक्षत्वेपि
विचित्र कार्य रूपेण परिणामसंभवद्योतयेति विशेषः
अत एव एकरसस्य विचित्ररसरूपेण, सदृशपरिणामेनावस्थितस्य विचित्रपरिणामः
उपपद्यतइत्युक्तम् । उक्तार्थे तदुक्तकारिकां प्रमाणयति - यथोक्तमिति।
आश्रयः=द्रव्यम् । नारिकेल ताल चूतकपित्थ निम्ब तिन्त्रिण्यादिकम् 
इदं सर्वं एकैक (गुण)रसविशिष्टम् । अतो भिन्नगुणाश्रयत्वात् प्रतिगुणाश्रयत्वम्प
प्रति गुणाश्रये प्रतिगुणाश्रये विशेषः । प्रतिप्रतिगुणाश्रयविशेषःव
वीप्सायां प्रथम प्रतिः । अतः प्रति द्वैविध्यं कथमिति न भ्रमतिव्यम् ।।
पक्षीकृतमित्यभिप्रायइति । दृष्टान्तोऽसिद्ध इति भावः । यद्वा=प्रधानं
न विचित्रकार्यकरण समर्थं अचेतनत्वे सति प्रज्ञानधिष्टितत्वादित्यनुमाने,
प्रज्ञानधिष्ठितेऽचेतने क्षीरे कार्यकरण समर्थत्वस्य, तादृशेऽम्बुनि
विचित्रकार्य करण समर्थत्वस्य च दर्शनेन तदादाय भवता व्यभिचारो
वक्तव्यः तच्चानुपपन्नम् । तेषा मपि पक्षत्वेन पक्षैकदेशमादाय व्यभिचारप्रदर्शनानुपपत्तेः 
ननु क्षीरादीनामपि अन्यसापेक्षपरिणामाभ्युपगमे पूर्वोक्तसूत्रविरोध
इति शंकां परिहरति - उपसंहारेति। दण्डचक्रादि स्थानीयोपकरणनिरपेक्षत्व
मेव तत्र क्षीरादावुक्तं, न तु चेतनाधिष्टितत्वरूप चेतनसापेक्षत्वराहित्यमपि
चेतनविशेषपरमात्माधिष्टितत्वस्य श्रुति सिद्धत्वादिति भावः ।योऽप्सु
तिष्ठन्निति ।तिष्ठन्नित्यधिष्ठितत्व मुक्तम् । अन्तरो यमयतीति
परमात्मनः अब्निय मनकर्तृत्वोक्त्या विचित्रकार्यरूपेण परिणामप्रवृत्तिः
अपां, परमात्माधीनैवेति सिध्यति । अपां परमात्माधिष्ठितत्वोक्तिः
क्षीरस्याप्यु पलक्षणरिति भावः । एवमुपपादनेन व्यभिचारसन्देहनिवृत्तिः 
हेत्वसिध्या व्यभिचारस्यैवाभावश्चोपपादितो भवति ।।
<2.2.3>
उत्तरसूत्रमवतारयति - इतश्चेति । वक्ष्यमाणयुक्तेश्चेत्यर्थः । यदि
विचित्रकार्य करणे प्रधानस्य प्राज्ञानपेक्षत्वंतर्हि सततविकारशीलस्य
प्रधानस्य सर्वदा परिणामावश्यकत्वेन सदा सृष्टि प्रसंगात् प्रतिसर्गस्यावस्थानमेव
नस्यात् ।चेतनाधिष्ठितत्वे हि चेतनस्य यदा इच्छा तदा सृष्टिः यदा
च न तदाप्रतिसर्गः इति व्यवस्यापयितुं शक्यते, घटकारणमृदादौ चेतनाधिष्ठितत्वे
तथा दर्शनादिति सूत्रार्थः । अनपेक्षत्वादित्यस्य फलितमर्थमाह - सत्यसंकल्पेत्यादिना।
व्यतिरेकानवस्थितेरित्यस्यार्थमाह - सर्ग - व्यतिरेकेणेति। प्रतिसर्ग=प्रलयः
प्रलयस्यैव दुरुपपादतया प्रधानस्य तदवस्थोपलक्षितावस्थित्यभावः
प्रसज्यत इत्यर्थः । नन्वनधिष्ठित प्रधानपरिणामपक्षे प्रतिसर्गानुपपत्त्या
प्रधानस्य तदवस्थोपलक्षितावस्थानाभावप्रसंगवत् ईश्वराधिष्ठित प्रधानपरिणामाभ्युपगमेऽपि
अधिष्ठातुरीश्वरस्य परिपूर्णत्वात् सृष्ट्यादिजन्यफलाद्यनपेक्षत्वेन
सर्गानुपपत्त्या प्रधानस्य तदवस्थोपलक्षितावस्थानाभावः प्रसज्यते
एव इति शंकामनूद्य परिहरति - नचवाच्यमिति। अस्य समानोऽयं दोषइतीत्यनेनान्वयः 
अवाप्त समस्तकामस्येत्यवधारणगर्भम् । अवाप्ता एव समस्तकामा यस्येति
विग्रहः । अनेन भगवतः अवाप्तव्यं किञ्चिदपि नास्तीति सूचितम्
परिपूर्णस्येति तत्रहेतुः । गुणविभूतिभिरित्यादिः। अनवधिकातिशयानन्दस्येति
स्वरूपेणावाप्तसमस्तकामत्व मुक्तम् । निरवद्यत्वमकर्मवश्यत्वम् 
निरञ्जनत्वमगुणवश्यत्वम् । अयं भावः - सर्गस्थितिप्रलयानां रजस्सत्वतमः
कार्यत्वात् कर्मवश्यस्य च गुणवश्यत्वनियमात् ईश्वरस्य चाकर्मवश्यत्वेन
गुणवश्यत्वाभावात् तत्तद्गुणानुगुणेच्छया सर्गादिव्यापारः भगवत्यनुपपन्न
इति । अस्तुवा भगवतः कथंचित् सृष्टिकर्तृत्वं अथापि कालविशेषे सृष्टिः
कालविशेषे च प्रति सर्गःइति व्यावस्थाप कहेतुर्नदृश्यते अतस्सर्वदा
सृष्टिः सर्वदा प्रलय एववास्यात् अतो
़पि दोषसाम्यमित्याह - सर्गप्रतिसर्गेति ।कालविशेष संभावित सृष्टिकर्तृत्वमपि
भगवतः अनुपपन्नं कृपावत्वेन शास्त्रेषु जोघुण्यमाणस्य तस्य जीवानामति
दुःख योगकरणेन तत्रापि वैषम्यदर्शनेन च निर्घृणत्वादि प्रसंगादित्याह - विषमसृष्टाविति।
निर्दयत्वकथनं वैषम्यस्याप्युपलक्षणम् । परिहारे हेतुमाह - परिपूर्णस्यापीति 
पूर्वपक्षे अपरिपूर्णत्वाभावः गुणवश्यत्वाभावः सर्गप्रतिसर्गव्यवस्था
हेत्वाभावः निर्दर्यत्वप्रसंगश्च हेतुतया विवक्षितः । लीलार्थप्रवृत्तिसंभवादित्यनेन
चतुर्थहेतुर्निरस्तः । परिणामेत्यादेरयमर्थः - ईश्वरेणानुसन्धीयमाना
प्रकृतेः परिणामविशेषापत्तिरेव सर्गप्रतिसर्ग व्यवस्थाहेतुः
तथा चाधिष्ठातुः भगवतः यदा प्रकृतेः परिणामविशेषापत्तिरावश्यकीति
प्रकृति दर्शनरूपसंकल्पः तदा सर्गः यदाचन तदा प्रतिसर्गः इति व्यवस्थेति
भावः ।
नन्वधिष्ठातुरीश्वरस्यांगीकरणमनवसरमस्तं प्रयोजनाभावात् ईश्वराभावेऽपि
उक्तव्यवस्थायाः सर्वस्याअपि क्षेत्रज्ञकर्मभिरेवोपपत्ति संभवात्
ईश्वराभ्युपगमन्तृमतेऽपि पृथक्कर्मणामंगीकारात् इति शंकते - नन्वेवमिति।कैवल्यव्यवस्था=मोक्षव्यवस्था
दूषयति।अनभिज्ञ इति । पुण्यापुण्य कर्मस्वरूपयोः - पुण्यापुण्यात्मककर्मस्वरूपयोःश
शास्त्रं चेत्यादि कपिलागमस्यानादरणीयत्वे वेदस्यादरणीयत्वे च
हेतुर्दर्शितः । तच्च=शास्त्रं च, अस्य वदतीव्यनेनान्वयः । प्रथमःतच्छब्दः
परमपुरुषाराधनपरः । द्वितीयः परमपुरूषपरः । तृतीयः कर्मपरः । अनेन
कर्म, तेन भगवदनुग्रहनिग्रहौ, ततः सुख दुःखे इति क्रमः इति दर्शितं
तथा चाधिष्ठातु रीश्वरस्यैवासिद्धौ कर्म स्वरूपस्यैवासिद्धिरिति
भावः । शास्त्रज्ञ संमतिमाह - तथाहेति । फलसंबिभंत्सयेति पाठोयुक्तः 
संबद्धुमिच्छा संबिभंत्सा । तथा च जीवाः स्वस्मिन् फलसंबन्धेच्छया
कर्म कुर्वन्तिः तैः परमात्मानंप्रीतं कारयितुमिच्छन्तिः । भगवांश्च
प्रतिस्सन् फलाय समार्थः इति तात्पर्यम् ।। अथ द्रमिडाचार्योक्तार्थे
विश्वासजननाय तदुक्तवाक्यस्य श्रुत्युपबंृहणरूपत्वं दर्शयतुंश्रुतिमाह - तथा
चेति । इष्टापूर्ते=श्रौतस्मार्तकर्मणी । विश्वं =समस्तम् । भुवनस्य
नाभिः =परमात्मा । विभर्ति =धारयति ।आराधनतया स्वीकरोतीति यावत्
अथोक्तश्रुतेः उक्तार्थपरतयैवोप बृहणं भगवतैव कृतमिति सूचनाय गीता
मनुवदति - तथाचेति। तानहमित्यनेन पापस्यभगवदपराधरूपत्वमधिकं ज्ञापितम्
नन्वस्त्वीश्वराभ्युपगमः तत्प्रीत्यप्रीतिरूपं कर्म तदधिष्ठितप्रधानस्य
परिणामश्च तथापि भगवतः कर्मसापेक्षनिग्रहानुग्रहवत्वे शास्त्र श्रुतस्वातन्त्र्यहानिः
तदनपेक्षत्वेच जीवेषु फलस्यान्वयो दुरूपपादः दयालो र्भगवतः संसारिणां
पापरूपकर्मणि प्रवृत्युत्पादनं दुःशकं, तद्द्रष्ट्टत्वमपि तथैवेत्यादिशंकां
परिहर्तुमाह - स भगवातिति। सर्वस्य भगवदिच्छाधीनत्वेऽपि ज्योतिष्टोमादेरेव
पुण्यत्वमन्येषाम पुण्यत्वमेवेत्यत्र हेतुप्रदर्शकं एतानि कर्माणीत्यादिकम् 
अनादिपुण्यापुण्य व्यवस्थायाः ईश्वरीयस्वातन्त्र्य निबन्धनत्वात्
न तयोः विपर्यासशंका कार्येति भावः
सर्वक्षेत्रज्ञ प्रवृत्तेरीश्वरेच्छाधीनत्वात् क्षेत्रज्ञानां सुख
दुःख भोक्तृत्वं न स्यात् इति शंकापरिहारायोक्तं - तदुपादानेत्यदि।
पित्रधीनवैभवेष्वेव पुत्रेषु कश्चित् पितृदत्तार्थादिभिरेव समीचीनं
कर्म करोति कश्चितु असमीचीनं, अथापि तत्र पित्रादेर्नदोषः परंतु
पुत्रस्यैव । तद्वत्रापि उभयकर्मोपादानानुगुण देहेन्द्रिय तन्नियमनशक्त्यादीनां
भगवता दत्तत्वात् स्वकर्मानुगुणेच्छया समीचीने असमीचीने वा क्षेत्रज्ञः
प्रवर्ततइति न तत्र भगवतो दोषान्वयः इति भावः ।सामान्येनप्रदर्श्येति।
देहादिकं यदि कस्यचिदेव दद्या तर्हि भगवतो दोषान्वयस्स्यात् न तदस्ति
अविशेषेण सर्वेषामपि एतत्करणे समीचीनफलं दस्यामि, एतत्करणे दण्डं
इति समीचीनासमीचीनकर्मविभाग पुरस्परं उभयो पादानोचितदेहादिकं ददातीति
न भगवतः विषमत्व संभवः इति भावः
ननु कर्मद्वैविध्य संपादनेऽपि तस्य जीवैरज्ञातत्वे कथं जीजेषु
फलान्वय इत्यत्राह - स्वशासनावबोधीति। ननु पराधीनस्य कर्तृत्वे जीवस्य
कथं तदुपसंहारयोग्यता । तेन विना तृणाग्नमपि नच लतीत्युक्ते रित्यत्राह - तदुपसंहारार्थं - चान्तरात्मतयाऽनुप्रविश्येति।
नन्वन्तरात्मतया परमात्मनः स्थितत्वे सर्वस्या अपि प्रवृत्तेः पराधीनत्वेन
असमीचीने प्रवर्तयितुः परमात्मनः एव दोषान्वयः वक्तव्यः अपथ्यप्रवर्तयितुरेव
दोषस्य वक्तव्य त्वादित्यत्राह - अनुमन्तृतया च नियच्छन्निति। एवं
परमात्मनः सर्व स्वातन्त्र्य प्रयुक्तकर्मफलाद्यन्वयो निवारितः
अथ सर्वथा परतन्त्रस्य जीवस्य फलान्वयं दर्शयति क्षेत्रज्ञास्त्विति 
भगवतो नर्दयत्वशंकापरिहाराय दयास्वरूपमाह - दयाहीति । प्रयोज नोद्देशेन
पर दुःखा सहिष्णुत्व व्यावृत्त्यै - स्वार्थनिरपेक्षेति।"व्यसनेषु
मनुष्याणां" भृशं भवतिदुःखितः, "तद्द्रष्टुर्भवतोऽपि दुःख मतुलं
घोरं दयालो भवेदित्याद्युक्तं परदुःखदुःखित्वं दयास्वरूपमित्याशयेन
नोक्तम् । अपि त्वेवमभिनयो भगवता क्रियमाणः दयाकार्यः इति बोधनायेति
द्रष्टव्यम् ।अत्र "दया परव्यसनहरा भवव्यथा सुखायते तदहं दयातिगः 
तथाप्यसौ सुखयति दुःखमित्यतोदयस्व मांइति श्रीपराशरमट्टार्य श्रीसूक्तिरनुसन्धेया"
" नन्व कृत्यकारिणि दयायाः अवकाश एव नस्यादित्यत्राह - स्वशासनातिवृत्तिव्यवसायिनीति
अयमत्राभिसंन्धिः । ईश्वरः युक्तायुक्त कर्मद्वैविध्य बोधक शास्त्र
प्रदर्शन पूर्वकं उभयोचित देहेन्द्रियादिकमपिअविशेषेणे सेर्वेभ्यः
प्रददाति । तदघीनशक्तिक एव क्षेत्रज्ञः स्वकर्मानुगुण्येन युक्तेवाऽयुक्तेवा
प्रवर्तते । तत्फलं चानुभवति ।तत्रेश्वराधीन प्रवृत्तिकस्य जीवस्य
प्रथमप्रवृत्तावापि सर्वकारणस्य परस्य ब्रह्मण एव प्रवर्तकत्वात्
जीवस्यनिग्राह्यत्वाभावेन कथं तस्मिन् फलान्वयः कथं चेश्वरस्य सदयत्व
समत्वे इति नशंक्यम् । जीवमपथ्ये प्रवर्तयितृत्वेऽपि निर्दयत्वाद्यसंभवात्त
तथाहि । यथा द्वितीयादि प्रवृत्तौ अनुमन्तृत्वेपि न निर्दयत्वं
तथैव प्रथमप्रवृत्तौ प्रवर्तयितृत्वेपिन निर्दयत्वादि
अन्यथा कूपेपतन्तं बालकं निवारयितुं समर्थोऽप्यनुमन्यमानः निर्दयः
इत्येव लोके दृष्टमिति द्वितीयादिप्रवृत्तावनुमन्तापि भगवान् निर्दय
एवस्यात् । यदि प्रथमं प्रवृत्तौ सत्यां तदनुसृत्यैव ईश्वरः अनुमन्तेति
न निर्दय इत्युच्यते तर्हि प्रथमप्रवृत्तावपि जन्मान्तरीयचरमप्रवृत्तिमनु
सृत्यैव प्रवर्तयतीति न निर्दयत्वशंका । नहि प्रथमप्रवृत्तिरिति
काचित् दशाऽस्ति । प्रवृत्तिप्रवाहस्यानादित्वात् । तस्मात् द्वितीयादि
प्रवृत्तौ सर्वहेतुत्वस्वाभाव्यात् प्रवृत्तप्रवर्तकत्वरूपानुमन्तृत्वाभ्युपगमवत्
तत एव हेतोः प्रथमप्रवर्तकत्वमपि अभ्युपेयं
तथापि कर्मानुगुणतयैव जीवानां प्रवृत्तेः न जीवेषु फलान्वयक्षतिः
नपि ईश्वरस्य निर्घृणत्वादिप्रसंगः । नन्वस्त्वीवश्वरस्यापथ्यकारयितृत्वं
तथापिदयावतस्तस्य निग्रहो दोष एव स्यादिति चेन्न, दयायाः निग्रहस्यापि
भगवति चोभयोः प्रमाणसिद्धत्वेन तस्य दोषत्वापादनासंभवात् । किमत्र
ईश्वरस्य निग्रहसत्वे ईश्वरस्यानिष्टमापाद्यते । उत जीवस्य । अन्तिमस्त्विष्ट
एव ईश्वरनिग्रहस्यैव जीवानिष्टरूपत्वात् । प्रथमे ईश्वरस्य सर्वशासृतृत्वेने
श्वरान्तराभावेनानिष्टकर्तुरभावात् नानिष्टप्रसंगः स्वस्यच अभ्रान्तत्वेन
न स्वयमेव स्वस्मिन्ननिष्टं जनयेत्
ननु तर्हि निग्रहं कुर्वाणे कारुण्यस्य कथमवकाशः इति चेन्न, अनिग्राह्यनिग्रहस्येव
निग्राह्यदयाया अपि दोषत्वात् न तस्मिन् दयायाःआवश्यकता । स्वशासनातिवृत्तिव्यवसायनिवृत्तौ
तु अनन्तापराधानंगीकारेण निरतिशयसुखदानाय प्रवृर्तमानत्वादस्त्येव
दयायाः तस्मिन्नप्यवकाशः । उक्तं हि अतिदूरमभक्तानां भक्तानां पुरतःस्थितं
इति भक्तविषये दयायाः अवकाश इति । अतः सर्वात्मसत्तादिसंरक्षणरूपस्य
समीचीनासमीचीनकर्मविभागपुरस्सरं समीचीनकर्मानुष्ठाने समीचीनं फलं
दास्यामीति सकलफलप्रदान संकल्पात्मकस्य नित्यस्य निर्हेतुकस्य न
क्वचिदप्यनवकाशः
अज्ञातसुकृता दिकर्मानुरूपविशेषफलप्रदानरूपस्य कालविशेषफल प्रदानसंकल्परूपस्यानित्यस्य
सहेतुकस्याश्रितविषयेएवावकाशः इति न कश्चिद्दोषः । नचेश्वस्य सर्वत्रापि
प्रवर्तकत्वे अनुमन्तृत्वौदासीन्यादिकं कथमुपपद्यते इतिचेदुच्यते।प्रयोज्य
कर्तु र्जीवस्य कारयितृत्वात्प्रवर्तकत्वम् । प्रवृत्तस्योत्तरोत्तर
प्रवर्तकत्वादनुमन्तृत्वम् । अंकुरादिषु सलिलवत् सर्वेष्वपि कार्येषु
सामान्यहेतुत्वादौदासीन्यम् । सर्वावस्थायामपि सर्वदृष्ट्टत्वात्साक्षित्वमिति 
अतो न विरोधः ।।
<2.2.4>
उत्तरसूत्रमवतारयति - अथ स्यादिति । धेन्वादिनोपयुक्तमित्यादि । अयमाशयः - यद्यपि
केवलदार्वादीनां रथादिरूपेण परिणामो न दृष्टः अथापि संकल्पविशेषतत्पुरुषाधिष्ठितत्वनियमोऽपि
न युक्तः सुप्तायामपि गवि तदुपयुक्ततृणादेः क्षीरादिना परिणामदर्शनात् 
अतः चित्सन्निधानमात्रमेवाचेतनस्यान्यथापरिणामे पर्याप्तम् ।
अचेतनायाः प्रकृतेश्च पुरूषरूपाचित्सन्निधानसत्वेन जगद्रूपेण परिणामो
युक्ततर एवेति ।
किमुक्तदृष्टान्तस्थले चित्सन्निधिमात्रेण तृणादेः परिणामः इष्यते,
उत केवलाचिन्मात्रस्यैव, यद्वा संकल्पविशेषतत्पुरुषविशेषाधिष्ठानेन 
नाद्यः - अनडुहाद्युपयुक्ततृणादेरपि तथा परिणामापत्तेः । तत्रापि
केवलचित्सन्निधानस्य सत्त्वात् । न द्वितीयः प्रहीणतृणादेः परिणामादर्शनात्
न तृतीयः - अपसिद्धान्तात् इत्याशयेन दूषयति - नैतदुपपद्यत इति । ननु
पयोम्बुवच्चेत्तत्रापीयनेनैव पयोम्बुरथतृणादावपि प्राज्ञाधिष्ठितत्वे
एव परिणामः इति सिद्धतया तदर्थं सूत्रान्तरारम्भः किमर्थ इत्यत्राह - पयोम्बुवदिति।
चित्सन्निधानमात्रापेक्षया पूर्वपक्षोत्थानात्
तत्परिहारस्य चोक्तरीत्योक्तत्वात् । पयोदृष्टान्ते एव तृणादाविवासिद्धिः
तदवस्थेति भावः ।।
<2.2.5>
उत्तरसूत्रार्थमाह - अथोच्येतेति । सूत्रोक्तदृष्टान्तद्वयं क्रमेण
दर्शयति - गमनशक्तीति । उभयस्य चेतनत्वे प्रथमनिदर्शनम् । उभयस्याचेतनत्वे
द्वितीयम् । पुरुषाश्मवदिति सूत्रखण्डार्थस्य तन्मतसिद्धत्वे तदुक्तां
कारिकामाह - यथोक्तमिति। कारिकायां षष्ट्यन्तपदद्वय श्रवणात् क्रमिकान्वयव्युदासाय
प्रधानस्येत्यस्य दर्शनार्थ मित्यनेनान्वय सूचनाय चार्थमाह - पुरुषस्येति 
उपभोगशब्देन दर्शनशब्दो व्याख्यातः । एवमपीति तथापीत्येत द्विवरणम् 
तथापीतिशब्दबलसिद्धमर्थमाह - प्रधानस्येति। पुरुषस्य तु निक्रियस्पेति 
पंगोः मार्गदर्शनोप देशादिवत् नित्यनिर्विकारस्य पुरुषस्य कादाचित्कविशेषाः
न सन्ति
अन्धस्य तदुपदेशाद्यवगमवदचेतनायाः प्रकृतेः न तादृशविशेषोऽस्ति 
अयस्कान्तस्य समीपागमनादिवत् निर्विकरपुरुषस्य न विकार संभवः 
अतो दृष्टान्तद्वयमपि नानुगुणमिति भावः । ननु पुरुषस्य समीपगमनादिविकारासंभवेऽपि
न क्षतिः. सन्निधानस्य नित्यत्वेन तदनपेक्षणादित्यत्राह - सन्निधानमात्रस्येति 
वस्तुतः मुक्तस्य सन्निधिसत्वेपि तस्या किंञ्चत्करत्ववत् नित्ययुक्तस्य
पुरुषस्य सन्निधेरपि अकिंचत्करत्वेन बन्धस्यैवानुपपत्तिः, तस्यैवानुपपत्तौ
तद्विमोचनरूपापवर्गोऽप्यनुपपन्न इत्याह - नित्यमुक्तत्वेनेति ।
<2.2.6>
उत्तरसूत्रार्थमाह - गुणानामिति। पूर्वं परोक्तप्रधानस्य प्राज्ञाधिष्ठितत्व
प्रसंगमुखेन विरोध उक्तः । अत्र सत्वरजस्तमस्समुदायरूपस्य प्रधानस्य
विषमावस्थत्वासंभव मुखेन कारणत्वविरोधः उच्यते । परैः प्रतिसर्गावस्थायां
साम्यावस्थापन्नं प्रधानं सर्गावस्था्यां विषभावस्थं सत् जग द्रूपेण
परिणमते इत्युपेयते । तत्र सत्वरजस्तमसां वैषम्यं च तेषु कस्यचिदाधिक्यं
कस्यचित् न्यूनत्वम् । यस्याधिक्यं तदंगि, यस्य च न्यूनत्वं तदंगमिति
तदभिमतम् । तत्र साम्यावस्थानां सत्वरजस्तमसां अधिकन्यूनभाववत्वे
हेतुस्तु नास्ति, ततश्च वैषम्यसंपादकहेत्वभावात् वैषम्यासिध्या अंगाङ्गि
भावानुपत्तिरिति कथं तस्य जगद्रपेण परिणामस्सूपपाद इति भावः ।
ननु दृश्यमानजगत्सृष्ट्युपपादनाय हेत्वभावेऽपि वैषम्यमभ्युपगम्यते
इत्यत्राह - तदापीति । यद्वा - प्रतिसर्गावस्थायामपि वैषम्यमेवाभ्युपगम्यते,
न तु साम्यं, ततो न परिणामानुपपत्तिरित्यत्राह - तदापीति । तदापि =
प्रतिसर्गावस्यायामपि ।।
<2.2.7>
अन्यथाशब्दं व्याचष्टे - दूषितेति । ज्ञशब्दस्य भावप्रधानत्वमभिसन्धायाह -
ज्ञातृत्वेति । ज्ञस्य या शक्तिः सा शक्तिरिति । त एव दोषाः प्रादुःष्युरिति ।
ज्ञातृत्वसत्त्वे हि संकल्पसंभवेनाधिष्ठात्रन्तरनिरपेक्षतयैव प्रवृत्तिरुपपद्येत ।
प्रधानस्यज्ञातृत्वं तु नास्ति । अतः प्राज्ञाधिष्ठितत्वनित्यसर्गादि प्रसंग
स्तदवस्थः इति भावः । एवं प्रधानानुमितावपि प्राज्ञाधिष्ठितस्यैव प्रधानस्य
सिध्या नानुमानेन भवदभिमतप्रधानसिद्धिरित्युपसंहरति - अत इति ।।
<2.2.8>
अनुमानेन प्रधानसिद्धीत्येतत् पूर्वप्रस्तुतानुमितिपर्यालोचनया ।
प्रयोजनाभावमेव तदभिमत प्रयोजनासंभवमुखेनोपपादयति - पुरुषस्येति ।
चैतन्यमात्रवपुषः इत्यादिकं हेतुगर्भविशेषणम् । परिदृश्यमानभोगोपपादनाय
प्रकृति सन्निधान प्रयुक्त प्रकृतिपरिणाम सुख दुःखादि दर्शनरूपभोगाभ्युपगमे
नित्यमेवोक्तभोगप्रसंगेनापवर्गस्यैवासिद्धिरित्याह - एवंरूपस्यैवेति।
पुरुषस्येति विशेष्यम् ।।
<2.2.9>
विप्रतिषिद्धं चेति । पूर्वापरविरुद्धमित्यर्थः । पूर्वं पराभिमतप्रधानासिद्धिः
सिद्धौ प्रयोजनाभावश्चोक्तः । अत्र तद्दर्शने पूर्वापरविरोध उच्यते ।
भोग्यत्वेनेत्यन्तेव प्रकृतिधर्माः उक्ताः । प्रकृतेरित्यादिना
पुरुषधर्माः । अधिष्ठाता= स्वतन्त्रः । द्रष्टा= इन्द्रियादिभिर्द्रष्टा 
साक्षी=स्वरूपेणानुसन्धाता ।प्रकृत्यैव साधनभूतयेति। प्रकृति
परिणामशरीरादिभिरेव समीचीनार्थानुष्ठानसंभवादिति भावः । तस्य नित्यनिर्विकारचैतन्यमात्रस्वरूपतयाअकर्तृत्वमिति 
अनेन विरोधो दर्शितः । वित्यर्निविकारपुरुषे कृर्तृत्व भोक्तृत्वयो
र्विरुद्धत्वात्
कैवल्यंच स्वरूपमेवेति।साधनभूतप्रकृत्या कैवल्यस्य प्राप्यत्वं
स्वरूपत्वंच विरुद्धमिति भावः ।प्रकृतेरेवेति। प्रकृतेः परार्थत्वादिकंबन्धमोक्षसाधनानुष्ठान
तत्फल मोक्षादि परस्पर विरुद्धमिति भावः । एवं प्रकृतेः मोक्षादिफलमुक्त्वा
पुरुषभोगापवर्गार्थकत्वकथनमपि विरुद्ध मित्याशयेनाह - एवंभूतेति।
उक्तार्थे तत्कारिका माह - संघातेति। अथ पुरुषस्य तदभिमतं साक्षित्वादिकं
दूषयति - साक्षित्वेति। भ्रमात्तदुपपादनमप्यसंगतमित्याह - एवंरुपस्येतिव
विकारत्वादिति। निर्विकारस्य विकारभूताध्यासभ्रमौ न स्तः अन्यथा
निर्विकारत्वविरोध इति भवः
अध्यासभ्रमयोरचेतन प्रकृतिगामित्वमपि दूषयति - प्रकृतेश्चेति । तौः
भ्रमाध्यासौ । प्रथम भ्रमः अध्यासः । तन्मूलाः अन्ये भ्रमशब्दवाच्याः 
सच चेतनधर्म इत्यनेन चेतनधर्मत्वात् प्रधानस्य तौ न संभवत इत्युक्तं
भवति । विकारश्चेत्यनेन पुरुषस्य न संभवतीत्युक्तं भवति । न विलक्षणत्वादित्यत्रेति 
न विलक्षणत्वाधिकरणे स्वपक्षदोषाच्चेति सूत्रार्थवर्णन समये इत्यर्थः ।
अथ प्रकृतेरेव संसारबन्ध मोक्षाः इत्युक्तं दूषयति - प्रकृतिरेवेति ।
पुरुषस्योपकारिणी सेत्युच्यत इति । अनुपकारिणः पुरुषस्य संसारबन्धमोक्षोत्पादकतया
हि प्रकृतेरुपकारित्वम् । मोक्षादीनां प्रकृतिगतत्वे चोपकारित्वं
न सिद्धं भवतीति भावः । विरोधान्तरप्रदर्शनायोपन्यस्यति - तथेति ।
पुरुषस्य प्रकृतिदर्शनसंभवेहि प्रकृतेर्निवृत्तिः । निर्विकारस्य
पुरुषस्य तद्दर्शननेवानुपपन्नमित्याह - पुरुषो हीति । अनेन पुरुष
कर्तृकदर्शनादिकं निषिद्धम् । प्रकृतिकर्तृक दर्शनमप्यनुपपन्नमित्याह - स्वयं
चेति । एवं पुरुषकर्तृक स्वात्मदर्शनस्य स्वदर्शनत्वेनाध्यासोऽप्यनुपपन्न
इत्याह - पुरुषस्येति । स्वयमचेनत्वादिति । तथाविधाध्यासस्य
चेतनधर्मत्वादिति भावः । तथाविधाध्यासस्वरूपमेव दुरुपपादम् । निर्विकारे
पुरुषे तत्कर्तृकस्वात्म दर्शनस्यैवसिद्धेरित्याह - पुरुषस्यचेति।
दर्शन शब्दः सन्निध्यौपचारिकइति शंकते - अथ सन्निधिमात्रमेवेति। अथ
सन्निधेरनित्यत्वे दूषणमाह - स्वरूपातिरिक्तेति । अथैकस्यैव दर्शनस्यबन्धमोक्षोभयहेतुत्वाभ्युपगमात्
सदा बन्धमोक्षप्रसक्तिरित्याह - किंचेति। नित्यवत् नित्यपदार्थवत् 
अथ हेतुभूतदर्शनयोर्वेषम्यं दर्शयति - अयथादर्शनमिति।उभयविधस्यापीति।
निर्विकाराचेतनयोः पुरुषप्रधानयोर्दर्शनासंभवात् तस्य सन्निधिरूपत्वस्यैवाभ्युपगन्तव्यत्वात्
तस्य च सर्वदा सत्वात् सदोभयोत्पत्तिप्रसंगस्तदवस्थ इति भावः
अथ सद्भावस्य स्वरूपसन्निधानत्वमाशंक्य उक्तदूषणेन परिहरति - अथैतदिति 
उपसंहरति - अत इति ।।
साख्यमतप्रवर्तकः कपिलाचार्यः । अयं नारायणावतारः इति तन्मत प्रक्रिया 
"नारायणः कपिल मूर्तिः इति सांख्य प्रवचन भाष्यम् । 2. ब्रह्मपुत्रेषु
सनकादिषु सप्तसु अयमेकः कपिलः इति केचित् । 3."अग्निः स कपिलो नाम
सांख्य योग प्रवर्तकः । इति महाभारतवचनात् अग्न्यवतारः कपिलः इति"
5. कर्दम देवहूतिजन्यः इति भागवते ।
कपिलेन "तत्वसमासः' इति द्वाविंशति सूत्र घटितो एकोग्रन्थः विरचितः 
526 सूत्र घटितः अन्योपि ग्रन्थः ।षडध्यायात्मकः अनेनकृतः । सूत्रषडध्यायी
इति अस्य नाम । अत्र सांख्यमतं संयक् प्रदश्यते । नारायणावतारभूतकपिल
एव तत्वसमासग्रन्थं चकार । अग्न्यवतार भूतः कपिलोऽन्यः सूत्र षडध्यायीं
चकारः इत्यपि पक्षः । एतस्य कपिलस्य शिष्यपरंपरया आगतः । एतन्मत
तत्वार्थवेत्ता ईश्वरकृष्णः इति महान् आर्यावृत्ते सांख्यकारिकां
चकार । अस्यां अतिगौरवं सूत्रसमानं वहन्ति ।
सूत्रषडध्यायस्य विज्ञानभिक्षुः सांख्य प्रवचन भाष्यं चकार । सांख्यकारिकायाः
शंकरभगवत्पदानामप्याचार्यःगौडपादाचार्यः भाष्यमकरोत् । अनन्तरं
श्रीवाचस्पतिमिश्राः श्रीवंशधर मिश्राश्च व्याख्यामासुः । एवमेतन्मतस्थितिः ।
अत्र श्रीमति भाष्ये सांख्यकारिकाः बह्व्यः उदाहृताः खण्डिताश्च" ।।
अयमत्र प्रघट्टार्थः - सांख्यमते प्रकृतेः कर्तृत्वं प्रकृतिपरिणामभूतायाः
बुद्धेः सुखदुःखानुभवरूप भोगवत्वरूपभोक्तृत्वं इष्यते । स्फटिके
लौहित्यमिव अध्यस्यते । तेन पुरुषस्य भोक्तृत्वमित्युच्यते । नच
लौहित्यस्याध्यस्तत्वमेव । पुरुषस्य तावता भोक्तृत्वस्य कथं प्रसक्तिः
रज्जौ सर्पस्याध्यस्तत्वेपि कथं सर्पस्य तत्र स्थितिः लौहित्यस्याध्यस्तत्वेपि
नहि लौहित्यं स्फटिके वर्तते । तथाच कथं पुरुषस्य भोक्तृत्वमिति
वाच्यम् । यतः न च्छा्यापत्तिमात्रम् । परंतु च्छायापत्त्या अन्तःकरणरूप
बुद्धेः अभेदारोपोपि पुरुषे । इत्थं च बुद्धिपुरुषविवेकाभावात्
अहं कर्ता अहं भोक्ता इति पुरुषो मन्यते । नचैतावतापि भेदाग्रहात्सविकारबुध्यैक्याभिमान
एवेति न वस्तुतो भोक्तृत्वमिति वाच्यम्! ऐक्या भिमानात् तदीयं भोगं
स्वभोगमिव मनुते ।अयमेव बन्धः । विवेकानुसन्धाने स्वभोगत्वेनानुसधाननिवृत्त्या
मोक्ष इत्यंगीकारान्न दोषः
अत्रायं समाधिः । निर्विकारस्य पुरुषस्य कथं प्रथमतः एवैक्याभिमानः
तदीयभोगदर्शनं च कथं, कथं वा तद्विवेकानुसन्धानम् । अतः बन्धस्य
वा मोक्षस्य वा नैव प्रसक्तिः ।
ननु प्रकृतेः परार्थत्वात् पुरुषभोगार्थत्वमवश्यं स्वीकार्यम् ।
नहि शयनासनक्षीरान्नादि स्वयमेवानुभवति । तदन्यः खलु पुरुषः स्वय
मनुभवति । पुरुषोऽस्ति भोक्तृभावात् कैवल्यार्थ प्रवृत्तेश्च इति
ह्यस्मत्सिद्धान्तः । यथा गुणवतीकुलवधूः निर्गुणस्य पुरुषस्य ननाविधोपकारं
करोति । सोपि यथेष्टं भोगान् अनुभवति । तथैव प्रकृतिरपि नानाविधैरूपायैः
अनुपकारिणः पुरुषस्योपकरोति । अतः पुरुष भोक्तृत्वं स्वीक्रियते
इति चेत् । अहो भवतां वाक्यार्थ कौशलम् ।पुरुषस्य निष्क्रियत्वं
निर्विकारत्वं निर्लेपत्वं च वदतां प्रकृतेरेव कर्तृत्वं बुद्धेरेव
भोक्तृत्वंच वदतांच कथं पुरुषस्यभोक्तृभावस्वीकारः
अचेतनस्य कर्तृत्व भोक्तृत्व ज्ञातृत्वादीनां स्वीकारे ईश्वरस्येव
जीवस्याप्य नंगीकार एव वरम् ।चार्वकमतमेव भवतामपि मतम् । भोक्तृत्वोपपत्त्यर्थं
जीवांगीकरणेपि न तस्य तस्मिन्सिद्धिः ।
"तस्मान्न बध्यते नापि.....नानाश्रया प्रकृतिः इत्यादिना बन्धमोक्षौ
प्रकृतेरेव न पुरुषस्य" इति वदता कथं पुरुषस्य भोक्तृत्वादि । अतः
परस्परविरुद्धार्थ कथमात् असमञ्जसम् ।
ननु नैष विरोधः । पुरुषे बुद्धिगतभोक्तृत्वाध्यासमात्रस्य स्वीकारात्
वस्तुतः भोक्तृत्वाद्यभावात् । तस्मान्नबध्यते इत्यादिकं वस्तुवृत्तिमनुरुध्योक्तमिति
कथमेव प्रश्नः इति चेत् तर्हि जीवानंगीकार एव भवतामापतितः । प्रकृतेः
परार्थत्वाद्धि जीवस्य स्वीकारः । परस्य जीवस्य भोगापवर्गौ नु न
स्तः । अतो भवतां जीवाः अजागलस्तनीया एव । भोक्तृत्वाध्यासस्य स्वीकारादपि
अध्यासतन्निवृत्त्यादेरेवबन्धमोक्षरुपत्वात् तस्य च जीवे स्वीकारात्
न बध्यते न मुच्यते इति कथनमसंगतम् । "यस्मिन् पंच पंच जनाः इति
श्रुतिवाक्य मुपजीव्य पंचविंशतिः तत्वानि इत्युक्तमपि विरुद्धं
प्रकृतेः सत्वरजस्ततोमयत्वेन सप्तविंशति तत्त्वस्वीकारस्यावश्यकत्वात् 
इत्यादिकमिह बोध्यम् ।।
अथैतदधिकरणान्तिम सूत्रं मृषावादादिपक्षेऽपि योजयति - ये पीति। उक्तनीत्येति 
निर्विकारब्रह्मणःअविद्यानुभवाध्यासाद्यसंभवादिति भावः । मृषावादिपक्षस्य
सांख्यपक्षादधिकदूषणवत्वाद्वैलक्षण्यमित्याह - इयांस्त्विति।ननु सांख्यैः
प्रकृतेः परमार्थत्वमिष्यते अस्माभिस्तु प्रकृतिशब्दवाच्याविद्यायाः
अपरमार्थत्वम् । अतोऽपरमार्थाविद्यासाक्षित्वाध्यासादयः ब्रह्मणि
युज्यत एवेति शंका मनूद्य निर्विकारे असंभवयुक्यैव परिहरति - यत्विति।
अपारमार्थिकत्वे दूषणान्तरमपीत्याह - आपरमार्थिकत्वेइति । दृश्यत्वं
बाध्यत्वं च परमार्थस्य, दृश्यत्वं हि ज्ञानविषयत्वं
नह्यसतः शशशृंगादेः दृश्यत्वम् । असञ्चेन्न प्रतीयेत इति भवद्भिवोच्यमानत्वात्
एवं बाध्यत्वं अन्यत्र विद्यनानास्यत्रासत्वे । अतो बाध्यत्वाभ्युपगमादन्यत्र
सत्वमावश्यकमिति कथमपरमार्थत्वमिति भावः । अतोऽविद्याविरोधिनः
अविद्यासाक्षित्वस्य निर्विकारस्याविद्यानु भवरूपदर्शन तद्वाधक
दर्शनरूपविकारस्य चासंभवादसामञ्जस्यमिति । अथ भास्करमतेऽपि असामञ्जस्यमुपपादयति - औपाधिकभेदवादेऽपीति।
अयमेव स्वभावः =नित्यनिर्विकारत्व निर्दोषत्वादिस्वभावः ।
नन्वस्मिन्नधिकरणे अचेतनानां स्वसमुचितकार्यसृष्टौ चेतनाधिष्ठानमावश्यकमित्युच्यते 
शास्त्र योनित्वाधिकरणे उक्तरीत्या सिषाधयिषित सर्वकार्यकरणधुरंघरेश्वरानुमानं
निरस्तम् । ततश्चोभयं विरुद्धमिवाभाति इति चेन्न, ईश्वरसद्भाव व्याप्ति
युक्तलिङ्गस्य तदसद्भाव व्याप्ति युक्तलिंगस्य चादर्शनात् ईश्वरः
नानुमातुं अपह्नोतुं च शक्यते इत्यत्र तात्पर्यात् । लोके येन प्रमाणेन
साधयितुं यद्योग्यं तदेव तेन प्रमाणेन बाधितुमपि शक्येत । यथा प्रत्यक्षसिद्धः
तेनैव बाध्यते । न पुनः प्रत्यक्षादृष्टः परमाण्वदृष्टादिः प्रत्यक्षेण बाध्यते ।
अतः ईश्वरस्यानुमानाविषयत्वात् सर्वस्रष्टा सः साधयितुं वा बाधितुं वा न शक्यत
इति ।।
(2.2.2) महद्दीर्घाधिकरणम्
<2.2.10>
एवमनुमानपरिकल्प्यमूलप्रकृतेः विश्वोपादानत्वकल्पनापक्षः निरस्तः ।
अथानुमानपरिकल्प्यनाना भूतपरमाणूनां विश्वोपादानत्व कल्पना पक्षः
निरस्यत इति संगतिः । यद्वा - ईश्वरानधिष्ठित प्रधानकारणत्व वादो
निरस्तः । अथ निमित्तमात्रेश्वराधिष्ठितपरमाणूपादानत्ववादो निरस्यते
इति संगतिः । एतदभिप्रायेण संगतिं दर्शयति - प्रधानकारणेति । यद्यपि
शैवमतेऽपि प्रधानकारणवादाभ्युपगमेन प्रधान कारणवादि सांख्यमतनिरासानन्तरं
तत्साम्यात् शैवमतमेव निरस्यम् । अथापि तस्य वेदबाह्यत्वाधिक्येन
पश्चान्निरासः । वैशेषिक बौद्धयोः परमाणुकारणवादित्व साम्येऽपि वैशेषिकमतस्य
प्रथमतो दूषणं सांख्यवत् वैदिकत्वाभिमानादिति बोध्यम् । उक्तं च
"सांख्या वैशेषिकाश्च श्रुतिपरिपठितं धर्ममैच्छन्न तत्वं
तत्वाचारौ तु बुद्धक्षपणक पशुपत्युक्तिषु श्रुत्यपेतौ ।" इति ।
इतर व्याख्याव्युदासायाऽऽह - असमञ्जसमिति । उद्देश्यवाचकपदाभावेन
विधेयान्वयानुपपत्तिपरिहाराय वाशब्दस्य समुच्चयार्थकत्वमाह - वाशब्दइति 
ह्रस्वशब्दः द्व्यणुकपरः, परिमण्डलशब्दः परमाणुपर इत्याह - ह्रस्वेति । ह्रस्व
परिमण्डलाभ्यामिति परमाणु द्व्यणुकोभयोपादानबलेन महदीर्घपदस्य द्व्यणुकत्र्यणुकपरत्व
शंकाव्युदासायार्थमाह - महद्दीर्घवदिति ।
यच्च दीपे सूत्रार्थस्त्वित्यारभ्य महद्दीर्घशब्दस्य द्व्यणुकत्र्यणुकपरतया
व्याख्यानं तदपि सूत्रतात्पर्यार्थकथनमेव । अन्यथा महद्दीर्घ पदयोरन्यतरस्यापि
द्व्यणुक वाचकत्वासंभवेनानौचित्यात् । अत एवात्रापि अन्ते अतो ह्रस्वपरिमण्डलाभ्यां
महद्दीर्घाणुह्रस्वोत्पत्तिवदन्यच्च तदभ्युपगतं सर्वमसमञ्जसमित्येव
सूत्रार्थ इति भाषितम् । अन्यथा महद्दीर्घपदस्योभयपरत्वे सूत्रार्थ
वर्णनसमये पृथक् द्व्यणुकवाचकाणुह्रस्वपदोपादानं विरुध्येत ।ननु
महद्दीर्घपदस्य नत्र्यणुकमात्रपरत्वं युक्तं तथा सति महञ्च तत्
दीर्घं चेति समानाधिकरणसमासे आन्महत इत्यनेनात्व प्रसंगेन महद्दीर्घमिति
शब्दानिष्पत्तेः
मैवम् । महद्दीर्घशब्दस्य भावप्रधाननिर्देशतया महत्वदीर्घत्व परत्वात्
सामानाधिकरण्यानभ्युपगमात् । भावप्रधानौ महद्दीर्घशब्दौ च तद्गुणकत्र्यणुकलक्षकौ
अणुत्वह्रस्वत्वाश्रये द्व्यणुके लक्षणयाप्युपपादनं न शोभनतरम् ।
। लक्षकशब्दद्वयेन त्र्यणुक बोधनंतु महत्वदीर्घत्वरूपोभयगुण वैशिष्टय
बोधनार्थम् । अपि च सूत्रस्थो ह्रस्वशब्दो द्व्यणुकपरः एवं च तत्रत्य
एव ह्रस्वत्वविरुद्धदीर्घ बोधक दीर्घ शब्दो द्व्यणुकपरः इत्यसंगतं
वाक्यस्वारस्य विरुद्धं च ।। ननु महद्दीर्घ शब्दस्य त्र्यणुकमात्र
परत्वेऽसंगतिः दुर्वारा । द्व्यणुकेभ्यः त्र्यणुकोत्पत्तिवद् परमाणुभ्यः
त्र्यणुकोत्पत्तेस्तदनभिमतत्वेन तद्वदन्यस्यासामञ्जस्यकथनस्यानु
पपन्नत्वादित्यत्र तात्पर्यार्थमाह - परमाणुभ्यः इति
अथ दृष्टान्तेऽसामञ्जस्यमाह - तथाहीति । सर्वस्यापि वस्तुनः अधः
ऊर्ध्वाभ्यां विदिग्दिक्चतुष्टयेन च दश पार्श्वेषु संयोगः इष्यते
तत्र परस्परसंयोगेन पृथुकार्योत्पत्तिसमये प्रत्येकं पार्श्वत्रय
संयोगः अपेक्षितः । सर्वथाऽसंयोगे कार्यस्यैवानुपपत्तिः । असंयुक्त
प्रदेशं विना सर्वथा संयोगे तु प्रथिमा नोपपद्यते । अतः अशंत्रयसंयोग एव
संभवन्नंगीकार्यः ।परमाणोश्च निरवयवत्वादंशभेदमनेपेक्ष्य संयोगस्य
वक्तव्यत्वात् असंयुक्तप्रदेशाभावेन द्व्यणुकाद्यनुत्पत्त्या पृथिमोत्पत्तिर्न
संभवति । सावयवत्वे तत्कारणावयवानामपि उक्तयुक्त्यैव सावयवत्वांगीकार्यतया
ऽनवस्थेति परमाणुकारणवादः असमञ्जस इति भावः । ननु सिद्धान्ते निरवयवेऽणुभूते
जीवात्मनि अन्तर्व्याप्युपपादनाय दशदिक्संयोगस्याभ्युपगमवत् परमाणूनामपि
दशदिक्परिमितत्वेन दशदिक् संयोगस्यावश्यकतया तत्र द्वाभ्यां विदिग्भ्यां
एकया मध्यमया दिशाच परमाण्वन्तर संयोगः कुतो न संभवति । उच्यते 
अणोर्दशदिक्संयोगो हि कार्त्स्न्येन सर्वदिक्संयोगः । नत्वेकैकदेशेन
एकैकदिक्संयोगसमुदायः । निरवयवत्वेन प्रदेशभेदाभावात् । अतः कार्त्स्न्येन
सर्व दिक्संयोगसत्वात् परमाणोः परमाण्वन्तरसंयोगः कार्त्स्न्येनैवेति
न पृथुकार्योत्पादकता परमाणूनां संभवति
आत्मनः तथाविधसंयोगसत्वेपि न कश्चिद्दोषः । एवं दिशः एकत्वेन दिगुपाधिभिरेव
दिग्विदिग्भेदस्याभ्युपगन्तव्यतया दिगुपाधीनामपि परमाण्वसंयुक्तानां
परमाण्वन्तरसंयोगेऽवच्छेदकत्वासंभवात् परमाणोरंशाभावे दिगुपाधिभिरपि
संयोगासंभवात् ततद्दिगुपाध्यवच्छेदनापि परमाण्वन्तरसंयोगो न संभवत्येव 
यथा चात्मनः दशदिक्संयोगानभ्युपगमेऽपि अन्तर्व्याप्तिघटनं तथोपपादितमन्यत्र
इति । वस्तुतो भगवतस्तदन्तर्व्याप्तिर्नाम तदधिकरणावृत्त्यभावाप्रतियोगित्वमेव 
नतु तदन्तः प्रदेशवृत्तित्वम् । एतेन निरवयवद्रव्येषु भगवतोऽन्तर्व्याप्तिर्न
संभवतीति पक्षोपि व्युदस्तः
तदभाववद्वृत्तित्वमेव च भगवतो बहिर्व्याप्तिः । इत्थं च स्वरूप व्याप्तिरेवान्तर्व्याप्तिरिति
सेयं सर्वत्र सूपपादेति न कश्चिद्दोषः ।।अवयवापकर्षकाष्ठा ऽवश्याभ्युपगमनीयेति।
चाक्षुषद्रव्यत्वाद्धटादिवत् त्रसरेणूनां सावयवत्वं सिद्धम् । त्रसरेण्ववयवानानपि
महदारम्भकत्वेन सावयतत्वं स्वीकर्तव्यम् त्रसरेण्वयवायवस्यतु न
सावयवत्वं, तथासति उत्तरोत्तरांवयवपरंपराया अविश्रान्तिः । न चेष्टापतिः,
अनन्तावयवत्वसाम्येन मेरुसर्षपयोरपि परिमाणतारम्याभाव प्रसगेन वैषम्यासिद्धेरित्याशयः 
वैषम्यासिद्धि परिहाराय परमाणूनां निरवयवत्वे प्रदेशभेदमनपेक्ष्य
संयोगस्य वक्तव्यतया प्रथिमोत्पत्तेरभावात् मेरुसर्षपयोरेवासिद्धिरिति
कथं तद्वैषम्यासिध्यापादनमित्याशयेन दूषयति - परमाणुनामिति
अस्माकं वस्तुसिध्या वैषम्यासिद्धिः । भवतां तु धर्मिण एवासिद्धिरिति
कुतस्तद्वैषम्यस्य सिद्धिरित्युभयमप्यसिद्धमिति भावः । अतः पक्षद्वयेऽपि
दोषात् किं कर्तव्यमिति शंकतेकिं कुर्मइति । परिहरति - वैदिकः इति।
अनेनादुष्टत्वं सूचितम् । वस्तुतो अवयवधाराविश्रमानभ्युपगमेऽपि
अवयवानन्त्यसाम्यात् सर्षपमहीघरयोःवैषम्यासिध्यापादनं न संभवति 
आश्रयाणामनन्तत्वाविशेषेऽपिक्षणदिवसपक्षमाससंवत्सरादिषु परावरजातिषु
चाधिक्यन्यूनतयोस्तैरप्यभ्युपगतत्वेनावयवानन्त्येपिवैषम्यसंभवात्न
नच घटत्वपृथिवीत्वयोराश्रयानन्त्येऽपि घटत्वाश्रयनिखिलघट वृत्तित्वे
सति तदनाश्रयवृत्तित्वात् घटत्वापेक्षया पृथिवीत्वस्याधिक्यं, एवं
अतीत क्षणदिवसयोरानन्त्येऽपि एकस्य दिवसस्यानेकक्षणघटितत्वात्
दिवसापेक्षया क्षणानामाधिक्यमिति
दृष्टान्तवैषम्यमिति वाच्यम् । उक्तयुक्तयैव सर्षपमहीघरयोरनन्तावयवत्वेऽपि
सर्षपव्याप्त देशव्याप्तत्वेसति तदव्याप्त देशव्याप्तत्वात् सर्षपापेक्षया
महीघरस्याधिक्यसिद्धिरित्यलमन्यत्र संरंभात् ।
अत्रेदमवधेयं - परमाणोः परिमण्डलं इति नाम, द्व्यणुकस्य अणुहृस्वं
इति नाम, त्र्यणुकस्य महद्धीर्घं इति च नाम । यदि परमाणोः सावयवत्वं
न स्यात् तर्हि तस्मात् परिमण्डलात् अणुह्रस्वस्य द्व्यणुकस्य,
द्व्यणुकात् महादीर्घस्य त्र्यणुकस्य च प्रथिमा नस्यात् । यद्यपि
परमाणुतः द्व्यणुकस्य प्रथिमा न भवति । द्व्यणुकात् त्र्यणुकस्य
प्रथिमा स्यात् कारण बहुत्वात् इति वक्तुं शक्यं, अथापि परमाणुद्व्यसंयोगस्यैवाभावात्
द्व्यणुकस्यौपत्त्यसंभवात् । न हि परमाणुद्व्यसंयोगः कपि संयोगवत्
अव्याप्यवृत्तिः । येन वृक्षमूलाग्रवत् संयोग तदभावावच्छकत्वं कस्यचित्
स्वीकर्तुं शक्यं
व्यवस्थित देशस्यावच्छेदकत्वासंभवात् । निरवयवत्वेन प्रदेशभेदाभावात् 
अतः परमाणुद्वयसंयोगस्याव्याप्यवृत्तित्वाभावात् व्याप्यवृत्तित्वमेवेति
स्वीकार्यम् । ततश्च परमाणुद्व्यसंयोगस्य व्याप्यवृत्तित्वे द्व्यणुकस्यापि
परिमण्डलत्वमेव भवेत् ।
परमाणुद्वयसंयोगस्य हि द्व्यणुकोत्पादकत्वमिष्यते । तेन परमाण्वोः
सांशत्वं स्वीकर्तव्यमेव । नहि संयुज्यमानौ परमाणू उभावपि समानदेशौ
सन्तौ संयुज्येते । मूर्तानां समान देशताविरोधात् । तथाच परमाण्ववयवभूत
प्रदेशभेदांगीकारे एव द्व्यणुकत्रयसंयोगोपि । एवमुभयविधसंयोग निर्वहणाय
परमाणूनां सावयवत्वमेषितव्यम् । हस्तपुस्तकसंयोगाद्धि कायपुस्तकसंयोगो
निर्वाह्यः । एव द्व्यणुकस्य द्व्यणुकान्तरेण संयोगोपि परमाणुद्व्यसंयोगेन
निर्वाहः । परमाणुद्व्यसंयोगश्च उभयोः सांशत्वं विना नोपपद्यते 
यदि परमाणूनां मूर्तानामपि समानदेशत्व मिष्यतेतदा षठ्णां परमाणूनां
पिण्डरूपं त्र्यणुकं परमाणुमात्रं भवेत् न प्रथमारूपं
"षड्केन युगपद्योगात् परमाणोः षडंशता । षण्णां समान देशत्वे पिण्डः
स्यादणुमात्रकः"इति चोक्तम् । द्व्यणुकेभ्यःत्त्र्यणुकोत्पत्तावपि
इदमेव दूषणं जागरुकम् ।
ननु परमाणोः सांशत्वे तदंशाना मप्युक्तन्यायेनैव सांशत्वमिति अनवस्था
प्रसज्येत ।अनन्तावयवारब्ध त्वाविशेषात् मेरुसर्षपयोः तुल्यपरिमाणत्व
प्रसंगः । अतः सांशत्वमपि न स्वीकारार्हमिति चेत् । तर्हि सांशत्वे
अनवस्या, निरंशत्वे न द्व्यणुकोत्पत्तिः इति पक्षद्व्येपि दोषसद्भावात्
परमाणुकारणवादएव परित्याज्यः । अपि च अवयवानन्त्यसाम्येपि तुल्यपरिमाणत्वप्रसंग
परिहार संभवस्योपपादितत्वात् ।।
यद्यप्यस्मत्सिद्धान्ते त्रसरेणव एव परमाणु स्थानापन्नाः । तेच
निरवयवाः । तेषां च प्रत्यक्षत्वात्तत्संयोगस्यापि प्रत्यक्षत्वम् 
तत्र तेषां परस्परं प्रादेशिकः संयोगः । कार्त्स्न्येन वेति विकल्पे
प्रादेशिकत्वे सावयवत्वप्रसंगः ।कार्त्स्न्येन चेत् कथं तेषां उपचयः
इति शंका जायत एव । तथापि तदधीन द्रव्यान्तरोत्पत्यनङ्गीकारात्
नायं प्रश्नः । परमाणौतु अवयवाभावेन पृथिमा पृथुद्रव्यान्तरं नोत्पत्तुमर्हति
इत्युच्यते । न हि तैः बौद्धैरिव परमाणुपुञ्ज एव भूतं इत्युच्यते 
असत्कार्यवादित्वात् द्रव्यान्तरोत्पत्तिरिष्यते ।
न हि व्रीहीणां संभूय संमेलनेपि तत्समुदायः द्रव्यान्तरं भवति ।
प्रत्यक्षदृष्टविषये विवादाभावात् । कल्प्य परमाणुविषये एव विवादात् । ननु
निरंशत्रसरेणूनामेव कारणत्वमस्तु इति चेत् द्रव्यान्तरोत्पत्तेरसंभवस्योप
वर्णितत्वात्" ।।
अथ परोक्तं सूत्रव्याख्यान प्रकारं दूषयति - यत्त्विति । जगद्ब्रह्मणोर्विलक्षणत्वात्
कथं जगत् प्रति ब्रह्मणः कार्यकारणत्वं सलक्षणयोरेव । कारणभावसंभवादित्यांशंक्य,
यथा विलक्षणपरमाणुद्व्यणुकाभ्यां विलक्षणद्वणुकत्र्यणुकोत्पत्तिः
नैयायिकैरभिमता । तद्वदस्माकमपि विलक्षणत्वेऽपि कार्यकारणभावः
संभवतीति परै व्याख्यातम् ।स्वपक्षस्थापनपरप्रथमपादे संगतस्यास्यार्थस्य
परपक्षप्रतिक्षेपपरद्वितीयपादे असंगतत्वात् । प्रथमपादे एव विलक्षणत्वाधिकरणे
विलक्षणयोः कार्यकारणमात्र संभवस्य प्रतिपादितत्वेन पुनरुक्तत्वाच्च ।
दूषयति - तदसंगतमिति । तत् = परोक्तव्याख्यानम् । अत्रेदं सूत्रकारतात्पर्यम् ।
परिमण्डलशब्दः परमाणुपरः "नित्यं परिमण्डलं" इतिः तैः परिभाषितत्वात् ।
तत्सहचरित ह्रस्वशब्दः द्व्यणुकपरः । परिमण्डलं च ह्रस्वं च, ताभ्यामिति
विग्रहः । अल्पाच्त्वात् ह्रस्वशब्दस्य पूर्वनिपातः । महद्दीर्घशब्दः
त्र्यणुकपरः । महच्च दीर्घं च इति समाहारद्वन्द्वः । भावप्रधान निर्देशः
महत्वदीर्घत्वपरः । अर्श आद्यच् । महद्दीर्घशब्दः महत्वदीर्घत्वरूपपरिमाणविशिष्ट
द्रव्यवाची । तच्च त्र्यणुकं द्रव्यम् । तदुपलक्षितं जगत् इति यावत् ।
यद्यपि महच्च तत् दीर्घं च इति कर्मधारयाश्रयणेऽप्ययमर्थः सिध्यति । तथापि
महादीर्घेति आत्वमापद्यते । परमसुन्दरः
इत्यत्र सौन्दर्ये परमत्ववत् दैर्घ्ये महत्वरूपान्वये प्रकृतानुपयोगश्च ।
अणु महत् दीर्घं इति परिमाणमात्रे प्रयोगश्च तेषां परिपाटी ।
महता सहितं दीर्घं द्रव्यमिति विग्रहे च नैव क्लेशः । द्व्यणुकादि
सर्वस्यापि द्रव्यस्य महद्दीर्घशब्देन बोधात् । द्वाभ्यां परमाणुभ्यां
द्व्यणुकं, त्रिभिः द्व्यणुकैः त्र्यणुकम् । चतुर्भिः त्र्यणुकैः चतुरणुकमिति
एवं क्रमेण भूतोत्पत्तिरिति च तेषां मतम् । अत्र एकेन परिमण्डलेन
परमाणुना न द्व्यणुकोत्पत्तिः । न वा एकेन ह्रस्वेन द्व्यणुकेन त्र्यणुकोत्पत्तिरिष्टा
अतः परिमण्डलात् ह्रस्वात् इति एकत्वविवक्षा न भवति । ह्रस्वैः सहिते परिमण्डले
ताभ्यामिति विग्रहस्वीकारे नैवेयमनुपपत्तिः । ह्रस्वैः = त्रिभिः त्र्यणुकैः ।
परिमण्डले परमाणुद्वयम् । इत्यर्थात् त्रयाणां
ह्रस्वानां परिमण्डल द्वयस्य च ग्रहणसंभवात् नैषः दोषः ।। तथा च
परमाणुद्वय प्रयोज्यं द्व्यणुकम् । द्व्यणुकत्रय प्रयोज्यं त्र्यणुकमिति
फलितम् । एवं क्रमेण जगदुत्पत्तिः फलिता । परिमण्डलस्य साक्षात्
महद्दीर्घ (त्र्यणुक) हेतुत्वं नास्ति, परं तु ह्रस्व (द्व्यणुक) द्वारैवेति
बोधनाय ह्रस्व शब्दोपादानम् । अणु महत् दीर्घं परिमण्डलमिति
परिमाणमात्रे प्रयोगस्य तदीयग्रन्थे दर्शनात् अत्रापि परिमाणविशेषवाचक
शब्द एव प्रयुक्तः । अन्यथा "त्र्यणुकादिवद्वा द्व्यणुकपरमाणुभ्यां' इति निरदैक्ष्यत
परिमाणविशेषमुखेन निर्देशादयमप्यर्थो लभ्यते । परिमाणस्य स्वसजातीय
स्वोत्कृष्ट परिमाणजनकत्वमिति नियमः तै स्वीक्रियते । एतन्मतरीत्यैव
ह्रस्व परिमाणात् अणुपरिमाणाच्च दीर्घ परिमाणं महत्परिमाणं च कथं
जायेत । एवं परमाणुपरिमाणादपि द्व्यणुकपरिमाणं कथं जायेत । उत्कृष्टपरिमाण
जनकत्वनियमस्य परमाण्वपेक्षया अणुतरत्वमेवापद्येत । अतः तन्मतं
मूले एव कुठारेण भग्नम् । दीर्घपरिमाणस्योत्पत्तिः कथमिति चेत्
द्व्यणुकगतसंख्याविशेषात् इति वक्तव्यम् । तथा च अणुत्रित्वात् ह्रस्वत्रित्वाच्च
त्र्यणुके महत्वदीर्घत्वोत्पत्तिः ।
एतादृशार्थ बोधनायैव महादीर्घ इति विन्यासं विना महद्दीर्घशब्द
प्रयोगः । भाव प्रधाननिर्देशः अर्श आद्यच्प्रत्ययश्च विवक्षितः ।।
अत एव वतिप्रत्ययः आदृतः । यथा ह्रस्वपरिमाणाणुपरिमाणाभ्यां दीर्घपरिमाण
महत्वपरिमाणोत्पत्तिः भवतामेवानिष्टा । तथैव परमाणुभ्यः द्व्यणुकस्य
द्व्यणुकेभ्यः त्र्यणुकस्येत्येवंक्रमेणोत्पत्तिः भवदभिमता न सेत्स्यति
इत्यभिप्रायः । अन्यथा एतादृशासामंजस्यस्याधुना प्रदर्श्यमानत्वेन
दृष्टान्तत्वासंभवात् । आरंभणाधिकरणे एव अवयवातिरिक्तावयविनो निरासात्
तद्दृष्टान्तेनान्यस्यासमञ्जसत्वोपपादनं नात्र विवक्षितम् ।।
<2.2.11>
अथ सूत्रोक्तदूषणं प्रकाशयितुं तत्प्रक्रियां प्रदर्शयति - परमाण्विति ।
सर्गादौ अदृष्टवशात्परमाणौ क्रिया जायते ।तथाच परमाण्वन्तरसयोगे
उत्पन्ने परस्परसंयुक्ताभ्यां परमाणुभ्यां एकद्वयणुकम् । ततः त्रिभिद्वर्यणुकैः
एकं त्र्यणुकं ततः चतुरणुकं इत्येवं क्रमेण जगदुत्पत्तिरिति परप्रक्रिया 
अणुगतकर्मणः अदृष्टकारितत्वे परसंमतिं दर्शयति - अग्नेरिति। उभयधापीति
सूत्रोक्तप्रकारद्वय प्रदर्शनाय विकल्पयति - तदिदमिति।क्षेत्रज्ञेति।
क्षेत्रज्ञानां पुण्यपापानुष्ठानेन जनितस्येत्यर्थः ।परमाणुगतत्वासंभवादिति।
येन यत्कर्मानुष्टीयते, तत्कर्मजन्यमदृष्टादिकं तस्मिन्नेव पुरुष
इति नियमात्
अन्यथाति प्रसंगादिति भावः । अस्तु कथचिंज्जगदुत्पत्तिसिध्यर्थमणौ
अदृष्टं तथापि - परमाणोर्न्नित्यत्वेन तद्ग्तादृष्टस्यापि सत्वात्
सर्वदैव जगदुत्पत्ति स्स्यादित्याह - संभवेचेति। द्वितीयविकल्पं दूषयति - आत्मगतस्येति।न
संभवतीति। व्यधिकरणत्वादितिभावः । सामानाधिकरण्यं संपादयन् शंकते - अथेति।
दूषयति - तदेति। आत्मनो नित्यत्वात् विभुत्वाच्चाणुभूते नित्ये परमाणै
सर्वदैव संयोगः । अथाप्यदृष्टस्य कादाचित्कत्वेना दृष्टवदात्मसंयोगः
परमाणौ कदाचिदेवेति कदाचित्सर्गः इति वक्तव्यम् । तत्राप्यदृष्टस्यापि
प्रवाहतो नित्यत्वात् अणौ अदृष्टवदात्मसंयोगोपि सार्वकालिक एवेति
नित्यमेवसर्गः प्रसज्येत
नह्यदृष्टं प्रवाहतोऽपिन नित्यं, तथासति प्रलयदशायां अदृष्टोपधायक
कर्मानुष्टातुरभावेन सर्गाव्यवहितपूर्वक्षणे अदृष्टस्याभावेन् अणुषु
अदृष्ट वदात्म संयोगा भावेन सर्गोत्पादक क्रियायाः एवानिष्पत्तेरिति
भावः ।। परमाणोः निरवयवत्वात् परस्परसंयोगो न भविता । एवं क्रिया
क्रियातोविभागः । विभागात् पूर्वसंयोगनाशः ततः उत्तरसंयोत्पत्तिरिति
तेषां क्रमः । तत्र क्रियारूपं क र्मै व परमाणुषु न संभवति । अतोपि
न परस्पर संयोगः इत्येतावदत्रोक्तम् । एवं परस्पर संयोगस्य हेतुत्वेनोक्त
समवायोपि दुर्घटः इत्युत्तर सूत्रेण प्रति पाद्यते
तदनन्तर सूत्रेण तस्यनित्यत्वखण्डनं एकत्वस्य च । तदनन्तरसूत्रद्व्येन
जगतो नीरूपत्वेनाप्रत्यक्षत्वं रूपवत्वे परमाणूनामप्यनित्यत्वं
वेति प्रतिपद्यते ।।
विपक्वादृष्टवदात्मसंयोगस्याणुगत क्रियाहेतुत्वं शंकते - न न्विति।विपाकः=फलार्हदशा 
विपाक एव कुतोन सार्वकालिकः इत्यत्राह - कानिचिदित्यादि। अनुभावानुसारेणैव
विपाकस्य तात्कालिकत्वस्या भ्युपगन्तव्यत्वादिति भावः । दूषयति - नैतदिति।अप्रामाणिकत्वादिति।
अयं भावः - जीवाः अनन्ताः तेषां सर्वेषामप्यदृष्ठानि सर्गाव्यवहितपूर्वक्षणे
विपक्वानीति अभ्युपेयम् । तत्र सर्वादृष्ठानामपि एकस्मिन्नेव विपाकः
इत्यत्र किं प्रमाणं, लोके तत्तज्जीवगतादृष्ठानां भेदेन विपाकस्य
फलबलेन दर्शनात् । तथैव भवतात्यभ्युपेतत्वात् ।
नहि सर्वेपि जीवाः संकेतपूर्वकं युगपदेव कर्मानुतिष्ठन्ति । येनैकदैवविपाकः
अभ्युपगम्येतइति भावः । ननु युगपत् अदृष्टविपाकात्सर्वसंहारवत्
द्विपरार्धकालं कर्मजन्यादृष्ठानामविपाकेनावस्थानात् च युपपत् विपाकोत्पत्या
सृष्ट्युपपत्तिरित्यत्राह - अतएवेति। ननु कार्यसामान्यं प्रति ईश्वरेच्छायाः
अपि कारणत्वात् ईश्वरेच्छया अदृष्टस्य विपक्वता, ततः तादृशादृष्टसंयोगात्
अणुषु क्रियेति न कश्चित् दोषइति शंकांपरिहरति - नचेति। ईश्वरेछाहितविशेषेति
बहुब्रीहिःईश्वरसंकल्पसंपादित विशेषकेत्यर्थः । अदृष्टसंयोग शब्दः=अदृष्टवदात्मसंयोगपरः
आनुमानिकेति। अयं भावः भवन्मते ईश्वरसिद्धौ हि तदिच्छया अदृष्टविपाकादिकस्योपपत्तिः
ईश्वर एव हि न सिद्धः । प्रमाणाभावात् नह्यनुमानं प्रमाणं भवदुक्तानमानस्य
शास्त्रयोनित्वाधिकरणे दूषितत्वात् । यद्यागमः प्रमाणीक्रियते तर्हि
जगत्कारणत्वेनैव तस्यागमप्रतेतेः न परमाणुकारणत्व सिद्धिः । अन्यथा
धर्मिग्राहक प्रमाणविरोधात् । वस्तुतःईश्वरेच्छया सृष्ट्युपपादनमपि
न संभवति । तन्मते तदिच्छायाः नित्यत्वाभ्युपगमात् नित्यसृष्टि
प्रसंगेन बाधात् इति ।।
<2.2.12>
चशब्दसाहचर्यात् असमञ्जसत्वे समवायाभ्युपगमस्य प्रधानहेतुत्वकथनम् ।
आपाततः प्रतीयमानस्य अनवस्थितेस्साम्यादित्यन्वयस्य व्युदासार्थं
मन्वयं दर्शयति - साम्यादिति। केनाकारेण साम्यमित्याकांक्षां समवायाभ्युपगमहेतुतया
पराभिमतोपपादकापेक्षयेति पूरयन् विशिष्टार्थमाह - समवायस्यापीति।
परैः - तन्तुषुः पटः पटे रूपं इत्यादि प्रतीतिसिद्धस्य अवयवावयविनोः
जातिव्यक्त्योः गुणगुणिनोः क्रिया क्रियावतोः आधाराधेयभाव निर्वाहकतया
समवायाभिध संबन्धविशेषः अभ्युपगम्यते, तथा सति घटे रूपसमवाय इत्यादि
प्रतीति सिद्धाधाराधेय भावनिर्वाहाय समवायस्यापि संबन्धान्तरं कल्पनीयं
आधाराधेय भावोपपादकान्तरापेक्षायास्साम्यात् । ततश्चानवस्थेनि भावः 
अयुतसिद्धानां=अपृथक्सिद्धानां, ययोर्द्रव्येयोरेकमपराश्रि तमेवावतिष्टते
तावयुतसिद्धौ इति उभयोरपि अयुतसिद्धत्वात् आधाराधेयभूतानामिति ।
तथाभावस्य = अपृथक्स्थित्युपलब्धित्वस्य । अनेन द्रव्ययोरिवात्र संयोगस्य
निर्वाहकत्वं न संभवतीत्युक्तम् । संयोगो हि नापृथक्स्थित्युपलब्धित्वनिर्वाहकः ।
एष स्वभावः = अपृथक् सिद्धत्वस्वभावः । समवायस्य स्वपरनिर्वाहकत्वेनानवस्थापरिहारे
जतिगुणादीनामेव स्वपरनिर्वाहकत्वाभ्युपगम संभवेनोपपत्तौ अतिरिक्तसमवायाभ्युपगमः
अनुपपन्नः धर्मिकल्पनातो वरं धर्मकल्पनमिति न्यायेन प्रत्यक्षासिद्धस्यापृथक्सिद्ध
वस्त्वाधाराधेय भावस्यैव संबन्धस्योपपादकान्तरानपेक्षत्वकल्पन संभवात्न
तदर्थं तन्निर्वाहकतयाऽतिरिक्त समवायं तस्योपपादकान्तरनैर पेक्ष्यंच
कल्पयितुं शक्यमिति भावः ।अदृष्टचरमिति।अनेन पृथक्सिद्धानामाधाराधेय
भावनिर्वाह तयाऽभ्युपेते संयोगेऽनवस्थिति दूषणं परिहृतम् । संयोगस्य
प्रत्यक्षसिद्धत्वात् तत्रोपपादकान्तरनैरपेक्ष्यकल्पनंयुक्तं
नहिदृष्टेऽनुपपन्नं नाम । समवायस्तु कल्प्यः । अतो वैषम्यमितिभावः।
। नह्यभावस्थलेयुष्माभिरपि स्वरूपातिरिक्तसंबन्धः इष्यते । तद्वदेवभावस्थलेपि
अदृष्टचरसमवायकल्पनमयुक्तम् । स्वरूपस्यैव संबन्धत्व संभवात् ।
भावातिरिक्तः अ भावोपि नेष्यते । अतो द्रव्यं गुणः कर्म च पदार्थाः
नातिरिक्तः सामान्यादिः इति सूत्राभिप्रायः ।।
<2.2.13>
उक्तं दूषणं समवायाभ्युपगन्तृणां सर्वेषामप्यविशिष्टं, परंतु तस्यानित्यत्वं
बहुत्वं च प्राभाकराभिमतं वैशेषिकैस्तु नित्यत्वेमेकत्वं च अतः
न काणादमते अधिकमपि दूषणं मित्याशयेनोत्तरसूत्रमवनारयति - समवायस्येति।
नित्यमेव भावादिति । भाव प्रसंगादित्यर्थः । संबन्धिसत्तां विना
संबन्ध सत्तायाः असंभवात् समवायसंबन्धस्य च नित्यत्वे तत्प्रतियोगिनः
संबन्धिनः घटादिजगतोपि नित्यत्वप्रसंगः नचेष्टापत्तिः प्रत्यक्षविरोधात् 
जगतो नित्यत्वे तत्कारणत्वेन परमाणुकल्पनावैयर्थ्याच्चेति भावः 
संयोगादिसंबन्धेषु विनाशस्य संबन्धिविनाशायत्तत्वदर्शनात् समवाय
संबन्धस्यापि संबन्धिजगतः विनाशे विनाश एव स्वीकार्यः
भवतामनभिमतमिदं इति अनित्यत्वमेव समवायस्य प्रसज्यते । यदि नित्यत्वेआग्रहः
तर्हि संबन्धिजगतोपि नित्यत्वमेवस्वीकार्यमित्युभयथापि दोषः । ननु
नित्यदिक्कालादिद्रव्यतद्गतसंख्यापरिमाणादीनां च सत्वात् नित्यसंबन्धिसत्वेन
नित्यसमवायस्य कुतो न सिद्धिरिति चेत्। तथासति अनित्यधटादिवत्तद्गतरूपादि
समवायस्यानित्यत्वस्यापि प्रसक्तेः । ननु नित्यत्व विरोधा दनित्यत्वं
परित्याज्यमिति चेत् विपर्यस्तं किं न स्यात् । ननूभयामकत्वं
विरुद्धमिति चेत् । किं कुर्मः - अत एव समवायं परित्यज, यद्वा नित्यस्थले
केवलं समवायमंगीकुरु
ततश्च भवदभिलषितासिद्धिः । ननु नित्यगोत्वादिजात्यभ्युप गन्तृणामस्माकं
संबन्धिव्यक्तिविनाशेऽपि जातेर्नित्यायाः नित्यकालवृत्तित्वांगीकारवत्
द्रव्यस्वरूपविनाशेऽपि नित्यसंबन्धस्य समवायस्य नित्यकालवृत्तित्वाभ्युपगेमे,
न नित्यत्वविरोधः नापि जगतो नित्यत्वापत्तिरिति चेन्न, समवायस्य
संबन्धरूपत्वेन संबन्धिनोरभावे कथं तस्य स्थितिरिति शंकाया तावताप्यपरिहारात् 
संबन्धिसत्ताधीनाहि सबन्धसत्ता । अतःसंबन्धसत्वे संबन्धि भूतजगत्सत्तायाः
आवश्यकत्वेनकार्यजगतो नित्यत्वापत्ति परिहाराभावएव । वस्तुतो दृष्टान्त
एवासिद्धः
गोत्वादेः संस्थानानतिरिक्ततया संस्थानस्य प्रतिव्यक्तिभिन्नतया
च व्यक्तिविनाशे तस्यापि नाशेनानित्यत्वात् ।। यदिघटत्वजातेरनित्यत्वं
घटव्यक्तिनाशे घटत्वस्यापि नाशश्च इतीष्यते घटान्तरे घटव्यवहारो
न स्यात् । घटत्वजातेर्नष्टत्वेन तज्जात्यना क्रान्तत्वात् । पटेपि
घट व्यवहारः प्रसज्यते । द्रव्यगुणकर्मसामान्य विशेष समवायाभावाः
सप्त पद्यर्थाः इति नैयायिकमतम् । सामान्यं जातिः । सा तु नांगीक्रियते 
नित्यपदार्थानां परमाणूनां परस्पर भेदसिध्यर्थं विशेषपदार्थः
स्वीकृतः । सोभि माभूत् तत्तद्वयक्तेरेव भेदकत्वेन तदर्थं विशेषपदार्थाङ्गीकारानपेक्षणात्
समवायोपि नांगीक्रियते । भावतिरिक्तः अभावोपि नेष्यते । अतो द्रव्यं
गुणः कर्म च पदार्थाः नतिरिक्तः सामान्यादिः इति सूत्राभिप्रायः ।।
<2.2.14>
रूपादिमत्त्वाच्च विपर्ययः इति सूत्रखण्डं व्याचष्टे - परमाणूनामिति ।
अनेन केषां रूपादिमत्त्वमित्याकांक्षा पूरिता । विपर्ययशब्दः वैशेषिकाभिमतार्थ
विपर्ययपरः इत्याशयेनोक्तं - अभिमतेत्यादि। दर्शनादिति सूत्रखण्डं
व्याचष्टे - रूपादिमतामिति। पार्थिवाप्यतैजसवायवीयभेदेन चतुर्विधाः
परमाणवः । तत्र पार्थिवपरमाणवः गन्धरसरूपस्पर्शवन्तः, आप्याः रसरूपस्पर्शवन्तः
तैजसाः रूपस्पर्शवन्तः वायवीयाः स्पर्शवन्तः इति तैरभ्युपेतम् । तत्र यथासंभवं
रूपादिमतां घटादीनां विनाशादिदर्शनेन परमाणूनामपि रूपादिमत्त्वात् विनाशदिरावश्यक
इति भवदभिमतनित्यत्वादिकं न सेत्स्यतीति भावः ।
परमाणूनामनित्यत्वांगीकारे तदुत्पादकं किम् । तस्यापि रूपवत्वमस्ति
वा न वेति विचारे पूर्वोक्तोभयविधदूषण मपरिहार्यमेव ।। ननु घर्मिग्राहक
प्रमाणबलात् परमाणूनां घटादिवैधर्म्येण नित्यत्वादिसिद्धिरित्यत्राह - नहीति 
अदृष्टपरमाणुरूपार्थविशेषः दर्शनानुगुण्येन हि कल्प्यते । त्रसरेणूनां
चाक्षुषद्रव्यत्वेन घटादिवत्सावयवत्वं तदवयवानामपि महदारम्भकत्वेन
सावयवत्वमिति अवयवभूतपरमाणुसिद्धिरिति । तत्र दर्शनानुगूण्येनैव
घटादिवत्रूपादिमत्वादनित्यत्वमपि कल्प्यमेव । अन्यथा त्रसरेणूनामपि
चाक्षुण द्रव्यत्वेऽपि घटादिवत्सावयवत्वं न सिध्येत् इति भावः
प्रदर्शनानुगुण्येनादृष्ट परमाणुरुपार्थे रूपादिमत्वमपि दर्शनानुगुण्येन
कल्पितं भवदभिमतं व्याहन्येतेत्याशयेनाह - दर्शनेति ।।
<2.2.15>
उत्तरसूत्रमवतारयति - अथेति । पक्षद्वयेपि दोषसंघटनात् न केवलमित्युक्तम् ।
कारणगुणपूर्वकत्वादिति । अवयविगतरूपस्यावयवगतरूपजन्यतायाः तैरभ्युपगमादिति
भावः ।। उभयथेति पदस्वारस्यमवलम्ब्याह - तत्परिजिहीर्षयेति ।ननूक्तसूत्रद्वयेन,
परमाणूनां रूपवत्वे अनित्यत्वप्रसंगः रूपवत्वानभ्युपगमेच द्वयणुकादौ
कारणगुण पूर्वकगुणानुत्पत्त्या जगतो नीरूपत्व प्रसंगइति दूषणकथनमयुक्तम् 
नित्यतयाऽभ्युपगतनित्यविभूतिभगवद्विग्रहादेः रूपवत्वेपि अनित्यत्वाभावेन
रूपवत्वस्यानित्यत्वव्याप्यताविरहादिति चेत् ? सत्यं - स्वमते रूपादिमत्वस्यानित्यत्व
व्याप्यताविरहे
ऽपि तन्मते तद्व्याप्यत्वाविरोधात् तन्मतसिद्धर्थमादाय तथा दूषणोपपत्तेः
नानुपपत्तिः । एतत्सूचनायैव हि दर्शनादित्युक्तम् । अत एवहि "नच
पर्यायादप्यविरोधो विकारिभ्यः" इत्यत्र स्वमते आत्मनः संकोचविकासरूपावस्थाविरहेपि
जैनमतसिद्धार्थ मादाय तन्मते दूषणमभिधीयते । तस्माद्दर्शनानु सारेणार्थ
कल्पनमभ्युपयतां दृष्टरीतिपरित्यागासंभवात् उक्तदूषणं तदवस्थमिति
न कश्चिद्विरोधः इति ध्येयम् ।।
<2.2.16>
"अत्यन्तमनपेक्षा इति सूत्रस्वारस्यात् पूर्वं निराकृतस्य कापिल
मतस्य काणादमतस्येव नात्यन्तानपेक्षत्वम् । क्वचिदंशे वैदिकार्थ
परिग्रहात् । कथमसतः सज्जायेत इति वेददूषितासत्कार्यवादस्य नैयायिकै
स्वीकारवत् तैः अस्वीकारात् । अतो वेदविरुद्धमिदं काणादमतम् । इति
सूचितमित्याशयेनाह - कापिलपक्षस्येति ।। न केवलमिदं - उपपत्ति प्रमाणवतां
तेषां स्वमतेऽनुपपत्ति पर्यालोचनमपि नास्तीत्याह - अनुपपन्नत्वादितिश
शरीरादीनामवयवोपचयापचयादिभिः सौगतवत् प्रतिक्षण मुत्पत्तिबिनाशावभ्युपगम्येते
तैः यतः - एतेऽर्धवैनाशिकाः । श्रुतिन्यायविरोधपरित्यक्तस्य = श्रुतिन्याय
विरोधात् अस्माभिः परित्यक्तस्य । यद्वा - श्रुत्या न्यायेन परस्परविरोधेन च
शास्त्रज्ञैः परित्यक्तस्य ।।
(2.2.3) समुदायाधिकरणम्
<2.2.17>
अधिकरणसंगतिमाह - परमाण्विति । अनेन परमाणुकारणवादसाम्यात् वैशेषिकमत
निरासानन्तरं धीस्थतया बौद्धमतं निरस्यते इति संगतिः दर्शिता ।
केचितु असत्कार्यवादसाम्यात् कार्यविशेषे शरीरे क्षणिकत्वाभ्युपगमसाम्याच्च
वैशेषिकमतनिरासानन्तरं बौद्धमतनिरासः इति वदन्ति । परमाणूनामेकान्तत्व
चातुर्विध्याद्यभ्युपगमसाम्यात् धीस्थतया बौद्धमतनिरासः इत्यप्याचक्षते ।
जैनमते तु स्थिरत्वास्थिरत्वादिभिरनै कान्त्यस्यैकविधत्वस्यचाभ्युपगमात्
पश्चात् निरासः । यद्यपि वैभाषिकसौत्रान्तिकयोर्मते परमाणु - कारणवादाभ्युपगमसाम्येऽपि
योगाचार माध्यमिकयोर्मते तथानभ्युपगमान्न तयोस्संगतिः ।
अथापि परमाणुकारणवादसाम्येन एवदुभयमतनिरासे प्रसक्ते बौद्धत्वसाजात्यात्
तदुभयमतनिरासस्य प्रसक्तिः । यद्यपि परमाणुकारणवादि वैशेषिकमतनिरासेनैव
परमाणुकारणवादमभ्युपगच्छतोः वैभाषिकसौत्रान्तिकयोः मतस्यापि निरासः
सिद्धप्रायः । अथापि परमाणुकारणवादमात्रस्योभयाविशिष्टत्वेपि तत्प्रक्रियायाः
अन्यादृशत्वात् उक्तदूषणस्य तन्मतलग्नालग्नत्वसंदेहेन प्रामाणिकत्वसंदेहनिवृत्त्यै
शिष्यबुद्धिव्युत्पत्त्यै च तन्मतनिराकरणमिति बोध्यम् ।
केचित् = वैभाषिकाः । भूतं, पृथिव्यप्तेजोवायुरूपम् । भूतात्मकमाकाशं तु
तैर्नाभ्युपेयते ।भौतिकं= परमाणुसंघातात्मकपृथिव्यादि भूतचतुष्टयजन्यः
शरीरेन्द्रियघटादिविषय रूपसंघातः ।चित्तं=ज्ञानसन्तानः ।चैतंरागादिकम् 
इदमत्र वैभाषिकानां मतं - रूपरसगन्धस्पर्शस्वभावाः रूपरसस्पर्शस्वभावाः
रूपस्पर्शस्वभावाः स्वर्शस्वभावाश्चेति चतुर्विधाः परमाणवः । चतुस्वभावैः
परमाणुभिः पृथिव्यात्मकः संघातः त्रिस्वभावैः जलात्मकः संघातः
द्विस्वभावैः तेजोरूपः संघातः एकस्वभावैः वायुरूपः संघातश्चोत्पद्यते
तथा च तत्तत्परमाणुसंघात एव पृथिव्यप्तेजोवापु रूपभूतशब्देन व्यवह्रियते
तेन च भूत चतुष्टयेन शरीरेन्द्रियविषयरूपसंघातोत्पत्तिः । एते बाह्याः
पदार्थाः । शरीरान्तर्वर्ती अहमिति प्रतीय मानः ज्ञानसन्तानरूप
आत्मा आन्तरः । सचात्मा चक्षुरादीन्द्रियैः घटादीन् बाह्यनर्थात्
साक्षात्करोति । तेषु चास्थिरेषु स्थिरत्वबुद्धिरूपा असुखे सुखत्व
बुद्धिरूपा चाविद्योत्पद्यते, तथाच सुखत्वेन प्रतीतेषु रागः । दुःखत्वेन
प्रतीतेषु द्वेषः । ताभ्यां च रागद्वेषाभ्यां तत्तद्वस्त्वूपादान
प्रहाणयोः प्रवृत्तिः । एवं जगदुत्पत्ति हानोपादानादिव्यवहाराश्चोपपाद्यन्ते ।
तत्रोक्त परमाणु प्रभृत्यात्मपर्यन्तसर्वपदार्था अपि प्रतिक्षणविनाशिनः इति ।
अन्ये = सौत्रान्तिकाः । एतेषामपीयमेव प्रक्रिया । परंतु बाह्यपदार्थानामनुमेयत्वमाश्रि
त्यानुमित्यैव सर्वव्यवहारनिर्वाहः अधिकः । अपरे = योगाचाराः । अन्ये = माध्यमिकाः
इदमत्र तत्वम् । बोद्धृ बुद्धि बोध्येषु पदार्थेषु बोद्धा कल्प्यः
इति सर्वबौद्धानां मतम् । वैभाषिकस्य बोध्यं प्रत्यक्षम् । सौत्रान्तिकस्य
तदनुमेयम् । योगाचारस्य तन्मिथ्याभूतम् । बुद्धिस्तु क्षणिका ज्ञानसन्तानरूपा
मतत्रयेपि सत्यभूता । माध्यमिकमते सापि मिथ्येति विशेष इति । बाह्यार्थास्तित्ववादिनः
वैभाषिकसौत्रान्तिकाः ।। निरस्यन्त इति । बौद्धप्रतिपादितः आचारांशः
पूर्वकाण्डे एव निरस्तः ।
तच्चैकशास्त्र्यमातिष्ठमानानाम् अस्माकं संमतम् । अतः तत्त्वांश
एवात्र निरसनीय इति । परमाणु प्रभृतीनां केषांचिदविनाशमभ्युपगच्छतामर्धवैनाशिकानां
वैशेषिकाणां मतस्य निरासानन्तरं सर्ववैनाशिकाना मेतेषां मतमत्र
निरस्यत इति भावः । ननु बौद्धमतनिराकरणमयुक्तं - पञ्चरात्रे बुद्धस्य
भगवदवतारत्वेन परिगणितत्वात् भगवतश्च सर्वज्ञत्वात् निखिल सुहृत्वाच्च
भ्रमविप्रलिप्साद्यभावात् इति चेत् सत्यम् । एष एवासाधुकर्म कारयति
तं यमधो निनीषति, "क्षिपाम्यजस्त्रमशुभानासुरीष्वेव योनिषु" इत्यादिश्रुति
स्मृत्युक्त प्रकारेण स्वद्वेषिणां प्रमथनेनिवेशितमनस्केन भगवता
मोहजनकशास्त्र निर्माण तत्प्रवर्तनादि प्रवृत्युपपत्तेः
भगव न्निश्वसित वेदभागेष्वेवअभिचारादिहिसा बोधनमपि दृष्टम् । न
तत् दोषाय स्वीक्रियते । गीतायामपि त्रैगुण्यविषया वेदाः निस्त्रैगुण्यो
भवाऽर्जुन ।इत्युक्तम् । अत्र तात्पर्य चन्द्रिका द्रष्टव्या ।।
निखिलजनकस्य भगवतः आसुरादि विषये विप्रलम्भकत्वस्य वक्तव्यत्वाच्च,
बौद्धागमस्याप्रामाण्यात्तन्निराकरण मावश्यकम् । नैवं भगवत्प्रणीतं
पाञ्चरात्रमपि शंक्यं, आश्रितसंरक्षणार्थमेव भगवतस्तत्र प्रवृत्तेः 
तस्य तत्वावेदकत्वनिश्चयादिति । वस्तुतो पंचरात्रे भगवदवतारत्वेन
परिगणितः अन्यो बुद्धः । अयं तु गौत माख्यो बुद्धः
"बुद्धोऽसौ स्वावतारै स्सह परिगणितः इति सारावलीग्रन्थस्तु "तुष्यतु
दुर्जन" इतिन्यायेनाभेदावलम्बनेपि, बाधकाभावमभिप्रेत्य । अत एवाधीप्य
गौतमीं विद्यां गार्दभीं योनि माप्नयादित्युच्यते । तत्र बुद्धाभिमतविद्यैव
गौतमविद्या। नतु न्यायशास्त्र प्रवर्तक गौतमविद्या । तस्याः वेदवाह्यत्वा
भावेनात्यन्तासमञ्जसत्वाभावात् । इति द्रष्टव्यम् ।। अथ वैभाषिकसौत्रान्तिकयोर्मतमुपन्यस्यति - ते
चैवमिति ।रूपस्कन्धः विज्ञानस्कन्धः वेदनास्कन्धः संज्ञास्कन्धः
संस्कारस्कन्धः इति स्कन्धपंचकमगीकुर्वन्ति । तत्र भूतेन्द्रियविषयाः
रूपस्कन्धशब्देन, विषयग्राहकत्वेनाहमित्यभिमानारुढा ज्ञप्तिः विज्ञानस्कन्धशब्देन,
प्रियाप्रियानुभयानुभवजन्यसुख दुःखोपेक्षात्मकः चितस्यावस्थाविशेषः
वेदनास्कन्धशब्देन सविकल्पकप्रत्ययः संज्ञा स्कन्धशब्देन रागद्वेषमोहादयः
संस्कार स्कन्ध शब्देन च परिभाष्यन्ते
अन्वयनिर्देशपूर्वकं सिद्धान्तसूत्रार्थमाह - योऽयमिति । अणुहेतुरिति
वहुव्रीहिः समुदायस्योभयहेतुकत्वेनविशेषितत्वात् समुदायत्वाश्रयो
उभयसमुदायपरतया समुदायशब्दो व्याख्यातः । तदप्राप्तिरित्र तच्छब्दस्समुदायपरःप
प्राप्ति शब्दो निष्पत्तिवचनः ततश्च समुदायोत्पति र्न संभवतीति
फलितमित्याशयेन तत्प्राप्तिशब्दं विवृणोति - जगदात्मकेति। समुदायत्वप्राप्ति
र्न संभवतीति भावः । स्पष्टमित्यनुक्तं हेतुं स्वयमाह - परमाणूनामिति।
परमाणूनां, पृथिव्यादिसंघातात्मकभूतकारणत्वेनाभिमतानां परमाणूनामित्यर्थः।पृथिव्यादिभूतानामिति।
शरीरादिहेतुत्वोनाभिमतानां पृथिव्यादिभूतानामित्यर्थः
ननु क्षणिकत्वे कथं समुदायत्वा प्राप्तिरित्यत्राशयमाविष्करोति - क्षणध्वंसिनइति।
क्षणध्वंसिन इतीदं लिंगविपर्ययेण भूतानीत्यत्रापि संबध्यते । प्रथमं
परमाणुषु क्रिया ततः परमाण्वन्तरसंयोगः ततस्संघातभावः इति भवद्भिर्वक्तव्यम् 
तत्र क्रियोत्पत्तिकाले प्रतिक्षण विनाशिनां नष्टत्वात् तेषां
परमाण्वन्तरसंयोगक्रमेण कथं संघातभावः । एवं भूतसंघातस्यैवानुपपत्या
तेनकथं भौतिकसंघातोत्पत्तिः । भूतसंघातानामपि प्रतिक्षणविनाशित्वात्
कथं तैरपि भौतिक शरीरादि संघातजननम् । संघातस्य चलनादिव्यापारानन्तरक्षणभावित्वाद्वयापारक्षणे
एव वस्तुनाशात् संघातभावः अनुपपन्न इति भावः
कदा ज्ञानविषयभूता इति। घटादिविषयस्यापि प्रतिक्षणविनाशित्वाभ्युपगमात्
इन्द्रियसन्निकर्षकाले एव तस्य नष्टत्वात् ज्ञानोत्पत्तिकालेऽनवस्थितेः
साक्षात्कार विषयत्वं न संभवति इति बोध्यस्य प्रत्यक्षत्वाभ्युपगमोऽपि
सुदूर परास्तः इति भावः । घटादिविषयस्य ज्ञानविषययत्वस्यैवासंभवेन
घटादिहानोपादानादिव्यवहारोऽप्ययुक्त इत्याशयेनाह - कदाचेति।को वा
विज्ञानात्मेत्यादि। स्पृशति=इन्द्रियेण संबद्धं करोति । आत्मनः
प्रतिक्षणविनाशित्वात् तदीयेन्द्रियस्य घटादिविषयसन्निकर्षकाले
एव नष्टत्वात् घटादिप्रत्यक्षमेवानुपपन्नम् । अतो वेदनासंभवात्
घटाद्युपादानाद्यप्यनुपपन्नं
अन्यदीयविषयेन्द्रियसंयोगेनान्यस्य विषयप्रत्यक्षाभ्युपगमे चैत्रस्य
विषयचक्षुस्संयोगे मैत्रस्य तद्विषयप्रत्यक्षापत्तिः । एवं स्मरणेऽपि 
नन्वात्मत्वेनाभिमतस्यविज्ञानस्येकसन्तानत्वात् घटादिविषयाणांप्रतिक्षणविनाशित्वेऽपि
एकसदृशसन्तानरूपत्वात्सर्वमिदमुपपद्यत इत्यत्राह - सन्तानानामिति।वस्त्वन्तरत्वानभ्युप
गमादिति। स्थिरत्वेनानुयायित्वेन च तस्य वस्त्वन्तरत्वानभ्युपगमादित्यर्थः 
अयं भावः - परमाणूनां मिथः संबन्धे हि भूतोत्पत्तिः भूतानां परस्परसंबन्धे
च भौतिकोत्पत्तिः परमाणूनां मिथः संबन्धः भूतानां च मिथः संबन्धश्च
नैव भवितुमर्हति
कुतः सर्वस्यक्षणिकत्वस्वीकारात् । चेतनानधिष्टितत्वात् न संभवतीत्यन्यदे
तत् । तदत्र नोच्यते । क्रिया, कि्रयाते । विभागः इत्येवं क्रमेण
संबन्धो वाच्यः व्यापारोत्पत्तिकाले द्रव्यं नष्टम् । येषां व्यापारावेशः
तेषां मेलनकाले नष्टत्वात् । येषां मेलनं तेषां व्यापारक्षणे अनुत्पन्नत्वं
च । यस्य चेतनस्य यस्मिन्नर्थे इन्द्रियसंन्निकर्षः ज्ञानोत्पत्तिकाले
चेतनोपि नष्टः अर्थोपि नष्टः । यस्य यदा यस्मिन्नर्थे ज्ञानं तस्य
तस्मिन्नर्थे पूर्वमिन्द्रियसन्निकर्षो नास्तिज्ञातुरहमर्थस्यैवात्मत्वस्य
पूर्व स्थापितत्वादपि केवलज्ञानाकारस्यात्मत्वं चायुक्तमिति दूषणान्तरमाह -
अहमर्थ एवेति ।।
<2.2.18>
उत्तरसूत्रार्थमाह - अविद्यादीनामिति । केषामितरेतरहेतुत्वमित्याकांक्षापूरणाय
तन्मतानुसारेण अविद्यादीनामिति योजितम् । हेतुशब्देन प्रत्ययशब्दो
व्याख्यातः । प्रथमादिशब्दस्यार्थः स्वयमेव विवरिष्यते । संघातभावादिकमित्यत्रादिशब्देन
विज्ञानविषयत्वव्यवहारास्पदत्वयोर्ग्रहणम् । अथ के चाविद्यादयः, कथं च
ते मिथो हेतवः तेन च कथं संघातभावाद्युपपत्तिरित्यत्रोक्तशंकां विवृणोति - एतदुक्तंभवतीति
क्षणिकादिष्वित्यत्रादिशब्दः कार्यादिपरः । स्थिरत्वादीत्यत्रादिशब्दः
नित्यत्वादिपरः । ततश्च क्षणिके स्थिरत्वबुद्धिः कार्ये नित्यत्वबुद्धिः
दुःखे सुखत्वबुद्धिः शून्ये वस्तुत्वबुद्धिश्चाविद्येत्यर्थः ।चित्तं=ज्ञानसन्तानःव
विज्ञानं=तदभिज्वलनरूपविषयज्ञप्तिः ।
पृथिव्यादिकं च रूपिद्रव्यमिति। कालातिक्रमणे पुञ्जीभावसिद्धिरित्यर्थःस
स्पर्शाख्य कायइति। स्पर्शशब्दः काये परिभाषितः । वेदनाशब्दः सुख
दुःखादि बुद्धिपरः । आदिशब्देन तृष्णोपादानभव जाति जरामरणशोक परिवेदन
दुःख दौर्मनस्यानां उपक्लेशरूपमननादीनां उपवासस्यच ग्रहणम् ।पृथिव्यादि
भूतभौतिकसंधातमन्तरेण नोपपद्यवइति । अविद्याभिस्संघातः संघातादविद्यादयः
इत्युपलभ्यमानचक्रकस्याविद्यादिहेतुभूत संघातानभ्युपगमे नोपपद्यतइत्यर्थः 
अविद्यादीनां संघातं प्रति हेतुत्वेहि उक्तचक्रकाश्रयणं युक्तं
तदेव नास्तीति दूषयति - एषामविद्यादीनामिति
अविद्यास्वरूपस्य संहतहेतुत्वाभावं सदृष्टान्त माह - शुक्तिकेति ।
शुक्तिकायां रजतबुध्यात्मिकाविद्यायाः शुक्तेः रजतात्मना संघातभावे
हेतुत्वादर्शनादिति भावः । वस्तुतः अविद्यया रागाद्युत्पत्तिरपि
दुःशकेत्याह - किं चेति । स्थिरत्व बुद्धिमतो विज्ञानसन्तनस्य क्षणिकत्वेन
नष्टत्वादिति भावः । संस्कारेणापि न निर्वाह इत्याह - संस्काराश्रयमिति 
तथाच परमाणुसमुदायः भूतात्मकः अनेकभूतसमुदायः भौतिकात्मकः । उभयहेतुकोऽयम् 
पदार्थस्य क्षणिकत्वात् बाह्योपादानकारणहेतुकत्वं न संभवति ।
तद्वदेव निमित्तकारणहेतुकत्वमपि न संभवति
आन्तरं ज्ञानं हि कर्तृ भूतं निमित्तम् । तदपि हि क्षणिकं भवन्मते 
निमित्तभूतकुलालादिर्हि उपादानभूतमृदि व्यापृत्त्य कार्यं करोति 
तदाहि घट पटादि निर्मातुं शक्नोति । अत्र विज्ञानभूतं क्षणिकं
निमित्तं, उपादानभूतपरमाण्वादीनां ग्रहण, उपादान, व्यापरणकाले भिन्नं
भिन्नं भवतीति कथं तत्प्राप्त्युपपादनमिति ।"
अत्रेयं बौद्धानां रीतिः क्षणिके स्थिरमिति अनित्ये नित्यमिति दुःखे
सुखमिति असति सदिति च बुद्धिरविद्या ।एवं प्रतिक्षणं भिन्नेष्वपि
विषयेषु एकत्व बुद्धिः । विज्ञानरूपात्मापि प्रतिक्षणं भिन्नः अतो
ग्राहकं विज्ञानमन्यत् उपादातृ अन्यत् भोक्तृ च अन्यत् । अथापि
ग्राहकत्व उपादातृत्व भोक्तृत्व रूपधर्मभेदेन भिन्नमपि अहमेकमिति
जायमाना बुद्धिरप्यविद्यैव । एतयाअविद्यया सर्वोपि लोकव्यवहारः
अस्थिरे शरीरे स्थिरत्वबुध्या अविद्यया तत्परिग्रहे रागो जायते 
तद्रागस्यानुवृत्तिबलात् चित्तरूपो विज्ञानात्मा मातृकुक्षिं
प्रविशति । तत्राहमिति अभिज्वलनं प्राप्नोति । उपरि प्राप्स्यमान
शरीरार्थापेक्षित श्रद्धावीर्य स्मृतिप्रीत्यादिरूपं चैत्तं लभते 
तदा भूतभौतिकसंघातेषु संहनन प्रवृत्तेषु, अयं कललाद्याकारं प्राप्नोति 
ततः इन्द्रियषङ्कम् ।ततः प्राणदेहेन्द्रियादि संघात रूपं शरीरं
भजति । ततः पूर्वोक्तप्रकारेणाविद्यां प्रतिपद्यते । ततः पुनश्चैवमेवेति
चक्रपरिवृत्तिः स्वीक्रियते । इदमेव "इतरेतर प्रत्ययत्वा दुपपन्नमिति
खण्डेन दर्शितम्
संघातभावानिमित्तत्वादित्यनेनेदं खण्ड्यते । इयं चक्रपरिवृत्तिः
भूतभौतिकसंघातमन्तरेण नोपपद्यते इत्येतत् युज्यते । नात्र विप्रतिपत्तिः 
अन्यथानुपपत्या रात्रिभोजनं कल्प्यते । एतेन पीनत्वानुमापकं रात्रिभोजनमासीत् 
एवमेव संघातभावं प्रति अविद्याचक्रपरिकृतेः अनुमापकत्वसिद्धावपि
संघातभावं प्रति उपादानकारणत्वं न संभवति अविद्यादेः । वह्र्यनुमापकत्वं
धूमस्यास्तीति किं धूमः वह्न्युपादानम् । वह्निमन्तरेण धूमोनोपपद्यते
इत्युक्तौ घूमस्य वह्निं प्रत्याक्षेपकत्वमनुमापकत्वमेव सिध्येत्
इति । अतः "अविद्या संस्कारः विज्ञानं नामरूपं षडायतनं स्पर्शोवेदना
तृष्णा उपादानं (धर्माधर्मौ) जातिः जरा मरणं शोकः परिवेदना दुःखं
दुर्मनस्ता
इत्येवंजातीयकाः इत्युक्तं एतत्सर्वं पृथिव्यादिभूत संघातं प्रति
वा अनेकभूत संघातरूप भौतिक संघातं प्रति न कारणं भवति । अविद्यादि
चक्रपरिवृत्ति दर्शनात् अनुमेयत्वं स्वीक्रियताम् ।
एतेन चार्वाकमतेइवास्मन्मतेपि संभवत्युपपत्तिरित्यपि निरस्तम् ।
तेषामपि उपपादनासंभवात् । देह एवात्मेति वदति चार्वाकः। देहश्च
प्रतिक्षणं भिन्नः । स एवभोक्ता । बालभावे यो भोक्ता न सः स्थविरभावे
वर्तते । अथापि अहमेव तदानीं अद्यच भोक्ता इति वदति । तत्कथम् ।
प्रतिक्षणं देहस्य भिन्नत्वेपि देह सन्तानैक्यात् "अहमेव' इत्य
भेदभ्रान्तिरूपाविद्ययेति वक्तव्यम् । एवं भोग्यवस्तु भूत देहान्तराद्यपि
प्रतिक्षणं भिन्नं, दर्शनकाले उपादानकाले अनुभवकाले च भिन्न रूपमेवेति
कथं दृष्टस्योपादानं उपात्तस्य वा कथमनुभवः । इति चेत् सर्वत्र तदेवेदमिति
भ्रान्त्यैवेति वक्तव्यम् ।
सर्वक्षणिकत्ववादिनामपीयमेव रीतिरनुसरणीया । तदभ्युपगतेश्वरस्येवास्मदभिताविद्याया
अपि निरंकुशस्वातन्त्र्यादिति । एतत्सर्वमत्र सूत्रकृता भाष्यकृता च खण्डितम् ।।
<2.2.19>
इतश्चेति । अत्र क्षणशब्दः क्षणिकपदार्थवाची । बौद्धानामयमभिसन्धिः ।
घटादिपदार्थानां क्षणिकत्वमस्माभिः आस्थीयते । भवद्भिश्च सोऽयं घटः इत्यादि
प्रत्यभिज्ञाबलात् स्थिरत्वम् । तत्र सदृशघटादिसन्तानावगाहिनीत्यभिज्ञेति न
क्षणिकत्वं दुरपह्नवम् । सदृशसन्तानस्य कथमुत्पत्तिः ?
घटादिसामग्र्या घटोत्पत्तौ तस्यैकक्षणमात्रवृत्तित्वेनानन्तरादि
क्षणे सामग्र्याः विलोपात् इति शंका परं जायते । तत्रायं समाधिः -
एकः एव घटक्षणः तदनन्तरघटक्षणं जनयति । स एव द्वितीयादिघटक्षणोत्पत्तिं
प्रति हेतुः । यदा च मुद्गराद्यभिघातः तदाअनन्तरं सदृशसन्तानावसानरूपो
घटस्यनिरन्वयविनाशः ततश्च तावत्पर्यन्तं घटक्षणानां सत्वात् क्षणिकत्वेपि
न काचिदनुपपत्तिरिति ।
तदिदं दूषयति - इतश्च क्षाणिकत्वपक्ष इत्यादिना ।हेतुत्वानुपपत्तेरिति।
पूर्वघटक्षणस्य कार्यसहभावेन हेतुत्वादिति भावः । ननु पूर्वपूर्वक्षणाभाव
एवोत्तरोत्तरक्षणं प्रति हेतुः तस्यच हेतुत्वे न काचिदनुपपत्तिरिति
शंकां दूषयति - अभावस्येति। ननु कारणत्वं हि कार्य नियत पूर्ववृत्तित्वं,
तच्च पूर्व क्षणवृत्तित्वपर्यवसितम् । पूर्व क्षणस्यच पूर्वक्षणवृत्तित्वनियमसत्वेनोत्तरक्षणं
प्रति तस्य हेतुत्वे कोदोषः इति शंकामनूद्य परिहरति - अथ पूर्वक्षणवृत्तित्वमेवेति।त्रैलोक्यवर्तिनां
हेतुस्स्यादिति।उत्तर घटक्षणहेतुभूतपूर्व घटक्षणस्य, ततः परंजायमानानां
गोमहिषादिक्षणपूर्वत्वनियमात् अविशेषेण सर्वं प्रति हेतुत्वं स्यादिति भावः ।
ननु उत्तर घटक्षणं प्रत्येव पूर्व घटक्षणस्य हेतुत्वमिति एकजातीययोरेव
कार्यकारणभावस्वीकारान्नानुपपत्तिरिति शंकामनूद्य परिहरति - अथैकजातीयस्यैवेति।
तन्मते एकस्मिन्नैव देशे उत्तरक्षणे अनेकघटानामुत्पत्यभ्युपगमेनेष्टापत्तिस्स्यादिति
तद्व्यावृत्यै - सर्वदेशवर्तिनामित्युक्तम् । ततश्च स्थिरत्ववादिमतेऽपि
प्रदेशभेदेन घटबहुत्वाभ्युपगमात् एकस्यैव पूर्वघटक्षणस्य तदुत्तरक्षणे
उत्पत्स्यमानान् प्रदेशभेदभिन्नबहुघटक्षणान् प्रति पूर्ववृत्तित्वनियमादविशेषेण
सर्वघटक्षणोत्पत्तिं प्रति हेतुस्सः स्यादिति भावः । नन्वेकस्य
घटक्षणस्यतदुत्तरवृत्त्येकघटक्षणं प्रत्येवहेतुत्वमिष्यते इत्याशक्यपरिहरति - अथैकस्यैवेति
कोहेतुरिति न ज्ञायतइति । एतद्देशवृत्तिपूर्व घटक्षणस्य तद्देश
संबन्ध्युत्तर घटक्षणं प्रति हेतुत्वं किं न स्यादिति भावः । ननु
तद्देशसंबन्धि पूर्वघटक्षणस्य तद्देशसंबन्ध्युत्तरघटक्षणं प्रति
हेतुरिति देशनियमस्वीकोरेणोक्तदोषपरिहारः इति शंकते - अत यस्मिन्विति।वस्तुनः
क्षणिकत्व वादिनां भवतां देशनियमः न कल्पयितुं शक्यः इत्याशयेन
पृच्छति - किं देशस्येति।
इदमत्राकूतं - देशस्यापि भवन्मते क्षणिकत्वेन यत्क्षणावच्छेदेन
यस्मिन्देशे हेतुत्वेनाभिमतः पूर्वघटक्षणोऽस्ति तत्कार्य भूततदुत्तर
घटक्षणस्योत्पत्ति वेलायां क्षणिक देशस्यापि नष्टत्वेन उत्तरघटक्षणस्य
देशान्तरवृत्तित्वेन तद्देशसंबन्धित्वा भावात् देशनियमस्येव भवन्मते
कल्पनासंभवः इति । इदमुपलक्षणम् - यदा देशान्तरेस्थित घटस्यान्य
देशे नयनं, तत देशनियममभ्युपगम्य कार्यकारणभावकल्पनेऽपि नोपपत्तिःउ
उत्तरघटक्षणस्यान्य देश संबन्धित्वेन कारणत्वेनाभ्युपेतस्य पूर्वघटक्षणस्य
देशन्तरसं बन्धित्वेन चैकरूप्याभावात्
एतेन देशस्य क्षणिकत्वेऽपि तद्धेशसन्तानस्थितस्य पूर्वघटक्षणस्य
तद्देशसन्तान संबन्ध्युतरघटक्षणं प्रति हेतुत्वस्वीकारे न काप्यनुपपत्तिरिति
शंका चापास्तेतिध्येयम् । अथोक्तसूत्रं दूषणान्तरपरत्वेन योजयति - किं
चेति ज्ञानोत्पत्तिकाले इत्यनेन उत्तरोत्पादे इति विवृतम् । घटेन्द्रिय
संयोगानन्तरभाविज्ञानोत्पत्तिकाले इति तदर्थः । अनवस्थितत्वादित्यनेन
पूर्वनिरोधादिति विवृत्तम् । ज्ञानोत्पत्तिपूर्वकालीनेन्द्रियसंयुक्तार्थनिरोधपरं
तदिति भावः । अस्तु पूर्वविरोधः किं ततः इत्यत्र विवक्षितम निष्टं
प्रसञ्जयति - न कस्यचिदिति ।।
<2.2.20>
ननु कार्यं प्रति भावस्य वा अभावस्य वा हेतुत्वेहि उक्तरीत्या दूषणमापद्येत,
वयं तु निर्हेतुककार्योत्पत्तिमभ्युपगच्छामः, अतोनानुपपत्तिरिति
शंका तत्परिहारपरं सूत्रखण्डं व्याचष्टे - असत्यपीति।इत्युक्तमिति।
अभावहेतुत्वपक्षे उक्तं दूषणं निर्हेतुककार्योत्पत्ति पक्षेपि समानमिति
भावः । अस्मिन्पक्षे अन्यदपि भवतां विरुद्धमित्याह - न केवलमिति ।
वः प्रतिज्ञेति । निर्हेतुककार्योत्पत्तिवादिभिर्भवद्भिः ज्ञानोत्पत्तिं
प्रतिअधिपत्यादीनां हेतुत्वकथनं माता बन्ध्येति वद्विरुद्धमिति
भावः । पारिभाषिकमधिपतिशब्दं व्याचष्टे - अधिपतिरिति
ज्ञानोत्पत्तौ प्रधानत्वात् इन्द्रियाणामधिपतित्वमिति भावः । सहकारी=आलोकादिः 
आलम्बनः=विषयः समनन्तरप्रत्ययः=अनन्तरपूर्वक्षणप्रत्ययः । ज्ञानस्यापि
क्षणिकत्वाभ्युपगमात् उत्तर ज्ञानक्षणं प्रति पूर्वज्ञानक्षणस्य
हेतुत्वमिति भावः । यौगपद्यमन्यथेति सूत्रखणुं व्याचष्टे - अथेति 
निर्हेतुक कार्योत्पत्तिर्नास्माभिरिष्यते । नापि उत्तरघट क्षणोत्पत्तिवेलायां
नष्टस्यपूर्वक्षणस्यहेतुत्वं किं तु स्थितस्यैव पूर्व घटक्षणस्योत्तरक्षणं
प्रति हेतुत्वमिति स्वीकारे इति अन्यथाशब्दस्यार्थः । यौगपद्येनोपलब्धिरिति 
पूर्व क्षणस्योत्तरक्षणा नुवृत्तेरिति भावः
अन्यथापक्षे प्रति ज्ञोपरोधो पीत्याह - क्षणिकत्वेति। ननु न पूर्वक्षणस्योत्तरक्षणवृत्तित्वमिष्यते
येन क्षणिकत्वविरोध आपाद्येत, परंतु उत्तरक्षणस्यैव पूर्व क्षणवृत्तित्वं
ततश्च क्षणिकत्वं सु प्रतिष्ठितमेवेति शंकते - क्षणिकत्वमिति । दूषयति,इन्द्रियेति।
अयं भावः - यदिकार्य भूतोत्तरक्षणस्य तत्कारणपूर्वक्षणेऽपि वृत्तिः
तर्हि कार्यकारणयो र्यौगपद्यमेवेति प्रसज्यते, ततश्च कार्यकारणभूतयोरिन्द्रिय
संयोग ज्ञानयोरपि यौगपद्यमापद्यते इति । तथा च नियत पूर्व वृत्तिकारणदशायामपि
कार्याभ्युपगमे कार्यकारणभाव एव न संभवति
एवं पूर्वक्षणे एवोत्तरक्षणस्यापि वृत्तौ तदैवोभयक्षणस्योपलब्धिप्रसंगश्च
तदवस्थः । एवं कार्यघटक्षणस्य कारणपूर्वक्षणे वृत्तित्ववत् तत्पूर्वक्षणेऽपि
कारणपूर्वक्षणस्य वृत्तित्वा वश्यकत्वेन सर्वस्यापि क्षणस्य क्षणद्वयादि
संबन्धस्यावर्जनीयतया क्षणिकत्वं प्रतिज्ञातं विरुध्येतैवेतिच भावः 
असति प्रतिज्ञोपरोधः अन्यथा, यौगपद्यं प्रतिज्ञोपरोधश्चेति सूत्रार्थः
<2.2.21>
सूत्रसंगतिमाह - एवमिति । निर्हेतुकोत्पत्ति र्निरस्तेत्यर्थः । परैः
परिभाषितं प्रतिसंख्यानिरोधशब्दं अप्रति संख्यानिरोधशब्दं च क्रमेण
व्याचष्टे - क्षणिकत्ववादिभिरिति। संख्या=बुद्धिः । तस्याः प्रति,
ज्ञेयः इत्यर्थः उपलब्धियोग्य इति यावत् स चा सौ निरोधो=विनाशः 
घटस्य सदृशसन्तानावसानरूपविनाशस्योपलब्धि योग्यत्वात् स प्रतिसंख्यानिरोधः 
अप्रतिसंख्यानिरोधश्य उपलब्ध्यनर्हविनाशः । सदृशसन्ताने प्रतिक्षणं
जायमानस्य विनाशस्योपलब्ध्यनर्हत्वात् तादृशविनाशस्याप्रतिसंख्यानिरोधत्वमिति
भावः । न संभवतः इति अप्राप्तिशब्दविवरणम्
अविच्छेदपदस्य विच्छेदासंभवपरत्वे स्वमते सतः सान्वयविच्छेदाभ्युपगमाद्विरोध
इति तत्पदं व्याचष्टे - सतो निरन्वयविच्छेदासंभवादिति। ननु प्रतिसंख्यानिरोधाप्रतिसंख्यानिरोधरूपनिरन्वयविच्छेदासंभवे
तस्यैव हेतुत्वे हेतुसाध्ययोरैक्यमित्यत्र असंभवप्रयोजकाकार एवात्राविच्छेदशब्देन
विवक्षितः इत्यसंभव प्रकारमुपपादयति - असंभवश्चेति। अस्य प्रति पादितः
इत्यनेनान्वयः । मृदात्मकस्यघटस्यावसानरूपो विनाशोहि घटत्वावस्थाप्रहाणेन
कपालत्वावस्थैव न तु मृद्द्व्यस्य कदाचिदपि विनाशः । तस्यस्थिरत्वात्
बुद्धिशब्दान्तरादीनां चान्यथोपपादितत्वादिति भावः
युक्तत्वादिति। यद्यपि प्रदीपस्थले सेयं दीपज्वालेति प्रत्यभिज्ञाबाधेनानुमान
बलात् विनाशः अभ्युपेयते । अथापि तत्र निरन्वय विनाशः नाभ्युपेतुं
शक्यः । प्रत्यक्षे अबाधितप्रत्यभिज्ञया मृदनुवृत्ते स्सिद्धत्वात्
अवस्थान्तरापत्तेरेव विनाशरूपत्वांगीकारात् अदृष्टस्थलेपि तथैवांगीकरणं
वरम् । नहि दृष्टप्रहाणेनादृष्टस्थले अर्थान्तर कल्पनं शोभन मित्यभिप्रायः 
प्रतिसंख्या चाप्रतिसंख्या च प्रतिसंख्या प्रति संख्ये ।। ताभ्यां
निराधौ । अथवा तयोः निरोधौ, तयोर प्राप्तिः ।। सन्तमिमं घटमसन्तं
करोमीति वस्तुसत्ताप्रतिकूला या बुद्धिः सा प्रतिसंख्या
तस्यां घटनाशस्य विषयत्वात् स निरोधः प्रति संख्याविषयः । अयं च
मुद्गराद्यभिधातजन्यःउपलब्धियोग्यः । प्रतिकल भावीतु नास्मदादि
संकल्पजन्यः मुद्गराद्यभिघाताजन्यः सूक्ष्मः उपलब्ध्ययोग्यः अप्रतिसंख्यानिरोधः 
अयं च प्रतिक्षणभाविघटपरंपराकाले प्रतिक्षणभवाः विनाशाः अनुमेयाः
इति तेषां मत्तम् ।। निर्वाणदीपस्य, तप्तोपलपतितप्रणष्ठोदकबिन्दुनश्च
निरन्वयविनाशदर्शनात् घटादिस्थलेपि विनाशः निरन्वयः इति पूर्वपक्षी ।
घटादिस्थलेपि मृदाद्यनुवृत्ति दर्शनात् न निरन्वयविनाशः इति सिद्धान्ती ।।
<2.2.22>
पूर्वोत्तरसूत्रयोः कृत्यभेदं प्रदर्शयन्नुत्तरसूत्रार्थमाह - क्षणिकत्वेति ।
तुच्छादुत्पत्तिः निर्हेतुकोत्पत्तिः । उत्पन्नस्य तुच्छतापत्तिः
निरन्वयविनाशः । निरन्वयविनाशस्वीकर्तृमते द्वितीयादिक्षणे तुच्छत्वाभ्युपगमेऽपि
स्वोत्पत्तिप्रथमक्षणे तुच्छत्वास्वीकारादनिष्टमिति भावः । कार्यस्यापि
तुच्छात्मकत्वे व्याप्तिं प्रदर्शयति - यद्धीति। दृष्टान्तमाह - यथेति।
इष्टापतिं परिहरति नचेति । जगतस्तुच्छात्मकत्वमुपतब्धि विरुद्धमपीत्याह - न
चेति। तुच्छात्मकत्वेन न प्रतीयते इत्यर्थः । एवं निर्हेतुकोत्पत्यभ्युपगमे
दूषणमुक्तम् ।
अथोत्पन्नस्य तुच्छतापत्त्यभ्युपगमे दूषणमाह - सत इति। सर्वस्यापि
घटादिजगतः प्रतिक्षणं निरन्वयविनाशाभ्युपगमात् तन्नाशे एकक्षणानन्तरं
सदृशजगदुत्पत्तौ हेत्वभावात् पूर्वघटक्षणादेश्च हेतुत्व। संभवस्य
पूर्वमुपपादितत्वाच्च पश्चात् जगत् तुच्छात्मकमेव स्यादिति भावः 
ननु पश्चादपि तुच्छादेव जगतः जगदुत्पत्तिस्स्वीक्रियते इत्यत्र
पूर्वोक्तदोषं स्मारयति पश्चादिति । अनन्तरोक्तं = अनन्तरपूर्वोक्तम् ।
सूत्रार्थमुपसंहरति - अत इति ।।
<2.2.23>
अथोत्तरसूत्रसंगतिं प्रदर्शयन् सूत्र प्राधानकृत्यमादावाह - बाह्येति ।
निरूपाख्यता=तुच्छता ।अबाधित प्रतीति सिद्धत्वाविशेषादिति। भावरूपत्वेनावाधितप्रतीति
सिद्धस्याप्यकाशस्य तुच्छत्वाभ्युपगमे अविशेषेण पृथिव्यादिभूतानामपि
तुच्छात्मकत्वापत्तिः स्यादिति भावः । अत्रेष्टापत्तिपरिहाराय पूर्वं
भावरूपत्वेनाभ्युपगतत्वविशेषणम् । प्रतीतिसद्भावे हि प्रतीतिशरणैः
तुच्छात्मकत्वनिषेधः शक्य इत्यत्र प्रतीतिमाह - प्रतीयतइति । आकाशविषयिणीं
प्रतीतिं नैव वयमपलपामः परंतु सा अभावविषयिणीति तत्प्रतीति विषययस्याभावरूपाकाशस्य
तुच्छात्मकत्वमेवत्यत्राह - न चेति
निराकाशंजगत् स्यादिति । आकाशस्य पृथिव्यादिप्रागभावरूपत्वे पृथिव्यादि
प्रध्वंसाभावरूपत्वे वा पृथिव्यादिसत्वदशायां तत्प्रागभावस्य तत्प्रध्वंसाभावस्य
वाऽसंभवात् तदानीं तत्प्रागभावाद्यात्मकाकाशप्रतीतिः "अत्र श्येनः पततीत्यादिका
जायमाना अनुपपन्ना" स्यादिति भावः ।
(नन्वत्र श्येनः पततीत्यादौ पक्षिपतनाधारत्वेन प्रतीयमानः नाकाशः 
किं तु प्रसिद्धातपादिरेवेति कथमाकाशे इदं प्रमाणमिति चेन्न,
अत्रातपादिरित्यातपाधिकरणत्वेनात्रशब्दार्थ प्रतीत्या आतपादेरत्र
शब्दार्थत्वाभावात् । न चातपाद्यवयवो अत्रशब्देनोल्लिख्यते ।
अत्रातपत्र्यणुकाः इत्यपि प्रतीतेः त्र्यणुकानामंशाभावेन तेषामत्रशब्दार्थत्वासंभवात्
अंशाभ्युपगमेऽपि तेषामप्रत्यक्षत्वेन तथा प्रतीत्यनुपपत्तेः ।
ननु सभायां ब्राह्मणा इतिवत् अत्र द्व्यणकमिति प्रत्यक्षे द्व्यणुकसमुदायस्याधिकरणतया
भानान्नानुपपत्तिरिति चेत् उच्यते - नभसि द्व्यणुकं, व्योम्न्यातप, इत्यादिप्रत्यक्षे
त्र्यणुकादिसमुदायस्याधिकरणतया भानकल्पनासंभवात् । तत्समुदायस्य
व्योमादिशब्दार्थत्वाभावात् । एवमसौ कूपः, एतद्रन्ध्रं, इह पतङ्गः
इत्यादिकमपि आकाशसद्भावे प्रमाणं भवितुमर्हतीति ध्येयम् ।) अन्तराले
आकाशप्रतीतिर्न स्यादिति ।
अयं भावः - आकाशस्य पृथिव्यादिभेदरूपत्वे भेदात्मकाकाशस्य पृथिव्यादिभूतवृत्तित्वेन
पृथिवीजलादीनां मध्य प्रदेशे जायमाना आकाश प्रतीतिरनुपपन्ना स्यात् 
अतो निराधारतया प्रतीयमानाकाशस्य पृथिव्यादिवृत्ति तत्तद्भेदरूपत्वंन
युक्तमिति ।पृथिव्यादीनां न संभवतीति। यस्य कस्यचित् पृथिव्यादिविशेषस्य
आप्रलयं विद्यमानतया तदत्यन्ताभावस्य दुर्निरूपतया आकाशस्य पृथिव्याद्यत्यन्ताभावरूपत्वे
सर्वदा पृथिव्यादीनां सत्वात् तदत्यन्ताभावरूपाकाशप्रतीतिर्न स्यात् 
दृश्यते चाकाश प्रतीतिः पृथिव्यादि समवधान दशायामपि । अतोऽप्यन्ताभावरूपत्वं
न युक्तमित्याशयः
एवमाकाशस्याभावरूपत्वं व्युदस्तम् । अथ भावरूपत्वेऽपि पराभिमत
तुच्छत्वं दुर्निरूपमित्याह - अभावस्येति। भावान्तराभाववादिनानस्माकं
आकाशस्याभावरूपत्वेऽपि भावत्वमवर्जनीयम् । इह घटो नास्तीति प्रतीयमानस्य
घटात्यन्ताभावस्य अतिरिक्ततयाऽनुपलम्भात् तथाकल्पने गौरवाच्च ।
तत्प्रतीतिकालावच्छिन्न तद्देशविशेषरूपत्वस्याभ्युपगमात् । एवं
घटादिध्वंसस्यकपलत्वाद्यवस्थारूपत्वस्य तत्प्रागभावस्य पिण्डत्वाद्यवस्थारूपत्वस्य
तद्भेदस्यपटत्वादि रूपत्वस्य चाभ्युपगमाच्च ।अतः अभावरूपत्वेपि
अतुच्छावस्थाविशेषरूपत्वात् कथं तुच्छत्वमित्याशयः
किं बहुना ।श्रुति सिद्धातिरिक्ताकाद्वासद्भावे चाक्षुषप्रत्यक्षमपि
प्रमाणं भवितु मर्हतीत्याशयेन चाक्षुषत्वप्रयोजकं रूपवत्वं तत्रोपपादयन्
चाक्षुषत्वमाह - अण्डान्तवीर्तिनःइति ।
ननु "तासां त्रिदृतं त्रिवृतमेकैकां करवाणी"ति श्रुत्या त्रिवृत्करणस्य
प्रदर्शनात् कथं पञ्जीकरणमित्याशंक्याह - त्रिवृत्करणोपदेशेति। त्रिवृत्करणं
नाम स्वर्घभागे स्वसजातीय भूतद्वय चतुर्थां शसंयोगमेल नकरणम् ।
साजात्यं पृथिवी जलतेजस्त्वान्यतमत्वेन । प्रत्येकंभूतानि द्विधाविभज्य,
भूतार्धमेकं पुनः द्विधाविभज्य एकैकस्मिन्नप्यर्घभागेऽपि तदितरैककभूत
चतुर्था शंसंयोगमेलने त्रिवृत्करणं भवति ।।
"एवं जातेषुभूतानि प्रत्येकं स्युः द्विधाततः । चतुर्धाभिन्न मेकैकमर्धमर्धं
तथा स्थितम् । व्योम्नोऽर्ध भागश्चत्वारो वायुतेजः पयोभुवाम्
अर्धानि यानि वायोस्तु व्योमतेजः पयो भुवामित्यादि पुराणवचनेन
पञ्चीकरणमपि प्रसिद्धम् । पञ्चीकरणं नाम स्वार्घभागे स्वसजोतीयभूत
चतुष्टयाष्टमांशसंयोगमेलनकरणम् । पञ्चीकरणपक्षे भूतानि प्रत्येकं
द्विधाविभज्यैकैकार्धेषु तदितराष्टमांशचतुष्टय संयोगः अभिमतः ।
ननु पृथिव्याद्यर्घेषु जलादिचतुर्थांश संयोगस्य त्रिवृत्करणस्यैव
श्रुति प्रतिपादितत्वात् अष्टामांश संयोगरूप पञ्चीकरणं स्मृति प्रतिपादितमप्रामाणिकमेव
पञ्चीकरणपक्षे चतुर्थाशसंयोगाभावेन श्रुतिविरोधात् । विरोधेत्वनपेक्ष्यं
स्यादितिन्यायेन श्रुतिविरुद्धार्थ स्मृतेर प्रामाण्यात् । नच त्रिवृत्करण
पञ्चीकरणयो र्विकल्पेनानुष्ठानसंभवः । वस्तुनि विकल्पाभावात् विकल्पस्याष्टदोषदुष्टत्वाच्च
पुराणवचनानुसारेण पञ्चीकरणानुष्ठानदशायां त्रिवृत्करणबोधकश्रुतेः
रनिष्टस्याप्रामाण्यस्यावश्यकत्व प्रसंगाच्च । सर्ववेष्टनस्मृतेरपि
पाक्षिकप्रामाण्यप्रसंगाच्च इति चेत्? उच्यते - "तासां त्रिवृतं त्रिवृत"नित्यादिश्रुतेः
तेज प्रभृति भूतं स्वार्धेनेतरार्धयोर्भागद्वयेन च त्रि भागंकरवाणीत्यर्थः
ततश्च तादृशश्रुतौ चतुर्थां शासयोगाप्रतीत्या अष्टमांशसंयोगपरोपबृहंणानुरोधेनाष्टमांशसंयोगपरत्वाभ्युपगमे
न कश्चिद्विरोधः । अष्टमांशसंयोगेपि चतुर्थांशसंयोगस्यानिवारितत्वाच्च 
नारायणानुवाकस्यसर्वविद्याशेषित्वेपिदहरविद्याशेषत्वानपनोदनवत् 
ततश्च त्रिवृत्करणं नाम स्वार्घभागे स्वसजातीयभूतद्वयाष्टमांश
संयोगमेलनकरणमेव ।अतः त्रिवृत्करणस्य पञ्चीकरणैकदेशत्वान्न परस्पर
विरोधः । एतदाशयेनैव भाषितम् ।त्रिवृकरणोपदेशप्रदर्शित पञ्चीकरणेनेति।
इदं सप्तीकरणस्याप्युपलक्षणं यतः पुराणे एव नानावीर्याः इत्यारभ्य
महदाद्याः विशेषान्ताः इति अण्डोत्पत्तिहेतुत्वेन महदादिपृथिव्यन्त
परस्परसंयोगः उक्तः
तत्रोक्तं संहतत्वं समागतत्वं चेत्यवस्थाद्वयम् । तत्रभूतानां संहतत्वं
नाम पृथग्स्थित्यर्हसंयोगमात्रम् । समागतत्वं च पृथस्थित्यनर्हसंयोगविशेषः 
सप्तीकरणं च स्वार्घभागे स्वसजातीयभूतषद्क द्वादशांशसंयोगमेलनकरणम् 
अत्र पंचीकरणं सप्तीकरणैकदेशः । तथाच पञ्चीकरणैनाकाशे पृथिव्यादिभागस्यापि
सत्वेन रूपवत्वावश्यकत्वात् चाक्षुषप्रत्यक्षहेतुभूतरूपवत्वेन चाक्षुषत्वमावश्यकमिति
नीलं नभः इति चाक्षुष प्रत्यक्ष बलेनाकाश सिद्धौ न किं चित् बाधकमिति
भावः । चाक्षुषत्वेऽपित्यत्रापि शब्दः अनुमेयत्वं समुच्चिनोति 
अथवा चाक्षुषत्वे विरोधाभावं दर्शयति
यद्वा श्रुतिसिद्धत्वतात्पर्यकोऽपि शब्दः । एतेन पंञ्चीकरणेन रुपवत्वसिद्धौ
नीलं नभ इति प्रत्यक्षोपपत्या आकाशसिद्धिरिति वर्णन मसंगतम् । आकाशसिद्धावे
व पञ्चीकरणप्रसक्तेः अन्यथाऽन्योन्याश्रयादित्यपास्तम् । आकाशस्य
श्रुति सिद्धत्वे नोपबृंहणानुरोधेन पंचीकरणसंभवात् श्रुतिसिद्धाकाशे
प्रत्यक्षस्यापि प्रामण्यमस्तीत्ये तावन्मात्रेऽत्र तात्पर्यात्।
।
इदमत्र तात्पर्यं - नीलंनभइति नैल्य प्रकारकनभोविशेष्यक प्रत्यक्षंतावादनुभवसिद्धं - नह्यत्रोपनीतस्य
जीलादेः उपनीते आकाशे आरोपः इति वक्तुं शक्यम् । उपनीतं विशेषणतयैव
भासवे इति नियमेन आकाशस्योपनीतत्वे नीलं नभ इति चाक्षुषप्रत्यक्षे
विशेष्यतया भानासंभवात्, इन्द्रियाणां स्वायोग्य मुख्यविशेष्यक
ज्ञानजननेऽसामर्थ्यात् । नच नीलं नभः इति प्रतीति र्मानसी । तथासति
निमीलितनयनस्यापि तदृशप्रतीत्यापत्तेः । नह्यक्षिणी निमील्य नीलंनभ
इति जातुचित्प्रत्येति । नीलं नभश्चक्षुषा साक्षात्करोमि इति प्रत्ययस्य
प्रत्यक्षत्वाभावे तावतापि निर्वाहासंभवात्
नचाकाशे नैल्यरूप मारोपितमेवेति आकाशस्य नीरूपत्वात् कथं प्रत्यक्षत्वम् 
प्रत्यक्षे रूपस्य कारणत्वादिति वाच्यम् ।अस्यारोपस्य चक्षुर्व्यापारानुविघायित्वात्
निमीलिताक्षाणामसंभवाच्च चक्षुषंत्वावश्यकतया अधिष्ठानभूताकाशस्यापिचाक्षुषत्वावश्यकत्वात् 
अन्यथा अचाक्षुषाधिष्ठानेऽपि चाक्षुष नैल्यारोप प्रसंगात् ।
नच नीलं नभः इति धीरेव नास्तीति वक्तुं शक्यं=तस्य शपथ निर्णेयत्वात् 
ननु नीलं नभः इति प्रतीति र्बाधितविषया । आकाशस्य नीरूपत्वात् 
ततश्च द्रव्यनिष्टविषयता संबन्धेन चाक्षुष प्रत्यक्षं प्रति समवायेनरूपस्य
कारणत्वेनाकाशेच तदभावात् न तस्य चाक्षुषत्वसंभवः इति चेन्न, रूपवतएवचाक्षुषत्वं
न रूपशून्यस्येत्यत्र नियमाभावात्
उपलम्भसिद्धयोग्यत्व मुभयत्र तुल्यम् । एवंचाक्षुषं प्रत्युद्भूतरूपस्य
हेतुत्वे रूपरूपत्व घटत्वादीनां प्रत्यक्षत्वानुपपत्तिः ।रूपवत्व
रूपवदृतित्व रूप सामानाधिकरण्यादीनामपि फलबलेन हेतुत्वे आकाश प्रत्यक्षान्यथानुपपत्या
रूपवन्मिश्रितत्वस्यापि हेतुत्वकल्प संभवात् । ननु रूपवन्मिश्रितत्वस्य
चाक्षुषत्व योग्यत्वे तादृशेश्वरस्यापिचाक्षुषत्वप्रसङ्गइति चेत्,
रूपसामानाधिकरण्यस्य हेतुत्वेपि तादृशगुरुत्वा देश्चाक्षुषत्वापादनस्यावारणात् 
वस्तुतःपञ्चीकरणेनाकाशस्य रूपवत्वादपि नानुपपत्तिः । नीलं नभ
इति प्रतीतेः बाधकप्रत्ययाभावेन बाधितविषयकत्वासंभवाच्च
ननु नभसि स्वतो नैल्याभावात् पञ्चीकृतेऽप्यस्मिन् नैल्यस्य पार्थिवांशमात्रनिष्टत्वात्
तदंशमात्र एव चाक्षुषधीः स्यादिति चेन्न, तस्य नभश्शब्दार्थत्वायोगेन
नभ इत्युल्लेखासंभवात् । कार्पासविकार भूतस्य स्वतः अनीलस्य पटस्य
नीलीद्रव्यघटित संघातस्य नीलपटत्ववत् स्वतो निरूपस्याप्याकाशस्य
पृथिव्यादिघटित संघातरूपस्य रूपवत्व संभवेन तस्य प्रत्यक्षत्वे
बाधकाभावाच्च । ननु पञ्चीकरणेन वायावपि रूपवत्वसत्वेन कुतो न तस्य
चाक्षुषत्वम् । रूपवत्वेऽप्युद्रूतरूपाभावात् । उद्भूतत्वंच फलबलकलप्यम् 
नह्याकाशं पश्यामि नीलं नभ इत्यंङ्गुलीनिर्देशपूर्वक व्यवहारवत्
वायौ तथाविधव्यवहारः अनुभवसिद्धः
वस्तुतः कालस्य षडिन्द्रियवेद्यतायाः सिद्धान्तसिद्धत्वेन तच्चाक्षुषे
व्यभिचारात् उद्भूतरूपस्य हेतुत्व कल्पनं न संभवति । ननु तर्हि
प्रकृत्यादीनां सर्वेषामविशेषेण चाक्षुत्वं प्रसज्यते । मैवं - सामानाधिकरण्येन
कालाकाशान्यत्वविशिष्टः य उद्भूतरूपाभावः तदभावत्वेन चाक्षुषप्रत्यक्षं
प्रति हेतुत्व स्वीकारेण प्रकृत्यादौ उक्तविशेषण विशेष्ययोःद्वयोरेव
सत्वेन विशिष्टाभावविरहेण चाक्षुषत्वापादनासंभवात् । पृथिव्यादौच
विशेष्याभावेन कालाकाशयोर्विशेषणाभावेन च विशिष्टाभावनिर्वाहः ।
नन्वेवं सति पञ्चीकरण प्रक्रियया रूपत्वाच्चाक्षुषत्वमि त्युपपादनं
भाष्ये वृथैवेति चेत्? न
तस्य वैभववादमात्रत्वात् एवं - नच क्षुषा सन्मात्रं गृह्यते तस्य
रूप रूपि रुपैकार्थसमवेतपदार्थग्राहित्वादिति जिज्ञासाधिकरणभाष्यमपि,
न चाक्षुषसामान्ये रूपकारणताप्रदर्शनपरं, किं तु द्रव्यचाक्षुषस्य
रूप प्रकारकत्व नियमपरमित्यवधेयम् ।।
<2.2.24>
अथ सूत्रस्य मुख्यसंगतिं प्रदर्शयन् प्रधानकृत्यं प्रतिजानीते - पूर्वप्रस्तुतमिति 
पूर्वत्र क्षणिकत्वनिराकरणेन स्थिरत्वम् । अत्र प्रत्यभिज्ञयातदुपपाद्यते 
अनुस्मृति शब्दं अनुस्मरणशब्देन विवृण्वन् अनुशब्दस्वारस्यमवलम्ब्य
तस्यार्थमाह - अनुस्मरणमिति। स्मृतिसादृश्यात् स्मृत्यात्मक प्रत्यभिज्ञानपरत्वं
युक्तमित्याशयेन निष्कृष्टमर्थमाह - प्रत्यभिज्ञानमित्यर्थः इति ।
प्रत्यभिज्ञानमेवोपपादयति - तदेवेदमिति। अथ प्रत्यभिज्ञानस्यैकत्वव्यामोहतां
परास्यति - नच भवद्भिरिति।अनभ्युपगमादिति। क्षणिकत्वस्यभिमतत्वादिति
भावः । ततः किमित्यत्राह - न हीति
पूर्वं घटानुभवितुरेवहि तं प्रति एकत्वव्यामोहो वक्तव्यः सचपूर्वमेवनष्टः 
अतोऽनुभविताऽन्यः व्यामुग्धोऽन्यः इति वक्तव्यं,इदं चानुभवविरुद्धम् 
अन्यथाऽति प्रसंगश्चेति भावः । अत्र विज्ञानसन्तानस्यैकत्वाभ्युपगमेन
निर्वाहः पूर्वमेव निरस्तः ।एवं कालद्वयसंबन्धे घटादिवस्तुगतसादृश्यनिबन्धनैकत्व
व्यामाहाभ्युपगमे ज्ञातुरनभिमतस्थिरत्वमेवाभ्युपगतं भवतीत्याह - अतो
भिन्नकालेति। एवं ज्ञातुः स्थिरत्वमुपापाद्य ज्ञेयस्यापि भेदसाधकप्रमाणाभावप्रतिपादनमुखेन
तदुपपादयति - नच ज्ञेयेष्वपीति। उत्पत्तिविनाशसामग्रयनुवृत्तेः दीपज्वालादिष्विबात्राभावादिति
भावः
क्षणिक त्वादिमतमुपन्यस्यति - यदपीति।। स्वविषयमवगमयतीति। अयं भावः
अयं घटः इति प्रत्यक्षं हि वर्तमानघटक्षणं विषयीकरोति, नतु पूर्वोत्तरघटक्षणम् 
यदि घटस्य स्थिरत्वमिष्येत तर्हि तादृप्रत्यक्षे पूर्वोत्तरघटक्षणोऽपि
विषयी क्रियेत । न चैवमस्ति । अतः पूर्वोत्तरघटक्षणयोरविषयीकरणत्
वर्तमान घटक्षणाद्भेदः आवश्यक इति । एवं प्रतिक्षण भेदसिध्या क्षणिकत्वमास्थेयमितिस
सत्वाच्च=प्रमाणयोग्यत्व काल संन्ध्त्वाच्चेित्यर्थः । अनुमानान्तरमाह - तथेति।
अत्र पूर्वं घठक्षणसत्वं पूर्वघटक्षण एव । घटक्षणसत्वात्=घटक्षणत्वात् 
अत्रान्त्य घटक्षणे विनाशित्वस्योभयवादिसिद्धत्वेन तस्यापि पक्षीकरणमनुपयुक्तमिति
अन्त्यघट क्षणसत्वात्पूर्वेत्युक्तम्म
मुद्गराभिधाताव्यवहितपूर्वक्षणभावी कपालोत्पत्ति प्राक्क्षणस्थः
घटरूपक्षणः सदेव - सत्त्वं वस्तु । स्वार्थे त्वप्रत्ययः ।एतद्घटक्षणपूर्ववर्ति
घटक्षणसत्वानि=घटक्षणाः पक्षत्वेनाभिमताः । तथाच घटः क्षणिकः घटत्वात्
इत्येवानुमानमुक्तं भवति । समाधाने घटः अक्षणिकः घटत्वादित्यपि
अनुमातुं शक्यं, अनुभूतिः स्वयं प्रकाशा अनुभूतित्वात् इतिवत् अनुभूतिरस्वयं
प्रकाशा अनुभूतित्वादित्यपि अनुमानं संभवति । व्यतिरेकव्याप्तिरूभयत्र
तुल्या इति बोध्यम् ।। पूर्वमेव निरस्तमिति । "उत्तरोत्पादेच पूर्वनिरोधात्"
इति सूत्र भाष्ये
तर्कानुगृहीतप्रत्यभिज्ञाप्रत्यक्षेण तर्कविरुद्धानुमानस्य बाधितत्वं
चकारः समुच्चिनोति ।।
अथ क्षणिकत्वे परोक्तं प्रत्यक्षप्रामाण्यं दूषयति - किं चेति । तस्यैव
कालान्तरयोगसंभवादिति । घटस्य वर्तमानत्वादिकं हि वर्तमानादिकालसंबन्धित्वम् 
स्थिरस्यैकस्यैव कालद्वयसंबन्धः न भेदावहः यथैकस्यैव वस्तुनो
नीलत्वोत्पलत्वयोगः । अतः अयं घट इति प्रत्यक्षस्य ववर्तमानकालसंबन्धिघटविषयकस्य
असन्नि - कृष्टपूर्वोत्तरकालाविषयकत्वेऽपि पूर्वोत्तरकालासंबन्धित्वाप्रतीत्या
न वत्स्त्वन्तरत्वसाधन संभवः एकस्यैव पूर्वोत्तर - कालयोगित्वाविरोधादिति
भावः । अथ परोक्तमनुमानद्वयं विरुद्धत्वेन दूषयति - यत्विति। विरुद्धं=विपरीतस्यापिसाधकं
तथासाधकतांविवृणोति - सत्वादिति। एवं पराभिमत तद्विपरीतार्थद्व यसाधकत्वरूपविरोधःउक्तः 
अथार्थ क्रियाकारित्व हेतोः पराभिमतार्थविरुद्धार्थमात्रसाधकत्वेन
विरुद्धत्वमाह - किंचार्थक्रिया - कारित्वमिति।अक्षणिकत्वसाधकत्वंव्यतिरेकमुखेनोपपादयति - क्षणध्वंसिनइति 
कारणस्यवस्तुनोहि व्यापाराश्रयत्वेन व्यापारद्वारा वा कार्यहेतुत्वं
वक्तव्यम् । तच्च क्षणिकस्य न संभवति उत्पन्यनन्तरक्षणे एव नष्टत्वेन
व्यापाराश्रयत्वासंभवात् । अतो वस्तुन्यर्थक्रियाकारित्वावश्यकत्वे
अक्षणिकत्वमेवेष्टव्यम् । अन्यथापुनः हेत्वसिध्या क्षणिकत्वसाधनमसंगनमिति
भावः
अथ विनाशित्वसाधक घटक्षणसत्व हेतुं दूषयति - तथाऽन्त्यघटक्षणस्येति।
अयं भावः अन्त्यघटक्षणदृष्टान्तेनहि घटक्षणत्वहेतुना पूर्व घटक्षणानां
विनाशित्वं साधितम् । तत्रान्त्यघटक्षणस्य मुद्रुरादिहेतुसापेक्षविनाश
दर्शनात् तद्दृष्टान्तेनोक्त हेतुनैव पूर्वघटक्षणानामपि हेतुसापेक्षविनाशित्वमपि
साद्ययितुं शक्यम् । नचेष्टापत्तिः । मुद्गरादि विनाशहेतूनां कादाचित्कत्वेन
तदभावदशायां विनाशाभाव प्रसंगेन क्षणिकत्वासिध्या वस्तुनः स्थिरत्वापत्तेः 
अन्त्य घटक्षणस्येव पूर्वघटक्षणानां हेतुसापेक्षविनाशित्वाभ्युपगमेचोक्तानुमाने
हेतुसापेक्षविनाशित्वमुपाधिः
तस्यान्त्यघटक्षणान्तर्भावेण साध्यव्यापकत्वात् पूर्वघटक्षणान्तर्भावेण
साधनाव्यापकत्वाच्चेत्यभि प्रायः । ननु मुद्गुरादीनां विनाशहेतुत्वेहि
अन्त्यघटक्षणस्य विनाशहेतुभूत मुद्ग्रादिसापेक्ष विनाशित्वं युक्तं
तदेव न । तेषां कपालादिविसदृशसन्तानोत्पत्तिमात्र हेतुत्वायुपगमात् 
अतस्साध्यव्यापकत्वं भग्नमित्याशंक्य परिहरति - नच वाच्यमित्यादिना।कपालात्वावस्थापतिरेवेति।
कपालादिविसदृशसन्ता नौत्पत्तिरूपकपालत्वाद्यवस्थापत्तेरेव घटादिविनाशरूपत्वात्
तस्य च मुद्गरादिसापेक्षत्वेन साध्यव्यापकत्वं न भग्नमिति भावः 
एतेन साध्यभूतविनाशित्वस्य विसदृशसन्तानोत्पत्तिमत्वरूपत्वेन
पूर्वघटक्षणानां सदृश - सन्तानोत्पत्तिमत्वस्यैवाभ्युपगमात् बाधो
़पि सूचितः ।
विनाशस्यान्यादृशत्वेपि साध्यव्यापकत्वं सुस्थमित्याशयेन मुद्गरादीनां
विनाशहेतुत्वमुपपादयति - कपालोत्पत्तीति। अयं भावः । घटस्य स्थितत्वे
कपलोत्पत्तिर्नदृश्यते किंतु घटविनाशानन्तरमेव । विनाशश्च मुद्गुराभिधातानन्तरमेव
जायते, । नतु घटनाशानन्तरं कपालोत्पत्तेः पूर्वम् । अतः यदनन्तरं
यदुपद्यते तत् तस्य कारणमिति सामान्यप्राप्तस्य विनाशकारणत्वस्य
मुद्गरादौ बाधकाभावेन स्वीकर्तव्यतया विनाशकारणत्वं मुद्गरादावक्षुण्णम् 
अतश्चान्त्यघटक्षणस्य मुद्गरसापेक्षविनाशित्वान्न साध्यव्यापकत्वभंगः
इति । इदमत्र तत्वम् । किं साध्यभूतं विनाशित्वं कपालादिविसदृशसन्तानोत्पत्तिमत्वं,
यद्वा सदृशसन्तानोत्पत्तिमत्वं, अथवा
़न्यतररूपं,अतिरिक्तं वा । प्रथमे दृष्टान्तासिद्धिः । द्वितीयेपक्षे
बाधः । हेतुः सोपाधिकश्च । तृतीयचतुर्थयोरपि सोपाधिकत्वमिति ।
अर्थान्तरविषयत्वं ब्रूयादिति। बाधकाभावेऽपि ऐक्यविषयकप्रत्यभिज्ञायाः
अन्यविषयत्वेनी लादिविज्ञानानामपि अन्यविषयत्वं किं न स्यात् ।
अतो ज्ञानं यथा स्व विषयं दर्शयति तत्तथैवेत्यभ्युपेयमिति भावः 
एवं क्षणिकत्ववादिनां स्वार्थानुमानं दुर्घटमित्याह - किं चेति 
यस्य पुंसो व्याप्तिनिश्चयः तस्य स्मरणे हि तत्पूर्वकानुमान प्रवृत्तिः 
अवधारितव्याप्तिकः पुरुषस्तु व्यप्तिस्मरणदशायां नष्टः । व्याप्तिनिश्चयविरहिणः
तत्स्मरणं च न युक्तं, अतः दुःशकै वानुमानप्रवृत्तिरिति । इदंच
प्रमातुः क्षणिकत्वे दूषणम् । पर्वते धूमदर्शनानन्तरं हि अनुमानप्रवृत्तिः
यस्तु धूमः पूर्वं दृष्टः सत्वनुमानदशायां नष्टः ।
स तु कथं वर्तमान वह्नेः साधकः । इदं च प्रमेयस्य क्षणिकत्वे दूषणम्
परार्थानुमानस्य दुर्घटत्वमाह - तथेति । ननु सामग्त्र्यभावेन प्रत्यभिज्ञास्वरूपस्य
दुरुपपादत्वेन कथं तया स्थिरत्वसिद्धिः - मैवम् । संस्कारसचिवेन्द्रियसं
योगस्य सामग्रीत्वात् ।। अंशे स्मृतित्वा दंशेऽनु भवाच्च स्वरूपं
दुर्घटमिति चेन्न एकज्ञानतयैव भासमानत्वात् ।।
ननु प्रत्यभिज्ञायाः कालविशिष्टाकारे कालान्तरान्वयपरत्वे तस्यबाधि
तत्वात् विषयानुपपत्तिरिति चेत्? एकस्य वस्तुनः कालद्वय संबन्धमात्रस्थतया
विषयीकरणेन तस्य चाबाधितत्वेनऽनुपपत्त्यभवात् । अतोनिर्दोषया प्रात्यक्षिकप्रत्यभिज्ञया
वस्तुनः स्थिरत्वमेवास्थेयमिति ।
<2.2.25>
अथ सूत्रसंगति प्रदर्शनाय वृतमनुवदति - एवमिति। सौत्रान्तिकासाधरण
दूषणपरमुतरसूत्रमिति भावः ।। सौत्रान्तिकस्यावसरं प्रदर्शयति - तत्र
यदुक्तमिति। संप्रयुक्तस्य =संयुक्तस्य । अत्रोपसर्गद्वयं अर्थस्य
क्षणिकत्वेऽपि इन्द्रिय संयोगस्य दुरूपादत्वाभाव प्रदर्शनार्थम्ज
ज्ञानोत्पत्तिहेतुत्वमेव हीति। ज्ञानस्येन्द्रिय संयोगानन्तर क्षणभावित्वेन
तदानीं क्षणिकस्येन्द्रियसंयुक्तस्यार्थस्य नष्टत्वेन कथं ज्ञान
विषयत्वमिति हि भवच्छङ्कनम् । एतच्च मन्दं, ज्ञानोत्पत्तिहेतुत्वस्यैव
ज्ञानविषयत्वेन तस्यार्थेऽबाधात् । अतोऽर्थस्य क्षणिकत्वे
ऽपि नानुपपत्तिः । अतिप्रसंगं परिहरति - न चैतावतेति। विषयस्य नीलादेः
ज्ञाने नीलादिस्वाकारसंक्रमणहेतुत्वमेव ज्ञानविषयत्वम् । इदंच ज्ञानोत्पत्तिकाले
अथीसत्वेऽपि निर्वहति । यतः नीलाद्यर्थे उत्पन्ने अर्थगत नीलाद्यकारस्य
ज्ञाने संक्रमणात् इदंनीलमिति ज्ञानंभवति । तत्र ज्ञानगतनीलाद्याकारेण
नीलादिरर्थोऽनुमीयते । ज्ञानस्य यदात्मकत्वं तदर्थोऽनुमीयते ।एवं
चनीलाद्यर्थस्य न प्रत्यक्षविषयता । ततश्च चक्षुरादेः ज्ञानोत्पत्तिहेतुत्वेऽपि
स्वाकारसंक्रणण हेतुत्वाभावान्न ज्ञानविषयत्व प्रसंगः इति भावः 
योगाचारमतमनूद्य दूषयति - नचेति
योगाचारा हि विलक्षणप्रत्यय प्रवाहरूपवासनावाशात् ज्ञानस्वरूपवैचित्यमभ्युपगम्य
पूर्वपूर्वघटाकारज्ञान मुत्तंरोत्तरघटाकारज्ञानं प्रति हेतुरित्येवंरीत्या
बासनामुपपादयन्ति, इदंचानुपपन्नं, उक्तरीत्या घटाकारज्ञानसन्त्तत्युपपत्तावपि
पटाकारज्ञानस्य कथमुपपत्तिः ।अर्थस्य बाह्यस्य तन्मतेऽसत्वेन तद्वैचित्र्याय
तत्व कथनासंभवात् । अतो बाह्यर्थमभ्युपगम्य तद्वैचित्र्यादेव ज्ञाने
स्वाकारसमर्पणेन वैचित्र्यमिति वक्तथमिति भावः ।
नार्हतीत्यन्तेन नासत इत्येतद्व्याख्यातम् । हेतुवाचकादृष्टत्वादिति
पदं विवक्षिताध्याहारेण विवृणोति - अदृष्टत्वादिति। धर्मिनाशे अन्यत्र
तद्धर्मसंक्रणस्यादृष्टत्वादित्यर्थः । नन्वर्थविनाशेऽपि आदर्शे
मुखाकारप्रति बिम्बवत् विनष्टस्याकारसंक्रमणमपि युक्तमेवेत्यत्राह - प्रति
बिम्बादिकमपीति। स्फटिके जपाकुसुमच्छायापत्तिरादि शब्दविवक्षितास
स्थिरस्येवेति। मुखस्य विनाशेऽन्यत्रापसरणेवा प्रतिबिम्बादर्शनादिति
भावः । वस्तुतः धर्ममात्र प्रतिबिम्बं उक्तस्थले नास्ति । धर्मिणः
मुखस्यैव प्रतिबिम्बदर्शनात् इत्याह - तत्रापीति
उपसंहरति अत इति । ज्ञानवैचित्र्यस्यार्थवैचित्र्याधीनत्वमभ्युपयता
ज्ञानकाले अर्थावस्थितिरभ्युपेया । यावच्चनाभ्युपेयते तावत् ज्ञानवैचित्र्यं
दुर्निरूपम् ।।
अयं भावः - घटाकारज्ञानं पटाकारज्ञानमित्यनुभवात् ज्ञानस्य साकारत्वमभ्युपेयम् 
अन्यथा एकस्य ज्ञानस्य ज्ञानान्तर वैलक्षण्यं न स्यात् । विचित्रतत्तदाकारः
कथं ज्ञाने? धियो निराकारत्वादितिप्रश्ने अर्थेनैव विशेषः इति वक्तव्यम् 
अतो बाह्य एव तत्तद्विचित्रविषयः ज्ञाने स्वाकारं समर्पयति ।
ज्ञायमानं ज्ञानं च स्वयमपि अर्थवत् नीलाद्याकारं भवति । तच्च ज्ञानं
स्वयंप्रकाशतया स्वात्मानं विषयीकुर्वत् स्वगतं नीलाद्याकारमपि
विषयी करोति ।अतो नीलादिषु नापरोक्ष्यानु भवः स्वगतनीलाद्याकरेण
बाह्यपदार्थः अनुमीयते । अत एव नीलाद्यर्थो बहिः प्रर्वतते
तथा प्रवृत्तौ न नीलापरोक्षज्ञानं कारणम् । अनन्तभावितः अनुमानज्ञानात् 
यथा वायुसेवनार्थी शाखाचलनमवेक्ष्य वृक्षमूलमागत्योपविशति । तत्र
शाखाचलनदर्शनरूप चाक्षुषज्ञानं न कारणम् । परं तु शाखाचलनेन वायुसंचारः
अनुमीयते । तत्संचाररूपविषयकानुमानेन प्रवर्तते । तथेहापि ।
अत्रायं प्रष्टव्यः किमिन्द्रियसन्निकृष्टः ज्ञात एवार्थः स्वाकारं
ज्ञाने समर्पयति । अन्यथा वा नाद्यः ज्ञाने घटाद्याकारसमर्पक घटादिज्ञानं
कथं जातमिति प्रश्नसंभवात् । तत् ज्ञानं प्रत्यक्षं उतानुमानम् 
क्षणिकत्वात् प्रत्यक्षपक्षो न संभवति । वैभाषिकमतप्रबेशापत्तेः 
अनुभेयत्ववादिनस्तवाऽनिष्टत्वाच्च । अज्ञातत्वपक्षोऽप्यनुपपन्नः 
इन्द्रिय व्यापारादिकारककलापशून्यस्य तूष्णींस्थितस्य नीलाद्याकारानुभवाभावात् 
न ह्यपवरकस्थः इन्द्रियासन्निकृष्टः स्वाकारं समर्पयति । इन्द्रियसन्निकृष्टघटक्षणानन्तरक्षणे
हि ज्ञानं जायते
तस्य घटक्षणस्य कथं स्वाकार संक्रमणहेतुत्वं संक्रमणकाले तस्य नष्टत्वात् 
नह्यसन् जपाकुसुमादिः स्फटिकादौ स्वधर्मसंक्रमणं जनयति ।। तथापि
संक्रमणाभ्युपगमे अर्थगताकारस्येव अर्थगत पुरोवर्तित्व नेदीय स्त्वदवीयस्त्व
जडत्वादेरपि संक्रमप्रसंगः आन्तरे ज्ञाने । कस्यचिदेव संक्रमणं
नान्यस्येत्यत्र नियामकाभावात् । तत्रापीष्टापत्तौ आन्तरत्वज्ञानत्वादिभिः
तेषामपि परस्परविरोधनाव भासासंभवात् । स्फटिके लौहित्य संक्रमणे
यथा शौक्ल्यं न भासते । अतो क्षणिकत्ववादे बाह्यार्थ प्रत्यक्षस्येव
अनुमानस्याप्यसंभवात् लोकव्यवहार सिध्यर्थं स्थायित्वमभ्युपगन्तव्यमिति
<2.2.26>
वक्ष्यमाणदूषणस्योभयमतसाधारणत्वादाह - पुनरपीति । साधारण्यस्फोरणाय
उभ्यवादिमतसिद्ध क्षणिकत्वाद्यनुकीर्तनम् । उदासीनानामिति सौत्रव्याख्येयं
पदम् । तद्व्याख्यानं अनुद्यञ्जानानामिति । किं तत इत्यत्राह - इष्टप्राप्तिरिति 
क्षणध्वंसे हीत्यनेन क्षणिकत्वाभ्युपगमे दूषणम् । संस्कारादिकः
रागद्वेषादिः । अविद्यादिः तद्धेतुभूताः ।नकश्चिदनुवर्ततइति । प्रथमं
प्रवृत्तिः । ततोउपायानुष्ठानं तत पुरुषार्थसिद्धिरित्येवं क्रमोवक्तव्यःप
प्रयतमानस्य प्रयत्नकाले नष्टत्वेन कथमनेन पुरुषार्थप्राप्ति स्साघयितुं
शक्या । न चाविद्यासंस्कारादिबलादुपपत्तिः
तेषामप्यनुनुवृत्तेः । अतः प्रयत्नसाध्यत्वं न कस्यचिदपीति भावः 
अहेतु साध्यत्वात्सर्वसिद्धीना मित्यनेनासदुत्पत्तिपक्षे दूषणमुक्तम् 
असत्यपिहेतौ कार्योत्पत्तिपक्षः असदुत्पत्तिपक्षः । मोक्षश्चेत्यनेनाहेतु
विनाशाभ्युपगमे दूषणम् । हेत्वभावेऽपि विनाशाभ्युपगमात् बन्धनिवाशरूपमोक्षोपि
निर्हेतुक एव भवेदिति तदुपायप्रवृत्तिरहितानामपि मोक्षप्राप्ति
र्दुर्वारा । तथा च तत्तदुपायादि बोधनं तत्प्रवृत्यादिकं व्यर्थमेव
प्रसज्यते । सूत्रे "अपि च' इति पदद्वयं दृश्यते । अपि शब्दः प्रयत्न
मकुर्वतामपिफल प्रसंग इति कारणाभावेपि कार्यत्पत्तिं प्रदर्शयति
चकारस्तु प्रयततामपि फलासिद्धिं बोधयति । तथा च कारणाभावेपि कार्योत्पत्तिः
कारण सत्वेपि कार्यानुदय इति अन्वय व्यतिरकौ उभावपि न भवतः इत्युक्तं
भवति" । ननु क्षणिकत्वपक्षे लौकिकानां वैदिकानां च कर्मणां यः कर्ता
सः न तत्फलभोक्ता । परं तु अन्य एव अतः उदासीनानामपि फलसिद्धिः
अतः कस्यापि फलार्थं कर्मसु प्रवृत्तिर्न भवेत्इत्याशकनं नयुक्तम् 
भाविभोक्तैक्यभ्रमात् प्रवृत्त्युपपत्तेः इति चेन्न । तथापि क्षणिकत्व
निश्चयवतः प्रवृत्त्यनुपपत्तेः ।क्षणिकं सर्वमिति निश्चयवानपि प्रवृत्तिमानन्यः
फलभोक्ता अन्यः इति सुदृढं निश्चयवान् फलार्थ प्रवृत्तेस्तवापि दर्शनात् ।
न च पुत्रपौत्रादिपरंपरायां भेदज्ञानेपि फलेच्छया कर्मसु प्रवृत्तिर्दृष्टा ।
अत्रापि तथैवास्तु इति वाच्यम् । अस्याः परंपरायाः पुत्रपौत्रादिपरंपरासाम्योक्तौ
पितृकृतानां कर्मणां सर्वेषामपि पुत्रपौत्रादिपरंपरायामापत्तेः
पित्रानुभवादिफल-स्मरणस्याप्यापत्तेः ।। इति भावः । इति समुदायाधिकरणम् ।।
(2.2.4) अथोपलब्ध्यधिकरणम्
<2.2.27>
1. माध्यमिक योगाचार सौत्रान्तिक वैभाषिक संज्ञाः बौद्धाः चतुर्विधाः
आदिबुद्धस्य शिष्याः । सर्वशून्यत्ववादिनः माध्यमिकाः, बाह्यार्थशून्यत्ववादिनः
योगाचाराः । बाह्यार्थानुमेयत्ववादिनः सौत्रान्तिकाः । बाह्यार्थ
प्रत्यक्षत्ववादिनः वैभाषिकाः ।।
सर्वप्रकारेणापि बुध्या संयक् परिशीलनकरणे वस्तुस्वभावो नावधारयितुं
शक्यते । कदाचिदस्तीव, कदाचिन्नास्तीव, प्रतीयते । तदा तदा सुख
दुःख मोहादिजनकानीव तापत्रयजनकानीब वस्तुतः परामर्शे न सन्तीवच
प्रतीयन्ते । अतः निस्स्वभावाः निरभिलप्याः । आदिगुरूः शिष्यानाहूय
सर्वशून्यत्वमुपदिदेश । तत्र केचित् शिष्याः गुरुणोक्तं तथ्यं
मन्वानाः पर्यनुयोगं नाकुर्वन् । आचार्योक्तस्यार्थस्य तथैवांगीकारात्
एते उत्तमाः । अथापि गुरुणोपदिष्टार्थमननं विरचय्य आवापोद्वापार्थं
गुरुनिकटे प्रश्नः = पर्यनुयोगः कार्यः । तथा अकरणात् अधमाश्च एते
अतः उत्तमत्वाधमत्वोभयोः एतेषु सत्वात् मध्यमाः माध्यमिकाः आसन्
एतेषां मूढभक्तिः गुरौ अन्यादृशी । गुरुणाऽर्थस्योपदिष्टत्वेपि
इदं युक्तं वा अयुक्तं वा इति पर्यालोचनीयम् । अनन्तरमेवार्थ निश्चयः
कार्यः । कश्चित्सन्यासी स्वशिष्यान्प्रति अहं कन्यां वोढुमिच्छामि
प्रभूतं धतं संपादनीयमिति ममाशा इत्युक्तवांश्चेत् शिष्यैः किं
कर्तव्यम् । अयं तु यतिः धनादीषणाविनिमुक्तेनैव यतिना भाव्यं इत्यालोचना
कार्या । तामकृत्वा अहं तव कन्यां दास्यामि, अहं वित्तं प्रभूतं
दास्यामीति अहमहमिकया आगताश्चेत् ते कथमुत्तमाः
अधमा एव । एवमेव सर्वं शून्यमिति कथमयं वदेत् । वक्ता अस्ति वा
न वा श्रोता अस्ति वा न वा, कथं च लोकव्यवहारः इत्यादि दीर्घालोचनां
कृत्वा गुरुणोपदिष्टार्थे पर्यनुयोगः कार्यः । माध्यमिकाः न कृतवन्तः
योगाचाराः पुनः रचयन्ति ।। एते तु - बाह्यार्थानां शून्यत्वमस्तु
आन्तरस्य विज्ञानस्य कथं शून्यत्वं नीलपीतघटादिव्यवहारः ज्ञानस्याप्यभावे
कथं व्यवहारः । अन्यथा जगतः आन्ध्यमेव प्रसज्येत । इति पर्यनुयोगं
चक्रुः । एतेषां योगाचारः इति नाम । आचारः अंगीकरणं = स्वीकारः ।
आचार्योक्त बाह्यशून्यत्वस्य स्वीकारात् उपरि प्रश्नकरणाच्चैवं नाम ।
अन्ये तु - सौत्रान्तिकाः - आचार्यः शिष्यान्प्रति - विज्ञानमात्रमस्ति
तदेव नीलपीत घटाद्याकारम् । तद्व्यतिरेकेण बाह्यनीलादिकं नास्ति 
नीलादेः तद्विज्ञानस्य च सहोपलंभनियमात् अभेद एव । भेदे सति,
गवाश्ववत् तन्नियमाभावः प्रसज्येत । तस्मात् विज्ञानाकारात्मकं
नीलादिकं अनादिवासनावशात् बहिर्वदवभासते इत्युपदिदेश । एवमुपदेशं
श्रुण्वन्तः केश्चित् शिष्याः सर्वथैव बाह्यार्थस्य शून्यत्वम् 
बाह्यर्थस्य प्रतिभासमानत्वात् । अहमुल्लेखेन विज्ञानस्य आन्तरतया,
इदमुल्लेखेन नीलादे र्बाह्यतयाच भेदः प्रतीयते । सहोपलम्भनियमस्य
च ना भेदसाधकत्वं
सहत्वोक्त्यैव भेदानुमतेः इति पर्यनुयोगं चक्रुः ।गुरुस्तु तान्प्रति
बाह्यं नीलादिकमस्ति न तु तत्प्रत्यक्षम् । अनुत्पन्नत्वे अविद्यमानत्वेन
प्रत्यक्षत्वायोगात् ।उत्पन्नत्वे क्षणिकत्वेन स्थित्यभावात् प्रत्यक्षत्वायोगात् 
अतः उत्पद्यमानं नीलादिविज्ञाने स्वाकारं समर्प्य विनश्यति ।
तस्मात् विज्ञानगताकारेण अतीतं नीलादिकं अनुमीयते इत्युवाच । एतच्छ्रुत्वा
शिष्याः अस्मत्प्रश्नानुरीधेन कियत्पर्यन्तमुपदेश सूत्रं प्रवर्तिष्यते 
इति सूत्रस्यान्तं पप्रच्छ्रुः । गुरुस्तु एवं सूत्रस्यान्तं
यतो यूयं पृष्टवन्तः अतो यूयं सौत्रान्तिकाः भवथ "इत्युवाच तस्मात्
सौत्रान्तिकाः एते
अपरेतु वैभाषिकाः - बाह्याः पदार्थाः विज्ञानेनानुमेयाः इति भाषणमेव
विरुद्धम् । अहं घटं जानामि । इति नीलादि विषयक ज्ञानमेव हि प्रत्यक्षम् 
कथमिदं अनुमानं भवितुमर्हति । अपि च विज्ञानानुमेयत्वे व्याप्तिः
दर्शनीया ।प्रत्यक्षस्यच कस्यचिदर्थस्याभावे व्याप्तिसंवेदनं न
भवति । अतो विरुद्धभाषणं भवतामित्यवदन् । अतो वैभाषिकाः इति नाम 
अन्ततः आचार्यः बाह्यप्रत्यक्षत्वमप्युपदिष्टवान्"
अत्र सूत्रकारः वैभाषिक सौत्रान्तिक योगाचार माध्यमिकान् क्रमेणनिरस्यति
तदनन्तरं जैनमतम् । कपिलस्य वैदिकत्वात् प्रथमतस्तन्मतनिरसनम् ।
पश्चात्कणादस्य । कणादेनापि आम्नाय प्रामाण्यं स्वीक्रियते । तथापि
धर्मविषये प्रायशः अविवादेपि तत्त्वविषये तै स्वातन्त्र्येण अन्यथाकरणम् 
सांख्याः वैदिकं तत्वं बहुस्वीकुर्वन्ति । परं तु अनुमानात् ।
अतः सांख्यमतादपि वैदिकत्वे न्यूनतासत्वात् सांख्यनिराकरणात् पश्चात्
काणादमत निरसनम् । परमाणुकारणवादसाम्यात् वैभाषिक सौन्त्रान्ति
मतखण्डनम् । अर्ध वैनाशिकाः तार्किकाः सर्ववैनाशिकाः बौद्धाः
तार्किकाः शरीरादीनां प्रतिक्षणमुपचयापचययोः सत्वात् अवयविभूतं
शरीरं नस्थिरमिति मन्यन्ते । अस्माभिः भुक्तानि अन्नपीतादीनि जाठराग्निना
पच्यमानानि प्रतिक्षणमुपचयाप चयं प्राप्नुवन्ति । तेषामाहारावयवानामेव
शरीरावयवत्व प्राप्त्या तेषां मवयवानामपचयोपचयप्राप्त्या शरीरस्याप्युपचयापचयौ
स्वीकार्यौ । अन्नानुरूपां तनुरूपऋद्धिं कार्यं निदानाद्धिगुणानधीते
इति च महाकवि प्रयोगः । प्रतिक्षणं खननपूरणादिभिः भूगोलकं क्षणिकं
विपरिणमानं दृश्यते । समुद्रस्यापि प्रतिक्षणं नदीजलसंसर्गात् उपचयापचयवत्वं
स्वीकार्यम् । न च शरीरस्य प्रतिक्षणं उपचयापचौ न दृश्येत इति वाच्यं
तटाकजले तदा तदा वर्षधाराः पतन्ति । तत्समये अदर्शनेपि अन्ते अधिकजलदर्शानात्
तदा तदा उपचयापचयौ अनुमीयेते । एवं घटीयन्त्रोक्षेपणेन कूप जलं
न्यूनं अन्ते दृश्यते । एतेन पूर्वमपि उपचयापचयवत् इत्यनुमीयते 
अतः प्रतिक्षणं किंचिदुपचयापचयवेत्वं यौक्तिकं न बाधयितुं शक्यम् 
अन्यथा सेयं दीपज्वाला इत्यैक्य प्रत्यभिज्ञाया अपि अबाधितत्वापत्तेः 
यौक्तिकबाधस्यात्र तत्रच समानत्वात् । चन्द्रतारकादीनामपि हि
प्रतिक्षणं अल्पाल्पदेशप्राप्तिगमनं अनुमीयते । तदा तदा अदर्शनेपि
मुहूर्तादिकालव्यवधानेन बहुदेशान्तर प्राप्तिः दरीदृश्यते
एवमेव शरीरस्य प्रतिक्षणमुपचयापचयादर्शनेपि कारणबलादनुमीयते ।।
नित्यपदार्थरूपास्याप्यात्मनःएतैः स्वीकारात् तत्रोपचयापचयाभावात्
न विनाशः । अत एते अर्धवैनाशिकाः । बौद्धास्तु सर्वस्यापि प्रपञ्चस्य
क्षणिकत्वारभ्युपगामात् सर्ववैनाशिकाः ।
मात्रशब्देनार्थस्य शून्यत्वं विवक्षितम् । नन्वर्थाभावे कथं ज्ञानवैचित्यं,
तस्यार्थवैचित्यायत्तत्वादिति सौत्रान्तिकपक्षमनूद्य दूषयति - यदुक्तमित्यादिना।अर्थवदिति।
ज्ञानवैचित्यस्यार्थ वैचित्यायत्तत्वे तद्वदर्थानां वैचित्र्यं
किमायत्तम् । यदि स्वत एवार्थाः विचित्राः तर्हि तद्वदेव ज्ञानान्यपि
स्वयमेव विचित्राणि इति किं न स्यात् । अतःज्ञानवैचित्र्यस्य स्वत
एव संभवात् तदर्थविचित्रार्थ कल्पनं निष्प्रामाणिकमेवेति अर्थानंङ्गीकार
एव युक्ततर इतिभावः । नन्वर्थवत् ज्ञानस्य साकारत्वेहि स्वतो वैचित्र्यसंभवः
इत्यत्र वासनानशात् ज्ञानस्यैव घटाद्यकारत्वेन वैचित्यमुपपन्नमित्याह - तच्चेति
विजासीयज्ञानोत्पत्तिमुपपादयन् वासनां निरूपयति - यदूघटाकारज्ञानमिति 
पूर्वपूर्वघटाकारज्ञान मुक्तरोत्तरघटाकार ज्ञानोत्पादकं, अन्तिमघटाकारज्ञानं
च कपालाकार ज्ञानस्येवंरीत्या साकारणामेव ज्ञानानां विलक्षण प्रत्ययप्रवाहरूप
वासनया वैचित्यमिति भावः । ननु ज्ञानस्य बहिष्टघटाद्यर्थाकारवत्व
कथनमयुक्तं तादृशाकारस्य बहिष्ट पदार्थगतत्वेन आन्तरे तस्मिन्नसंभवादिति
शंकते - कथमिति। उपलभ्यमानाकारस्य नार्थगतत्वं किं तु ज्ञानगतत्वमेवेत्युपपादनाय
पूर्वं पीढिकामार चयति - अर्थस्यापीति। ज्ञान प्रकाशायत्तं=ज्ञानस्य
प्रकाशः तदायत्तमित्यर्थः
अयं घटः इति घटाद्यर्थव्यवहारावश्यकत्वे पूर्वं घटविषयकज्ञानमावश्यकम् 
तत्र तादृशज्ञानस्यानवभासमानत्वे घटज्ञानं स्वस्यास्तीति ज्ञानाभावेन
अयं घटइति व्यवहारं नकुर्यात् । अतो जातस्य घटज्ञानस्य प्रकाशे
सति अर्थस्य व्यवहारयोग्यता भवतीत्यर्थः । विपक्षे बाधकमाह - अन्यथेति 
यदि ज्ञान प्रकाशाभावेऽपि अयंघटइति अर्थस्य व्यवहारयोग्यता स्यात्तदा
चैत्रवेद्यघटादेः मैत्रवेद्यपटादेश्च व्यवहारे वैलक्षण्यं नस्यात् 
चैत्रोहि स्वस्य घटज्ञानमस्तीति ज्ञानाभावेऽपि घटादिकं व्यवहरति
चेत् मैत्रस्याप्यविशेषात् घटादिव्यवहारः स्यात्
अप्रकाशमानं ज्ञानस्वरूपमात्रं त्वकिचिकरम् ।। एवं मैत्रवेद्यपटादिष्वप्ययमति
प्रसंगइति तयोर्व्यवहारे वैलक्षण्यं न स्यात् । ज्ञान प्रकाशस्य
हेतुत्वेतु मैत्रस्य घटज्ञान प्रकाशाभावेन घटव्यावहारादिरापादार्यतुं
न शक्यः । अतः ज्ञानप्रकाशायत्तमेव अर्थव्यवहारयोग्यत्वमिति भावः
नन्वस्तु व्यवहारयोग्यतायाः ज्ञानप्रकाशायत्तत्वं ततः किंज्ञानस्य
साकारत्वे इत्यत्राह - प्रकाशमानस्येति। अयमभिसन्धिः - ज्ञान प्रकाशेन
विना नीलपीताद्यर्थ प्रकाशाभावेन प्रथमं ज्ञानप्रकाशो वक्तव्यः
ज्ञानस्यच निराकारस्य प्रकाशासंभवात्केनचिदाकारेणैवप्रकाशो वक्तव्यः
ततश्च नील महंजानमि पीतमहंजानामित्येवं रूपेण ज्ञानस्य प्रकाशमानत्वात्
आकारान्तरानुपलब्धेश्च नीलपीतादिः ज्ञानस्यैवाकारः इत्यभ्युपगन्तव्यम्
अतोज्ञानस्य साकारत्व सिद्धिरिति ।ननूपलभ्यमानाकारस्य ज्ञानगतत्वे
कथं बहिर्वदभावसः इत्यत्राह - तस्यचेति। नीलपीतादेरान्तरज्ञानाकारत्वस्योक्तयुक्त्या
सिद्धत्वात् आकारस्यानुपलब्धेश्च तथावभासस्य भ्रमत्वेनैवपपत्तिः
कार्येति भावः
एवमर्थगतत्वेनोपलभ्यमानस्याकारस्य ज्ञानगतत्वमुपपादितम् । अथ ज्ञानार्थयोरव्यतिरिक्तत्वादपि
उपलभ्यगानाकारस्य ज्ञानगतत्वमेषितव्य मित्याशयेनाह - ज्ञानार्थयोरिति।सहोपलम्भनियमादिति।
द्विचन्द्रज्ञाने चन्द्रद्वयस्यापि सहोपलम्बनियमात् द्वितीयचन्द्रस्य
चन्द्रादव्यतिरिक्तत्वमिष्यते तथैव ज्ञानार्थयोरपि सहोपलम्भनियमात्
अर्थस्य, ज्ञानाव्यतिरिक्तत्वसिद्धिः । उक्तयुक्त्या ज्ञानस्यैवार्था
व्यतिरिक्तत्वसिद्धिश्च न शंक्या, अर्थव्यवहारयोग्यत्वापादक ज्ञान
प्रकाशबलेन अर्थाभ्युपगन्तृ मते ज्ञानस्यापि सिध्या अर्थे तदव्यतिरिक्तत्वस्यैव
युक्तत्वादिति भावः
युक्त्यन्तरमाह - किंञ्चेति। अयं भावः । इदं नीलज्ञानं इदं पीतज्ञानमिति
ज्ञानानां नील पीताद्यर्थसाधारण्यं कथं? नीलज्ञानत्वेनाभिमतमेव
पीतज्ञानात्मकं किं न स्यात् । यदि नीलादिज्ञानानां नीलपीताद्यर्थसमानरूपत्वं
मित्यसाधारण्यं तर्हि अर्थ सदृशाकारस्य ज्ञाने बाह्यार्थाभ्युपगन्तृमतेपि
अंगीकृततया ज्ञानस्य साकारत्वं सिद्धम् । ततश्च ज्ञानस्य साकारत्वात्
तादृशज्ञानेनैव सर्वव्यवहारोपपत्तौ सत्यां नीलपीतादि बाह्यार्थाकारः
किमिति वृथा स्वीक्रियते । अतोनीलाद्यर्थानभ्युपगम एव वरमिति ।विज्ञानमात्रमेव
तत्वमिति। बुद्धिबोध्यबोधृषु बुद्धिरेव तत्वं, बोद्धाचकल्प्यः बोध्यमपि
तथा
एकैवबुद्धिः त्र्यात्मकतया संसृतौ स्फुरति ।भवदशातिक्रमेतु स्वात्मनैवेति
योगाचाराणा माशयः ।। उक्तंच अविभोगोऽपि बुध्यात्मा विपर्यासित
दर्शनैः । ग्राह्यग्राहकसंवित्ति भेदवानिव लक्ष्यते इति ।।
सिद्धान्तमाह - एवं प्राप्त इति। ज्ञानव्यतिरिक्तार्थाभावस्य पूर्वपक्षितत्वात्
स वक्तुं नशक्यते इति नाभाव इति खण्डस्यार्थमाह - ज्ञानातिरिक्तस्येति।
उपलब्धेरिति हेतुपदं विवृणोति - ज्ञातुरात्मनइत्यादिना । अर्थविशेषव्यवहारयोग्यतापादनरूपेणेत्यनेन
तत्तदर्थव्यवहारानुण्यमेव ज्ञानस्याकारः नतु नीलादिः इत्युक्तं
भवति । अनेन निराकारस्य प्रकाशायोगादिति हेतुर्निरस्तः । उपलब्ध्यनुसारेणहि
तत्रतत्रार्थकल्पना, तत्तदर्थ व्यवहारानुगुणतयैव प्रतीयते, अत स्स
एव तदाकारः इति । तथोपलब्धिं दर्शयति - एवमेवेति। विषयिणीव विषयेऽपि
बोधबाधयोस्समानत्वात् ज्ञानमात्रस्यपरमार्थत्वकल्पन मयुक्तमित्याह - एवरूपेणेति
अयं भावः सकर्तृकतया सकर्मकतया च ज्ञानमवभासते । तत्र ज्ञानमात्रस्य
परमार्थत्वं अन्ययोरपरमार्थत्वं न सिध्यति । अबाधित प्रतीतिसिद्धत्वस्य
सर्वत्र समत्वात् यदि कयापि कुसृष्ट्या अर्थस्य बाधितत्वमित्युच्यते
तर्हि तादृशकुसृष्टीनां बोधोऽपिसुलभत्वेन बाधितत्वप्रसंगः । यद्युपलबध्यन्तरेण
ज्ञानसिद्धिर्मन्यसे, साउपलब्धिः का, सापिहि कर्मकतृवच्छिन्नैवअ
अतः ज्ञेयाभावे ज्ञानाभावः ज्ञानस्य सद्बावे ज्ञेयस्यापि सद्बावः
इति अर्थ शून्य ज्ञान मात्रसद्भावपक्षः न युक्तियुक्त इति ।प्रच्छन्नबौद्धाः
अद्वैतिनः । अर्थभेदहेतुत्वादिति
साहित्य ं हि द्वयोरेव, अतस्तद्भेद साधकम् । भिन्नेऽभिन्ने चोपलंभनियमो
नास्ति । अतः उपलम्भनियमःअसाधारणानैकान्तिकः। द्विचन्द्रज्ञाने
सहोपलम्भनियमेन द्वितीयस्य चन्द्राव्यतिरिक्तत्वेन चन्द्रत्वेपि
नार्थद्वयहानिः । अन्यथा एकश्चन्द्र इत्येव तत्रापि प्रतीत्यापत्तेरिति
भावः ।
सहोपलम्भरूपभेदहेतोः नियमः भेदस्यैवसाधक इति तेनाभेदसाधनं परिहास्यमेवेत्याह - तदर्थव्यवहारेति।
रूपशब्दः भावपरः । अथ ज्ञानवैचित्र्यहेतुभूतवासनायाः दुरुपपादत्वमाह - निरन्वयेति।अनुवर्तमान - स्थिराकारविरहादिति।
पूर्वघटाकारज्ञानं उत्तरघटाकारज्ञानं प्रति हेतुः इत्येवंरूपवासनयापि
अर्थ वैचित्र्यमिष्यते । तत्र उत्तरघटाकार ज्ञानोत्पत्ति दशायां
पूर्वघटाकारस्यनष्टत्वेन कथं तस्य तद्धेतुत्वं अतः उक्तवासना दुरूपपादेति
भावः । कथं वास्यते=कथमुत्पद्यते । घटचक्षुस्संयोगानन्तरमेवहि घटमहजानामीति
प्रत्यक्षं नतु ततः पूर्वम् । ततश्च प्रथमं घटचक्षुस्संयोगः अनन्तरं
घटप्रत्यक्षं मिति क्रमः
तत्र च घटच क्षुस्संयोगाय घटस्य पूर्वमेव सत्वभावश्यकम् । एवंच
सति पूर्वमेवस्थितस्य घटस्य कथं पश्चादुत्पन्नज्ञानाकारत्वम् ।
कथं वा घटचाक्षुषे घटचक्षुस्संयोगापेक्षानियमः । तस्मादपि न घटादिः
ज्ञानाकारो भवितु मर्हति इति च भावः ।अतः नीलादिज्ञानानां तत्तदर्थासाघारण्योपपादनायार्थ
सरूपाकारवत्वमभ्युपगन्तव्यमिति पूर्वपक्ष्युक्तमपास्यति - तत्तदर्थेति।तदर्थसंबन्धायत्तमिति।
येन विषयेण यस्य ज्ञानस्य संबन्धः तज्ज्ञानं तदर्थविषयासाधारणमिति
व्यवस्थासंभवादिति भावः । घटमहं जानामिति ज्ञानाक्रियाकर्मत्वेन
बाह्यवस्तूनां प्रत्यक्षतः उपलब्धौ जाग्रत्यां कथं अर्थानां ज्ञानाभेदानुमानं
संभवति 
नहि प्रत्यक्षविरुद्धेऽर्थेनुमानस्य प्रवृत्तिः । अन्यथा "वह्निरनुष्णः
इत्यनुमानस्यापि प्रामाण्यं स्यात् । न च सेयं दीपज्वालेति प्रत्यक्ष
दशायां ज्वालाभेदानुमानस्य कथं प्रवृत्तिरिति वाच्यम् । ज्वालाभेदकसामग्र्याः
भिन्नत्वस्य प्रत्यक्षसिद्धत्वेन भेदानुमानस्य प्रबलत्वात् । अतोऽत्रार्थस्य
ज्ञाना भेदानुमानं बाधितम् । नच ज्ञानानां नीलाद्या कारत्वस्यानुभव
सिद्धत्वेन तेनैव सर्वव्यवहारोपपत्तौ किमर्थं बाह्यार्थकल्पनमिति
वाच्यं ज्ञानस्य नीलाद्याकारत्वं हि - नीलाद्यर्थ विशेषविषयकेच्छादि
व्यवहारानुगुणत्व मेव
न तु बाह्यार्थस्येव नीलाद्यकारता मुख्या । घटादिगतनीलाद्याकारो
हि प्रत्यक्ष दृष्टः । यदि ज्ञानस्य नीलाद्याकारतायाः मुख्यत्वे
नीलशीतोष्णादि समूहालम्बनज्ञाने परस्पर विरुद्धानेकरूपता स्यात् 
विषयगतत्वे तत्तद्वयवहारानुगुणत्वं सुलभं स्यादिति भावः ।।ननु
ज्ञानविषययोस्संबन्ध सत्वेहीयं व्यवस्था, स एव दुरुपपादः ज्ञानस्यान्तरत्वात्
विषयस्य बहिष्टत्वाच्च अन्याभिमतविषयतायाश्च भवद्भिरनङ्गीकारादित्यत्राह - संबन्धश्चेति।
इन्द्रि यद्वारा प्रसृतस्य ज्ञानस्य विषयेणु संयोग एव संबन्ध इति
भावः । ननु संयोगस्य संबन्धत्वे सुतरांव्यवस्था
ऽसिद्धिः ज्ञान द्रव्ययोस्संबन्धासंभावात् द्रव्ययोरेव संयोगात्
ज्ञानस्य च गुणत्वादित्यत्राह - ज्ञानमपीति। ननु ज्ञानस्य द्रव्यत्वे
कथं आत्मभूत द्रव्यान्तर धर्मेतैकस्वरूपत्वमिति शंकायाः दृष्टान्तेन
पूर्वं परिहृतत्व माह - प्रभाद्रव्यस्येति। गुणभूतस्य = धर्मभूतस्य ।
इदमत्रतत्वं - द्रव्यभूतं ज्ञानं इन्द्रियद्वारा प्रसृतं सत् घटादिषु
संयुक्तं भवति । तत्र रूपवान् घटः इति ज्ञाने जाते रूपावच्छिन्नघटे
ज्ञानसंयोगो जायते । रूपविशिष्टघटानुयोगिकत्वविशिष्टसंयोगस्य तत्र
विषयीकरणात् घटनिष्टविशेष्यत्वं ज्ञान संयोगानुयोगित्वरूपम् । रूपनिष्टप्रकारत्वं
तादृशज्ञान संयोगानुयोगितावच्छेदकत्व रूपम् । रूपघट ससर्गरुपापृथक्सिद्धिसंबन्धनिष्टं
संसर्गत्वं संयोगानुयोगितावच्छकतानिरूपितकिं चित्संबन्धानवच्छिन्नावच्छेदकत्वरूपम् 
रूपत्वादि निष्टं प्रकारतावच्छेदकत्वं तु ज्ञानसंयोगानुयोगिता
वच्छेदकतानिरूपित किंचित्संबन्धावच्छिन्ना वच्छेदकत्वरूपम्
रूपे इव घटत्वेऽपि ज्ञानसंयोगानुयोगिता वच्छेदत्वरूपप्रकारत्वमिष्टमेव 
ननु प्रत्यक्षे एवमुपपादनेऽपि परोक्षे इन्द्रियद्वारा ज्ञानाप्रसरणात्
कथं संयोगाद्युपपादनं कथं वा विषयतायाः संसर्गत्वानभ्युपगम इति
चेत् । तत्रापि सूक्ष्मतयाऽऽन्तर प्रसरण स्याभ्युपगमेन विषयेषु
संयोग संभवः । ननु गुणे गुणानंगीकारेण अयंगन्धःसुरभिः अयं रसो मधुरः
इत्यादौ गन्धरसादिगुणे ज्ञान संयोगासंभवात् ज्ञानसंयोगानुयोगित्वरूपं
विशेष्यत्वं गन्धरसादिषु कथमुपपद्यतां? उच्यते । एतादृशस्थलेषु
नज्ञानसंयोगानुयोगित्वादिरूपं विशेष्यत्वादिकं
किं तु संयुक्तानुयोगिकत्वविशिष्टापृथक्सिद्धि प्रति योगित्वादिकमेवतत्अ
अतोगुणादिष्वेतस्य संभवान्नानुपपत्तिः एतदनुसारेणैव प्रकारत्वादिकमपिवक्तव्यम् 
उक्तंच न्यायसिद्धाञ्जने - संयोगार्हवस्तुषु वर्तमानत्वादि विशिष्ट
द्रव्येषु प्रकाशनं संयोगः । संयोगानर्हाणां तुरूपादीनां अतीतानामनागतानांच
प्रकाशनं तदन्वयिष्वाश्रयेषु कारणेषु कार्येषुच यथा संभवं संयोगः
इति । तदन्वयिषु= तत्प्रतियोगिकापृथक्सिध्यनुयोगिषु इत्यर्थः ।
केचितु ज्ञानार्थ योस्संबन्धः न संयोगरूपः । किं त्वतिरिक्त विषयत्वरूप
एवेत्यप्याचक्षते । तदुक्तं - अतीतानागता अर्थाः अपि भान्ति च घीबलात्
संयोगमनपेक्ष्यैव सर्वत्राप्यर्थकृत्यकृत् ।तस्माद्विषयि विषयभावस्संबन्ध
एव हि । ज्ञानार्थ योस्तु संबन्धः सोऽखिलैरपि संविदः इति प्रज्ञापरित्राणे
इति ।
<2.2.28>
निरालम्बनत्वमुक्तमिति । जागरित प्रत्ययः अर्थशून्यः प्रत्ययत्वात्
स्वाप्न प्रत्ययवदित्यनुमानं पराभिमतम् । न तत्साम्यमिति । दुष्टकारणजन्यत्वं
बाधितत्वं चोपाधिः । तयोरर्थशून्य स्वप्नज्ञानान्तर्भावेण साध्यव्यापकत्वात्
पक्षावृत्तित्वाच्चेति भावः । चशब्दसमुच्चितं दूषणान्तरमाह - सर्वेषांचेति।
अयं भावः किं भवदुक्तं जागरित प्रत्ययः अर्थशून्यः प्रत्यत्वादित्यनुमानं
अर्थशून्यं न वा प्रथमे भवदभिलषितार्थासिद्धिः । अस्यार्थवत्वाभावेनार्थ
शून्यत्वरूपार्थ साधनासंभवात् । द्वितीये हेत्वनैकान्त्यम् । अर्थ
शून्यत्वाभाववति त्वदुक्तानुमाने प्रत्ययत्वहेतोस्सत्वादिति 
प्रबुद्धस्य स्वप्ने उपलब्धं वस्तु बाध्यते । मिथ्यैव मयोपलब्धः
महाजनसमागमः । नह्यस्ति महाजनादिकम् । निद्रादूनं तु मे मनो बभूव 
तेनैषाभ्रान्तिरिति च ।
भाष्ये - निद्रादिदोषदुष्टकरणजन्येति । ननु जागरे बाह्येन्द्रियाणां
मनसश्च व्यापारः स्वप्ने मनोमात्रस्य व्यापारः निद्रायांतु मनसोपि
न व्यापारः । एवं सति निद्रापूर्वभावि स्वप्ने व्यापार शीलस्य मनसः
कथं निद्रादि दोषदुष्टत्वं इति चेत् निद्रांयाः आदिभूतस्यकारणस्य
तमोगुणस्य सत्वात् तेन दुष्टं मनः । तज्जन्यत्वादिति भावः । "तमोगुणाभिभावात्
प्रत्यगर्थानु भवाभावाच्च" इति जिज्ञासाधिकरणभाष्यम् । प्रायशः
जाग्रदृशयामनुभूतार्थस्यैव - किंचित् विपर्ययेण स्वप्ने दर्शनात्
तादृशानुभवजनितवासनैयैव स्वप्नकारणमित्याशयः ।। अथवा सुषुप्तिरन्या
निद्राऽन्या । भगवतः योगनिद्रेत्युच्यते न तु योग सुषुप्तिरिति।अतो
निद्रायामपि मनोव्यापारः सुलभः इति मन्तव्यम् ।।
<2.2.29>
भावः सद्भावः । अर्थशून्यज्ञानसद्भावस्यैवासंभवकथनं द्वचिदप्यनुपलब्धावेव
इत्यतः - क्वचिदपीति पूरितम् । अनुपलब्धिमेवोपपादयति - नहीति। ननु सुषुप्तौ
तथाविधज्ञानस्योपलब्धिरस्तीति चेन्न, तदाधर्मिस्वरूपमात्र स्फुरणेनधर्मभूतज्ञानास्फुरणात् 
नन्विदभसंगतं, स्वप्नप्रत्ययस्यार्थशुन्यत्वात् अन्यथा पूर्वोक्तानुमाने
साध्यन्यापकता भंगेन बाधितत्वादीना मुपाधित्वकथनासंभवात् इत्यत्राह - स्वप्नज्ञानादिष्वपीति।
ख्यातिनिरुपणे प्रतिपादितमिति । एतत्सूत्रमुपजीष्यैव तत्रावसरे
प्रतिपादितमिति भावः । ततश्च कस्य चिदपि ज्ञानस्यार्थशून्यत्वाभावेनार्थ
शून्यत्व साधनं बाधितमेव, दृष्टान्ततया निदर्शित स्वप्नज्ञानस्याप्यर्थवत्वात्साध्यवैकल्यं
चेत्याशयः । इत्युपलब्ध्यधिकरणम्।
(2.2.5) सर्वथाऽनुपपत्त्यधिकरणम्
<2.2.30>
संगतिमाह - अत्रेति । माध्यमिकाभिमतस्य शून्यवादस्यैव प्रधानपक्षत्वे
अर्थादिकमभ्युपगम्य तेषां क्षणिकत्वादिप्रतिपादनं तैः किमर्थं कृतमित्यत्राह - शिष्यबुद्धीति 
शून्यस्यैव तत्त्वात्मकत्वात्तदानुगुण्येन मोक्षस्वरूपमाह - अभावापत्तिरेवेति।अहेतुसाध्यतया
स्वतस्सिद्धेरिति। सतो हेत्वपेक्षया हेतोश्च दुरूपपदतया वस्तुनः
सतः असिध्या शून्यं तत्वमिति स्वत एव सिध्यति । न तदर्थं हेत्वन्तरापक्षाऽवश्यकीति
भावः । तदेव विवृणोति ।सत एवहीति। हेतोर्दुरूपपादत्वमाह - तच्च सदिति।
प्रथमंविकल्पं निरस्यति - नहीति। मृत्पिण्डादुत्पद्यमानं घटादिकं
हि मृत्पिण्डाद्युपमर्दनैवोत्पद्यते
एवं सर्वमपि कार्यं कारणोपमर्देनैव । उपमर्दो हि कारणाकारविनाशः
सचाभावरूपः । ततश्च कथं भावा दुत्पत्तिरभ्युपगम्यते इति भावः ।
नन्वस्तु उक्तयुक्त्या अभावस्यैव हेतुत्वमिति द्वितीयं विकल्पमनूद्य
वस्तुतोऽभावस्यापि हेतुत्वं न युक्तमिति दूषयति - नाप्यभावादिति।
अभावात्मकमेवस्यादिति । कार्यस्याप्यभावरूपत्वे तुच्छत्वसिध्या
शून्यमेव तत्वमिति पर्यवसितंभवतीति न वस्तुसिद्धिरिति भावः ।प्रयोजनाभावाच्चेति।
स्वोत्पतेः प्रयोजनं हि स्वसत्ता । स्वस्मादेव कार्योत्पत्तौ स्वसत्तायाः
पूर्व मेव सत्वेन उत्यत्या न किंचित् प्रयोजन संभवः इतिभावः
एवं सतः उत्पत्तिः उतासतः नाद्यः स्वस्यसत्वेन स्वोत्त्यनपेक्षणात् 
न द्वितीयः असतः शशविषणव दुत्पत्त्यसंभवात् इति चाभिप्रायः। तथा
चोत्पत्तेरेव दुर्निरूपत्वात् तदनन्तर भाविविकाराणां सुतरामसंभवात्
सर्वस्यापि शून्यत्वमेव फलिष्यतीत्याशयेनाह - जन्माभावादेवेति। शून्यस्यैव
तत्वात्मकत्वेसिद्धेपरिदृश्यमानजन्मादीनां भ्रान्तिमात्रत्वमाह - अतो
जन्मेति । अधिष्ठान मात्रपारमार्थ्यवाद्यद्वैतिमतमनूद्यापास्यति - नचेति।उपसंहरति - अतःइति 
अयं भावः नित्यप्रमाण प्रभेयभावस्य वक्तुमेवाशक्यत्वात् जगतस्सत्वपक्षो
नयुक्तः । प्रमाण प्रमेय भावविरोधेनासत्वपक्षो
ऽपि तादृश एव । सदसत्वं सदसद्विलक्षणत्वंच मिथो विरोधात् न संभवति
अतश्चतुष्कोटिविनिर्मुक्तं शून्यमेव तत्वमिति । उक्तं च "न सन्नासन्न सदसत्,
न चाप्यनुभयात्मकम् । चतुष्कोटिविनिर्मुक्तं तत्वं माध्यमिका विदुः" इति ।
योगाचारमते - बाह्यार्थाः न सन्ति । प्रमाता प्रमेयं प्रमाणं (प्रमितिः)
इति स्थितेपि ज्ञानमात्रास्यैव सत्वम् । नान्येषां = अणुमात्रमपि
विरोधं विना लौकिक निर्वाहः कर्तुं शक्यते ।
1. ज्ञानमेकमेव बाह्य (असत्य) आकारेण परिवर्तितं सत् तदेव प्रमेयं
भवति ।
2. तदेव प्रमाणं भवति । सर्वविषयग्राहकत्व शक्ति रपि तस्मिन् ।
तदेव प्रमाणफलभूता प्रतितिरपि ।
3. बाह्यपदार्थ सत्यत्ववादिनः वैभाषिका सौत्रान्तिका अपि एतत् त्रितयं
कल्पितमिति वदन्ति तद्वदेव बाह्यतत्वमपि कल्पितम् ।
4. घटपटादिव्यवहारः कथं? इति चेत्? किं घटादिः अणुमात्रं वा तदारब्धः
अवयवी वा? प्रथमे स्थूलो घटः इति कथं व्यवहारः । अणुइदं स्थूलं
इति कथनं अव्यत् दृष्ट्वा अन्यत् इति कथनमिव । सर्वेपि सर्वज्ञा
भवेयुः ।।
अणुपुंजं घटः इति कथनेऽपि अणुष्वविद्यमानस्यस्थूलत्वस्य कथं ग्रहणम् 
5. अयं भ्रमः इति अत्र समाधानं वाच्यं तर्हि नीलमपि नास्ति स्थूलमपि
नास्ति तदाभानं भ्रमः इति बाह्यपदार्थाः भ्रान्ति कल्पिताः ।
6. बाह्यपदार्थाभावे निराकरस्यज्ञानस्य कथं साकारत्वम् । कथं च
वैचिच्यं? ज्ञानस्यैव साकारत्वात् विचित्रत्वात् ।
7. बाह्यपदार्थानां तद्वैचित्त्र्यस्य चाभ्युपगन्तृणामपि ज्ञात्रे
वैचित्र्यं अंगीकार्यम् । अन्यथा पटज्ञानमितिकथं व्यवहारः । अतो
ज्ञाने वैच्त्रियं स्वीकृत्य अर्थानां ज्ञानाकारत्वं वाच्यं.
8. विषयाभावेपि ज्ञानवैचित्र्यं स्वप्ने दृष्टं हि ।। अतोऽर्था
भावात् तत्कारकत्वेन ब्रह्मणोवा मूलप्रकृतेर्वा अणोर्वा अंगीकरणं
अनपेक्षितम् ।।
माध्यमिकास्तु - अर्थस्य ज्ञानाकारत्वं न युक्तं वृक्षादिपदार्थ
दर्शने न सर्वोपि भागो दृश्यते । ज्ञानाकारत्वे सर्वं दृश्यं स्यात् 
वृक्षघटपटाद्याकारज्ञाने सर्वाकारत्वप्रतीतेः अर्थस्य ज्ञानाकारत्वे
सर्वस्यापि वृक्षादिभागस्यविषयत्वं वक्तव्यम् । नच तथा दृश्यते 
न चैतावता अर्थस्य स्वीकृतत्वं मन्तव्यम् । तन्मतदूषणार्थं तदुक्तेः
अतो नार्थाः अपि सन्ति । निस्तत्वमेव तत्वं इति वदन्ति ।।
तदिदं निरस्यति - इति प्राप्तइति । आदौ सर्वथाशब्द विवक्षितप्रमेयविकल्पानुपपत्या
परिहर्तुं प्रमेयं विकल्पयति ।किं भवानिति। अन्यथावा= किमुभयात्मकत्वेन,
उतानुभयात्मकत्वेनेत्यर्थः । सर्वं सदिति वा प्रतिजानीते । इत्यस्य
विकल्पस्य परानभिमतत्वेन दृष्टान्तार्थत्वं दर्शयन् तुच्छत्वसिद्धिमुपपादयति - अतस्सर्वं
शून्यमिति। यथा सर्वं सदिति प्रतिज्ञया वस्तुनः तुच्छत्वा सिद्धिः
तद्वदेव सर्वं शून्यमिति प्रतिज्ञायामपि इति न तुच्छत्वसिद्धिरित्यर्थः 
अयं भावः - घटत्वं हि कपालापेक्षयाऽसत् स्वापेक्षयाच सत्, अत एव
चोभयात्मकं, एवं स्वापेक्षया नासत् अन्यापेक्षयाचासत् अतो
ऽनुभयात्मकं च ततश्च घटस्य शून्यत्वं कपालत्वावस्थया सत्वमेवेति
कथं तुच्छत्वसिद्धिरिति । एतदुक्तंभवति सर्वेषामपि हि इदानीं मृपिण्डोऽस्ति
इदानीं मृत्पिण्डोनास्ति, इह मृत्पिण्डोऽस्ति इह मृत्पिण्डो नास्तीत्येव
व्यवहारादिकम् । अतः इदानीं मृत्पिण्डोऽस्तीत्यत्र मृद्दव्यस्य
पिण्डत्वावस्था विषयः इदानीं मृत्पिण्डो नास्तीत्यत्र पिष्डत्वा
वस्थानाशात्मकघटत्वावस्था विषयः । अतश्चेदानीं मृत्पिण्डोऽस्तीति
व्यवहार इव इदानीं मृत्पिण्डो नास्तीति व्यवहारेऽपि मृद्द्रव्यस्य
केनचिद्रूपेण सत्त्वमेव व्यवह्रियते । न तुच्छत्वम् निरूपाधिकनिषेधस्य
क्वचिद प्यदृष्टेः
रूपान्तरापत्तिरेव नास्तिशब्दार्थः । ततश्च सर्वशून्यमित्यनेन नास्तित्व=विवक्षायां
रूपान्तरेणास्तित्वमर्थादुक्तं भवति । मृत्पिण्डनाशदशायां मृत्पिण्डो
नास्तीति व्यवहारो हि घटत्वावस्थामेव विषयीकरोति । अत एव हि लोके
देशकालाव नर्न्तभाव्य मृत्पिण्डो नास्तीति, प्रतीति र्व्यवहारो
वा न दृश्यते । इदानीं मृत्पिण्डो नास्तीति व्यवहारेऽपि मृद्दव्यस्य
केनचिद्रूपेण सत्वमेव व्यवह्रियते न तुच्छत्वम् । एवं मृत्पिण्डोप
मर्दस्य पिण्डत्वावस्थानाशरूपस्य घटत्वावस्थोत्पत्त्यात्मकत्वात्
मृद्रव्यं पिण्डत्वावस्थावदुत्पादकं घटत्वावस्थावत्तदेवोत्पाद्यमिति
अतोऽभावात् भावोत्पत्तिरपि नास्ति । अतोऽपि कार्यस्य नाभावात्मकत्व
प्रयुक्ततुच्छत्व प्रसक्तिरिति ।।
अथ सर्वथा शब्दविवक्षित प्रमाणविकल्पानुपपत्त्यापि दूषणमाह - किंञ्चेति।
इयमनुपपत्तिः प्रमितिविषयेऽपि बोध्या । सर्वं शून्यमिति प्रमितेस्सत्यत्वे
न सर्वशून्यत्वसिद्धिः असत्यत्वे सुतरां न सिद्धिरिति । अतः शून्यवादिनां
स्वपक्षसाधकप्रमाणाद्यभावात् शून्यं तत्त्वमिति वक्तुमेव न शक्यते 
ननु सांवृतिक प्रमाणात् शून्यं तत्वमिति सिध्यति । या तत्वमर्थं
संवृणोति=तिरस्करोति सैव संवृतिशब्दवाच्या । ततश्च, शून्यमेव तत्वमित्येतदर्थसाधक
प्रमाणादीनां संवृतिमहिम्ना सत्यत्वासिद्धेः न कश्चिद्दोषः इति
चेत् सत्यं,तथाप्युक्तसंवृतिमहिम्नैव त्वदुक्तानुमानादौ अस्मदुक्तदूषणादीनामपि
सत्यत्वसिध्या दूष्टत्वेन शून्यत्वाद्यसिद्धेः
यद्यस्मद् दूषणपरवाक्ये प्रामाण्यं नाभिमन्यसे, तर्हि त्वदुक्तानुमानेऽपि
अस्माकं प्रामाण्यबुद्धिर्हीयेत । उभयोरपि सांवृत्तिकत्वाविशेषात् 
ननु कार्यघटादेः पूर्वोत्तरकालयोरसत्वात् शशविषाणवत् मध्यकालेऽप्यसत्वमेव
युक्तमिति जगतः तुच्छत्वसिद्धिरिति चेत्पूर्वोत्तरकालयोःकार्यस्या
दृष्टत्वादसत्वम् । मध्यकाले च दृष्टत्वात्कथमसत्वसंभवः । शशविषाणादिकं
न कुत्रचित्कदापि केनचित् दृश्यते । अतस्तस्यासत्यत्वमेवेति । कथमन्यथा
मध्यकार्यादि शब्द प्रयोगः उपपन्नः । मध्यशब्दोहि - प्रागभावस्य प्रध्वंसकालावधिं
प्रध्वंसस्य प्रागभावकालावधिं च ब्रुवन् वस्तुनस्सद्भावं वदति
एवं कार्यशब्दोऽपि प्रागसतः मध्ये सत्वमेव ब्रवीति । तस्मात् वस्तुसद्बावानंगीकारे
व्यवहारोऽपि न घटेव । एवं कारणस्य विकृतत्वा विकृतत्वनिरसनमुखेन
जगतः तुच्छत्वसाधनमपि पूर्व मेव निरस्तप्रायम् । सामग्रीसंपत्या
कार्यसिद्धे रुक्तत्वात् । तस्याः सामग्रयन्तरापेक्षयाऽनवस्थायाः
गुणत्वेन दोषापादनं च न संभवति । लोके कर्षणादिक्रमेण शालि संपत्ति
पर्यन्तं सामग्रीपरंपराक्रमानु वृत्तेर्दर्शनात् । अतस्सर्वशून्यत्वपक्षः
सर्वप्रमाण दुःस्थ इति ।
1.भगवदवतारस्वरूपी आदिबुद्धमुनिः अल्पविषयाशापाशेन सुबद्धेषु अहंकारममकारवत्सु
अज्ञानिषु करूणां प्रदर्श्य विषया अनेकगुणविशिष्टाः इति भ्रान्तिमत्सु
तदपनोदनाय विषयेषु गुणा वा न्यूनता वानास्ति निःस्वभावाः इत्युपदिश्य
मनुष्याणां अतितीव्रभूतं क्षणिक विषयसंगं अच्छिनत् ।
2. जना क्षणिकत्वेपि नदीप्रवाहवत् स्थिरत्वात् अनुभाव्य संतोषं
लब्धुमेवोत्सुका आसन् ।
3. एतदर्थं बाह्यपदार्थाः अनुभवानर्हाः । अत्यन्तक्षणिकपदार्थानां
कथमनुभवः केवलमनुमेयाः । एतन्मूलकं आनन्दानुभवाशा भित्तिलिखितचित्रतुरगोपरि
आरुह्य गमनाशातुल्या - इत्यवदत् ।
4. एतदुपरि जनाः । प्रत्यक्षं वा भवतु अनुमेयं वा भवतु । अस्माकं
अपेक्षितमनुभवसुखमेव । "येनकेनापि मार्गेण लब्धत्वेपि न क्षतिःइत्याहुः"
5. एतदुपरि भवतामामननं स्वप्नसदृशं - केवलविज्ञानमात्रे कल्पितं सर्वं
न सत्यम् । अतः एतन्मूलकानन्दप्राप्तिः स्वप्नराज्ये राज्यपरिपालनतुल्यमित्याह
6. अथापि प्रजाःस्वप्नतुल्यत्वेऽपिमंगलकरानुभवरूपत्वात् नत्याज्यं
अतः आयासं बिना एतदनुभवमेव प्राप्स्यामः । यथा चित्रपटं दृष्ट्वा
संन्तोषः प्राप्यते । अपि च पत्रिकायां स्थितं स्त्रीरूपमवक्ष्य
सन्तोषः प्राप्यते । अतिकामवेगवन्तःपत्रिकायां स्त्रीचित्र भवेक्ष्य
अधोभागोपरिभागं शून्यं विदन्तोपि करेण स्पृष्टुं प्रयतन्ते । अतो
जिहासोत्पादनाय बुद्धः सर्वं शून्यं निस्तत्वमेव तत्त्वम् । भोक्तापि
न "भोगोपि न, भोग्यमपि न इत्युपादिशत्" इदमेव बुद्धमतरहस्यम् ।
इति सर्वयाऽनुपपत्त्यधिकरणम् ।।
(2.2.6) एकस्मिन्नसंभवाधिकरणम् ।
<2.2.31>
अनन्तरं जैनपक्षः प्रतिक्षिप्यत इति । अत्र परमाणुकारणवादसाम्यात्
सौगतमतविरासात्पूर्वमस्यानिराकरणे हेतुः पूर्वमेवोक्तः । परमाणुकारणवादिमतद्धयनिरासादेव
अस्यापि निरस्त प्रायत्वेऽपि एतत्प्रक्रिया वैखर्याः अन्यादृशत्वेनतदंशे
दूषणास्यावश्यवक्तव्यत्वमभिसन्धाय तत्प्रक्रियां प्रतिपादयति - ते
किलेति। प्रथमतो जगतस्स्वरूपमाह - जीवेति।उक्तजीवाजीवात्मकत्वस्य
स्वमत साधारण्येन तन्मतासाधारणाकाराभिव्यक्त्यै अतिनिन्द्यतास्पूर्त्यैच
निरीश्वरमित्युक्तम् । तच्च=जगच्च । उक्तं द्रव्यषड्कं प्रदर्शयति - तानिचेति।
गतिहेतुभूतः=जङ्गमत्वादिहेतुभूतः
स्थितिहेतुभूतः स्थावरत्वहेतु भूतः । अप्रवृत्तिहेतुरधर्मः इत्यर्थः 
पवनेत्यादिकं संघातरूपविवरणम् । तनुभुवनादिः धरणीविशेषः । अणुव्यतिरिक्तद्रव्याणि
कालव्यतिरिक्तद्रव्याणि । अस्तिकायशब्द प्रवृत्तिनिमित्तमाह - अनेकेतिअस्तीतिकायन्ते
इत्यस्तिकायः कायन्ते=शब्द्यन्ते । कायशब्दस्य स्थूलपरत्वेन स्थूलरूपेण
अनेकदेशास्तित्वविशिष्टं द्रव्यं अस्तिकाय इति परिभाष्यते इति दर्पणम् ।।
ननु मोक्षोपयोगिसंग्रहे प्रधान भूतमोक्षोपायो नोक्तः इत्यत्राह - मोक्षसंग्रहेणेति।
मोक्षशब्दः स्वोपाय सहितमोक्षषरः उपायाभावे मोक्षासिद्धेरिति भावः 
उपायं विवृणोति - सचेति। संयक्शब्दः ज्ञानादित्रितयान्वयी ।घातिकर्मचतुष्टयमिति।
ज्ञानप्रतिघातकरं दर्शन प्रतिघातकरं वीर्यप्रतिघातकरं सुखप्रतिघातकरमित्येतत्
चतृष्टयं घातिकर्मचतुष्टयम् । शरीरसंस्थानेति । शरीरसंस्थानहेतुभूतं,
तदभिमानहेतुभूतं, तत्स्थितिहेतुभूतं तत्प्रयुक्तसुख दुःखोपक्षाहेतुभूतमित्येतच्चतुष्टयमघातिकर्मचतुष्टयम् 
अर्हदिति मतप्रवर्तको ऋषिः । तदुपदेशेनावगतं तपः, तदेव मोक्षसाधनं
निर्जर शब्द वाच्यमित्यर्थः
पूर्वं संयक्ज्ञा नादि भूतमोक्षोपायः उक्तः । अत्र तपोरूपमोक्षसाधनमुक्तमिति
भिदा । एवं संवर विषयेपि बोध्यम् । तपः=तप्तशिलारोहणम् ।संवरो नामेन्द्रियनिरोधइति।
संवृणोति इन्द्रियप्रवृत्तिमिति व्युत्पत्त्या इन्द्रियनिरोधपरः 
सच मोक्षसाधनभूतः गुप्तिसमित्यात्मकः समाधिरुपश्च । कायवाङ्मनोनिग्रहः
गुप्तिः । भूमिगतजन्तुहिंसा परिहाराय आदित्यरश्मि प्रकाशित भूमौ
निरीक्ष्य संचरणं मितभाषणं नियताहारसंसेवनमित्यादिकं समितिः इति
जैनानां परिभाषा । पामाणुकारणवादसाम्येपि वैशिषिकमतात् वैलक्षण्यमाह
पृथिव्यादीनीति ।
एवं मोक्षोपयोगि विभान्तर मुक्तम् । पूर्वत्र तत्वप्रक्रियोक्ता 
अस्मन्मतेपि तत्त्वत्रयविभागः मोक्षोपयोगी अर्थपंचकविभागश्चेति
प्रकारद्वयमाश्रीमते । नैयायिकैरपि पृथिव्यादितत्वविषये नित्यानित्य
विभागमोक्षोपयोगित्वेन शरीरेन्द्रियविषयविभागश्चेति विभागद्वयमिष्यते।
। आस्त्रवति अनेन= इन्द्रियादिना जीवः इत्यास्त्रवः इन्द्रियादिमूलमेव
जीवः घटादि ज्ञानभाक्भवति । केचित्तु आस्त्रवति जीवे गच्छतिसति
सर्वत्रानुगच्छति कर्मबन्धः इति आस्त्रशब्दार्थमाह ।। "आस्त्रवः
कर्मणा बन्धः निर्जरःतद्विमोचनं" इति च ।
निर्जरः निश्शेषं जीर्यत्यनेन काम क्रोधादिरिति व्युत्पत्तिः ।
तपः इत्यर्थः । तेषां मते तपश्च=केशोल्लुच्छन सप्तशि लारोहणादि।
। संवरः=इन्द्रियनिरोधः । स्वाभाविकात्म स्वरूपाविर्भावः मोक्षः 
केचित्तु सततोर्ध्वगमनं मोक्षः इति वदन्ति ।। यथा पञ्जर विमुक्तः
यथेष्टं गच्छति । यथा वा निर्भिन्नस्य परिणतैरण्ड बीजस्य ऊर्ध्वगमनं,
यथा च शुष्कालाबु फलस्य । अलाबुफलं दृढं पंकेन सुलिप्तं, ततः तटाकादिजले
निक्षिप्तम् । अधोगच्छति । निमज्जनेन पंकलेपः प्रक्षीणोभवति । तेनैर्ध्वमागच्छति 
इहचानादिकालप्रवृत्तकर्मबन्धविगमनात् स दोर्ध्वगमनम्
आकाशः सततोर्ध्वगमनस्यावकाशः । सच निरवधिः अलोकाकाशः । "गत्वा गत्वा
निवर्तन्ते चन्द्रसूर्यादयो ग्रहाः । अद्यापि न निवर्तन्ते त्वालोकाकाशमार्गगाः
इति तैरुच्यते" एवं विभागद्वयं प्रदर्शितम् । पूर्वोक्त तत्वविभागे
पृथिव्यादीत्यादिना वैषम्यं प्रदर्शितम् । इदं च वैषम्यं पूर्वविभाकथनावसारे
एवोपपदानीयम् । अथाप्युपरि सप्तभंगीक्रमस्य प्रदर्शनात् तदर्थमनूद्य
विशेषो दर्शितः ।
ननु परमाणूनामेकरूपत्वे कथं तत्संघाते पृथिव्यादिभेदः इत्यत्राह - पृथिव्यादिभेदस्त्विति।
विलक्षणपरिणामात्भेदः इति कार्यदर्शनबलात्कल्प्यम् । अनयैव दिशोपपत्तिसंभवे
परमाणूनामनेकरूपत्वकल्पनं नातीव हृद्यमिति भावः । अथापरंअसाधारणाकारमाह - सर्वंचेति।
सदसदात्मकं नित्यानित्यात्मकं भिन्नाभिन्नात्मकं चेत्यादिरूपेणानैकान्तिक
मित्यर्थः । सर्वं वस्तु सदेव असदेवेत्यादिनियमरहितमिति भावः ।
अथैकस्यैव वस्तुनस्सदसदात्मकत्वं कुतोऽभ्युपगन्तव्यमित्यत्राह - स्यादस्तीति।
नन्वस्तु सप्तभंगीनयावतारः अथापि विरुद्धं सत्वादि असत्वादिच कथमेकत्र
समवैतीत्यत्राह - सर्वंवस्तुजातमिति
पर्यायः अवस्था । एकत्वं=अभिन्नत्वम् । आकारभेदादविरोध इत्याशयः।
। इदमत्र तत्वं=सप्तानांभंगानां प्रकाराणां एकान्तत्वभंगानांवा
समाहारः सप्तभंगी । स्यादस्तीत्याद्युक्तसप्तंभंगानामपि अवतारः
अस्तित्वादाविव नित्यत्वानित्यत्वयोः भिन्नत्वाभिन्नत्वयोः व्यक्तिरिक्तत्वाव्यतिरिक्तत्वयोरपि
क्रियते तैः । स्यात् नित्यं स्यादनित्यं स्यात् नित्यं चानित्यंच,
स्याद वक्तव्यंस्यान्नित्यं चावक्तव्यं, स्यादनित्यं चावक्तव्यं
स्यान्नित्यं चानित्यं चावक्तव्यमित्येवमादिरूपेण । अत्रस्याच्छब्दः
निपाततिङन्त प्रतिरूपकोऽनैकान्त्यद्योतकः
तस्य कथंचिदित्यर्थकत्वात् । यद्यस्यानैकान्त्यद्योतकत्वं नेष्यते
तर्हि स्यादस्तीत्यत्र स्यात्पदमनर्थकमेव स्यात् । स्यादस्तीत्युक्ते
हि कथं चिदस्तीव्यर्थो लभ्यते । ततश्चास्तित्वादेः अजैकान्त्यं
सुस्पष्टमेव । ननु कथं वस्तुनः अनैकान्तित्वं, उच्यते । यदि वस्त्वस्त्येवेति
एकान्तत्वं स्यातर्हि तत् सर्वथा सर्वदा सर्वत्र सर्वात्मनाऽस्त्येवेति
न तदीप्साजिहासाभ्यां क्वचित् कदाचित् कथंचित् कश्चित् प्रवर्तेत
निवर्तेतवा प्राप्ताप्रापणीयत्वात् हेयहानानुपपत्तेश्च । अनैकान्त्येनु
क्वचित् कदाचित् कस्यचित् सत्वेन हानोपादाने कलप्येते
अतस्सर्वस्यापि वस्तुनः उक्तदिशा सत्वासत्त्वादिकमभ्युपेयम् । सप्त
चैकान्तत्व भंगाश्च कथं कथं कदा कदा च प्रसरन्तीत्याक्षेपाया मेव
मुक्तं तैः - "तद्विधान विवक्षायां स्यादस्तीति गतिर्भवेत् । स्यान्नास्तीति
प्रयोगः स्यात् तन्निषेधे विवक्षिते" क्रमेणोभयवाच्छायां प्रयोगस्समुदायभृत् 
युगपत्तद्विवक्षायां स्यादवाच्यमशक्तितः । आद्यावाच्यविवक्षायां
पंचमो भंग इष्यते । अन्त्यावाच्यविवक्षायां षष्ठभंगसमुद्भवः समुच्चयेन
युक्तश्चेत् सप्तमो भंग उच्यते । इति । तथाचोक्तानां एकान्तत्वभंगानां
सप्तानां सत्वासत्व - नित्यत्वा नित्यत्वादिष्ववतारात् सर्वस्यापि
वस्तुनः सत्वासत्वादिभिः अनैकान्त्यं युक्तमिति पूर्वपक्षसंग्रहः
सिद्धान्तमाह - अत्राभिघीयत इति । एकस्मिन् विरुद्धसत्वासत्वयोस्समावेशो
न संभवतीति प्रथमवाक्यार्थः ।आकार भेदादविरोधः इत्युक्ताशंकापरिहारकं
एतदुक्तंभवतीति द्वितीयवाक्यम् । अयमाशयः । विरुद्धयोस्सत्वासत्वयोरेकत्र
समावेशसंपादकौ द्रव्यतदवस्थाविशेषौ भिन्नावित्यत्र न विप्रतिपत्तिः 
अन्यथा तयोरेकाकाररूपत्वेनाकारभेदादविरोध इति कथनस्यैवासंभवात् 
अतः पृथक्पदार्थयोस्तयोरेवेकत्र समावेशासंभवात् भिन्नाश्रययोस्तयोः
कथं मेकत्र सत्वासत्वादिविरुद्ध धर्मसमावेशोपपादकत्वम् । यदि द्रव्यतदवस्था
विशेषयोरेव भिन्नाभिन्नत्व मुच्यते तर्हि विरुद्धयोः भिन्नाभिन्नत्वयोः
तत्र कथं समावेशः
तदुपपादकाकारान्तरं चोक्तयुक्त्यैवानुपपन्नमिति । अथ परोक्तं, अस्तित्वनास्तित्वयोः
नित्यत्वानित्यत्वयोः भिन्नत्वाभिन्नत्वयोरेकत्र समावेशं विरुद्धत्वख्यापनमुखेन
दूषयति - तथाहीति। अयं भावः - सर्वस्य वस्तुनः सत्वमसत्वं चेत्यादिविरुद्ध
धर्मद्वयं युगपत् भवद्भिरंगीक्रियते तच्चासंगतं - सत्वासत्वयोरवस्थाविशेषरूपयोरेकस्मिन्
वस्तुनि युगपत् समावेशासंभवात् । घटस्य सत्वंहि घटत्वावस्थायोगः
तस्यासत्वं च कपालत्वाद्यवस्था । नहि तदतिरिक्ते सत्वासत्वे नाम
किंचित्स्तः । नहि तयोर्युगपत् एकत्रसमावेशः प्रामाणिकः अनुपलब्धेः 
अतः एकस्यैव द्रव्यस्य युगपत् सत्वमसत्वं च नाङ्गीकर्तुं युक्तं
आकारभेदस्वीकारेतु आकारे एवासत्वं द्रव्येच सत्वमिति नैकत्र धर्मद्वयोपपादनं
भवति इति ।।
तद्विपरीतं च नित्यत्वं=जन्मवृध्यादिरहितत्वपर्यवसितं सततैकरूपत्पमेव
नित्यत्वमित्यर्थः ।वरोधिधर्माश्रितत्वमिति। विरोधिधर्मः आश्रितः
यस्मिन् तत्त्वमित्यर्थः । विरोधिधर्मपर्यवसितं विरोधिधर्मवत्वमित्यर्थःव
विरोधि धर्मश्च व्यावृत्तधर्मः । अथाणुत्वेन पराभिमत कालेऽपि
अस्तित्वनास्तित्वादिविरुद्ध धर्मद्वयासमावेशमुपपादयति । कालस्येतिपदार्थ
विशेषणतयैवेति। द्रव्यविशेषणतया अस्तित्वस्यैव प्रतिपन्नत्वेन तद्विरुद्धनास्तित्वस्य
कथं समावेश इति भावः । कालस्य द्रव्यविशेषणतया प्रतिपत्तिश्च, अयं
घटोऽस्ती इत्यादौ अयमस्तीत्यादिवर्तमानकालादेः प्रतीतेः
अनेन घटपटाद्यनेक द्रव्यविशेषणतया कालस्य प्रतीतेः अणुत्वकल्पनमप्ययुक्तमित्युक्तं
भवति । अनेक कालकल्पनेनापि न तादृशप्रतीत्युपपत्तिस्संभवति एकस्मिन्नेव
कालेअनेकपदार्थास्सन्तीति प्रतीतेः । अतः कालस्याणुत्वं अस्तित्वादिविरुद्धधर्मवत्वं
चायुक्तमिति भावः ।न वक्तव्याः।= न वक्तुं शक्याः । इत्यर्थः ।
अत एव न पृथक् परिहर्तव्या इत्यर्थः । ननु कालस्य द्रव्यविशेषणतयैव
प्रतीतेरस्तित्वाश्रयत्वेकथं कालोऽस्ति नास्ति इतिव्यवहारःइत्यत्राह - कालोऽस्तीति।
जातिरस्तीत्युक्तं स्वत एव जातेरस्तित्वं प्रतिपन्नम् । जाति
र्नास्तीत्युक्ते द्रव्यविशेषणतया जातेर्नास्तित्वं विवक्षितं
ननु जात्यादीनां द्रव्यविशेषणतया प्रतिपत्तौहिजात्याद्यस्तित्वादिव्यवहारवत्
कालास्तित्वादि व्यवहारस्योपपत्तिस्सुशका, सैव तुनास्तीत्यत्राह - जात्यादयोहीति।
यद्वाकालस्य पदार्थ विशेषतयैवेति। विशेष्यतया प्रतिपन्नघटपटादेः
अस्तित्वनास्तित्वादि विरुद्धधर्मोपपानासंभवस्य प्रतिपादितत्वात् 
तद्विशेषणतयैव प्रति पत्त्यर्हस्य कालस्य कथं विरुद्ध धर्मवत्वम्
अतस्तेनैव कालविषयेऽपि परिहार संभवात् न पृथक् शंकायाः उतरस्य
वाऽवकाशः इति भावः । ननु कालोऽस्ति इत्यादिप्रतीतौ कालस्य विशेष्यतयैव
प्रतिपतिः नहि पदार्थान्तरं तत्र प्रतीयते येन तद्विशेषणतयैवकालस्य
प्रतिपत्तिरित्यभ्युपगन्तुं शक्यं
अतश्च द्रव्याविशेषणतयापि प्रतीतेः नोक्तपरिहारसंभव इत्यशंकां परिहरति - कालोऽस्तीति।
यथा द्रव्यविशेषणतैकस्वभावजातेः जातिरस्तीत्यादि प्रतीत विशेष्यतया
भानेऽपि न द्रव्य विशेषणत्वापगमः तद्वत् कालस्य द्रव्यविशेषणतैकस्वभाववत्वेन
न तादृशप्रतीतिबलेन द्रव्यविशेषणत्वपरित्यागो युक्त इति भावः ।
ननु जातेर्द्रव्यविशेषणतैकस्वभावत्वे सति हि तद्दष्टान्तेनात्रापि
नियमनसंभवः तदेवतु न पश्याभःइत्यत्र तदेव प्रतीतिबलेन पूर्वमेव
स्थापितमित्याह - जात्यादयो हीति। हिशब्दः जात्यादीनां द्रव्यविशेषणतैक
स्वभावत्वे विप्रति पत्त्यभावं व्यनक्ति
अयं भावः - स्यादस्तीत्यादिना सप्तभंगीनयः भवद्भिः स्वीक्रियते स्यादित्येतत्
ईषदित्यर्थकम् यद्वा अनैकान्तिकमित्यर्थकम् । तिङन्त प्रतिरूपक
मव्ययम् । अवक्तव्यं इत्यस्य अनिर्वचनीयमित्यर्थः । सत्वं असत्त्वं
सदसत्त्वं सदसद्विलक्षणत्वं इति चत्वारः प्रकाराः । अनिर्वचनीयत्वेन
साकं सत्वस्य असत्वस्य सदसत्त्वस्य संयोजने त्रयः प्रकाराः । भंगीत्यस्य
प्रकारः इत्यर्थः । तथा च वस्तूनां सप्तप्रकारोत्प्रेक्षणं स्यान्नित्यं
स्यादनित्यं चस्यादवक्तव्यं स्यात् नित्यं चावक्तव्यं स्यादनित्यं
चावक्तव्यं स्यान्नित्यं वा नित्यं चावक्तव्यं इति नित्यत्वविषये
एवं भिन्नत्वादि धर्मविषयेऽपि ।
इदं तावन्न युक्तम् । एकस्मिन्नेव विरुद्धधर्मद्वयासंभवात् । नचोपाधिभेदेन
विरुद्धधर्मद्व्यसमावेशः संभवतिकपिसंयोग तदभावयोः उपाधिभेदनैकस्मिन्
वृक्षेस्वीकारवत् "अत्रापि देशकालाद्युपाधि संभवात् इतिवाच्यम् 
इष्टापत्तेः ।उपाधिभेदमादायोपपादनेन कथमनैकान्त्यसिद्धिः ।। ननु
पिण्डत्वघटत्वयोः कालोपाधि भेदेन एकत्र समावेशः स्वीक्रियते, न
तथा जीवत्वेश्वरत्वयोः । किं तत्र गमकम् । विरुद्धधर्मद्व्य समवेशस्य
प्रमाणाधीनत्वमेव गमकमिति वक्तव्यम् । तथाच सत्वासत्वावादिभिः स्वस्वप्रमाणवशात्
स्थापनात् प्रमाणधीन समावेशाभ्युपगमे बाधकं नास्तीति चेन्न
तत्तद्वादिभिः उत्प्रेक्षितप्रमाणानामाभासत्वेन प्रामाण्याभावात् 
प्रपञ्चासत्यविषये प्रपञ्चसत्यत्ववादिभिः दोषाणां कथ्यमानत्वेन
अनैकान्त्यवादिनां तत्तद्वाद्युक्त दोषभाक्त्वस्यांगीकार्यत्वापत्तेः
ननु एकस्यैव वस्तुनः कालभेदेन सत्त्वसत्वे । अतः स्वस्वकालापेक्षया
अस्ति नास्तीति प्रकारद्वयम् । क्रमविवक्षया, तृतीय प्रकारः । युगपत्सत्त्वासत्त्वविवक्ष्या
अनिर्वचनीयत्वम् । युगपत् सत्वासत्वयो अनिर्वचनीयत्वेन सह सत्वस्य
असत्यत्वस्य क्रमिकस्य मेलने अवशिष्टप्रकारत्रयं अतो न दोष इति
चेत् तदिष्टमेवास्माकम् । घटः स्वदेशे अस्ति अन्यदेशे नास्ति स्वकालेऽस्ति
अन्यकाले नास्ति, स्वात्मना अस्ति अन्यात्मना नास्तीत्यादिकं सर्वसंप्रति
पन्नमेव । एवमेवेकत्वानेकत्वनित्यानित्यादिकमपि । त्वदभिमतवस्त्वनैकान्त्यासिद्धिरेव
एवं सर्वेषामनैकान्त्यवादिनां, अयमस्याः पुत्रः, अयं अयमस्याः पतिः
अयमस्याः पिता इत्यादि व्यवस्थापि न सिध्येत् ।।
पूर्वाधिकरणात् उपलब्धेः अनुपलब्धेः इति पदद्वयस्यानुषंगं कृत्वा
अर्थोपि वर्णनीयः । उपलब्धेः इत्यस्य विवरणं - कालस्य पदार्थविशेषणतयैव
प्रतीतेः इत्येतत् । किं च जीवादीनां षण्णां इत्यादिना अनुपलब्धेः
इत्येतत् विवृतम् ।।
ननु अस्तित्वनास्तित्वयोर्विद्धत्वेनैकत्रासमावेशे कथमेकस्मिन्ब्रह्मणि
चेतनत्वाचेतनत्वाद्यनेकधर्मवत्वं कथंच तत्प्रयुक्तं ब्रह्मणः सर्वात्मकत्वं?
अतः धर्मद्वयासमावेशमुपपादयता त्वयैव भवत्सिद्धान्तो विस्मृतः इत्याशयेन
शंकते - कथं पुनरिति। कएवमाह - एकस्यैव ब्रह्मणः चेतनत्वाचेतनत्वाद्येनकधर्मवत्वं
तत्प्रयुक्तंच सर्वात्मकत्वमिति, सर्वप्रमाणसिद्धं सर्वचेतनाचेतनशरीरित्वमेव
हि सर्वात्मकत्वमित्युच्यतेऽस्माभिः । अतो नास्माभिः विस्मृतोऽस्मत्सिद्धान्तः
अपितु अस्मत्सिद्धान्त वैखरीमजनता जानतेवैवं परिचोदितमित्याशयेन
निराकरोति - सर्वचेतनेति
नन्वस्तूभयोश्शरीरशरीरिभावः । अथापि सर्वज्ञत्वादिविशिष्टब्रह्मणः
शरीरित्वप्रयुक्तज्ञानसंको चादीनामभ्युपगन्तव्यतया अल्पज्ञत्वादिकमापतितमिति
एकस्मिन्नेव ब्रह्मणि विरुद्धधर्मद्वयसमावेशः अंगीकरणीय एवेति कथं
वैषम्यमित्यत्राह - शरीरेति। विलक्षणत्वाधिकरणे एव शरीरशरीरिणोर्भेदस्य
अल्पज्ञत्वादीनांजीववृत्तित्वमेव सर्वज्ञत्वादीनां परमात्मवृत्ति
त्वमेवेति व्यवस्थायाश्चोपपादितत्वेन एतच्छकाया एवानवतरात् नपरमात्मनः
अल्पज्ञत्वादिधर्मवत्वमिति न विरुद्धधर्मद्वयसमावेशः ब्रह्मणि
स्वीकृतः । अतो न कश्चिदोषः इति भावः ।
एवं एकत्वानेकत्वादीनामनैकान्तिकत्वं भवदभिमतद्रव्येष्वेव न संभवतीत्याह - किंञ्चेति।
जीवधर्मा धर्मपुद्गलकालाकाशाख्यानि, द्रव्याणि षट्इति हि भवन्सिद्धान्तः 
नह्येतेषां द्रव्याणामेकद्रव्यत्वं भवद्भिरूररीकृतम् ।येनैक द्रव्यस्थले
घटकपालादीनामेव द्रव्यात्मानैक्यं अवस्थापरपर्यायात्मनाऽनैक्यं
चोपपादयितुं शक्यमिति भावः ।शंकतेअथोच्येतइति । परिहरति - एवमयीति।
अयं भावः - स्वस्वकीयपर्यायमादायः भेदः । स्वस्वात्मना चाभेदः इति
ह्युपपाद्यते, किं ततः, नहि षण्णामपि द्रव्याणां अन्योन्यतादात्म्यं
तावताप्युपपादितं भवति ।जीवाख्यद्रव्यात्मनाबद्धयोग सिद्धमुक्तानामन्योन्यतादात्म्य
मुपपादितं
बद्धत्वादि पर्यायेण भेदश्च, एवमन्यत्रापि ।नह्येतेन षड्द्रव्याणामपि
कथंचिदभेदः सूपपादः । ततश्च सर्वस्यापि एकत्वानेकत्वादिनाऽनैकान्तिकत्वमिति
स्वाभ्युत्रतं भग्नमेवेति ।
<2.2.32>
एवमीश्वरानधिष्ठित परमाणुकारणवादात् तदनधिष्ठित प्रधानकारणवादोक्त
दूषणानामप्यवकाश इत्याह - ईश्वरेति । अपि च स्यादस्तीत्यादिना वस्तूनां
सत्वासत्ववादी निरूपाधिकमसत्वादिकं ब्रूते, उत सोपाधिकम् । यदि
सोपाधिकं तर्हि तदस्मदिष्टमेव । घटो हि स्वदेशेऽस्ति परदेशेच नास्ति,
स्वकालेऽस्ति कालान्तरे च नास्तिः स्वात्मनाऽस्ति परात्मानाच
नास्ति इति हि प्रामाणशरणैरनुभवानुरोधादभ्युपेयते । यदि च निरूपाधिकं,
तर्हि व्याघातः । निरूपाधिकनिषेधो हि घटः घटाद्यात्मना नास्तीति
निषेधः सचानुपपन्न एव । नहि घटोऽस्ति केनाप्यात्मना नास्तीति वक्तुं
शक्यं, केनापीति स्वात्मनो
ऽपि निषेध्यकोटि प्रवेशात् । भवद्भिश्च सत्वासत्वादिपरस्परविरुद्धको
टीनामेकत्र युगपत् समुच्चयः उच्यते । अतश्चानुपपन्नमेवेदं जैनमतम्
एवमिति व्याख्येयं पदम् । तद्वयाख्यानं=भवदभ्युपगमे सतीति । असंख्यात
प्रदेशः अनियत प्रदेशः । अकार्त्स्त्यं प्रसज्यते इत्युक्ते अधिकपरिमाणे
स्थितस्यात्मनः व्यूनपरिमाणे पि पीलिकादिशरीरे सर्वत्रापि व्याप्तत्वेन
नाकृत्स्नत्वदूषणं युक्तमित्यतः अल्पदेशव्यापित्वेन अपरिपूर्णता
प्रसज्यतइत्युक्तम् । पिपीलिका कृत्स्न शरीर व्याप्तत्वेऽपि आत्मनः
तच्छरीरे कार्त्स्न्येन न पूर्तिः देशस्याल्पत्वादिति भावः । आत्मनो
देहसमपरिमाणत्वाभ्युपगे पिपीलिकाशरीरस्थस्यात्मनः हस्त्यादिशरीरप्रवेशे
कृत्स्नतच्छरीरव्याप्तिरनुपपन्नेत्यस्यापीदमुपलक्षणम् ।।
<2.2.33>
उत्तरसूत्रमवतारयति - अथेति। तत्प्रयुक्तानित्यत्वादिति सूत्रस्थादिशब्दार्थः 
विकारः जन्म, अनित्यत्वं=विनाशः ।यद्वा विकारशब्दः उत्पत्तिविनाशपरः 
अनित्यत्वशब्दः परिमितकाल वृत्तित्वपरः । पराक्त्व चैतन्यानाश्रयत्वतात्पर्यकं
भाष्यस्थादिपदम् । अयमाशयः - पिपीलिकाशरीर प्रवेशदशायां आत्मा संकुचितो
भवति । हस्त्यादिशरीर प्रवेशादशायां च स एव विकसितो भवति । अतश्चात्मनः
संकोचविकाससत्त्वात् न दोषः इति हि भवद्भिरुच्यते । एवं सति आत्मस्वरूपस्य
संकोचविकासवत्त्वेन संकोचविकासवत्याः दीपप्रभाया इवोत्पत्तिविनाशावभ्युपगन्तव्यौ,
उत्पत्तिविनाशवत्त्वे च घटादिवत् जडत्वादिकं प्रसज्येत इति ।
ननु भवता धर्मभूतज्ञानस्वरूपस्य संकोचविकासवत्त्वेऽपि यथा नोत्पत्तिविनाशौ
तथाऽत्रापि किं न स्यादिति चेत्, सत्यं, प्रदीपप्रभादृष्टान्तप्राप्तोत्पत्तिविनाशयोः
बाधकाभावेन भवदभिमतात्मस्वरूपेऽवारणात् । धर्मभूतज्ञाने तयोः प्राप्तावपि
"न विज्ञातुर्विज्ञातेर्विपरिलोपो विद्यते" इति नित्यत्वस्य श्रुति
प्रतिपन्नत्वात्, वस्तुतो नित्यत्वेनास्मदभिमतात्मनो निरुपाधिकधर्मत्वाच्च
बाधकसत्त्वेन वारणम् । नहि संकोचविकासवतः भवदभिमतात्मनो नित्यत्व
बोधकं प्रमाणं वेदबाह्यानां भवतामुपलभ्यते, तर्कश्चाप्रतिष्ठितः ।
किं बहुना पराक्त्वं चैतन्यानाश्रयत्वं च संकोचविकासवति धर्मभूतज्ञाने
ऽस्मदिष्टं तद्वदेवात्मस्वरूपस्य संकोचविकासवत्त्वे पराक्त्वं चैतन्यान
श्रयत्वं च प्रसज्यते । न च तदिष्टं भवताम् । अपसिद्धान्तादिति ।।
<2.2.34>
अतो देहपरिमाणत्वमात्मनो न स्यादिति । आत्मनः अपरिमाणत्वं न सर्वसंमतं,
देहपरिमाणत्वं तु भवद्भिरिष्यते । तत्रात्मनः स्वाभाविकपरिमाणं किमिति
विचारे मुक्तौ यत्परिमाणं तदेव स्वाभाविकमिति सर्वैरभ्युपगतम् ।
इत्थं च मुक्तौ देहापरिग्रहात् देहसमपरिमाणत्वं न शक्यते वक्तुम् ।
ततश्च मोक्षकालिकपरिमाणस्य स्वाभाविकस्यात्मस्वरूपवन्नित्यत्वेन
पूर्वमपि तादृशपरिमाणस्यैव वक्तव्यतया कथं देहसमपरिमाणवादः युज्यते ।
अत अनुपपन्नमेवेदमार्हतमतमिति । अयमत्र प्रघट्टार्थः । नैयायिकैः
आत्मनो विभुत्वमिष्यते । तदयुक्तं = अहमिति प्रतीतिः देहान्तरेव
जायते न तु बहिः ।
सुखदुःखवेदना च न बहिः । अतः किमर्थम् आत्मनो विभुत्वस्वीकारः ।
तर्ह्यणुत्वमेवास्तु इति चेत् तदपि न संयक् । शिरः पादाद्येकदेशेन
वेदनाजनने अणोरात्मनः कुत्र स्थितिः कुत्रानुभवः इत्यादि व्यवस्थासंभवात् ।
अतो देहसमानपरिमाणवत्त्वं स्वीकार्यं, अतो विभुत्वं अणुत्वं च त्याज्यमिति
जैनाभिप्रायः ।
सिद्धान्तस्तु आत्मनो देहाधिक परिमाणाभ्युपगमो निरर्थकः । अणुपरिमाणाभ्युपगमे
सर्वदेहांशावच्छेदेन वेदनानुपपत्तिर्बाधिका, इति हि भवतामभिप्रायः ।
अत्रेदं वक्तव्यम् । आत्मनः देहसम परिमाणाभ्युपगमे सावयवत्वं
स्वीकार्यं तदा अवयव संख्यानियतिरस्ति वा । अस्ति चेत् पिपीलिका
शरीरे वर्तमानरूपात्मनः कदाचित् हस्त्यादि शरीर प्राप्तौ पिपीलिका
शरीरावयवाधिकावयवत्वात् हस्त्यादेः तत्रात्मनः अपरिपूर्णत्वम् ।
तदर्थं आत्मनः असंख्यायवयवत्वस्वीकारे यथादेहं परिणामः इति वक्तव्यम्
तत्तद्देहवर्तितत्तदात्मनः विभिन्नपरिमाणवत्वमेवेति सर्वेषामात्मनामेकरूपत्वं
न संभवति ।
एवमेकस्याप्यात्मनः तत्तद्देहपरिग्रहे तत्तद्देहपरिमाणानुसारेण
भिन्नपरिमाणवत्त्वात् विरुद्धधर्मद्वयसमावेशापत्तिः इति नैकस्मिन्नसंभवादित्युक्तदूषणस्य
न परिहारः । एकस्मिन्नेव जन्मनि एकस्य बाल्ययौवनस्थविरत्व कृशत्व
स्थूलत्वादौ आत्मनो विभिन्नपरिमाणापत्तेः । अतो विभुत्वाणुत्व परित्यागेनात्मस्वरूपाभ्युपगमो
भवतामपि निष्फलः ।
न च कालभेदेन हि विरुद्ध परिमाणोऽभ्युपगम्यते अतो न दोष इति वाच्यम्,
एकस्मिन्नेव काले युगपत् अनेक विचित्रदेहपरिग्रहवतां योगिनां
विषये परिहारासंभवात् । विविधपरिमाणशालिनः अनित्यत्वाचेतनत्वादिदर्शनाच्च
न चानेकपरिमाणशालि प्रकृतेः निरन्वयविनाशाभावरूपं नित्यत्वं भवतामपीष्ट
मेव तद्वदेवात्मनोऽप्यस्तु इति वाच्यम् । संकोचविकासशालिन्याः
प्रभाया इव सावयवत्वेनावयवविशरणाद्यापत्तेः । न च धर्मभूतज्ञानवत्
संकोचविकासवत्त्वेपि नित्यत्वमविरुद्धमिति वाच्यम् । दत्तोत्तरत्वात् ।
नहि वयं युक्या संकोचविकासवत्त्वं नित्यत्वं च वदामः, परं तु श्रुत्या
अत एव हि पशुपतिमते ईश्वरस्य सशरीरत्वे अशरीरत्वे च योक्तिकत्वे
बाधकं ब्रूमः ।। अपि च जीवीयकर्मानुगुण्येन तद्गतधर्मज्ञानस्यैव
संकोचविकासावभ्युपगम्येते । न तु जीवस्य । भवद्भिस्तु कर्मानुगुण्येन
जीवस्यैव संकोचविकासावभ्युपगम्येते इति चास्ति महद्वैषम्यम् । अपि
च आत्मन इव धर्मभूतज्ञानस्यापि विभुत्वस्वीकारेण संसारदशायां ज्ञानस्य
संकोचविकासौ किंचिद्विषयकत्वतदन्यविषयकत्वरूपौ न तु नाशरूपौ । भवतां
आत्मावयवानां तत्तद्देहपरिग्रहवशात् नाशाभ्युपगन्तव्यतया अनित्यत्वं
स्वरूपस्यैवेति विशेषश्च ।। अपि चात्मनो निरवयवत्वे न संकोचादिप्रसक्तिः ।
सावयवत्वे अनेकावयवशरीरस्यैवात्मत्ववादिनां मते इव दोषानन्त्यप्रसंगश्च ।
एकावयवेनानुभूतस्यान्यावयवेन स्मरणस्यासंगतत्वाच्च । पादेनानु
भूतं हस्तेन गृह्णामीति हि वदति ।। इत्येकस्मिन्नसंभवाधिकरणम् ।।
(2.2.7) पशुपत्यधिकरणम्
<2.2.35>
कपिलेत्यादि संगति प्रदर्शकम् । यद्यपि सांख्या इव पाशुपता अपि
प्रकृतिकारणवादिन इति सांख्यनिराकरणानन्तरमेव एतन्निराकरणं प्राप्तम्,
अथापि पूर्वमारम्भणाधिकरणे वैशिषिकमतनिरासात् तदवशिष्टार्थनिराकरणाय
परमाणुकारणवादि वैशेषिकमतस्य प्रसक्त्या, परमाणुकारणवादस्य बुद्धिस्थत्वेन
ततः सौगतजैनमतनिरासः संगतः इति प्रधानकारणवादिपशुपतिमतमधुना निरस्यते ।
पूर्वप्रस्तुतपरमाणुकारणवादि-वैशेषिकमतात् पूर्वं सांख्यमतनिराकरणं
तु वैदिकार्थाद्यभ्युपगमेन सांख्यमतस्य सत्पक्षनिक्षेपभ्रमहतुत्वमुपजीव्येति
पूर्वमेवोक्तम् । वस्तुतः उक्तयुक्त्या सांख्यपक्षनिराकरणं प्राथमिकमासीत्,
पश्चात् वेदानित्यत्ववादि वैशेषिकमतनिराकरणम् । ततः वेदाप्रामाण्यवादि
सुगतजिनमतनिराकरणम् । अधुना सकलवेदप्रतिपाद्यपरमपुरुषप्रतिभटवादिनो
पशुपतेः मतस्य निराकरणमिति उत्तरोत्तरनिराकरणीयेषु वेद बाह्यतातिशयेन
संगतिरिति न कश्चिद्दोषः इति । वेदबाह्यत्वादिति । कपिलकणादमतयोः वेदबोधित
यथावस्थितार्थ स्वीकारेण वेद प्रामाण्याभ्युपगमेऽपि वेदबाह्यत्वमिति भावः ।
अथ तन्मतानुसारिणः चातुर्विध्यमाह - तन्मतेति । तेषां वेदविरुद्धतत्व
प्रक्रियाकल्पकत्वादि प्रथमतः प्रतिजानीते - सर्वे चेति । वेदविरुद्धमिति
वचन व्यत्ययेनोत्तरत्रापि संबध्नाति । तन्मतस्यातिजघन्यत्वस्फूर्त्यै
तत्त्वविपर्ययमपि दर्शयति - निमित्तेति । अथ पराभिमतं निःश्रेयससाधनं किमित्यत्राह - तथेतिभ
भगासनस्थमात्मानं = पशुपतिमित्यर्थः । तेषां लैङ्गिकत्वादिति भावः ।
निर्वाणं = मोक्षम् । ऋच्छति = प्राप्नोति । शवभस्मस्नानं शवभस्मना
स्नानम् । स्वांगेषु शवभस्मलेपनमेव स्नानमित्यर्थः ।। ब्राह्मण्यप्राप्तिहेतु
भूतः क्रियाविशेषः दीक्षाप्रवेशः । यतित्वप्राप्तिहेतुभूतस्तु कापालव्रतस्थितिः ।
कपालमादाय भिक्षाटनं कृत्वा भोजनकरणमेव कपालव्रतम् । यथा विश्वामित्रस्य
क्षत्रियस्य ब्राह्मण्यप्राप्तिः, यथा च राज्ञः ? "न ह्यस्ति क्षत्रियः
कश्चित् सर्वे हीमे द्विजातयः" इति वचनमात्रेण ब्राह्मण्यप्राप्तिः
यथा च दीक्षामात्रेण ब्राह्मणस्य, आलये भगवदाराधनयोग्यजातिसिद्धिः
यथा च प्रपत्त्यादिना अभागवतस्य भागवतत्वसिद्धिः भवताम् । एवमत्रापि ।
ननु कपालपात्र मूलक भिक्षाटनेन केवलं कथं यतित्वसिद्धिरिति चेत्?
उपर्युपरि धनाशयां सत्यां पुत्रादिवात्सल्यसत्त्वेऽपि च काषायदण्डमात्रेण
यतित्वं कथं भवताम्? पूजयन्ति हि पामराश्च पण्डिता अप्येतान् ।
एतेषामेव हि महिमाधिक्यं कलौ दृश्यते, काषायदण्ड मात्रेण यतिः पूज्यो
न संशयः इति हि घुष्यते ।।
दूषयति - तत्रेदमिति । ससंबन्धिकपतिशब्दस्यौचित्यात् पशुपतेरित्यर्थः
उक्तः । सांख्यवैशेषिकसौगतजैनपाशुपतपाञ्चरात्राणि षट् दर्शनानीति
लोकप्रसिद्धिः । तत्र चतुर्णां दर्शनानां निरस्तत्वात् अन्तिमदर्शनस्य
वेदतुल्यतया स्वीकारस्यान्तिमाधिकरणविवक्षितत्वाच्चावशिष्टं पशुपतिमतमेव
हि निरसनीयतया संगतम् । पतिः पाशाः इति तन्मतप्रसिद्धिश्च । असामञ्जस्यमेव
कथमित्यत्रोक्तं अन्योऽन्यव्याघातात् वेदविरोधाच्चेति । अन्योन्यव्याघातमुपपादयति - मुद्रिकेति।
अन्योन्यविरुद्धानीति । उक्तचतुर्विधेषु एकेनोक्तस्यार्थस्यान्येन
दूषितत्वात्परस्परव्याघातः । अतः तदुक्तानुपपत्तिश्च स्फुटेति भावः ।
अथ तत्प्रतिपादिततत्वकल्पनादेः वेदविरुद्धत्वमप्याह - वेदेति।
वेदविरुद्धत्वोपपादनाय तत्त्वोपासनाचारेषु वेदाभिमततत्त्वादिकं
वेदोदाहरणेन प्रदर्शयति - वेदाः खल्विति । ननु वेदाप्रामाण्यवादिनं
प्रति वेदविरुद्धत्वादसंगतं भवन्मतमिति दूषणं कथं संगच्छते । उच्यते ।
न ह्यत्र तान् प्रति भवन्मतमसमञ्जसमिति ब्रूते । किं तु प्रामाणिकैः
निःश्रेयसार्थिभिरनादरणीयत्वमेव तन्मतस्य । अत एवादौ निःश्रेयसार्थिभिरनादरणीयतोच्यते
इति भाषितम् । एतदुक्तं भवति । यदि वेदप्रामाण्यं विना तर्कबलात्
वेदविरुद्धार्थकल्पनं तर्हि तर्काप्रतिष्ठानादिति सूक्तोक्तन्यायेन
विरुद्धार्थकल्पनतर्कस्य तदधिक कुतर्ककुशल पुरुषोत्प्रेक्षिततर्कदूष्यत्वसंभवेन
तर्कस्या प्रतिष्टितत्वमेव भवेत्
श्रुत्यविरुद्धार्थानां तर्क बलेन स्वीकारे अर्थात् श्रुतिप्रामाण्य
मप्यभ्युपगतं भवत्येव । अतो वेदाप्रामाण्येन सह तद्विरुद्धार्थ
कल्पनं नातीव हृद्यं भवति । तस्मात्तन्मतस्यासंगतत्वं तान्प्रत्यपि
वक्तुं शक्यम् । निःश्रेयसार्थिभिरनादरणीयत्वं फलितमिति ।
नारायणपरं ब्रह्मेति । अत्र नारायणात्परं ब्रह्मेत्यर्थस्वीकारस्तु
न हृद्यः । तथा सति तस्मात्परस्यैव तत्त्वरूपत्वेन तत्त्वं नारायणः परः
इत्युत्तरवाक्यस्यानुपपत्तेः । अतः नारायणः इत्येव पदच्छेदः कार्यः
सुलोपस्तु छान्दसः । अत्र नारायणस्यैव परतत्त्वरूपत्वबोधनात् पाशुपत्तैः
पशुपतेः तथात्वबोधनं विरुद्धमित्यनेन स्थापितम् । तत्त्व प्रतिपादक
नारायणानुवाकसिद्धत्त्वस्यैव कारणत्वमिति स्फोरणाय तदैक्षतेत्यादिवाक्यम् 
तदिति क्लीबतया निर्देशः सोऽकामयतेत्यत्र स इति पुलिंगतयानिर्देशश्च
कारणवस्तुनः सदात्मादि शब्दबोध्यस्यैकार्थत्वबोधनाय
नमित्तोपादानयोरेकत्वं बोधयत् बहु स्यां प्रजायेय, आत्मानं स्वयमकुरुत
इत्यादिकं पाशुपतमतस्य विरुद्धत्वख्यापकम् ।तैः निमित्तोपादानयो
र्भेदाभ्युपगमात् । अथोपायत्वेनाभिमतोपासनस्य विरुद्धत्वख्यापनायाह - परमपरुषेति 
पराभि मतस्यापि उपयत्व शंकानिवृत्त्यै वेदविरुद्धत्वाभिव्यक्यैच
नान्यःपन्याः इत्युपात्तम् । सर्वशाखा प्रत्ययन्यायमभिसन्धाय एकतां
गता=इत्युपात्तम् ।सर्वे वेदान्ता इति। वदन्तीत्यनेनास्यान्वयः 
अथाचारांशे विरुद्धत्वख्यापनायाह - तदितिकर्तव्यताभूतमिति। इत्यादयो
वदन्तीत्यन्वयः । ननु परतत्वस्यैवोपास्यत्वात् क्वचिदुपासनपरविधिवाक्येषु
च शंभुप्रजापत्तिशब्दानां श्रुतत्वात् तद्वाच्यशिवादीन्येव परतत्वानि
कुतो न स्युरित्यत्राह - केवलपरतत्वेति ।
अयं भावः । क्वचिदुपासनविधिपरवाक्येषु शंभु प्रजापति शब्द श्रवणेऽपि
तद्वाक्यं शम्भ्वादिशब्दवाच्यस्योपास्यत्वमेव प्रतिपादयति । न
तु शिवादीन्येव केवलानि परतत्त्वानि, ते एवोपास्यविशेषाः इत्यपि
तस्योपासनार्थत्वेनान्यपरत्वात् । नारायणानुवाकस्यापासनाद्यर्थत्वाभावेनान्यपरत्वाभावात्
केवलं तत्त्वनिर्धारणार्थ प्रवृत्तत्वात् तदुक्तरीत्या नारायण एव
परतत्त्वमित्यभ्युपगमनीयम् । यथा जुह्वा जुहोतीति होमसाधनतया प्रतिपन्नस्य
द्रव्यविशेषत्व निश्चयः "यस्य यर्णमयी जुहुर्भवतीति वाक्यान्तरेण 
नतु होमसाधनत्व विश्रान्तेन जुह्वा जुहोतीति वाक्येन तद्वत्
अवश्यं नारायण एव परतत्वमिति निर्णयात् तादृशवाक्यश्रुतशम्भुप्रजापतिशब्दाना
मपि नारायणपरत्वमेवेति निश्चीयते । अतो न देवतान्तरं परतत्वमिति ।
एवं क्वचित्कारणवाक्ये सामान्यसद्ब्रह्मात्मादिशब्दश्रवणेऽपि नारायणपर्यवसायित्वमेव
तेषां "एको हवै इति सृष्टिवाक्ये नारायणस्यैव कारणत्व बोधनेन तत्प्रकरणस्थनां
तेषामपि तत्रैवपर्यवसानस्य युक्तत्वादित्याह - तथेति । सद्ब्रह्मात्मनारायणशब्देषु
पूर्वपूर्वशब्दा उत्तरोत्तर शब्दं प्रति सामान्य शब्दाः । उत्तरोत्तरशब्दाश्च
पूर्व पूर्व शब्दं प्रति विशेषशब्दाः । अतः छागपशुन्यायेन सामान्य
शब्दानां तेषां विशेष नारायण पर्यवसानमेवं युक्तमिति भावः । अनेन
विशेषनारायण शब्दं प्रति शम्भुशिवादि शब्दानां सामान्यशब्दत्वात्
उक्तैनैव नयेन तेषामपि नारायण विशेषपर्यवसानमेव युक्तमिति सूचितं
तेषां सामान्यशब्दत्वं च "शम्भुस्स्वयंभूः, शिवं भद्रं, शाश्वतं
शिवमच्युतमित्यनेकार्थेषु प्रयोगात् निर्णीयते । प्रतिपादितमिति ।
यस्मात् सर्वेश्वरात्....परस्मात्पुंसः इत्यादि सूत्रार्थ वर्णन
समये यतो वेत्यादि विषयवाक्ये सूत्रकृदभिमतमिदं सूचितमित्यर्थः ।
वेदविरुद्धत्वादनादरणीयत्व मुपसंहरति - अत इति।।
<2.2.36>
वेदबाह्यानामिति । वेदविरुद्धपरावर तत्त्वकल्पनात् तत्त्वविषये न भवतां वेदः
प्रमाणम्, परं तु अनुमानमेव, तदप्यनुपपत्त्या ईश्वरस्यानुमानमूलत्वमपि न
संभवतीति भावः । वेदबाह्यानामित्यनेन स्वमते वक्ष्यमाण दोषासंस्पर्शः उक्तः ।
अत्र शास्त्रयोनित्वादिति सूत्रोपादानं तदधिकरणोक्तदूषणानामेतन्मतेऽपि
सत्व सूचनार्थम् । उक्तत्वादिति । नित्यत्वे सावयवस्य जगतोपि नित्यत्वाविरोधेन
ईश्वरासिद्धिः, अनित्यत्वमपि तद्व्यतिरिक्तस्य तच्छरीरहेतोस्तदानीमभावेनानुप
पन्नमित्युक्तमिति ।।
<2.2.37>
यथेत्यादिः करणवदिति सूत्रखण्डार्थः । दृष्टान्तसिद्धमर्थं दार्ष्टन्तिकेऽतिदिशति - तद्वदिति
भोगादिभ्य इति व्याख्येयं पदम् । तद्विवरणं पुण्येत्यादि । जीवस्याशरीरस्य
करणकलेबराद्यधिष्ठानं पुण्यपापरूपाद्यदृष्टप्रयुक्तम् । अन्यथा
तस्य कर्मसंबन्धाभावेऽपि शरीराधिष्ठानाभ्युगमे मुक्तस्यापि तत्प्रसंगात् ।
अतः कर्मसंबन्धाभावे अशरीरस्य करणाद्यधिष्ठानासंभवात् तत्कारितमेव
तदधिष्ठानमित्यभ्युपेयम् । ततश्चेश्वरस्यापि अशरीरस्य प्रधानाधिष्ठानाभ्युपगमे
तदधिष्ठानस्य पुण्यपापरूपकर्मकारितत्वमापतति । अशरीरकृतकिंचिदधिष्ठानस्य
कर्मकारितत्वात् ।
इतश्च तदधिष्ठानस्यकर्मकृतत्वे ईश्वरस्य कर्मसंबन्धावश्यकत्वेन
तत्प्रयुक्त सुखदुःखाद्यापातात् ईश्वरत्वमेव हीयते इति तस्यापि जीव
तुल्यत्व प्रसंगः । न चाशरीरस्य शरीराधिष्ठानमेव कर्मकृतं अशरीरजीवाधिष्ठेयस्य
करणकलेबरादेः शरीरत्वात् । पशुपत्यधिष्ठेयप्रधानस्य शरीरत्वाभावेन
न तदधिष्ठानस्य कर्मप्रयुक्तत्व संभव इति नानुपपत्तिरिति वाच्यं,
एवमपि करणकलेबरादिशरीराधिष्ठानस्यैव अशरीरकृतत्वदर्शनात् तदन्याधिष्ठानस्य
शरीरान्तर सापेक्षत्व दर्शनाच्चाशरीर भूत प्रधानाधिष्ठानं पशुपतेर्न
शरीरान्तनिरपेक्षं भवितुमर्हतीति पूर्वोक्तदोषस्य तदवस्थितत्वात् ।
प्रधानादेः पशुपति शरीरत्वमभ्युपगम्य प्रधानाधिष्ठानोपपादने च कर्मकृत
सुख दुःखादिभोगप्रसंगो दुर्निवारः । इत्याशयः । इदं चाशरीरस्यापि
करणकलेबराद्यधिष्ठानमित्यभ्युपगमेपि न पराभिमतार्थसिद्धिरित्यभि
प्रायेणोक्तम् । वस्तुतः अशरीरस्य करणकलेबराद्यधिष्ठानानभ्युपगमात्
सशरीरेणैव शरीराधिष्ठानस्य प्रमाणसिद्धत्वाच्च । उक्तं चागमप्रामाण्ये - शरीरमपि
सशरीरेणैवाधिष्ठीयते । शरीरं ह्यन्याधिष्ठाने करणभूतं स्वाधिष्ठाने
करणं कर्म च । यथा दीपोऽन्यप्रकाशहेतुः स्वप्रकाशे स्वभाव हेतुः ।
न दीपान्तरसापेक्षः । यथा च मनो युगपदनेकज्ञानानुत्पत्ति-लिंगेनानुमीयमानं
स्वानुमाने करणभूतं कर्मं च तथेति ।
अतो दीपस्येव शरीरस्यापि स्वपरनिर्वाहकत्वात् शरीराधिष्ठानमपि सशरीरेणैवेति
असिद्धो दृष्टान्तः इति । वस्तुतोऽस्मन्मते सूक्ष्मशरीरस्य वर्तमानतया
सशरीरस्यैव शरीरान्तराधिष्ठानमित्यपि बोध्यम् ।।
<2.2.37>
अनुपयुक्तत्वात् स्वारस्याच्च सूत्रस्थवाशब्दस्य समुच्चयर्थकत्वमाह - वा
शब्द इति । अन्तशब्दस्य सृष्टेरपि प्रदर्शनार्थत्वमभिप्रेत्य सृष्टिसंहाराद्यास्पदत्वमिति
विवृतम् । एतदधिकरणारम्भवैयर्थ्यमाशङ्क्य परिहरति - विरोध इति । वेदविरुद्धताख्यापनार्थमिति।
पशुपतिमतस्य विरुद्धत्वज्ञाने हि विरोधाधिकरणन्यायेन वेदविरुद्धत्वात्
त्याज्यत्वमिति निश्चयः निःश्रेयसार्थिनामुदियात् । यावत् तन्मतप्रक्रियायां
वेदविरुद्धत्वं च न ज्ञातं तावत्तत्र निवृत्तिर्दुरुपपादैव । अतः
तत्र प्रवृत्त्या निःश्रेयसार्थिनो वञ्चिता एव भवेयुः । ननु पाशुपतशैवयोः
वेदाविरुद्धानां केषांचित् धर्माणां तस्मिन्नपि मोहनशास्त्रे प्रतीयमानत्वात्
एतत्स्मृत्यनुसारेण श्रुति संकोच एव कर्तव्यः इत्यांशक्य परिहरति - यद्यपीति ।
वेदाविरोधि किंचित् धर्मकथनं स्वशास्त्रे प्रामाण्यबुध्या सर्वेऽपि
प्रवर्तेरन्निति विप्रलम्भबुध्यैवेति सूचनार्थं इवेत्युक्तम् । वेदविरुद्धेति ।
वेदा विरोधि किंचिद्धर्म प्रतिपादनेऽपि प्रधानप्रतिपाद्यार्थे
वेदविरोधात् न श्रुति संकोचो युक्तः इति भावः । ननु उपनिषत्सु तत्रतत्रेन्द्रादिशब्दानां
तत्तदन्तर्यामिपरमात्मपरतया वर्णनसंभववत् तदुक्त शिवादिशब्दानामपि
परमात्मपर्यन्ततया अर्थवर्णनसंभवेन प्रधानार्थेऽपि न विरोध इति
चेन्न । अत्रेन्द्राद्यपेक्षया परतत्व भूतनारायणस्य अपकृष्टत्वं नोक्तम् । अतः
तावत्पर्यन्ततयाऽर्थः स्वीकृतः अविरोधात् । तत्र तु परत्वेनोक्तरूद्रापेक्षया
नारायणस्यावरत्वकण्ठोक्त्या
विरोधात् न तदन्तर्यामिपरत्वाश्रयणं युक्तम् । अतो प्रधानप्रतिपाद्यार्थे
विरुद्धमेव तत् । नन्वेतच्छास्त्र प्रवर्तकस्य रुद्रस्य श्रुत्यादिषु
सर्वज्ञत्वेनातिमाहात्म्यवत्त्वेन च प्रतिपन्नत्वात् क इति ब्रह्मणो
नाम इत्यादिना परतत्त्वविषये सत्यवादित्वस्य दर्शनाच्च कथं तदुक्त
शास्त्रस्याप्रामाण्यमुच्यते ? उच्यते । भगवता परमपुरुषेण दैत्यप्रमथनरुचिना,
"त्वं हि रुद्र महाबाहो मोहशास्त्राणि कारये"त्युक्तरीत्या आदिष्टे
हि रुद्रः पाशुपतशास्त्रं कृतवान् ।
अतस्तस्य कथं शिष्टोपजीव्यत्वं संभवति । ननु कथं ? "वैष्णवानां यथा शंभु"रिति
प्रतिपन्नस्य रुद्रस्य मोहकत्वमुच्यते, सत्यं, अथापि तस्य भगवदाज्ञानुपालानार्थ
विप्रलम्भकत्वसंभवात् । किं बहुना ? उपनिषद्येव हि दहरविद्यायां प्रजापति
वाक्ये देहात्मवादः श्रूयते । एवं सकलविद्याधिकारी बृहस्पतिरेव
लोकायतशास्त्रं चकारेति विचित्रं, ततोपि भगवान् पुरुषोत्तमस्स्वयमेव
बुद्धाद्यवतारमाश्रित्यासुरजनान् मोहयामासेत्याश्चर्यम् । अतः तत्तदनुगुणकायार्थविप्रलम्भस्य
रुद्रेऽप्युपपत्तेः न मोहकत्वं दोषः इति । अतः पाशुपतस्य मोहनशास्त्रत्वेनानादरणीयत्वं
सिद्धमिति ।। इति पशुपत्यधिकरणम् ।।
(2.2.8) उत्पत्त्यसंभवाधिकरणम् ।
<2.2.39>
संगतिं प्रदर्शयति - कपिलेति । तन्त्रसामान्यं - तन्त्रसादृश्यम् । उक्तानां
पञ्चानामपि तन्त्राणामप्रामाण्यं पूर्वाधिकरणेषु स्थापितं, अतः पञ्चरात्रस्यापि
तन्त्रत्वाविशेषात् अप्रामाण्यं प्राप्नोतीत्याक्षेपसंगतिरिति भावः । वस्तुतः
तदप्रामाण्यस्यानिष्टत्वसूचनाय भगवदभिहितेत्यादिकम् ।
भगवदभिहितं यत् परमनिःश्रेयससाधनं तदवबोधिनि पञ्चरात्रतन्त्रे
इत्यर्थः । समस्तपाठे तु भगवदभिहितं परमनिःश्रेयससाधनावबोधियत्
पञ्चरात्रतन्त्रं तस्मिन्नित्यन्वयः । पूर्व सूत्रद्वयस्य पूर्वपक्षसूत्रत्वं
उत्तरसूत्रद्वयस्य सिद्धान्तसूत्रत्वं चाभिसन्धाय आशंक्य निराक्रियत इत्युक्तम् ।
ननु कथमस्मिन्पादे अस्याधिकरणस्य संगतिः पूर्वाधिकरेणेषु हि तन्त्रान्तराणां
प्रामाण्यमाशंक्य निराकृतम् । अतः परपक्षप्रतिक्षेपपरत्वादस्य पादस्य
पञ्चरात्रतन्त्रेपि प्रामाण्यमाशक्य निराकर्तव्यम् । अन्यथा पूर्वत्रापि
इतरतन्त्राणामपि अप्रामाण्यमाशंक्य वा निराकरणीयम् । अतोऽसंगतमेवेदमधिकरणम् 
अतएव पत्युरसामञ्जस्यादित्यत्र पत्युः मतमेवादरणीयं इतरमतानामसामञ्जस्यादिति
पराभिमतसूत्रार्थो निराक्रियते इति चेत् । उच्यते - वेदप्रत्यर्थित्वनिराकरणपरो
ह्ययं पादः, तत्र सांख्याधिकरणादौ तत्तत्तन्त्राणां वेदप्रत्यर्थित्वमेव
निराकृतम् ।
अत्रापि तदेव निराक्रियते । तथाहि । सांख्यादितन्त्राणां कुत्सितयुक्तिमूलत्वेन
दुर्बलत्वात् वेदप्रत्यर्थित्वम् । श्रीपांचरात्रतन्त्रस्य वेदानुकूलत्वात्
वेदप्रत्यर्थित्वं नास्ति । वेदिरुद्धार्थ प्रतीतिस्तु भ्रमरूपैव ।
अतः वेदप्रत्यर्थित्वनिराकरणस्य सर्वत्रानुगतत्वेन न पादासांगत्यम्
इति । यद्वा पांचरात्राप्रामाण्यवाद-रूपपरपक्षप्रतिक्षेपपरत्वमिति
पादसांगत्यम् ।। अत एव ब्रह्मकारणवाद दूषण परिहारतया "महद्दीर्घवत्'
इति सूत्रव्याख्यान मन्येषांन संगतं मध्ये । परपक्षप्रतिक्षेप पर
पादे सर्वपक्षदूषणानन्तरं अन्ते स्वमते दोषानवकाशस्य वक्तुमुचितत्वेपि
मध्ये तदनवतारात्' पत्युः इति पदं त्रिष्वपि सूत्रेषु योज्यम् ।
पत्युरधिष्ठानानुपपत्तेः, पत्युः भोगादिभ्यः, पत्युः अन्तवत्त्वमसर्वज्ञता वा ।
इति । पशुपतेरेवासमञ्जसत्वात् तन्मतमपि असमञ्जसं इति सूत्रकाराभिप्रायः ।
कथमन्यथा वैष्णवानां यथा शंभुः इति, आवां तवांगे संभूतौ । इति स्थितस्य
सर्वज्ञस्य, स्वस्यैव कारणत्वादिकथनप्रसक्तिः ।
पूर्वपक्षमाह - तत्रैवमिति । परमेत्यारभ्य - जायते इत्यन्तं पञ्चरात्रग्रन्थः
वेदविरुद्धार्थ प्रतिपादकत्वमुपपादयति - अत्रेति ।।
<2.2.40>
पूर्वपक्ष्यपेक्षितस्य सर्वस्यापि वाक्यस्य पूर्वसूत्रे उपादानं कृतम् ।
अत्रैतत्सूत्रापेक्षितमात्रमुपात्तम् । कर्तुरिति व्याख्येयं
पदम् । पूर्वप्रस्तुतोत्पत्ति शब्दयोजनेन तदर्थान्वयानुसारेण करणस्येति
विपरिणामः कृतः । मनसः इति तद्व्याख्यानम् । परस्मादेव ब्रह्मणः इति
मनः प्रति अहंकारशरीरक ब्रह्मणः एव कारणत्वं न तु जीवस्य, तथाश्रुत्युक्तत्वादिति
भावः । इदमुपलक्षणं, अहंकारस्य मनोजन्यत्वाभावेन तस्मादनिरुद्ध
संज्ञोऽहंकारोजायत इत्यस्यापि वेदविरुद्धार्थ प्रतिपादकत्वमिति 
उपसंहरति - अत इति । पूर्वत्रासंभावितजीवोत्पत्तिकथनादप्रामाण्यम्,
अत्र तु आहंकारिकस्य मनसो जीवादुत्पत्तिरूपबाधितार्थंकथनादप्रामाण्यमिति भिदा ।।
<2.2.41>
वा शब्दादिति । वाशब्दो हि विकल्पार्थकः, पूर्वं पूर्वपक्षकल्पः उक्तः, अथ
सिद्धान्तकल्पः उच्यते इति पक्षविपरिवर्तः । अत एव पूर्वकाण्डेऽपि
अपि वा कर्तृसामान्यात् । एकं वा संयोगरूप चोदनाख्याविशेषादित्यादौ
वा शब्दस्य पक्षव्यावर्तकत्वमप्युक्तमिति भावः । आदि चेति । यद्यप्यादिशब्दः
नित्यपुंलिङ्गः, अथापि अद भक्षणे इत्यस्माद्धातोर्निष्पन्नः णिनि प्रत्ययान्तः
न पुंलिंगः, सर्वसंहर्तृत्वमुखेन परमकारणत्वप्रतिपादनपरः । अत्र परब्रह्मभावे
इत्यनुक्त्वा विज्ञानादिभावे इति सूत्रप्रणयनं तदागमोक्तार्थस्मरणार्थम्।
तदागमे हि सर्वे ते चैतन्यस्वरूपिणः इति सर्वेषां वासुदेवादीनां
ज्ञानस्वरूपत्वं भगवान् वासुदेवः परा प्रकृतिरिति वासुदेवाख्यशरीर
विशेषविशिष्टस्य परमात्मनः परमकारणत्वं चोक्तमिति ।
ततश्च वेदान्तेषु परस्यैव ब्रह्मणः ज्ञानस्वरूपत्वस्य परमकारणत्वस्य
च प्रतिपन्नत्वात् विज्ञानत्वेन परमकारणत्वेनोक्त वासुदेवादीनामपि
परब्रह्मत्वं सिध्यतीत्यैकण्ठ्यं च प्रदर्शितं भवति ।
इदमुपलक्षणम् । वीर्यादिगुणकस्रष्ट्रादि ब्रह्मभावस्यापि । अत
एव भाष्ये संकर्षणप्रद्युम्नानिरुद्धानामपि इति भाषितम् । चतुर्व्यूहपक्षः
त्रिव्यूहपक्षश्च । व्यूहान्तर्गतवासुदेवस्य परवासुदेवापेक्षया
सर्वांशेप्यभिन्नत्वात् त्रिव्यूहपक्षः एव इति प्रवादः ।। अत्र -
षाड्गुण्यात् वासुदेवः पर इति स भवात् मुक्त भोग्यो बलाढ्यात्
बोधात्संकर्षणस्त्वं हरसि वितनुषे शास्त्रमैश्वर्यवीर्यात् ।
प्रद्युम्नः सर्गधर्मौ नयसि च भगवन् शक्तितेजोऽनिरुद्धः
बिभ्राणः पासि तत्त्वं गमयसि च तथा व्यूह्य रंगाधिराज" इति श्लोकोऽनुसन्धेयः ।
भगवच्छब्दवाच्यं षाड्गुण्यं तेषु गुणेषु एकैकं गुणद्वयं संकर्षणादिषु ।
तादृशगुणविशिष्टब्रह्म भावे इत्यर्थः । तथा च जीवादीनां संकर्षणाद्यभिमानिकत्वं
फलितम् । यद्वा सूत्रे विज्ञानशब्दः जीवपरः, आदिशब्दः मनोऽहंकारपरः ।
तथा च जीवमनोऽहंकारभावे संकर्षणदीनामित्यर्थः । जीवाद्यभिमानित्वे
इत्यर्थः । अयं भावः - आदिशब्दस्य प्रभृत्यर्थकत्वं कारणत्वार्थकत्वं
संहर्त्रर्थकत्वं चेति अर्थत्रयमस्ति । सर्वादीनि, सौलभ्यवात्सल्यादिगुण
इत्यादौ प्रभृत्यर्थकत्वम् । निखिल जगदादिभूतं ब्रह्मेत्यादौ कारणत्वार्थकत्वम्,
आदीयते अस्मात्कार्यम् इति, आदिः कारणं" इति व्युत्पत्तिः ।
अद भक्षणे इति धातोः णिनिप्रत्यये संहर्त्रर्थकत्वम् । अत्रार्थत्रयमपि
संभवति । प्रथमे - विज्ञानशब्दः विशिष्टज्ञानगुणक परमात्मपरः (आदिशब्दः
तदन्यशक्त्यादिगुणविशिष्ट ब्रह्मपरः । तथा च उदाहृतपाञ्चरात्रवाक्यनिर्दिष्ट
संकर्षण प्रद्युम्नानिरुद्धाः विज्ञानविशिष्ट ब्रह्म - शक्त्यादि
विशिष्ट ब्रह्मपराः न तु जीवपराः । जीवमनोऽहंकार शब्दाः न तत्तद्वाचकाः
तत्तदभिमानिवाचकाः । जीवो जायते इत्यादौ जीवादिशब्दाः न विशेष्य
वाचकाः परं तु विशेषणवाचकाः जीवाभिमानिसंकर्षणः इत्येवमर्थो वाच्यः ।
यद्यपि जीवादीनामेव विशेष्यत्वं प्रतीयते, अथापि अर्थबाधात् तत् त्यज्यते ।
उत्तरत्र जीवोत्पत्ति निषेधात् ।।
द्वितीये - विज्ञानत्वेन कारणत्वेन चोपनिषत्प्रसिद्धं ब्रह्म, तद्भावे
इत्यर्थः । उदाहृतविषयवाक्ये एव वासुदेवात् - संकर्षणात् - तस्मात्
इति पंचम्यन्त निर्देशेनाप्ययमर्थः कारणत्वरूपः सूचितः । संहर्त्रकत्वे तु
संहारव्यापारवान् संकर्षणः तथा च विज्ञानगुणकः संहर्ता संकर्षणः उक्तः ।
अथैतत्पूर्वपक्षमनूद्य विशदं परिहरति - एतदुक्तमिति । वासुदेवाख्यमिति
वाक्येन वासुदेवादिव्यूहचतुष्टयस्य परब्रह्मभावः ब्रह्मणः उत्पत्तिहेतुत्वं
प्रयोजनं चाभिहितम् । अथोक्तार्थपरतच्छास्त्रस्य प्रामाण्यं दर्शयति
- यथेति । अत्र = यस्मिन् शास्त्रे चातुरात्म्यं = चत्वारः आत्मानः
वासुदेव संकर्षण प्रद्युम्नानिरुद्धाः । कर्तव्यत्वेनोपास्यते उपास्यत्वेन
प्रतिपाद्यन्ते । स्वसंज्ञाभिः नमश्शब्दाद्युपेतैः तत्तद्व्यूहनामभिः 
तत् = आगममिति ब्राह्मणैः ब्रह्मज्ञैरुच्यत इत्यर्थः । आगममन्त्रतन्त्रतन्त्रान्तरभेदेन
विभक्तेषु तत्सिद्धान्तेषु आगमस्य निर्वचनमत्र श्लोके कृतम् ।
चातुरात्म्योपासनस्य परब्रह्मोपसनरूपत्वं सप्रमाणं दर्शयति - तच्चेति ।
सद्ब्रह्मवासुदेवाख्येति वासुदेवस्य परब्रह्मत्वबोधनात् तस्यैव च
चतुर्विधत्वेन चतुर्विधतदुपासनं ब्रह्मोपासनरूपमेवेति भावः । एवं
वासुदेवस्यैव चतुर्विधत्वात् संकर्षणाद्यर्चनमपि वासुदेवप्रापकमित्याह - तद्धीति ।
अथ तत्र प्रतिपादित विभवार्चादेः प्रयोजनमाह - विभवार्चनादिति । अनेन
क्रममुक्तिपक्ष उक्तः । परवासुदेवस्य सूक्ष्मवासुदेवस्य च नातीव भेद
इति सूचनाय परं ब्रह्म वासुदेवाख्यं सूक्ष्ममित्युक्तम् । व्यूहविषये
एव प्रश्नस्यावतारितत्वात् तस्यैवोपसंहार्यत्वमभिसन्धाय विभवादनन्तरं
व्यूहो व्याख्यातः । चतुर्व्यूहः - चतुर्विभागः । केशवादिद्वादशव्यूहेषु
त्रयस्त्रयः प्रत्येकं वासुदेवादि व्यूहावतारभूताः इत्यपि वदन्ति ।
व्यूहचतुष्टयस्य सूक्ष्मभूतपरब्रह्मावतार भूतस्यैव प्रकृतोपयुक्ततया
व्यूहादनन्तरं सूक्ष्मव्याख्यानम् । यस्मादिति वचनेन वासुदेवाख्य
शब्दोपादानम् ।
एवं परब्रह्मणः स्वेच्छाविग्रहरूपावतारः श्रुत्यापि प्रतिपादितः
इति श्रुत्यनुगुणत्वादपि तत्तन्त्रप्रामाण्याप्रतिरोध इत्याह - अत
इति । नन्वेवं सति कथं संकर्षणादिब्रह्मणः जीवादिशब्दसामानाधिकरण्यं ?
तत्राह - तत्रेति । जीवादेः संकर्षणत्वाद्यभावादपि न संकर्षणादिशब्दानां
जीवस्वरूपादिवाचकत्वमित्यपि बोध्यम् । अधिष्ठेय शरीरस्याधिष्ठातृशरीरिणश्च
सामानाधिकरण्यवदत्रापीत्याशयेन दृष्टान्तमाह - यथेति ।। यद्यपि
अत्रत्यजीवोत्पत्तिवादस्यापि श्रुतिस्थ जीवोत्पत्ति वादवत् निर्वाहः
सुशकः इति कथं चित् पूर्वपक्षिमुखाच्छादनं कर्तुं शक्यं, तथापि न
यथावस्थितार्थः सः इति अन्यथा निर्वाहः कृतः ।
<2.2.42>
प्रकृतेः रूपं = प्रकृतेः स्वरूपम् । व्याप्तिरूपेणेति । आप्नोतीत्यात्मशब्द
व्युत्पत्तेरिति भावः । परमार्थतः अनादिरनन्तः इति नित्यत्वं पारमार्थिकत्वं च
वदत् तदेव कथं तदुत्पत्तिमपि ब्रूयादिति भावः । विप्रतिषेधशब्दस्य निषेध
परत्वमभिप्रेत्य प्रतिषिद्धैवेत्युक्तम् । एवं सर्वास्वित्यनेन
वीत्युपसर्गसूचितार्थकथनम् । ननु यदि पंचरात्रतन्त्रे जीवोत्पत्तिर्निषिद्धा
तर्हि सुतरां न तस्य प्रामाण्यसंभवः । प्रजापतिः प्रजा असृजत, तोयेन
जीवात् व्यससर्ज भूम्याम् इत्यादिषु वेदे जीवस्योत्पत्ति बोधनेन
तद्विरुद्धनित्यत्वस्यात्र बोधनात् ।
युक्तं च जीवस्यानित्यत्वम् । उत्पन्नः इत्यादिलोकव्यवहारात्, न जायत इत्यादिकं
तु निरुपाधिकविपश्चित्त्व श्रवणात् परब्रह्मपरं, अन्यपरं वा स्यात् इत्यत्राह -
जन्म मरणादीति । ज्ञानसंकोचविकासकरतत्तद्देहसंबन्धवियोगाभिप्रायः
जन्ममरणव्यवहारः इति भावः । तथा च जीवनित्यत्वस्यैव श्रुत्यभिप्रेतत्वात्
अत्र चोत्पत्त्यादीनां निषेधात् न पंचरात्रस्य श्रुति विरुद्धार्थबोधकत्वमिति न
तन्निमित्ताप्राम्यण्यशंकावकाशः इत्युपसंहरति - अत इति ।
ननु पंचरात्रस्य प्रामाण्य कथन मयुक्तम् । तस्य वेदविरुद्धार्थ
प्रतिपादकत्वात् । अत एव हि पञ्चरात्रे एव सांगेषु वेदेषु इत्यनेन
वेदनिन्दा क्रियते । तत्र हि शाण्डिल्यस्य सांगवेदाध्ययनेपि पुरुषार्थकाष्ठायाः
अलाभः तदर्थंपञ्चरात्राध्ययनं चोच्यते । तेन च पञ्चरात्रप्रतिपादित
पुरुषार्थकाष्ठायाः वेदप्रतिपादितपुरुषार्थकाष्ठायाः भिन्नत्वमवगम्यते ।
अतस्तत् न प्रमाणमिति पूर्वपक्षमनुवदति । यश्चैष इति । नहिनिन्दान्यायेन
वैशद्यमूलस्तुति परं तद्वचनमित्याशयेन परिहरति - सोऽपीति । अनधीतवेदेषु
अनाकलिततदुपबृंहण न्यायकलापेषु या प्रीतिः तावन्मात्रेण बिजृंभितः
केषां चिदेवमुद्धोषः इत्यर्थः ।
यद्वा, एषामेव वेद प्रामाण्य श्रद्धया विजृम्भित इत्यर्थः । प्रशंसापरत्वोपपादनाय
दृष्टान्तमाह - यथेति । प्रथमः कर्मभागदृष्टान्तः द्वितीयः उपनिषद्
दृष्टान्तः । अथ निष्ठामलभमानः इति वाक्यपर्यालोचनेन द्वितीय दृष्टान्तेन्यथाऽ
र्थमाह - अथ वेति । दार्ष्टान्तिके दृष्टान्तसिद्धमर्थं संगमयति - एवमेवेति ।
परब्रह्मतत्वाभिधानात् एवमेव शाण्डिल्यस्येत्यवगम्यत इत्यन्वयः ।
तथावगमे हेतुः - पश्चाद्वेदान्तवेद्यवासुदेवाख्यपरब्रह्मत्वाभिधानादिति ।
अयं भावः । सांगवेदप्रतिपाद्यमेव परतत्वं भूमविद्यायामपि प्रतिपाद्यते ।
परंतु नारदस्यात्मज्ञानाभिलाषिणः सांगवेदप्रतिपादितपरतत्वं न
ज्ञातं, अतस्तदलाभात्तथोक्तवान् ।
एवमेवात्रापि सांगवेद प्रतिपादित वासुदेवाख्यपरतत्वमेव श्रीपञ्चरात्रेऽप्यभिधीयते,
परंतु शाण्डिल्यस्य सांगवेदाध्ययनेपि अतिगहनवेदप्रतिपादितार्थस्य
दुर्गहत्वेव तदर्थालाभात् पञ्चरात्रशास्त्राध्यनं कृतवानिति न वेदविरुद्धार्थ
प्रति पादनमत्रेति ।
ननु पञ्चरात्रस्य वेदार्थविशदीकरणरूपत्वं तेन वेदबोधिततत्वस्य सुखेन
एवं बोधश्चेति, कथमवगम्यत इत्यत्राहतथेति। संशयेन विना श्रेयोमार्गं
न प्रपश्यमीत्युक्तत्वात् तदुत्तरभूतश्लोके संचिक्षेप यथा सुखमित्युक्तत्वात्
तच्छास्त्रस्य सुखावबोधार्थत्वं स्पष्टम् । सारं संग्रह्येत्युक्त्या
तद्विशदीकरणरूपत्वं स्फुटम् । अथ भगवदवातरभूत बुद्धकृतागमस्येवास्यापि
विप्रलंभ बुध्या भगवत्कृतत्वं कुतो न भवेत् इत्यत्र भगवतः विप्रलम्भादि
दोषासंभवं पञ्चरात्रकरण प्रयोजनं अस्य पौरुषेयत्वेपि तत्कर्तुः
भ्रमप्रमादादिदोषासंभवेन वेदवत् श्रद्धेयत्वं वेदबोधितार्थ बोधकत्वेन
प्रामाण्यं च वदन् उक्तार्थं उपसंहरति - अत इति
अतः = वेदार्थस्य दुरव बोधत्वात् । इदमत्रतत्वं - दुष्कृद्विनाशस्य
साधुपरित्राणादेश्च भगवदवतारप्रयोजनत्वात् दुष्कृद्विनाशाय बुद्धाद्यवतारभूतः
भगवान् बौद्धागमं चकार । नारदशाण्डिल्यादि साधूनां तत्त्वोपदेशादिना
परित्राणाय पंचरात्रतन्त्रं च स एव प्रणिनाय । यतः पंचरात्रस्य
नारदादय एव श्रोतारः तथा तत्रोक्तेः नहि नारदादि श्रोतृत्वकथनमपि
विप्रलम्भार्थं भवति । अन्यथा सर्वत्र सर्वेषामविश्वास एव स्यात्।
किं बहुना वेदाप्रामाण्यं बौद्धादिषुदृश्यते । न तथाऽत्र । अपि
चाम्नायोदिता एवार्थाः सहस्रशः अत्र प्रतिपाद्यन्ते न तथा
ऽन्यत्र । पंचरात्रस्य वेदा एव मूलं वेदाश्च प्रमाणभूताः इति च
कथ्यते । अतो ब्राह्यागमसाम्यं वेदविशदीकरणार्थ प्रवृत्तेऽस्मिन्
न कल्पयितुं प्रामाणिकानां युक्तमिति ।
अथ पञ्चरात्रेपि विदविरुद्धांशः क्वचित् प्रतिपाद्यते - अतः कृत्स्नस्य
पंचरात्रस्य न प्रामाण्यं किंतु अंशे प्रामाण्यं, अन्यत्राप्रामाण्यं
चेत्येतदर्थ बोधनार्थमिदं सूत्रचतुष्टयमपि प्रवृत्तमिति पराभिमत
योजनामनूद्य निरस्यति - यत्त्विति। परपक्षप्रतिक्षेपपरत्वादस्य पादस्य
पंचरात्रेपि क्वचिदंशे अप्रामाण्यमेव सूत्रचतुष्टयेनाप्युच्यते
इति तेषां भावः ।। इदमत्र पराभिमत व्याख्यानम् यद्यपि श्रुत्यनुसारित्वात्
पंचरात्रस्मृतेः प्रामाण्यमावश्यकम् । अथापि क्वचिदंशे अप्रामाण्यं
स्वीकर्तव्यमेव एतदर्थमेवेदमधिकरणं प्रवृत्तं - तथाहि - भगवनेवैकः
वासुदेवः निरञ्जन ज्ञानस्वरूपः परमार्थतत्वं
स चतुर्धा आत्मानं प्रविभज्य प्रतिष्ठितः वासुदेवसंकर्षणप्रद्युम्नानिरुद्धव्यूहरूपेण 
वासुदेवो नाम परमात्मोच्यते । संकर्षणोनामजीवः प्रद्युम्नो नाम
मनः । अनिरुद्धो नामाहंकारः । तेषां वासुदेवः परा प्रकृतिः । इतरे
संकर्षणादयः कार्यम् । तमित्थंभूतं परमेश्वरं भगवन्तमभिगमनोपादाने
ज्यास्वाध्याययोगैर्वर्षशतमिष्ट्वा क्षीणक्लेशःभगवन्तमेव प्रतिपद्यते
इति भागवताः मन्यन्ते । तत्र परमात्मनो व्यूह्य चतुर्धाऽवस्थानमिति
यदुच्यते तन्न निराक्रियते ।स एकधा भवतित्रिधा भवतीति परमात्मन
अनेकधाभावस्य प्रतिपन्नत्वात् । अभिगमनादीनां भगवदाराधनरूपत्वमिति
यदुच्यते तच्चेष्टमेव ।
ईश्वर प्रणिधानरूपस्य तस्य श्रुतिस्मृत्यनुज्ञातत्वात् । तत्तु
वासुदेवात्संकर्षणादिजीवोत्पत्तिरिति संगतम् । तथा सति जीवस्यानित्यत्वादिदोषप्रसंगात् 
अनित्यस्यास्य भगवत्प्राप्त्याद्य भावप्रसंगाच्च । अत एव हि नात्मा
श्रुतेर्नित्यत्वाच्च ताभ्य इत्यादौ सूत्रकारेणोत्पत्तिनिषेधः कृतः 
तस्माज्जीवस्योत्पत्तिकथनमसंगतम् । एवं करणभूतपरश्वादीनां कर्तृभूत
देवदत्तादेरुत्पत्यदर्शनात् कर्तृभूतजीवात् संकर्षण संज्ञकस्य करणस्य
मनसः उत्पत्ति कथनमप्यसंगतम् । तथोत्पत्ति बोधकश्रुत्यभावाच्च ।
यदि तू वासुदेव संकर्षणादीना ज्ञानादिषाङ्गुण्ययुक्तानां परमात्मत्वमेव
न तु जीवादिभावः इति तदपि उत्पत्य संभवस्य प्रतिषोधो न संभवति
तथाहि - किमत्र वासुदेवादयश्चत्वारः तुल्यधर्माणः नैषामेकात्मत्वमिति
पक्षः उत एकस्यैव भगवतः एतेचत्वारः व्यूहाः तुल्यधर्माण इति । न
प्रथमः । अनेकेश्नरकल्पनाप्रसंगात् । एकेनैव कार्यनिर्वाहेअनेकत्वस्य
व्यर्थत्वाच्च । न द्वितीयः । उत्पत्यसंभवात् । नहि वासुदेवात्
संकर्षणस्योत्पत्तिः संकर्षणात्प्रद्युम्नस्य प्रद्युम्नादनिरुद्धस्य
च । चतुर्णामपि तुल्यधर्मत्वेन उत्पादकापेक्षया उत्पाद्यमनेषु अतिशयादर्शनात् 
तथाऽतिशयवत्वे एवोत्पत्त्यभ्युपगमात् । एवं परस्परव्याहतत्वात्
वेदविरुद्धत्वाच्च न पञ्चरात्रं प्रमाणं
तत्रहि क्वचित् ज्ञानत्वादीनां वासुदेवगुणत्वं क्वचिच्च वासुदेवस्वरूपत्वं
चोच्यते । एवं शाण्डिल्यस्य वेदैः निःश्रेयसालाभस्य पंचरात्रे तल्लभस्य
च कीर्तनेन वेदनिन्दाप्रतीतेश्च । अतः पंचरात्रं न प्रमाणमिति ।तत्सूत्राक्षराननुगुणमिति।
वाशब्दतदप्रति षेधादि - पदाननुगुणमित्यर्थः । अत एव हि पञ्च इतराणि
शास्त्राणि रात्रीयन्ते इति पञरात्र शब्दनिर्वचनमपि क्रियते । ननु
पंचरात्रे स्तम्भनमोहनादि क्षुद्र विद्या प्रतिपादनेन कथं मुमुक्षूणां
ग्राह्यत्वं? उच्यते यथाऽभिचारादि कर्म प्रतिपादक वेदभागस्य यथाधिकारं
ग्राह्यत्वं तथाऽत्रापीति । दृष्टफलककारीर्यादौ विश्वासात् अदृष्टर्स्वादिकर्मसुविश्वासवद्
मोक्षशास्त्रे फलसिद्धिविश्वास सिध्यर्थं क्षुदफलकविद्योप देशशश्चेति
न प्रामाण्यविरोधः । अपि च सांख्यवैशेषिकाश्च श्रुत्युक्तं धर्मं
मभ्युपयन्तोऽपि यथावस्थितं तत्वं नांगीचक्रुः । सौगतजैन पाशुषतास्तूभयमप्यन्यथाचक्रुः 
पंचरात्रतन्त्रेषु त्रय्यन्तसिद्ध एवाऽऽचारो धर्मश्च प्रतिपादितः 
अतः न क्वचिदपि वेदविरोधः इति ।।
अर्थं भावः संकषणो नाम जीवोजायत इत्यादौ जीवद्यभिमानिदेवतोत्पत्यत्यभ्युपगमात्
न तत्प्रयुक्त सूत्रद्वयोक्त दूषणस्यावरसरः । अनेकेश्वरकल्पनं तु
नास्माकमप्यभिमतम् । वासुदेवादीश्वरशरीरस्यानेकस्यैवाभ्युपगमात् 
तथा विधोत्पत्तेश्च "अजायमानोबहुधा विजायते इति श्रुति प्रसिद्धत्वेन
तत्र चोद्यस्यैव नावकाशः । यत्तु उत्पद्यमानेनोत्पादकादतिशयवता
भाव्यमिति । तत् तत्तदवताराणां कार्यविशेषरूपातिशयप्रदर्शनादेव
परिहृतम् । एवं परस्परव्याघातोपि नास्ति । ज्ञानादिस्वरूपस्यैव
ब्रह्मणः ज्ञानादिगुणाश्रयत्वस्य सिद्धान्तसिद्धत्वात् तत्पर वाक्येषु
विरोधाभावात्
एवं क्वचिदपि विरोधभावेऽपि विरोधमारोध्य तत्प्रयुक्ताप्रामान्यस्था
पनाय सूत्राणां कथंचित् अन्यार्थे नयनं न युक्तम् । वेदनिन्दापरिहारस्तु
पूर्वमेव कृतः । नन्वस्याधिकरणस्य पंचरात्रतन्त्र प्रामाण्यसमर्थपरत्वे
परपक्षप्रतिक्षेपपरपदेऽस्मिन्नसांगत्यं स्यादिति चेन्न दत्तोत्तरन्वात् 
परपक्षप्रतिक्षेपपरत्वेऽपि पञ्चरात्रतन्त्रस्य तन्त्रत्व सामान्येनाप्रामाण्यमिति
वादिनां पक्षस्यापि तत्प्रामाण्याभ्युपगन्तुः सूत्रकृतः परपक्षत्वात्
तत्पक्षनिरासः सुसंगत एव । वाशदस्य पक्षव्यावर्तकत्वार्थकत्वं पूर्वकाण्डसिद्धमिति
न तत्प्रयुक्तचोद्यस्याप्यवकाशः
ननु विप्रतिषेधाच्चासमञ्जसमितिवत् "विप्रतिषेधा"च्चेत्यत्र विप्रतिषेधपदस्य
परस्पर व्याघातार्थ बोधकत्वात् तादृशार्थकेन सूत्रेण कथं प्रामाण्यसाधनसंभव
इति चेन्न । विप्रतिषेध शब्दोहि व्याघातपरः । तत्र जीवोत्पत्तिप्रतिषेधकशास्त्रेण
तदुत्पत्तिवचनस्य व्याघातसत्वेन तादृशब्याघातहेतुभूत जीवोत्पत्तिनिषधेपरत्वसंभवेनादोषात् 
अथाप्यस्वरसत्वे अर्थानौचित्यबलेन तस्यादोषत्वात् । अर्थानौचित्ये
हि पदस्वारस्यम किंचित्करम् ।अर्थानौचित्यं च सूत्रकृदभिप्रायविरोधादवसीयते 
इत्याशयेनोक्तंसूत्रकाराभिप्रायविरुद्धंचेति।। सूत्रकृदभिप्रायविरोध
मुपपादयति - तथाहीति
न्यायः = अधीतशाखार्थस्य संशयनिपर्ययादिविरासकः । अनघीतशाखार्थैक
कण्ठ्येनाधीत शाखार्थ ज्ञापनमुपबृहणम् । सूत्रकृत्यस्य भारत कृत्य्यस्य
च भेदात् सूत्रकृतः अन्यतरवैयर्थ्यशंकायाः अनवकाशः । एतत्सूचनायैव
सूत्रविशेषणीभूतं वेदान्तन्यायाभिधायीनीति पदम् । वेदोपबृंहणाय
चेति पदं च । सूत्र भारतयो रनैककण्ठ्ये विरुद्धार्थस्वीकारोऽनुचित
इति सूचनाय सूत्रकारेण, सूत्राण्यभिधाय भारतसंहितां कुर्वतेति कर्त्रैक्यस्थापक
पदान्युपात्तानि । महता प्रबन्धेन= विस्तरेणेत्यर्थः ।पञ्चरात्र
प्रक्रियां प्रतिपद्येति। पञ्चरात्रे सूत्रकृतः अप्रामाण्यस्याभिप्रेतत्वे
महता विस्तरेण तत्प्रक्रियाप्रतिपादनं विरुद्धं स्यादिति भावः
किं बहुना श्रीपञ्चरात्रस्य स्वोक्तभारतादपि अत्यन्तसारत्वं प्रमाणतमत्वं
च कण्ठत एवोक्त मित्याह - इदं शतेति । मतिमन्थानं=मतिरूपमन्थानम्
द्विपदां=मनुष्याणाम् । आरण्यकं=उपनिषत् । इदं श्रेयः=सांसारिकफलसाधनबोधकम् 
इदं ब्रह्म=परम प्राप्यभूतब्रह्मबोधकम् । इदमनुत्तमं हितं=अपवर्गसाधनबोधकम् 
ऋग्यजुस्सामभिर्जुष्टं=ऋग्युजस्समावेदप्रतिपाद्ययावदर्थबोधकम् 
अथर्वाङ्गिर सैस्तथा=अथर्वणा अंगिरसाच दृष्टार्थववेद प्रतिपाद्यार्थ
बोधकम् । एवं श्रीपंच रात्रोक्तविध्यनुसारेणसवर्ैरपि माधवस्यपूजनीयत्वोक्त्या
च नाप्रामाण्यं तस्य सूत्रकृदभिमतंभवितु मर्हतीत्या शयेनाह - भीष्मपर्वण्यपीति
एवं स्वोक्त भारते श्रीपंचरात्र प्रामाण्यमभिदधतस्सूत्रकारस्य शारीरकेऽस्मिन्शास्त्रे
तस्या प्रामाण्य बोधने मनागप्यभिमति र्न स्यादि त्याह - कथमेवमिति 
तथाविधाभिमत्यभावबोधनाय वेदविदग्रेसरत्व विशेषणम् । पांचरात्रस्य
तथाविधत्वाभावसूचनाय वेदान्तवेद्येत्यादि विशेषणम् । अन्यथाऽस्योन्मत्त
प्रलापितत्वं स्यादिति ।।
ननु पञ्चरात्रस्येव सांख्यादीनामपि महाभारते प्राशस्त्य बोधत्वात्
तावन्मात्रेण पंचरात्रस्यादरणीयत्वं न सिध्यति । अन्यथा सांख्यदीनामप्यादरणी
यत्वापातात् । यदिशारीरेकेऽत्र तेषां निषेधान्न तथात्व मित्युच्यते,
तर्हि पंचरात्रस्यापि तद्वत् निषेधोपपत्ति संभवेनादरणीयत्वं न भवति 
अतः सूत्रकृतः अप्रामाण्यमेव पंचरात्रेपि विवक्षितमित्याशयेन
शंकते - ननुच सांख्यमिति। परिहरति - नेति। न्यायमवतारयतीति । सांख्यादीनां
वेदाविरुद्धांशे प्रामाण्यमिष्यते इत्यभिप्रायेण संख्यादि प्रशस्तिःमहाभारते
कृता, तद्वत्, पंचरात्रस्यापि वेदाविरुद्धांशे प्रामाण्य मावश्यकं
इयांस्तु विशेषः सांख्यादौ वेदविरुद्धांशोपि प्रतिपाद्यत इति न
कार्त्स्न्येन प्रामाण्यम् । पंचरात्रेतु क्वचिदपि वेद विरुद्धांशाप्रतिपादनात्
कार्त्स्न्येन प्रामाण्यम् । क्वचित्कः विरोधभ्रमस्तु पूर्वमेव
परिहृतः इति । अतः सांख्यादीनामपि क्वचिदं शे आदरणीयत्व मत्रापि
सूत्रकृदभिमतमेवेति । अथोक्तार्थोपपादनाय स्वाशयं विवक्षुः प्रश्नाभिप्रायं
विवृणोति - किमेतानीति। एकतत्व प्रतिपादन परत्वे प्रमेयविशेष बुभुत्सेत्याशयेन
किं तदेकं तत्वमित्युक्तम् ।वस्तुनि विकल्पासंभवादिति। अधिकारिकालफल
भेदेन कर्मणि तु विकल्पः दृष्टः युक्तश्च नतु वस्तुनीति भावः
न ह्येकमेव वस्तु एकं प्रति रासभः, अन्यं प्रति महिषो भवितुमर्हति।
। पृथक्तत्व प्रतिपादनपरत्वे प्रमाण विशेषबुभुत्सेत्याशयेन - एकमेव
प्रमाण मंगीकरणीयं किं तदेकमित्युक्तम् ।ज्ञानानीति। ज्ञान साधनानीत्यर्थः 
नानामतानीति । किमेता नीति प्रष्टुस्तव तत्तद्ग्रन्थकराभिप्राय
विषये प्रश्नः उतार्थस्थितौ, यदि प्रथमः तर्हि पृथङ्निष्ठान्येवेति
भावः । सांख्यस्यवक्तेति । "सांख्यस्य वक्ता कपिलः परमर्षिस्स उच्यते 
हिरण्यगर्भो योगस्य मानं पाशुपतं शिवः" इति वचनान्यत्र विवक्षितानि 
अवान्तरतपाः = नारायणः । वेदाचार्य इति । पूर्वत्र वक्ता, उक्तवानितिवदत्रा
निर्दिश्य आचार्यः इत्युक्त्या भगवतः आचार्यकरणमेव, न तु वेदस्य वक्तृत्व
मित्युक्तं भवति । अनेन च वेदस्यापौरुषेयत्वं व्यञ्जितं भवतीत्याशयेन -
वेदानामपौरुषेयत्वमभिधायेत्युक्तम् ।।
अथार्थस्थिति प्रश्ने एकनिष्ठान्येवेत्याशयेनोक्तश्लोकफलि तमर्थमाहः - एवं
वदतइति। अर्थस्थितौ सर्वतन्त्राणामपि नारायणैकनिष्टत्वमेवेत्यत्र
तदुक्तं साक्षात्प्रमाणमेव दर्शयति - तदिदमाह चेति । निष्टा=पर्यवसान
भूमिः ।दृश्यते इत्यन्तस्यविवरणं निष्टेति प्रतीयत इत्यन्तम् ।
परस्परांगान्येतानि इति व्याख्येय पदम् । एकी भूतानि=अंगागिभावतयैकीभूतानि
एतदिति । तर्ह्यस्मिन् शास्त्रे सांख्यादिनिराकरणं कथं युज्यते
इत्यत्राह - शारीरके चेति। न योगस्व रूपमिति ।यमनियमाद्यात्मक योगस्वरूपस्यात्राप्यभ्युपतत्वादिति
भावः ।पशुपति स्वरूपं चेति। ब्रह्मात्मकतया तत्स्वरूपस्याभ्युपगमादिति
भावः । ननु सांख्यं योगमित्यादिना सांख्यादीनामपि वेदपञ्चरात्रयोरिव
हेत्वहन्तव्यत्वोक्त्या प्रामाण्य प्रतिपादनात् कथमप्रामाण्य मुच्यत
इत्यत्रोक्तयुक्त्यैव तदप्युक्तार्थाभिप्रायकमेवेत्याह - अतः सांख्यमिति।
अर्थस्थितिपर्यालोचने न्यायानुगृहीतागमबलात् तत्तत्तन्त्रप्रतिपाद्यतत्वानामपि
भगवादात्मकत्वसिध्या तत्तत्त्स्वरूपाभ्युपगमे न बाधकमस्ति
अत एवहि "निष्टा नारायणः प्रभुरि"त्युक्तम् । निष्टा नारायणः प्रभुरिति
परमर्षिणा हि वेदव्यासेनोक्तम् । अस्य ह्ययमर्थः - सांख्यादिसर्वतन्त्राणामपि
प्रधान प्रतिपाद्यः नारायण एव पर्यवसान भूमिः इति वेदविदामस्मादृशानां
सिद्धान्तः । अतस्तदन्यग्रहणं अल्पज्ञानां स्वकपोलकल्पितमिति ।
एतदेव तदन्यग्रहणं, निष्टा - नारायणः प्रभुः इत्यनेन निवार्यते ।
उक्तमन्यत्रापि सर्वेषामपि तन्त्राणां निष्टा नारायणः परःइति ।
अपि च "नहन्तव्यानि हेतुभि"रिति युक्त्यहन्तव्यत्वं ह्युक्तं नतु
वेदविरुद्धत्वेप्यहन्तव्यत्वम् । नवयं सांख्यादीनां ंहेतुबलान्निरासंकुर्मः
परंतु अंशे वेद विरुद्धत्वात् परिहाराम इति । अतः श्रुत्युक्ततत्त्वानभ्युपगमेन
श्रुतिपठितधर्ममात्रांगीकर्तृ सांख्यवैशिषिकमतयोरिव, श्रुत्युक्ततत्त्व
धर्मोभयानंगीकारेण स्वकपोलकल्पित तत्त्वाचारांगीकर्तृबुद्धक्षषणक
पशुपतिमतानामिव च त्रप्यन्तसिद्धधर्मतत्वबोधक यथावस्थिन श्री पञ्चरात्रस्य
सर्वात्मनापि श्रुतिविरुद्धत्वाभावात् वेदवत् निश्रेयसार्थिभिः
सर्वदाऽऽदरणीय मेवेति । यदि सांख्यं योगःइत्यादेः, सांख्यादीनां
ज्योतिष्टोमादि हिंसानामधर्मत्व बोधनादि विरुद्धांशे प्रामाण्यमस्तीत्यत्रतात्पर्यमुच्यते 
तर्हीदंवाक्यं विरोधेत्वनपेक्ष्यं स्यादितिन्यायेन प्रमाणमेव
न भवितुमर्हति
अतः सर्ववाक्यानुगुण्याय अविरुद्धांश प्रामाण्य बोधनार्थकमेवेदं
वाक्यमित्युपगन्त व्यमिति । एवं सांख्यादि परपक्ष प्रतिक्षेप पूर्वकं
श्रीपञ्चरात्रस्य प्रामाण्य मस्मिन्पादे समर्थितम् । ननु परपक्षप्रतिक्षेपपरे
पादे कार्त्स्न्येन परपक्षाः प्रतिक्षेप्याः । अत्र च सांख्यादिपरपक्ष
एव निरस्तः । नतु योगादिपक्षोपि । अतः पञ्चरात्रवत् योगादीनामपि
प्रामाण्यं सूत्रकृदभिमतमेवेति चेत् - अत्र प्राहुः - योगास्सांख्य
व्युदासात् कणचरदमनादक्षपादानुयाता बौद्धोन्माथेन लोकायत मुषितधियो
जैन भंगात् तदुत्थाः । पत्युस्तन्त्रे पशूनां प्रकटितविहतौ तादृशापष्टुनिष्ठाः
ध्वस्तास्तत्तुल्य तर्कागमशरणतया साकमस्मिन् कुदृग्भिः ।।
इति । तदुत्थाः जैनोत्थाः भाट्टाः । तादृशापष्ठु निष्ठाः = पशुपतितन्त्र
तुल्यशाक्याद्यपष्ठुसमयनिष्ठाः । कुदृग्भिस्साकं = शंकर भास्कर
यादव प्रकाशादि तन्त्रनिष्ठैस्साकमित्यर्थः ।। एषामाचार्यैः, यामुनाचार्यैः
पाञ्चरात्रागमस्य सर्वप्रकारेणापि प्रामाण्यं आगमप्रामाण्ये स्थापितमनुसन्धेयम् ।।
। इत्युत्पत्त्यसंभवाधिकरणम् ।। इति द्वितीयाध्यायस्य द्वितीयः पादः ।।
