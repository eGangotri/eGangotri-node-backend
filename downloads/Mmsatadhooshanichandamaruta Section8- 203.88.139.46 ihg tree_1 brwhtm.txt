वादः -22
हितमहितम प्यास्माकीनं विभज्य दयानिधि
स्तुरगवदनो देव स्त्रैलोक्यरक्षण दीक्षितः ।
जयतिघटय न्वेदान्ताचार्य पादसरोजयोः
स्थित परतया निष्ठा मस्माक मात्महितैषिणां ।।
	परिणतमहापुण्यै स्सारग्रहैक विचक्षणै
	र्निरुपधिधना द्यस्मा दन्यत्तृणायच मन्यते ।
	द्रुहिणपदमप्यद्धा श्री श्रीनिवासगुरोर्वयं
	चरणकमलद्वन्द्वेनानेन साधुसनाधिताः ।।
	(तत्र संविदिति) आदिपदेन सविकारत्वं गृह्यते । तच्च संविद उत्पत्तिविनाशयो स्साधनात्, ''नविज्ञानुर्विज्ञाते र्विपरिलोपो विद्यते'' ''प्रकाश्यन्ते नजन्यन्त'' इत्यादिना नित्यत्वावगमाच्च सिद्धमितिभावः . (किञ्चेति) भावान्तराभावप्रतीतये उत्तरावधिराहित्य मित्युक्तं (उतघटादिवदिति) मृदादेर्थटादिरिव मामान्तरव्यपदेशार्हो योस्याविशेष स्तद्राहित्यमित्यर्थः । अपरिणामित्वमिति यावत् (अवस्थामात्रराहित्यमिति) कार्यमात्रराहित्यमित्यर्थः । अतिरिक्ताभावमेव व्यभिचारं दर्शयति (अनुत्पन्नेमेति) (भवत्पक्षइति) ''व्यभिचारादि'' त्यनुषंगः (अविशेषितस्येति) पूर्वं विशेषणेन विना प्रयुक्तस्येत्यर्थः । पुरुषदोषमुक्तवार्थ दोषमप्याह (अस्मानिति) ततश्च व्याप्यत्वासिद्धिरिति भावः (ततश्चेति) ततएव हेतोर्विशेषणस्य पुनस्त्याग इत्यर्थः । अविशेषितहेतावेव पूर्वोक्तव्यभिचारंच स्मारयति (भावरूपेति) (आहेति) भगवान् भाष्यकार इति शेषः । ननु भावरूपाज्ञानस्य मित्थ्यात्वेन तद्विरोधिभूतध्वंसोपि मित्थ्याभूतएव वाच्यः, अन्यथा समानसत्ताकत्वाभावेन विरोधसिद्धेः, ततश्च विनाशित्वाभावस्य साध्यत्वभिमतस्य पारमार्थिकाभिमतस्य तत्र सत्त्वान्नव्यभिचार इति शंकते (मित्थ्याभूताया इति) स्वात्यन्ताभावाधिकरण एव मतीयमानत्वं मित्थ्यात्वमिति मतानुसारेण शंका । किं व्यतिरेकव्याप्तिः पारमार्त्थिकोत्तरावधिमत्त्वे ग्राह्या, उतव्यावहारिकोत्तरावधिमत्त्व इति 
विकल्प्याद्यं दूषयति (नघटादीति) द्वितीयं दूषयति (व्यावहारिकमिति) उक्तरीत्या अविद्यायां साध्यसत्वेन हेतो स्साध्यव्यभिचारित्वे यद्व्यावहारिकोत्तरावधिमत्तदुत्पन्नमिति व्यतिरेकव्याप्तौ ग्राह्याया मविद्यायां व्यभिचार इत्याह (अविद्याया इति) उक्तव्यभिचार परिजिहीर्षया शंकते (अथपुनरिति) एतदपि पूर्वोक्तदूषणेनैव निरस्तमित्याह (तथापीति) अथवा किमुत्तरावधिमत्त्वराहित्यं साध्यं, उतपरमार्त्थोत्तरावधिमत्त्वस्य राहित्यं साध्यं, इति विकल्पमभिप्रेत्य प्रथमविकल्पोपि पूर्वोक्तरीत्या द्वेधा विकल्प्य दूषितः, इदानीं द्वितीयविकल्प उत्थाप्य निरस्यते ''अथपुन'' रित्यादिना । व्यतिरेकासिद्धिः - व्यतिरेकव्याप्त्यंसिद्धि रित्यर्थः । ननु पारमार्त्थिकोत्तरावधिमत्त्वस्य व्यतिरेकस्साध्यः; नच व्यतिरेकासम्भवः, हेतोरन्वयित्वादिति शंकते (माभूदिति) अप्रसिद्धविशेषणत्वं - साध्या प्रसिद्धिः । तदेवोपपादयति (नहीति) अस्तु परमार्थविकारस्यपि क्वचित्प्रमिति रित्याह (नच परमार्थेति) माभूद्विकारस्य प्रमितिः, अथापि बाधादिस्तु परमार्थः, अतस्त त्प्रतियोगिकाभावोपि सम्भवती त्याह (नचेति) प्रमाणं विनापि प्रमेयांगीकारेतिप्रसंगादितिभावः । परमार्थविकाराभ्युपगमे दूषणान्तर मप्याह (क्वचिदिति) (ततश्चेति) विकाराभावं साधयता त्वया विकारमात्रस्या पारमार्त्थिकत्वांगीकारात्, पारमार्त्थिकविकारस्या प्रसिद्ध्या तदभावस्य, साधयितुमशक्यत्वा दपारमार्त्थिकविकारस्यैवाभाव स्साधनीय इति तद्व्यवच्छेदाय पारमार्थिकत्वविशेषणं नकर्तव्य मित्यर्थः । यद्यप्यपारमार्थिकविकारस्या भाव एव साध्य इति तद्व्यावृत्त्यर्थतया नविशेषणस्य सार्थकता, अथापि पारमार्थिकविशेषणे दत्ते व्यभिचारपरिहारार्थमिति शंकते (ननु माभूदिति) (हन्तैवमिति) ननु विकारापारमार्थ्यस्य सिसाधयिषितत्वा त्तदर्थं परमार्थविकारशून्येति साध्यते, तत्र यद्यप्यनेनैव परमार्थत्वाभावो विकाराणां न सिध्यति, तथापि परमार्थविकारशून्यत्वे सति सविकारत्वलिंगेना परमार्थविकारस्य ब्रह्मणि साधने विकारमिथ्यात्वसिद्धेः कथं प्रतिवन्दीति चेन्न; - हेतौ विशेषणासिद्ध्या तदनुमानासम्भवात् । अत श्शशविषाणविकारराहित्यसाधनतुल्यमेवेद मिति भावः । ननु विकारराहित्यमात्रे साध्ये सिद्धसाधना त्किञ्चिद्विशेषणविशिष्टं साध्यं वाच्यं, शशविषाणरूपविकारराहित्यसाध्यन्तु न सिद्धसाधनपरिहारक्षमं, तस्यापि सिद्धत्वात् , अत एव तत्परित्यागः, नत्वप्रसिद्धविशेषणत्वात्, परमार्थविकारराहित्यसाधनेन सिद्धसाधन मिति परमार्थविशेषणं सार्थकमिति शंकते (अस्तु तर्हिति) नन्वपारमार्थिकविकारराहित्ये संविद स्सविकारत्ववादिनसिद्धेपि 
पारमार्थिकविकारराहित्यस्या सिद्धत्वात् विकारत्वावच्छिन्न विकारराहित्यमसिद्धमेव, ततश्च न सिद्धसाधनमित्यत्राह (विकारराहित्यमात्रेहीति) पारमार्थिकापारमार्थिकानुगत विकारत्वस्यैकस्याभावा द्विकारराहित्यमात्रेसाधिते मिथ्याभूत विकारप्रतीते स्सिद्धसाधनमिति तद्व्यावृत्त्यर्थमपारमार्थ्य विशेषणसार्थक्यमित्यर्थः । यद्वास्वमते विकारस्यानुभूतावंहीकारा द्विकारत्वावच्छिन्न सामान्याभावो न साधयितुं शक्यः, तत्परिहारार्थं विकारत्वव्याप्यधर्मावच्छिन्न प्रतियोगिकविकाराभाववत्त्वे विकारप्रतियोगिकाभाववत्त्वेवा साध्येमित्थाविकारत्वस्यापि तद्व्याप्यतया तदवच्छिन्नाभावमादाय मिथ्याभूतविकार विशेषप्रतियोगिकाभावमादायवा सिद्धसाधनतां भवान् ब्रूयादिति पारमार्थिकत्वविशेषणं विकारप्रतियोगितावच्छेदकतयोपादीयमानं सार्थकमित्यर्थः (अतिप्रसङ्गादिति) ननु - पारमार्थिकाग्निमांनित्यादि रूपेणैव साधनप्रसंग इष्टइति चेन्न; - तथापि मिथ्याभूतपरमार्थत्वाश्रयाग्निमादाय सिद्धसाधनोद्भावनशंकया परमार्थत्वेपि परमार्थविशेषणं, एवं तत्रापीत्यनवस्थायां तात्पर्यात् । तत्परं भाष्यं दर्शयति (भवदंभिमतेति) भाष्यं विवृणोति (तत्रनतावदिति) द्वितीयः - परिणामित्वाभावकल्पः । प्रत्यक्षबाधमप्याह (अनुभूतिति) अन्तःकरण विकारा एते नसंविद्विकाराइतिचेन्न; ज्ञानत्वेनैव स्मृत्यादि विकाराणां घटादीनामिव मृत्त्वेनानुभवात् । ननुसंवित्तादात्म्याध्यासा त्तथानुभव इतिचेत् ? ज्ञानत्वेनेवा नन्दत्वेनापि भानप्रसंगात् । ज्ञानानन्दयोरभेदा देवा वरणानावरणयोरपि शुक्तित्वेदं त्वयोरिवनिर्वक्तुमशक्यत्वात् (दत्तोत्तरत्वादिति) अप्रसिद्धविशेषणत्वेनेत्यर्थः (अन्यथातिष्ठेति) व्यावहारिकव्यवस्थानंगीकारइत्यर्थः । व्यावहारिकव्यवस्थावा पारमार्थिकव्यवस्थावा शास्त्रारभ्यादिसिद्ध्ये स्वीकार्या, व्यावहारिकव्यवस्थाचेन्न स्वीक्रियते पारमार्थिकव्यवस्थैव स्वीकार्येत्यर्थः  । उक्तबाधपरिहारं शंकते (संविद्विकाराणामिति) परमार्थविकारशून्यत्वमेव साध्यते, विकारवतश्च तत्साधने मिथ्याविकारवत्त्वमेव सिद्ध्यतीति भावः । लौकिकानां ब्रह्मवद्घटादिविकारिणामपि पारमार्थ्यस्यैव प्रतीतेः मृदादिषु परमार्थविकार स्तद्व्याप्तइति ग्रह स्सम्भवतीति तत्प्रतीत्यनुसारेणेद मनुमानमिति शंकते (लोकदृष्ट्येति) लौकिकै स्संविद्विकाराणामपि पारमार्थ्यस्यैव ग्रहा त्तत्रैव व्यभिचारग्रहा त्सत्यविकारयोगित्वोत्पन्नत्वयो र्नव्याप्तिग्रह इत्याह (नेति) ''तस्याः'' - लोकदृष्टेः । स्वदृष्ट्यनुसारेणानुमाने नव्यभिचारः, अनुभूतेः परमार्थविकारस्या नंगीकारा दित्याह (त्वदृष्टेस्त्विति) पूर्वोक्तेषु निर्विकार स्ववाक्यविकल्पे 
ष्वाद्ययो स्सिद्धसाधन माह (यदि तस्येति) (इदमन्यद्वेति) अनुत्पन्नत्वहेतो रविद्यादौ व्यभिचारा च्छ्रुति रेवात्र मानमिति भावः । तृतीयाकल्पे बाधक माह (नचेति) (संयोगेति) ननु निरवयवस्या त्मनः कथं सयोगः, संयोगस्या व्याप्यवृत्तित्वनियमात्, प्रदेशभेदमन्तरेण स्वात्यन्ताभाव सामानाधिकरण्या योगात्, ''असंगोनहिसज्यत'' इति श्रुतेश्चेतिचेन्न; - प्रदेशभेदाभावेप्यवच्छेदकभेदेन संयोगतदभावयो स्सामानाधिकरण्योपपत्तेः, अवच्छेदकत्वंच विरुद्धयोर्यथानुभव मंगीकार्यम् । असंगत्वश्रुतिश्च ''नस्थानतोपि परस्यो भयलिंगसंर्वत्रही'' ति प्रतिपादित दोषाभावपरा । ''तदैक्षते'' त्यादि श्रुतिसिद्धसंकल्प लीलारसाद्यनन्तधर्मभूतज्ञानविकाराश्रयत्वाच्च ना वस्थामात्र शून्यत्वसाधनसम्भव इत्याह (नित्येति) जीवस्यसंकुचितज्ञानतया तत्तद्विषयादिभेदेन ज्ञानावस्थासम्भवेपि नित्यासंकुचितज्ञाने नतत्सम्भवइति शंकामपनुदति (नित्यासंकुचितेति) (तज्ज्ञानेपीति) तस्यभगवतो ज्ञाने (आगमिकइति) अशक्यताच ''लोकवतुलीलाकैवल्य'' 	मित्यादिभिर्द्वितीयाध्यायेनुसन्धेया ।
	इति श्रीवाधूलकुलतिलक श्रीनिवासाचार्य पादसेवासमधिगत परावरतत्वयाथात्म्येन तदेकदेवतेन तच्चरणपरितरण परायणेन तत्प्रसादलब्धमहाचार्यापरनामधेयेन रामानुजदासेन विरचितायां शतदूषणी व्याख्यायां चण्डमारुताख्यायां संविन्निर्विकारत्वानुमानभंगो
द्वाविंशः स्कन्धः ।। 22 ।।

वादः -23
	गेहक्षेत्रै र्यतिपतिमतादर्शिभि स्तत्वमूकै
	रंन्योन्यस्य श्रुतिपरिषदां कारितै स्संप्रहारैः ।
	केशाकेशि प्रभवमलघुं योभिषंगं विनिन्ये
	सोस्मच्चित्ते भवतु सततं सर्वतन्त्रस्वतन्त्रः ।।
	विभुरपि कणेकृत्य त्रातुं मुहुर्भविनोऽप्रभु
	र्बिहितविविधप्रादुर्भावो दृशैवतु भूरिशः ।
	दुरितहरयायेन व्यस्माप्यनन्दिच देहिनो 
	युगपदवता रोचेत श्रीनिवासगुरुस्सनः ।।
	संविन्नानात्वानंगीकारे गायत्रीविरोधःस्या दित्यभिप्रायेण गायत्रीं व्याकुर्वन् मंगळमाचरति (प्रतिपुरुषमिति) ''धियो धर्मादिगोचराः'' इति प्रमाणानुसारेणाह (शुभगतिष्विति) शुभहेतुषु धर्मादिष्वित्यर्थः । ''तस्य देवस्य यद्बर्गस्तद्वरेण्य मुपास्महे'' इति प्रमाणबलान्नायन्तच्छब्दो य इति पदनिर्दिष्ट चोदयितृपरः, परन्तु प्रसिद्धपरइत्यभिप्रायेणाह (अखिलेति) ''भर्गाख्यं विष्णुसंज्ञमि''ति प्रमाणमभिप्रेत्याह (विष्णुसंज्ञमिति) गायत्र्या विष्णुपरत्वं भर्गइति पदस्य सकारान्तत्वेच वेदान्तविजये प्रपंचितमस्माभिः । आदिपदेन वृत्ति र्गृह्यते । अप्रयोजकत्वशंकामपाकरोति (अन्यथेति) विषयाश्रयभेदस्य सिद्धत्वा न्नतद्भेदः, कल्पनीयः, वृत्तिभेदस्य कल्पनेति फलमुखत्वा न्नतद्गौरवं दोषायेति भावः (तदसारमिति) अत्राप्रयोजकत्वमपि विवक्षितम् । नचानुभूतिनानात्वे  गौरवं, भेदप्रतीतेः क्लृप्तानुभूतिविषयत्वे लाघवात् । उपाध्यधीनत्वकल्पने अक्लृप्तो पाध्यधीन स्वक्लपनेच गौरवात्। अन्यथा घटादिभेदप्रतीते रप्यौपाधिकत्वकल्पनापत्तेः । अनवस्थाभया त्तत्परित्यागस्तु प्रकृतेपि तुल्यः (प्रत्यक्षविरोधादिति) घटादिभेदस्य प्रत्यक्षसिद्धत्वा दित्यर्थः । अपसिद्धान्तमेवोपपादयितु माह (युष्मदिति) ''तत्र'' - ''इतरेतरभावानुपपत्ता'' वित्यत्र (परमार्थतइति) समानसत्ताकयो र्भेदाभेदयो रेकत्रासम्भवादिति भावः । किंच किमत्रानुमाने अपरमार्थस्य भेदस्य निषेधः क्रियते, उतपरमार्थस्य ? नाद्यइत्याह (अत्रेति) (सएवेति) अपसिद्धान्तएवेत्यर्थः । त्वयैव युष्मदादिवाक्यस्य परमार्थभेदपरत्वोक्ते रिस्त्रिभावः (परमार्थेति) समानसत्ताकयो रेकत्रासम्भवादिति भावः । द्वितीयं दूषयति (परमार्थेति) (तदाहोति) भगवान् भाष्यकारइति शेषः । परमार्थभेदस्य निषेधइति पक्षे दूषणान्तरमाह (अविद्यायाश्वेति) (दत्तमुत्तरमिति) जडाजडयो रैक्यप्रसंग इत्यर्थः । (संविदन्तरभेदाभावादिति) परमार्थभेदाभावादित्यर्थः । (साधयितुं शक्यमिति) वाधादिति भावः । (अपारमार्थ्यमिति) तथा चासाधारण्यमिति भावः । अविद्यायाः प्रवाहानादित्वं अभावानभ्युपगमं चाधिकृत्यास्य ग्रन्थस्य प्रवृत्तेः नाविद्याप्रागभाववृत्तित्वेना साधारण्योद्धारशंकावकाशः । नन्वध्यस्तस्या धिष्ठाननिष्ठाभावप्रतियोगित्वमात्रं वाच्यं, न त्वधिकरणमात्र निष्ठाभावप्रतियोगित्वं, तथाच संविद स्सत्यत्वेना धिष्ठानत्वात् तत्र भेदाभाव स्सम्भवति, घटादेश्च मिथ्यात्वेना नधिष्ठानत्वान्न तत्र भेदाभावः, ततो न वाधो न चासाधारण्यमिति शंकते (संविदस्संविदन्तरादिति) घटादिनिष्ठात्यन्ताभावप्रतियोगित्वाभावे 
तस् सत्यत्वप्रसंगेन तत्र तदत्यन्ताभावस्या वश्यकतया घटादौ असाधारण्यम्, यदि च तस्य घटादौ मिथ्यात्वेऽपि तदनाश्रये तत्र तदभाव इत्युच्यते, तदा संविद्यपि तदभावो न स्यादिति वाध एव स्यादिति  अभिप्रायेण परिहरति (किमत इति)
	नवीनस्तु - वृत्त्यतिरिक्ता संवित् स्वप्रतियोगिक स्वसमानसत्ताक यावद्भेदरहिता, प्रमाणतोऽविभाव्यमानतद्भेदत्वात्, चन्द्रादिवत् । वृत्तिज्ञाने वाधवारणाय वृत्त्यतिरिक्तेति । साध्यवैकल्पपरिहाराय स्वप्रतियोगिकेति । स्वशब्द स्समभिव्याहृतपरः । वाधभावेन सिद्दसाध्यतापरिहाराय यावदिति । घट तद्रूपावृत्ति स्ववाचकाखण्डशब्दप्रवृत्तिनिमित्तवत्प्रतियोगिक स्वसमानसत्ताक तादारम्यविरोधिभेदरहिता, उपाधिपरामर्शमन्तरेण तद्भेदवत्त्वेना प्रमीयमाणत्वात्, आकाशवत् । आकाशानुभवयोस्स्वावाचक द्रव्यगुणशब्दप्रवृत्तिनिमित्त द्रव्यत्वगुणत्ववत् घट तद्रूपप्रतियोगिकतादारम्य विरोधितद्भेदवत्त्वेन साध्यवैकल्यबाधपरिहाराय घटतद्रूपावृत्तीत्युक्तम् । कर्मशब्दप्रवृत्तिनिमित्तकर्मत्वेवतत्प्रतियोगिकभेदवत्वेनोक्तदोषपरिहारार्थं स्ववाचकेस्युक्तम् । एतदनुभवपद प्रवृत्तिनिमित्तै तदनुभवत्ववत्प्रतियोगिक भेदाभावस्यैतस्मिन्परैरंगीकारात्सिद्ध साधनता परिहारायाखण्डपदं । सिद्धान्तेऽनुभव शब्दप्रवृत्तिनिमित्तानुभवत्वाधिकरणानुभव प्रतियोगिक कल्पितभेदस्य पक्षेंगीकारा द्वाधपरिहाराय तादृशधर्म वत्प्रतियोगिकतादात्म्यविरोधीत्यक्तं । सिद्धान्तेऽनुभवस्य अनुभवान्तर तादात्म्यविरोधिभेदानंगीकारान्न बाधः । तर्हि परमते प्यनुभवस्यानुभवान्तर प्रतियोगिककल्पित तादात्म्यविरोधिभेदाभावा त्सिद्धसाधनं स्यात् तन्निवृत्तये स्वसमान सत्ताकेत्युक्तं । परमतेच तादृशव्यावहारिक तादात्म्यविरोधि तद्भेदवत्त्वानंगीकारान्न सिद्धसाधनम् । हेतावपि तद्भेदेत्युक्तेर्न साधनवैकल्प्यम् । परमते पक्षेऽसिद्धिशंकापरिहारार्थमुपाधिपरामर्शमन्तरेणेत्युक्तम् । तथा संवित्प्रतियोगिक स्वसमान सत्ताकभेदवती न सम्भवति, संवित्प्रतियोगिकानौपाधिक भेदवती न भवति, सविद्भिन्ना नभवति, संवित्त्वात् , व्यतिरेकेण घटवत् । नच साध्याप्रसिद्धिः, तत्प्रसिद्धिं विनापि संविद्भेदसंवित्त्वाभावयोर्घटादौ व्याप्तिग्रहसम्भवात् । नच तृतीयसाध्ये बाधः, शुक्तौ रजतादेरिव भेदकालेपि तदधिकरणे तदभावस्याविरुद्धत्वात् । नचाप्रयोजकत्वं, 
वृत्त्यतिरिक्तानन्तसंवित्कल्पने गौरवात् । एवं घटस्फुरणं पटादिस्फुरणप्रतियोगिक स्वसमानसत्त्मक भेदव न्नभवति, स्फुरणत्वात्, पटादिस्फुरणवत् , इत्याह ।
	तदिदं सर्व मेवञ्जातीयक मन्यदपि सर्व मर्वाचीनैः कल्पितं निरस्तंमित्याह (एतेनेति)
	अयंभावः, घटादौ संविद्भेदस्य मिथ्यात्वेन तदभावस्य तत्रावश्यकतया संवित्त्वहेतो रसाधारण्यं, सर्वत्रानुमाने प्रथमकल्पोक्त प्रत्यक्षबाधो विवक्षितः । किंच वृत्त्यतिरिक्तासंविदिति पक्षनिर्देशे तावदतिरिक्तेतिव्यर्थं, वृत्त्यसिद्धेः । किंच वृत्ते स्संवित्त्वांगीकारे तत्रैव व्यतिरेकिहेतो र्व्यभिचारः । तदनंगीकारे वृत्त्यतिरिक्तेति व्यर्थम् । किंच प्रथमसाध्ये किं स्वशब्द स्संवित्परः उत समभिव्याहतरपः ? आद्ये दृष्टान्ते साध्यवैकल्यं, संवित्प्रतियोगिक चन्द्रसमान सत्ताकभेदस्य चन्द्रे सत्वात् । वृत्तिप्रतियोगिकस्व समान सत्ताक भेदस्य संविदि सत्वा द्धाधश्च । यदिच स्वपदद्वयमपि समानार्थं, तदानीमपि वृत्तिरूपसंवित्प्रतियोगिकतत्समान सत्ताकभेदस्य चन्द्रेसत्वात्साध्यवैकल्यं । स्वपदेन वृत्त्तिरिक्त संविद्विवक्षायां संवित्प्रतियोगिक संवित्समान सत्ताकभेदस्या प्रसिद्धेस्साध्याप्रसिद्धिः । ननु नप्रतियोग्यप्रसिद्धिः, संवित्प्रतियोगिक व्यावहारिकभेदस्य प्रतियोगित्वात् , तस्यचघटादौप्रसिद्धेः । स्वसमानसत्ताकत्वन्तु स्फुस्फुरणान्तरे प्रसिद्धं, प्रतियोगितावच्छेदकं । घटरूपंनास्तीत्यत्र घटस्येव प्रतियोग्यवृत्तित्वेपि सम्बन्धित्वमात्रेणैव सत्तायाः प्रतियोगितावच्छेदकत्वसम्भवादिति चेन्न ; - घटस्य तत्ररूपसम्भन्धित्वात्तथात्वेप्यत्र स्फुरणान्तरसत्ताया भेदसम्बन्धाभावेना नवच्छेदकत्वात् । कथंचि त्संबंधोपपादनेच तदवच्छिन्न प्रतियोगिनोपिसत्त्वा द्वाधएव । भेदवत्त्वादित्येव हेनुसम्भवेशेषवैय्यर्थ्यंच । भेदवत्त्वेन प्रमीयमाणत्वाभावस्य हेतुत्वविवक्षाया मप्यभावत्वस्यैव हेतुतावच्छेदकत्वसंभवेशेषवैय्यर्थ्यं । एतत्परिजिहीर्षया स्वपदद्वयस्यापि भिन्नार्थत्वे पूर्ववत्साध्यवैकल्यं । द्वितीयेतत्तद्वृत्तिषु तत्तप्रतियोगिक तत्तत्समानसत्ताकभेदाभावा त्साध्यसत्वेन तत्रबाधवारणार्थं वृत्त्यतिरिक्तेतिपक्षविशेषण मित्येतदसंगतमेवस्यात् । क्वचिदपि स्वसमानसत्ताकभेदवत्त्वेन प्रमीयमाणभिन्नत्व मप्यसिद्धमेव । किंचास्मदभिमतसंविदः पक्षत्वेस्वरूपा सिद्धिः । तदतिरिक्तायाः पक्षत्वे आश्रयासिद्धिः, तत्र प्रमाणाभावस्यो पपादितत्वात् । चन्द्रेच भेदस्य प्रातिभासिकत्वे 
प्यधिष्ठानभूत ब्रह्मसत्तातिरिक्त सत्ताया स्त्वया क्वाप्यनंगीकाराच्चन्द्रस्य स्वसमानसत्ताकभेदवत्त्वा त्साध्यवैकल्यंच । घट तद्रूपावृत्तीत्यादि साध्येपि प्रथमस्वशब्दः संवित्परः, उत समभिव्याहृत परः ? नाद्यः, आकाशे संवित्प्रतियोगिक तादात्म्यविरोधिभेदांगीकारेण साध्यवैकल्यात् । ननु- आकाशस्य संविद्य ध्यासात् तत्तादात्म्यविरोधिभेदाभावा त्साध्यमस्त्येवेति चेत् ? तथासति तादृशसाध्यस्य केवलान्वयित्वेनाभावा दित्येव हेतुसम्भवे शेषवैयर्थ्यात् । स्वशब्दस्य संवित्परत्वेन घटपदवैयर्थ्यंच । संविद््घटयो स्संविद््घटान्यतरत्वेन प्रकृतत्वे यदादिसर्वनाम्ना तत्परामर्शे तत्र तस्यैव प्रकृतरूपस्य तत्सर्वनामप्रवृत्तिनिमित्तत्वा त्तदाश्रयघटभेदस्य संविदि सत्त्वा द्बाधः । दृष्टान्ते साध्यवैकल्यंच । एतेन द्वितीयकल्पोपि निरस्तः । किंच विभुनित्येन्द्रियादिपद प्रवृत्तिनिमित्तव त्कालादिभेदस्य सत्वाच्च साध्यवैकल्यं । एवं पुण्यपापशुभमंगळादि शब्दान् देवतादर्शनाद्यात्मक संवि त्तदितरकर्म साधारणानादाय बाध ऊह्यः । अखण्डत्वंच व्यर्थं । नचैतदनुभबपद प्रवृत्तिनिमित्तै तदनुभवत्ववत्प्रतियोगिकभेदाभावस्यै तदनुभवे परै रंगीकारा त्सिद्धसाध्यतापरिहारार्थं तदिति वाच्यम् , एतदनुभवशब्दस्या शक्तत्वे नैतदनुभवत्वस्य प्रवृत्तिनिमित्तत्वासिद्धेः । नच शब्दबोध्यप्रकारत्वमेवेह प्रवृत्तिनिमित्तत्वं विवक्षितमिति वाच्यम् , तथासति संषित्पदलक्ष्यार्थभेदस्य संविद्य सत्वा द्बाधापत्तेः । दृष्टान्ते साध्यवैकल्याच्च । किंच एतदनुभव भेदाभावसिद्धावपि संवि त्पदप्रवृत्तिनिमित्ताश्रय प्रतियोगिक भेदाभावस्या सिद्धतया स्ववाचकपद प्रवृत्तिनिमित्तव त्प्रतियोगिकभेद सामान्याभावस्यासिद्धेः, सामान्याभावाविविक्षया तादृशभेदप्रतियोगिकाभावमात्रे साध्ये तत्तद्व्यक्तिषु तद्व्यतिरिक्तभेदाभावात् , अखण्डपददानेपि सिद्धसाधनमेव । ननु - स्ववाचक यत्किंचि त्पदप्रवृत्तिनिमित्तव त्प्रतियोगिकभेदसामान्याभाव स्साध्यः, तथाचैतदनुभवभेदाभाव मादायोक्तरीत्या सिद्धसाधनवारणाया खण्डपदमितिं चेत् ? किन्तावत्प्रयोजन मेदादृशपरिश्रम रक्षितेना खण्डपदेन । किं चैव मेकपदलुब्धस्य ते पदद्वयहानिः प्रसज्येत ; संविदि संवित्पदप्रवृत्तिनिमित्तव त्प्रतियोगिकभेदस्य, आकाशे आकाशशब्द प्रवृत्तिनिमित्तव द्भेदस्याभावेन बाधसाध्यवैकल्ययो रभावात् । किंच व्यतिरेकव्याप्तौ स्ववाचकशब्दप्रवृत्तिनिमित्तव त्प्रतियोगिकभेदत्वेनैव व्याप्तिग्रहे शेषवैयर्थ्यम् । तादृशश्चाप्रसिद्धइति तदभाव स्याप्रसिद्धेः तद्विशिष्टानुमित्ययोगः । ननु - संवित्प्रतियोगिक 
स्वसमानसत्ताकभेदवदन्यत्वं साध्यमिति चेत् ? तर्हि किं तदन्यत्वं संवित्समानसत्ताकं साध्यते, उतान्यत्वमात्रं ? नाद्यः, अप्रसिद्धेः । मिथ्याभूतस्यापि तादृशस्या न्यत्वस्य सिद्धिसम्भवेन तस्य पारमार्थिकभेदाविरोधितयाऽर्थान्तरत्वापत्तेः । अत एव संवित्प्रतियोगिकानौपाधिकभेदवती न भवतीत्यपि साध्यं निरस्तम् । संविद्भेदप्रतीते रौपाधिकभेदविषयकत्वकल्पने गौरवेणा नौपाधिकभेदविषयया प्रत्यक्षभेदप्रतीत्या बाधश्च । अन्यथा दुःखादिभेदप्रतीते रप्यौपाधिकभेदविषत्वकल्पनाप्रसंगः । एव मनुमान्तरेपि दूषण मूह्यम् ।
	(अपित्विति) संवित्तत्वापेक्षया संविदो न भिद्यन्त इति ब्रूम इत्यर्थः । ननु संवित्तत्वस्यैकतयैव सिद्धत्वाद्भिन्ना स्संविदः कथं तदभिन्ना स्स्यु सित्यात्राह (नचेति) (सजातीयेति) सजातीयपदेन समानोपाध्याक्रान्तत्वमेव विवक्षणीयं, तादृशं च विशेषणं प्रागभावे प्यस्तीत्यर्थः । ननु - छेद्यभेदसमर्थनान्यायेन यथा छेदन भेद स्समर्थ्यते, एवं दृश्यभेदसमर्थनान्यायेन दर्शनभेदोपि साध्यत इति भाष्यार्थ इत्याशंक्याह (नचेति) (यदर्थमिति) कर्मभेदसमर्थनन्यायेन क्रियाभेदसमर्थने दृष्टान्तप्रदर्शनार्थ मित्यर्थः । ननु छिदिक्रियाभेदे कर्मभेदो युज्यते, तत्र क्रियाभेदस्य सिद्धत्वात् ; ज्ञानभेदस्य च विप्रतिपत्तेः कथं कर्मभेदः ? ततश्च कथं कर्मभेदा च्ज्ञानभेदसमर्थनं ? अन्योन्याश्रयापत्ते, रित्यत्राह (तत श्चाय मर्थ इति) यदि सर्वासां संविदा मैक्यं स्या त्तदानीं घटसंवत्कर्मत्वमेव पटेपि विद्यमानं पट संविन्निरूपितकर्मत्वं स्यात् , ततश्च घटसंवित्कर्मत्वदशायां सर्वेषामपि तत्संवित्कर्मत्व मिति दृष्टादृष्टव्यवस्था न स्या दित्यर्थः । (एतेनेति) एवं स्वाभाविकभेदसमर्थनेनेत्यर्थः । नन्वनन्तसंवित्कल्पने गौरवं स्या दित्यत्राह (दृश्यमानत्वा देवेति) प्रत्युत प्रतीयमानस्य भेदस्यौपाधिकत्वकल्पने गौरव मिति भावः । दर्शनस्य भ्रान्तित्वा त्कथं ततो भेदसिद्धि रित्यत्राह (दर्शनस्य चेति)
इति श्रीवाधूलकुलतिलक श्रीनिवासाचार्य पादसेवासमधिगत
परापरतत्वयाथात्म्येन तदेकदेवतेन तच्चरणपरिचरण
परायणेन तत्प्रसादलब्धमहाचार्यापरनामधेयेन
रामानुजदासेन विरचितायां शतदूषणी
व्याख्यायां चण्डमारुताख्यायां
संविन्नानात्वानुमानभंगः
त्रयोविंशः स्कन्धः ।। 23 ।।
वादः 24
	यतिपति परिदृष्टं प्रेष्ठमाम्नाय वाचां
	शुभमतिभि रुपास्यं शुद्ध सिद्धान्तमार्गम् ।।
	जनिपथभवभाजां लक्षयन्सानुकम्पो
	जयतिभुविवधूल श्रीनिवासार्यवर्यः ।।
बाह्यादिभिश्चिरनिरुद्धनिजप्रकाशे पाणिन्धमीभवतिवेदयथेसमीचि ।
श्रीमद्यतीन्द्रकृतरत्ररुचिप्रचारैः सञ्चारयन्जयतिनःकविवादिसिंहः ।।
	ब्रह्मणएवानुभूतित्वेन तै रभ्युपगमा त्तस्यच स विशेषत्वेनैव प्रतिपन्नत्वा न्न तस्य निर्विशेषत्व साधनसम्भव इत्यभिप्रायेणाह (विभूति) (नेति) निषेधश्रुते स्तात्पर्यमाह (अप्रतर्क्येति) निर्विशेषत्वे षाड्गुण्य प्रवृत्तिनिमित्तक भगवच्छब्दवाच्यत्वंच नस्यादित्यभिप्रायेणाह (भगवतेनमइति) ननु विशेषाभावोनुभूति स्वरूपातिरिक्तएव, अतस्तादृशाधिकार्थ प्रतिपादनान्नपौनरुक्त्यं ; अत्रच विशेषमात्राभावस्य प्रतिपादना द्विशेषाभावरूप विशेषस्याप्यभावः प्रतिपाद्यतइति विशेषाभावस्यापि मिथ्यात्वा न्न तेन सविशेषत्वं दोषइत्यभिप्रायेण शंकते (समस्तेति) समस्त विशेषाभावोहि विशेषाभावो विशेषाभावाभावश्च, तत्र विशेषाभावाभावोनुभूतिस्वरूपं, उतातिरिक्तं ? पूर्वत्र विशेषाभावमादाय पौनरुक्त्यादे रभावेपि विशेषाभावाभावमादाय तदवर्जनीयं, उत्तरत्र तेनैव स विशेषत्व मित्याह "सकि" मित्यादिना ।
	ननु समस्तविशेषाभावः स्वरूपातिरिक्तएव, परन्तु यथा रूपादिकं घटादे र्धर्मः न तथा ब्रह्मण स्सधर्मः, अतो न पौनरुक्त्यं नापि सविशेषत्वमिति शंकते (समस्तविशेषाभावइति) किं विशेषाणां धर्मत्वमेव प्रतिक्षिप्यन्ते, उत यथाकथंचिद्विशेषणत्वमपि ? आद्ये सविशेषस्य न प्रतिक्षेपः, विशेषाश्रयत्वाभावेपि तत्सम्बन्धमात्रा त्सविशेषत्वोपपत्तेः ; द्वितीये पक्षसाध्यसम्बन्धासिद्धे रनुमानफलासिद्धिरित्याह (रूपेत्यादि) (प्रमाणबलादिति) अयं विशेषाभाव एकः नपुनरेतदतिरिक्तो भावरूपोऽभावरूपोवा विशेष स्स्वीक्रियत इत्यर्थः । (असिद्धेरिति) 
असम्भवादित्यर्थः । तदेवोपपादयति (कथमिति) विशेषाभावस्यापि विशेषत्वा दनुभूति र्निर्विशेषेति प्रतिज्ञानां सामान्यतो विशेषमात्रनिषेधेन विशेषाभावस्यापि निषेधाद्व्याघाता न्नैव मनुमान सम्भवः । नच सिसाधयिषित भावाभावप्रतियोगिक विशेषाभावातिरिक्त भावाभावरप विशेषनिषेधा न्न व्याघातइति वाच्यम् ; सिसाधयिषितस्य भावाभावरूपविशेष प्रतियोगिकाभावस्य तत्प्रतियोग्यनुयोगिरूपत्वे भावाभावरूप समस्तविशेषाश्च यत्व प्रसंगात् । सिसाधयिषितस्य भावाभावरूपविशेष प्रतियोगिकाभावस्य तत्प्रतियोग्यनुयोगिरूपत्वे भावाभावरूप समस्तविशेषाश्च यत्व प्रसंगात् । सिसाधयिषितातिरिक्ता सिध्द्या तन्निषेधायोगाच्च । भावाभावरूपकृत्स्न विशेषप्रतियोगिकसामान्याभावस्य प्रसिद्ध्या न तद्व्यतिरिक्तत्वावच्छिन्न प्रतियोगिकाभावस्य साधनसम्भव इति बहुदूषणग्रस्ततयाविमन्यमानं प्रति कथ मेतदनुमानोपन्यास इत्यर्थः । भावरूपविशेष एव निषिध्यते, नत्वभावोपीति नोक्तदोष इत्याशंका मनूद्य दूषयति (यदि चेति) यद्वा पूर्वोक्तसाध्याभ्युपगम एव बाधक माह (यदि चेति) (अभावरूप इति) यदि सत्त्वेपि त्वदमर्षबलादेव भावरूपविशेषणासिद्धिः, तदान्यस्य मर्षा दभावरूपविशेषोपि न सिद्ध्ये दित्यर्थः (नित्यत्वेति) नित्यत्वादीनां ब्रह्मस्वरूपाभिन्नत्वे नित्यादिपदाना मभिन्नार्थत्वप्रसंगेन धर्मत्वमेव वाच्यमिति भावः ।
	ननु - निर्विशेषत्वस्य मिथ्यात्वेपि न विशेषान्तरस्य सत्यत्व सिद्धिः, निर्विशेषमिति प्रतिज्ञानां निर्विशेषत्वेन रूपेण निर्विशेषत्वस्य विशेषान्तरस्यच युगपदेव निषेधात् ; ततश्च तमेवोभयनिषेध मादाय सविशेषत्वशंकायामपि न किञ्चिद्वक्तव्य मवशिष्यते, तस्यापि विशेषत्वेन रूपेण निषेध्यतया मिथ्यात्वेन परिहृतत्वा दितयाशंकते (निर्विशेषमिति) तथासति विशेषान्तराभाव िर्विशेषत्वाभावादिसाध्याना मपरमार्थतया साध्यधर्मानन्वयलक्षणो दोषः प्रागुक्त स्स्यादित्याह (तत्तदिति) व्यावहारिक मादाय साध्यान्वयोपपत्तिशंकाया अप्यनुपदं वक्ष्यमाणव्याघातेन निरारो बोध्यः । (पूर्ववेति) निर्विशेषत्वस्य निषेधे स्विशेषत्वविधि स्स्यात् , सविशेषत्वनिषेधे निर्विशेषत्वविधि स्स्यात् , ततश्च व्याघातः, समानसत्ताकयो र्भावाभावयो रेकत्रासम्भवा दित्यर्थः (परस्परेति) भावाभावयोः परस्परभावव्यापकाभाव प्रतियोगित्वा दित्यर्थः (उत्तरत्रेति) यदि कतिपयविशेषाणां निषेध इति ब्रूषे, तर्हि घटादिधर्मत्वेन प्रसिद्धानां रूपादीनां प्रमाणविधुराणां त्वदभिमतनिर्विशेषत्वाविद्याश्रयत्वादीनांच निषेध स्स्यात् । तत्तश्च 
निष्प्रत्यूहाशास्त्रसिद्धसार्वज्ञ्यादिसिद्धिः (त्वदभिमतेति) किन्त्वदंभिमतहेत्वभावं साधयति, उत तज्ज्ञापनमात्रं करोतीति विकल्पार्थः (प्रतिज्ञाहेतुविरोध श्चेति) प्रतिज्ञायाहेतु प्रतिक्षेपकत्वे हेतुवचनं प्रतिज्ञाया विरुद्ध मित्यर्थः (द्वितीय इति) ततश्च हेतुसिद्धौ साध्यासिद्धेः साध्यसिद्धौ हेत्वसिद्धेः प्रतिज्ञाहेतु वचनयोः परस्परव्याघात इति भावः (हेत्वादीति) हेतुना साध्यसिद्धये प्रतिज्ञाया हेत्वप्रतिक्षेपकत्वांगीकारात् , हेतो स्साधकत्वस्य च प्रामाणिकत्वाधीनतया प्रामाणिकत्वस्या भ्युपगन्तव्यत्वात् , सामान्यतो निर्विशेषत्वसाधने बाध इत्यर्थः । आदिपदेन पक्षता परिगृह्यते । नन्वस्तु हेतोः प्रतिक्षेप एव ; नचैव मसाधकत्वप्रसंगः, व्यावहारिकत्वेन साधकत्वसम्भवात् ; लाघवेन सत्त्वमात्रस्य साधकत्वप्रयोजकतया पारमार्थिकत्वस्या प्रयोजकत्वात् , इत्याशंका मनुवदति (यदिच व्यावहारिकेति) सत्त्वमात्रस्य प्रयोजकत्वेतिप्रसंग इत्याह (तदेति) हेतुसमसत्ताकत्वेनेति शेषः । धूमभ्रमानुमित दहनवत् स्वाप्नद्रविणपारणामविभूषणवच्च साधनसमसत्ताकत्वावश्यम्भावेन निर्विशेषत्वसाध्यस्यापि व्यावहारिकत्वेन मिथ्यात्वान्न किञ्चि दस्माभि र्दूष्य मित्यर्थः । यद्वा व्यावहारिकपदमेव साधनसमसत्ताकत्वपरं, अतो नाध्याहारः "स्वप्नलब्धे" ति दृष्टान्तार्थम् । यथा कार्यस्य कारणसमसत्ताकत्वं नियतं, तथा ज्ञाप्यसयापि ज्ञापकसमसत्ताकत्वं नियत मित्यर्थः (न किंचि दस्माक मिति) त्वयैव निर्विशेषत्वस्य मिथ्यात्वांगीकारेण विशेषाणां सत्यत्वसम्भवादिति भावः ।
	ननु व्यावहारिकधूमस्य व्यावहारिकवह्निव्याप्तिग्रहे तदनुमानमस्तु, इहतु व्यावहारिकानुभूतित्त्वप्रतियोगिकाभावस्यैव निर्विशेत्व रूपसाध्याभावात्मक सविशेषत्वं प्रति व्यापकत्वग्रहा द्व्यावहारिका नुभूतित्वेनैव तत्साधनं युक्त मिति चेन्न ; - एव मनुमिते र्व्यावहारि कविषयत्वेना प्युपपत्तेः पारमार्थिकविशेषाविरोधा दर्थान्तरत्वात् ।
	किञ्च - व्यावहारिकाभावे व्याप्तिग्रहा त्पारमार्थिक प्रतियोगि सिद्धिरिति साहसमेव, साध्यप्रतियोगिक प्रातिभासिकाभाव व्यापकाभावप्रतियोगिना साध्यविरुद्धेन साध्यानुमानापत्तेः । ननु - व्यावहारिकाभावे व्याप्तिग्रह एव प्रतियोग्यनुमिति रिति चेन्न ; - शुक्तिरजताभावस्य तदधिकरणे व्यावहारिकत्वस्य त्वयैवांगीकारा त्तस्याश्चाभावे शुक्तितवव्याप्तिग्रहा च्छुक्तित्वाभावेन तच्छुक्तिरजतानुमानपत्तेः । प्रतियोगिव्यधिकरणाभावव्याप्तिग्रह एवानुमिति हेतु रिति चेन्न ; - ब्रह्मण्यपि 
व्यावहारिकविशेषांगीकारेण तस्य प्रतियोगिवैयधिकरण्यासिद्ध्या तत्र व्याप्तिज्ञानस्य निर्विशेषत्वानुमिति हेतुत्वा भावापत्तेः । प्रतियोगिवैयधिकरण्यावच्छेदकावच्छेदेन व्याप्तिग्रहः प्रतियोग्यनुमिति हेतुरिति चेन्न ; - त्वयैवाधिष्टानातिरिक्तप्रातिभासिकप्रतियोगिक प्रातिभासिकाभावांगीकारेण तद्व्यापकघटत्वादि प्रतियोगिकाभावेन प्रातिभासिक तद्रजतानुमानापत्तेः । प्रतियोगि वैयधिकरण्या वच्छेदेन व्यावहारिकाभावे व्याप्तिग्रहः प्रतियोग्यनुमिति हेतुरितिचेन्न ; - प्रातिभासिकरजतसामग्र्या प्रातिभासिकरजतानुमाना भावापत्तेः । (प्रातिभासिक) प्रातिभासिका भावएव तत्सामग्री विरहव्याप्यत्व ग्रहात् । नच तवान्वयव्याप्त्यै वानुमिति र्नव्यतिरेक व्याप्त्येतिवाच्यं, अन्वयाप्रतिसन्धान दशायां व्यतिरेकव्याप्तिग्रहा दनुमितेस्त्वयापह्नेतु मशक्यत्वात् । अन्यथाऽन्वयव्याप्ति ज्ञानेनानुमितिः क्वापि नास्तीति वक्तुं शक्यत्वा द्व्यतिरेकिमात्रो च्छेदापत्तेः । तस्मा दभावमात्रे - प्रतियोगिव्यधिकरणाभावमात्रे - व्यावहारिकाबावमात्रे - व्यावहारिकप्रतियोगि व्यधिकरणव्यावहारिकाभावेवा - व्याप्तिग्रहादनुमित्यसम्भवा न्न विशेषे व्याप्तिग्रहानिर्विशेषत्वानुमिति सम्भवः । 
	(लिंगविभ्रमवदिति) लिंगविभ्रमस्थल इवेत्यर्थः (किमियमिति) किं निर्विशेषत्वानुमितिः निर्विशेषंपरमार्थ उतापरमार्थइति सन्देहविरोधीनी, उतनेति विकल्पार्थः, (नपूर्वइत्यादि) हेतुज्ञानस्य भ्रमत्वेज्ञानस्य विद्यमानत्वात् ज्ञानेसत्यपि सन्देहो न निवर्तत एव, ज्ञानस्य भ्रमजन्यतया अप्रामाण्यशंकाग्रस्तत्वात् ; ततश्च यादृच्छिक संवादसंभवबुद्ध्या तन्निवृत्तिर्वाच्या, साच नसम्भवति, विसंवादस्याप्यनुभवबुद्ध्या अप्रामाण्यशंकाया अनिरासादित्यर्थः (सन्दिग्धेति) सन्देहोह्यनुमानेन निवर्तनीयः, ततश्च सन्देहनिवृत्त्यर्थं प्रवृत्तेनानुमानेना प्रामाण्यशंका स्कन्दितत्वेनार्थ संशयाधाना त्तस्य चाहित सन्देहत्वेन संसयाधायकेसत्यनुमानसहस्रेणापि निवर्तयितुमशक्यत्वा स्सन्देहस्यैव स्थिरीकरण प्रसंगइत्यर्थः । प्रतिज्ञानेषमुपसंहरति (अतइति) परमार्थस्य विशेषाभावस्य घटादावपि सत्त्वाद्धेतो रसाधारण्यमित्याह (घटस्येति) घटादौ यद्यपि विशेषाभावः परमार्थो विद्यते, तथापि च पारमार्थिकत्वलक्षण धर्मावच्छिन्नप्रतियोगिकः, नतु विशेषत्वावच्छिन्नप्रतियोगिकः, प्रतियोगितावच्छेदकावच्छिन्नप्रतियोगिना अभावस्य विरोधात् ; अत्रच विशेषत्वावच्छिन्नाभावएवसाध्यः, अतोना साधारण्यं ; यत्तु समानसत्ताकयोरेव विरोधः अत 
स्स्वरूपेणैवविशेषप्रतियोगिकस्तदभावो घटादावप्यस्तीतिमतं ; तत्र नेदमनुमानं, येन तदादायासाधारण्यं दुष्परिहरंस्यादित्यभिप्रायेणशंकते (अथेति) तथासति बाधएवेत्याह (तदेति0 परमार्थविशेषत्वावच्छिन्नप्रतियोगिकाभावएवसाध्यः, अतोन बाधइत्याशंका मनूद्यपरिहरति (परमार्थविशेषेति) (उक्तेति) संविदोनिर्विकारत्वभंगादौ ''तथापिव्यतिरेकासिद्धि'' रित्यादिनोक्तन्यायेनोक्तप्रायेत्यर्थः । पारार्थिकत्वलक्षण धर्मावच्छिन्नप्रतियोगिकविशेषाभावस्य साध्यत्वेपीदं दूषणं बोध्यं ''वैयर्थ्याच्चे'' ति चकारः पूर्वोक्तदोषसमुच्चयार्थकः । ''प्रकाशत्वादी'' स्यादिशब्देना परिच्छिन्नत्वादिग्रहः । किमनुभूति धर्मत्वमात्रं निषिद्ध्यते, उतपारमार्थिकानुभूति धर्मत्वमिति विकल्पमभिप्रेत्याद्यंद्वेधाविकल्प्यदूषयति (तत्रतावदिति) द्वितीयंकल्पमुत्थापयति (मित्थ्यात्वेनेति) पारमार्थिकानुभूतिधर्मत्वामावएवसाध्यः, नित्यत्वादयश्च व्यावहारिकाएव, एतस्तेषां पक्षत्वेच बहिर्भावेच नोक्तदोषावित्यर्थः (तथासतीति) ब्रह्मणिनित्यत्वादिक मनितच्छिद्भिरपि नित्यत्वादिकं मित्थ्येत्यभिधानादित्यर्थः । नहितैस्स्वात्यन्ताभाव सामानाधिकरण्यरूपं मिथ्यात्वमुच्यते, किंतु अत्यन्ताभाव प्रतियोगित्वमेव, अतस्तत्समर्थनं सफलमितिचेन्न, - व्याघातेनतदत्यन्ता भावाधिकरणे तत्समर्थना सम्भवात् । विस्तरस्त्वन्यत्रद्रष्टव्यः । ननुनित्यत्वादिकं ब्रह्मणस्स्वरूपमेव, अतस्तस्य पक्षत्वेपि धर्मत्वाबावान्नबाधः, अपक्षत्वेपि हेत्वभावान्न व्यिचारइति शंकामनूद्य परिहरति (तेषामिति) (अनित्यत्वादि निषेधस्येति) स्वरूपत्वेसिद्धसाधनं, स्वरूपातिरिक्त सत्यत्वेनुभूति स्वरूपत्वोपक्रमव्याघातः, अद्वितीयत्व व्याघातश्च । मित्थ्यात्वेप्युपक्रम व्याघात स्तत्प्रतिक्षेपासम्भवश्च । अनुभूतिपक्षकानुमतिदूषणान्तरमाह (किंचेति) ''नास्यादृशे'' रित्यादिनादृशिपक्षकानुमानमुक्तं, ''दृश्यत्वादेवे'' त्यादिना धर्मपक्षकमुक्तं, तदप्युभय मित्त्यन्वयः । (अ पसिद्धान्तादेरिति) 'तत्र' शब्देन नित्यत्वादि प्रतिक्षेपकान्प्रति तत्समर्त्थनप्रयासनैरर्त्थक्यप्रसंगा त्स्वाभ्युपगत नित्यत्वादीनां मित्थ्यात्वासम्भवः, स्वाभ्युपगतै रित्यत्रस्वेवैवे त्येवकारविवक्षया परानंगीकारलाभात्परप्रतिक्षेपपुरस्सरं स्वाभ्युपगतस्य नित्यत्वादेः सिद्धसाधनप्रसंगेन स्वपरसाधारणस्वरूपमात्रत्वा -सम्भवश्च गृह्यते । ''बाधादे'' रित्यादिपदेना नैकान्त्यं गृह्यते । नन्वनुभूतित्वस्य कथमनैकान्त्यं, पक्षेऽनैकान्त्यासम्भवादित्यत्राह (अनैकान्तिकशब्दइति) (यथासम्भवमिति) 
अनुभूतित्वलिंगके बाधः, दृश्यत्वलिंगके अनैक्वान्त्यमित्यर्थः । भाष्ये ''धर्मै''रिति सामान्यतः प्रयोजकत्वमात्रंविवक्षितं, तच्चानैकान्त्यसाध्याभावाधिकरणयोर्बाधे विषयतया द्रष्टव्यं। (सविशेषेति) स्वसमानसत्ताकविशेषवतीत्यर्थः । भासमानत्वञ्च प्रकाशमात्रं विवक्षितम् । तच्चानुभूते श्चैतन्याविषयत्वेपि परेणांगीकृततमिति नासिद्धिः । (अनुभूतिधर्मा इति) अधिकरणसमानसत्ताकत्वमपि धर्मविशेषणं, तेन न सिद्धसाधनं । (अभ्युपगतेति) तद्धर्मतया प्रमाणतस्साध्यमानत्वादित्येव हेतुः । प्रमाणाभासेन साध्यमाने क्षणिकत्वादौ व्यभिचारवारणाय प्रमाणत इत्युक्तम् । प्रमाणसिद्ध तद्धर्मत्वमात्र मुपजीव्य धर्मिसमानसत्ताक धर्मत्वं साध्यत इति न सिद्धसाधनम् । नचासिद्धिः, तेनैव सौगतान्प्रति कारणत स्साध्यमानत्वात् । ननु - न धर्मतया नित्यत्वं साध्यते, किन्तु स्वरूपतयेत्याशंक्याह (अभ्युपगतेति) सौगतै स्स्वरूपस्याभ्युपगमात्तान्प्रति स्वरूपस्य साधने सिद्धसाधनं स्यादित्यर्थः । (प्रागुक्तेति) अनुभूतिपक्षके निर्विशेषत्वप्रतिज्ञानुपपत्तिर्विपक्षे बाधिका, नित्यत्वादिपक्षकेतु नित्यत्वादीनामनुभूतिसमानसत्ताक तद्धर्मत्वाभावे मित्थ्यात्वान्नित्यत्वप्रतिक्षेपकान्प्रति तत्समर्थनप्रयासनैरर्थक्यादि विपक्षे बाधकम् । अयमेव निर्विशेषप्रतिज्ञानुपपत्त्यादेरित्यादिशब्दार्थः । (अन्ततइति) प्रत्युतेत्यर्थः (विपक्षे बाधकरहितत्वादिति) नचानुभूतेस्सविशेषत्वे घटादिव दननुभूतित्वप्रसंगो विपक्षे बाधक उक्तएवेति वाच्यम्, विशेषवत्त्वमात्रस्य व्यावहारिक विशेषत्त्वमात्रस्य च पक्षातिरिक्ते सर्वत्र सहचारेप्यननुभूतित्वव्याप्यत्वाभावात्स्वसमानसत्ताकविशेषवत्त्वस्यापि तर्कशून्यतया अननुभूतित्वव्याप्यत्वाभावात्तर्कस्य मूलशैधिल्यात् ।
	यत्तु केनचिदुक्तं, सत्यकामत्वादयो गुणाः ब्रह्मधर्मिक प्रतियोगिस्त्तवविरोध्यत्यन्ताभाव प्रतियोगिनः, पदार्थत्वात्, वस्तुत्त्वात्, भावत्वाद्वा, ब्रह्मवत् ; ''विज्ञानमानन्दं ब्रह्मे'' ति श्रुत्या आनन्दात्मकत्त्वबोधनात् ; आनन्दादयस्सन्त्येव धर्माः, तेचापृथक्त्वेपि पृथगिवावभावसन्त इत्यंगीकारात् इति।
	अत्र पक्षे सत्यकामत्वादि विशेषणवैयर्थ्यं । नन्वानन्दोविषयानुभवोनित्यत्वंचेति सन्तिधर्माः, तेचापृथक्त्वेपि चैतन्यात्प्रथगिवावभासन्तइत्यं (तिज्ञानादीनांतत्रांगी) गीकारात्तेषामपि पक्षत्वे बाधस्स्यादिति तन्नत्वेन तद्वृत्तित्वा सम्भवान् । किंच - सत्त्यकामत्वादीनामपि तद्वदेव स्वरूपाभिन्नत्वं ब्रह्मणिवृत्तिश्च सम्भाव्यत एवेति बाधः । 
साध्येच प्रतियोगिन स्सत्यकामत्वादेर्व्यावहारिक सत्वांगीकारेण तदभावस्य तद्विरोधित्वाभावाद्वाधः । तत्र ब्रह्मणि प्रतियोगिसत्व विरोधित्वमस्तीतिचेन्न, - तत्रैव व्यावहारिकसत्वस्य विद्यमानतया तद्विरोधासिद्धैः . पारमार्त्थिक सत्त्वविरोधित्वं विवक्षितमिति चेन्न; दृष्टान्ते साध्यवैकल्यात् । ब्रह्मणिप्रतियोगिपारमार्त्थिकसत्त्वविरोध्यत्यन्ताभाव प्रतियोगित्वं विवक्षितमिति चेन्न; - आनन्दात्मकस्य ब्रह्मणस्स्ववृत्त्यंगीकारात्साध्यवैकल्यानुद्धारात् ।
	किंच - किमयमत्यन्ताभावः प्रातिभासिकः ? उतव्यावहारिकः ? अथवा पारमार्थिकः ? नाद्यः, अप्रत्यक्षत्वेन प्रातिभासिकोत्पत्त्यसिद्धेः, तत्साधनेपि पारमार्थिकसत्ताविरोधाच्च । अतएव न द्वितीयः, व्यावहारिक प्रतियोगिनस्तत्रांगीकारेण तत्समानसत्ताकाभावस्य तत्र बाधाच्च । तत्सिद्धावपि पारमार्थिकसत्त्वाविरोधाच्च । नापि तृतीयः, ब्रह्मस्वरूपातिरिक्तत्वे बाधात् ; तदनतिरिक्तत्वेपि तस्य ब्रह्मणि वृत्त्यंगीकारे साध्यवैकल्यात् । तदनंगीकारे बाधात् । गुणात्मकत्वादिरसिद्धोहेतुः, श्रुत्या ज्ञानात्मकत्वप्रतिपादनात् । गुणत्वं सत्यमितिचेत् ; - ब्रह्माभिन्नतया गुणत्वाभाव एव ज्ञानादीनां किं नस्यात् ? किंच ज्ञानाभेदा क्रियात्मकत्वमेव किं न स्यात् ? यदि नैयायिकै र्ज्ञानादीनां गुणत्वांगीकारादेव तथेच्छसि; तर्ह्यतिप्रसंगः ।
इति श्रीवाधूलकुलतिलक शअरीनिवासाचार्य पादसेवासमधिगत
परावरतत्वयाथात्म्येन तदेकदेवतेन तच्चरणपरिचरण
परायणेन तत्प्रसादलब्दमहाचार्यापरनामधेयेन
रामानुजदासेन विरचितायां शतदूषणी
व्याख्यायां चण्डमारुताख्यायां
निर्विशेषत्वानुमानभंग
तचुर्विंश स्स्कन्धः ।
वादः - 25
अगणित परव्याव क्रोशीक वैभवशालिनी
रवितथपरब्रह्म स्वाभाव्य गोचरसंविदः ।
विगळितविपर्यासा विश्राणयत्वनुकम्पया 
सततमिह न स्त्रय्यन्तार्योहृदंबुजमावसन् ।।
अकृत्रिम सरस्वती परिमळस्फुरद्भारती
निवैशितपरावर स्थिति रवद्यगन्धं जहत् ।
रमानिधि गुरुस्सनः स्फुरतुतत्वधी गुप्तये
वधूलकुलभाविता वतरणस्सदामानसे ।।
	(अन्योन्येति) अनेन वादार्थ स्संगृह्यते । व्यपसर्गेण विविध विरुद्धधर्माद्ध्यासाद्भेदस्सूच्यते । अस्ति हि 'य स्सर्वज्ञ' इत्यादिना 
आश्रयाश्रयिभावप्रतीतिः । अतिना भेदाभेदो निराक्रियते । व्याहते स्तन्निरास इतिभावः । नन्वाश्रया श्रयिभावोऽविद्योपाधिकृत इत्यत्राह (अविजहदिति) ''परास्य शक्तिर्विविधैव श्रूयते स्वाभाविकी ज्ञानबलक्रियाचे'' ति श्रुतेरिति भावः (आसूत्र्यत इति) ''अभिद्ध्योपदेशा'' दित्यादिसूत्रेष्वितिभावः (सकलार्त्थ साधकेति) सकलार्त्थव्यवहारहेतुरित्यर्त्थः । यद्वा - अर्त्थसाधकत्वं अर्त्थहेतुकत्वं, अर्त्थव्याप्तत्वमितियावत् ; जीवज्ञानवत् भगवज्ज्ञानं नार्त्थ व्यभिचारीति प्रमात्वं विवक्षितं । (तत्सिद्धभोगइति) अपरिच्छिन्न स्वरूपगुणविभूति साक्षात्काराधीना परिच्छिन्नानन्द इत्यर्त्थः । (स्वस्मा इति) स्वकर्तृक व्यापाराद्यनुगुण ज्ञानप्रकाश्यत्व रूपस्येत्यर्त्थः . (अव्यभिचरितेति) अव्यभिचरितः प्रकासो यस्यास्सा अव्यभिचरितप्रकाशा, तादृशीसत्तायस्येति विग्रहः । व्यभिचारश्च व्यापकत्वाभावो विवक्षितः, तेन प्रकाशव्याप्त सत्ताकत्वमिति पर्यवसितार्त्थः । व्याप्तिश्चकालिकी । आदिपदेन दुःखादिगृह्यते । ननु - सुखादीनामपि 
संविदभिन्नत्वेन पक्षत्वात् न व्यभिचार इत्याशंक्याह (तेषामपीति) सुखादीनां संविदभेदे आत्माबेदे च तयोस्स्थैर्यप्रसंगे तस्य त्वत्प्रीत्यर्त्थंमंगीकर्तुं शक्यत्वेपि आत्मस्थैर्यवादकञ्चुकेन वैदिकान्वंचयितुन्नात्माभेदमंगीकारोषीत्यर्त्थः । (सजातीयेति) सजातीय निरपेक्ष व्यवहारत्वादेरित्यर्थः । आदिपदेन सजातीयसापेक्ष व्यवहारत्वाभावो गृह्यते । किं सजातीयपदं सजातीयप्रकाशपरं ? उत न ? आद्ये दोषमाह (दीपादिभिरिति) संवित्प्रदीप साधारणा निर्वचनीया शण्डधर्मरूपस्य प्रकाशत्वस्य परैरभ्युपगमादितिभावः । द्वितीये दोषमाह (घटादिभिरिति) ननुकेनापिरूपेणयत्सजातीयं तदनपेक्षत्वंविवक्षितं, ततश्चघटादीनांशून्यत्वादिना सजातीयप्रकाशसापेक्षत्वान्न तत्र व्यभिचार इत्याशंक्य परिहरति 
(सर्वधेति) प्रकाशपदं व्यवहारपरं । (सेति) प्रकाशमात्रस्य व्यवहारहेतुत्वे नित्यचैतन्येन सर्वदा सर्वेषां व्यवहारप्रसंगेन देवदत्तीयत्वादे 
र्व्यवहारप्रयोजकतया तैरेवांगीकारादिति भावः । (अन्यथेति) तदीयत्वस्य व्यवहाराप्रयोजकत्वे देवदत्तस्य स्वीयघटसंविद्विषयक व्यवहारवदितरेषामपि देवदत्तीयघटसंविद्विषयव्यवहारप्रसंग इत्यर्थः । ननु - व्यवहारमात्रे न तदीयत्वापेक्षा, किन्तु तदीयव्यवहार इति चेन्न ''निर्विशेषं न सामान्यं'' इति न्यायेन पुरुषविशेषासम्बन्धिव्यवहारासिद्धे र्व्यवहारमात्रस्यात्मसम्बन्धसापेक्षत्वात् । (अत एवेति) तत्तद्व्यवहारस्य तत्तदात्मसापेक्षत्वाभावे पूर्ववदतिप्रसंगात्तत्सापेक्षतायामपि हेतुरसिद्ध इति भावः । (संविदन्तरेति) संविदन्तरनिरपेक्ष प्रकाशत्वरूपहेत्वन्तर्गतः प्रकाशः स्वतः किं स्वस्मा एव वा इति विकल्पः । (असिद्धेरिति) संविदतिरिक्तात्मन एव संवद्व्यवहारकर्तृत्वात् स्वमते सिद्धिः, परममतेन्तःकरणस्यैव कर्तृत्वादसिद्धिः । (विरुद्धत्वादिति) परस्मा एव प्रकाशमानत्वस्य घटादा वनात्मत्वव्याप्यत्वदर्शनात्, तद्व्याप्यस्य संविदन्तरनिरपेक्षत्वे परस्मा एव प्रकाशमानत्वस्य सुतरा मनात्मत्वव्याप्यत्वादिति 
भावः । (अन्यथेति) वस्तुत स्स्वस्मै भासमानत्वस्यात्मत्वव्याप्यत्वेपि यदि तत्साहचर्यमात्रेण संविदन्तरमनपेक्ष्य प्रकाशमानत्वस्यात्मव्याप्तत्वमिष्यते, तदा तत्सहचरितभासमानत्वमात्रस्या त्वत्वव्यापकतया तेन घटादावात्मत्वसाधनं स्यादित्यर्थः । (तथैवेति) यः प्रकाशस्स किंचित्प्रति प्रकाश स्स्यादिति व्याप्ते र्लोकसिद्धत्वादिति भावः । (किमिदमात्मत्वमिति) आदिपदेन कर्तृत्वभोक्तृत्वे संगृह्येते । (प्रत्येतुरिति) पंचम्यन्तं प्रत्येतव्यविशेषणं  । ज्ञातृत्वे सति ज्ञेयत्वस्य विशिष्टस्योद्देश्यत्वात्् न पूर्वाभेदः । (स्वानतिरिक्तत्वमिति) साध्यवाच्यात्मशब्दस्य स्वपरत्वाभिप्रायेणायं विकल्पः (प्रत्यक्षविरोधादिति) घटादिज्ञानं न ज्ञातेति प्रत्यक्षं । दूषणान्तरमाह (ज्ञातृत्वंहीति) ननु स्वरूपतो ज्ञानरूपस्याप्याश्रयतादात्म्यात् ज्ञातृत्वमविरुद्धमित्यत्राह (अत एवेति) प्रत्यक्षविरोधाद्व्याघाताच्चेत्यर्थः । नहिव्याहतार्त्थांतरपरिग्रहात् अर्थान्तरव्याहतेः परिहृतिर्युक्तेति भावः । ननु 
धर्मधर्मिणोर्भेदाभेदस्य धर्मधर्मिभावान्यथानुपपत्त्यैव सिद्धत्वात् तस्यैव तादात्म्यरूपत्वात् 
ज्ञातृतादात्म्यात् ज्ञातृत्वाश्रयत्वं सिद्ध्यत्येवेत्यत्राह (धर्मधर्मिभेदाभेदेति) प्रमाणबाधकभिन्नयोरेव धर्मधर्मिभावसिद्धिः । अतिप्रसंगस्तु प्रमाणबलादेव परिहार्य इति भावः । व्याघातपरिहाराय ज्ञानान्तराश्रयत्वं ज्ञातृत्वमिती,्यत इत्याशंकयाह (नापीति) (अस्मदभिमतेति) प्रतिशरीरं भिन्नस्येत्यर्थः (निराश्रयेति) सर्वशरीरानुगतस्यैकस्य निर्विषयस्येत्यर्त्थः । ''प्रत्यक्षादी'' त्यादिपदेन सविषयासंवित् न निराश्रया, प्रत्यक्षेण धर्मतया प्रतीयमानत्वात्, घटत्ववत्, इत्याद्यनुमानविरोधः ; ''द्रष्टु र्दृष्टेः'' ''विज्ञातारं'' ''रसयिताघ्नाता'' इत्यादि श्रुति विरोधश्च गृह्यते . ततश्चाश्रया सिद्धिरितिभावः । ननु ज्ञातृत्वोपलम्भ इष्ट एव, जानामीत्युपलभ्यमानस्यैव ज्ञातृत्वस्य साध्यमानत्वात् ; नच ज्ञातृत्वेनोक्त विधोपलम्भप्रसंगः, तस्यापीष्टत्वादेव, पक्षीभूतज्ञानाश्रयस्य स्वेनैव तज्ज्ञानाश्रयतयोपलम्भात् ; पक्षीभूतज्ञानस्यापि साध्यमान ज्ञानाश्रयतया 
स्वेनैवोपलम्भात्, नचैकेनैव ज्ञात्रा ज्ञातृ द्वित्वोपलम्भप्रसंगः यौक्तिकोपलम्भस्य युक्त्यनुसन्धान दशायामिष्टत्वात्; अपरोक्षानुपलम्भस्य देवदत्त यज्ञदत्त कर्तृद्वित्वा मुपलम्भवदुपपत्तेः । मनस एकात्म योग्यतद्धर्मग्राहकत्व नियमात् । व्यक्तिभान सामग्र्या जातिमानसामग्रीनैयत्यात् ज्ञानेभासमाने ज्ञानत्वस्य भानेपि न ज्ञानगत ज्ञानभानमित्यत्राह (उत्तरो त्तरेति) वा शब्दस्वारस्यादेवं व्याख्यातम् । यद्वा वा शब्दश्चार्त्थो द्रष्टव्यः । अन्यदीय ज्ञातृत्वं साध्यमित्यत्राह (प्रतीयमानेति) (प्राग्वदिति) सिद्धसाधन मित्यर्त्थः । (तावतेति) तस्यैवात्मत्वरूपत्वे सुखादेरप्यात्मत्व प्रसंग इत्यर्त्थः । (व्याघातादीति) पर सम्प्रतिपन्नात्मनो ज्ञातृत्वा त्तदभेदसाधने पूर्वोक्तव्याघातः, प्रत्यक्ष विरोधश्चेत्यर्त्थः । नन्वात्मनो घट विषयज्ञानतांदात्म्यं न साध्यते, येनोक्त दोषस्स्यात् किन्तु ज्ञानमात्रं साध्यत इत्यत्राह (तस्येति) (तथाविधेति) सिद्धे ज्ञाने कदाचि द्विषयसम्बन्धस्य 
निरस्तत्वात्, विषयो ल्लेखाज्ञानमेव पर्यवस्यतीतिभावः (बाधाभावादिनेति) आदिपदेनापसिद्धान्तप्रसंगो गृह्यते (श्रुति शरणानामिति) "नविज्ञातु र्विज्ञाते र्विपरिलोपो विद्यते" इति ज्ञातृ समवेत ज्ञानस्य नित्यत्वश्रुते र्ज्ञानसाधन विधानच्चेतिभावः । (पूर्वरूपइति) आत्मन एव घटादिविषयत्व इत्यर्त्थः । तर्ह्यात्म समवेतानेक ज्ञानपक्षोगीक्रियता मित्यत्राह (उत्तररूपइति) श्रुति रुक्तैव । आदिशब्देन "नित्या एवात्मनोहित" इत्यादिकं गृह्यते । यद्वा सर्वधा त्वत्पक्षस्यानुपपन्नत्वात् एकमेव ज्ञानं 
सामग्रीवशात् विषयोल्लेखावस्थाव द्भवतीत्यस्मदभिमतपक्षं दूषयितुं तवकावा गतिरित्यर्त्थः ।
	ननु "अत्रायं पुरुषस्स्वयं ज्योतिः" "आत्मैवास्य ज्योति"रिति श्रुतिरेवात्मनो ज्ञानाभेदं साधयति; ननु "अस्तमित आदित्ये याज्ञवल्क्ये" त्यादिना "किं ज्योतिरयं पुरुष" इत्यन्तेन ज्ञानसाधनालोकाद्यभावे जीवस्य किं ज्ञानसाधनमिति पृष्टे "आत्मैवास्यज्योति" रित्युपक्रान्तात्मा तावत्त्परमात्मैव, 
स्वप्नेन शारीरमभिप्रेत्य "असुप्तस्सुप्ता नभिचाकशीती" ति तल्लिगात्; तथाचात्रायं पुरुष इति उपसंहारोपि अस्येत्यनुषंगेण ईश्वरोस्य जीवस्य स्वयमेव ज्योतिः - ज्ञानं हेतुरित्येवं परः ; अस्मिन्नेव प्रकरणे " वाचैवायं ज्योतिषास्ते" इति ज्योतिश्शब्दस्य ज्ञानसाधने प्रयोगात् ; आत्मैवास्येति षष्ठ्या स्वविषयत्वस्यैवोक्तेरिति चेत् ? तदसत् , "किं ज्योतिरयं पुरुष" इति ह्ययं कार्यकारणसंधातात्मापुरुषस्स्वस्यासनादि व्यवहारे किं ज्योतिरिति पृष्टं, नतु ज्ञानसाधनं, "आदित्येनैवायं ज्योतिषास्तेपल्ययते कर्मकुरुते" इत्यादि व्यवहारस्यैव उत्तरेदर्शनात् ; आदित्येन जाना तीत्यदर्शनाच्च ; अतः परम्परा व्यवहारनिमित्तादित्य चन्द्राग्निवागनन्तरं साक्षाद्व्यवहारनिमित्त ज्योतिः प्रश्नोत्तरं "आत्मैवास्य ज्योतिर्भवती" ति अस्य कार्यकारणरणसंघातस्य व्यवहारार्हानुभवगोचरस्या त्मानुपचरित स्वरूप मधिष्ठानसाक्षिचैतन्यं ज्योतिरिति दर्शयति, नतु ज्योतिस्साधनमिति, साधनपदाभावात । ज्योतिश्शब्दस्य प्रकाशमात्रार्थ्यत्वा त्प्रक्रमविरोधाच्च । आत्मपदमपि जीवेश्वरस्वरूप भूतचैतन्यमभिधत्ते, नतु जीवव्यतिरिक्तमेव परमात्मानं, अह मनुभवेऽप्रकाशमानस्य घटादिवं दात्मपदार्थ्यत्वायोगात् । व्यत्पत्तिनिमित्त प्रयोगस्यावयवशक्ते श्चात्मपदस्य जीवेपि सम्भवात् । "स्वेनज्योतिषा स्वपिती" ति स्वापस्य जीवलिंगस्यदर्शनाच्च । "असुप्तस्सुप्तानि" ति लिंगस्य प्रकाशात्मनिजीवेपि सम्भवाच्च । ज्ञानसाधनानाम नेकेषां सत्वेन स्वयमित्यादि विशेषणासंगतेश्चेति । अतः श्रुतिबलादेवात्मनो ज्ञानाभेद सिद्धिरिति शंकते (श्रुतिरेवेति) (परिहृत प्रायत्वादिति) तस्य ज्ञानत्वमात्रसाधने त्रय्यन्तविदां सिद्धसाधनादित्यनेनेत्यर्थ्यः । उक्तं परिहारमान्तरं च संगृह्णाति ( तत्र हीति ) यदि स्वप्रकाशत्वमात्मन इष्यते तर्हि तत एव घटादिप्रकाशोपपत्तौ न तस्य ज्ञातृत्व कल्पनामित्या शंक्य श्रुतिबलाज्ज्ञातृत्वस्याप्यंगीकार्यत्वा दुभयोरविरोधा च्चोभयेमष्टव्यं, तद्विरोधात् 
ज्ञातृत्व मसत्त्वं च परित्याज्य मित्याह (वदन्तीति) ननु ज्ञातृत्व मौपाधिकमेव श्रुत्या प्रतिपाद्यत इत्याशंक्याह (साक्षादिति) ज्ञातृत्वस्यान्तःकरणोपाधित्वे परंपरासम्बन्धा द्विज्ञातारमिति निर्देशोऽनुपपन्न एव । नचोपाधिगतस्य तत्रारोपः, श्रुते रप्रामाण्यप्रसंगात् । रक्तपटादिव्यपदेशस्यौपचारिकत्वात् , प्रकृते च बाधकाभावात् । (नहीति) एतेनान्तःकरणतादात्म्यापन्न आत्मा श्रृणोतीत्यपि निरस्तं, स्वनाशस्यापुरुषार्थत्वादेव । ननु भवत्पक्षेपि मोक्षदशायां अन्तःकरण स्याभावात् अपुरुषार्थता, इत्यत्राह ( अह मर्थस्येति )
	यदाह नवीनः -
	योय मनुभव  स्स आत्मनो न भिद्यते, संवेदनत्वात् , व्यतिरेकेण घटवत् । नचाप्रयोजकता, आत्मधर्मनित्यज्ञानाभावेन उत्पाद विनाशशीलस्य ज्ञानस्यात्मगुणत्वे आत्मनः कूटस्थताहानेः ।
	स्या देतत् , आत्मन उत्पत्तिविनाशानंगीकारा त्र कूटस्थता हानिः, नह्यन्योत्पत्तिविनाशाभ्या मन्यस्यं कौटस्थ्यं हीयते, अविद्या निवृत्त्या त्वदभिमतात्मनोपि तत्प्रसंगादिति । भवे देवं, यदि कार्यं कारणा द्भिद्येत । जायमानंहि कार्यं प्रागपिः सदिति वक्तव्यं, असत उत्पत्त्यनुपपत्तेः, शशश्रृगवत् ।
	ननु ननरश्रृंगतुल्यं कार्यं, अपितु कारणे कार्यस्य प्रागभाव, इतिचेत् ? अस्तु प्रागभावः, तथापि तत्काले कार्यं किं सत् ? तथा सति किं कारणे वर्तते, किंवा अन्यत्र ? नाद्यः, प्रागभावप्रतियोगिनो रेकदाऽवृत्तेः । न द्वितीयः कारणा दन्यत्र कार्यस्यासमवायात् । अन्यसमवायिनो न्यानुपादेयत्वात् । प्रागभावकाले च प्रतियोगिन स्सत्वानभ्युपगमे कथं ननर श्रृंगतुल्यता । नहि प्रागभावसत्तैव प्रतियोगिन स्सत्ता, अन्यसत्ताया अन्यसत्त्वेति प्रसंगात् ।
	ननु नरविषाणं कालत्रयेप्यसत् , कार्यं नूत्पत्तेः पूर्वमिति वैषम्यमिति चेत् ? किंचित्काल मसतः कालभेदेपि सत्त्वा नुपपत्तेः । किमत्र सत्त्वासत्त्वे 
पदार्थधर्मो, स्वरूपं वा ? नाद्यः, असत्त्वकालेपि पदार्थसद्भावप्रसंगात् । अनित्यधर्मस्याश्रयादृतेनवस्थानात् । धर्मस्य धर्मिसत्वं विनानुपपत्तेः धर्मत्वे उपजीव्यधर्मि सत्त्वविरोधेना सत्त्वस्यैव व्याघातात् । न द्वितीयः, एकस्य स दसदात्मत्वविरोधात् ।
	ननु कालभेदेन घटस्य रक्ततत्वश्यामत्वव दस्या विरोध इति चेन्न ;- धर्मस्य 
कालभेदेन स्वहेतुसमाजा द्व्यत्ययः, नतु स्वरूपस्य, तथा सति सत्वासत्वयो भेदां त्तावन्मात्रस्वरूपस्य धर्मिणोपि भेदापत्तेः । इदं पूर्ववचन समदित्यसतो बुद्ध्यनुपपत्तेश्च । तस्य स्वभावस्यावच्छेदककालासम्बन्धात् ।
	तस्या द्य त्किंचित्काल मसत् तत्सर्वदाप्यसदेव । तदाह भगवान् - "नासतो विद्यते भावो नाभावो विद्यते सत" इति ।
	ननु तथासति दृश्यात्मना असद्रूपस्य ब्रह्मणस्स्वरूपेणा प्यसत्त्वं स्यादिति चेन्न ; - यत् येनरूपेण कदाचितसत् तत्तेनरूपेण सर्वदासदिति दृशाद्यात्मनः कदाचिदसतो ब्रह्मण स्तद्रूपेण सर्वदाऽसत्त्वस्येष्टत्वात् । नित्यज्ञानात्मनः स्वरूपत स्सत्यत्वेन प्रतिपन्नस्य तेनरूपेण सर्वदा सत्वात् । आत्मन्यस्मी त्यनुभवस्य सर्वदा विद्यमानस्य घटादावधिष्ठानविषयत्वेनै वान्यथासिद्ध्यभावात् । तत्रापि तथैवा न्यधासिद्धौ स्मदभिमतत्वात् आत्मनोसत्वे सर्वशून्यताप्रसंगात् । पटरूपेणासतो घटस्य स्वरूपेण सत्त्वेन व्यभिचाराच्च । नच घटादे स्सत्वेन प्रमितत्वात्किंचित्काल मसतोपि कालान्तरे सत्वं धर्म इति वाच्यं, घटादिसद्बुद्धे रधिष्ठानविषयतयान्यधा सिद्धत्वात् । नहि सन् घटइत्यत्र सत्त्वस्य घटधर्मत्वं प्रतीयते, किन्तु मृद््घटइतिव त्सत्त्ादात्म्यमात्रम् । तच्च सद्रूपेणोभयवादिसम्मताधिष्टानात्म सत्तादात्म्यमेव, सत्तान्तरकल्पने गौरवात् ।
	किंच कारणे समवायः किमसत उत्पत्तिः, स्वस्मिन् सत्तासमवायोवा ! आद्येपि स्वोपलक्षितसत्तासमवायः, उतविशिष्टसमवायो वा ? नाद्यः, तस्य 
नित्यसमवायवादिनः सर्वदा सत्वेन बुद्ध्यादौ मन आदे रकारणत्वप्रसंगात् । बुद्ध्यात्वनित्यत्ववादिनो नित्यसमवायेच न मानसमिति समवायस्याप्यनेकत्वा विशेषेणार्थान्तरत्वात् । न द्वितीयः, असतो विशेष्यासम्बन्धेन विशेषणत्वायोगात् । नापि स्वस्मिन् समवायउत्पत्तिः, असति तस्मिन् तदु(पप)त्पत्तेः कार्यसत्वस्य चोत्पत्तिं प्रयोज्यत्वात् । नच कार्यस्याद्यसमयंसम्बन्धउत्पत्तिः, सम्बन्धस्य संयोगत्वे तस्योत्पत्त्यनन्तरभावित्वात् ; गुणादौ तदभावाच्च । नापि समवायः, कार्यस्य कारणसमवाय उत्पत्तिरित्यत्रोक्त दूषण न्यायेन निरस्तत्वात् ; घटादेः काले तदभावाच्च । नपि स्वरूपसंबन्धः, असतो निस्स्वरूपत्वेन स्वरूपपद्वयात्मकसम्बन्धायोगात् ; तस्य स्वरूपद्वयात्मकत्वे समवायस्यापि घटोत्पत्तित्वप्रसंगाच्च । घटस्यापि स्वोत्पत्तित्वेन घटो 
घटवानितिव दुत्पन्नो घटइति प्रतीत्यनुपपत्तेः श्च । समवायस्यैकत्वेना द्याभावाच्च । नच स्वसमानकालीनपदार्थं प्रतियोगिकध्वंसा नाधारसमयसम्बन्धइति वाच्यम् , स्वपदेनोत्पद्यमान पदार्थाभिधाने आत्माश्रयात् , उत्पत्तेरेव निरूप्यमाणत्वात् । वस्तुमात्राभिधानेच द्वितीयक्षणावच्छिन्नघटस्य प्युत्पत्तिप्रसंगः । तस्यापि द्वितीयक्षणावच्छिन्न स्वसमानकालीन पदार्थप्रतियोगिकध्वंसा नाधारद्वितीयक्षणे सत्वात् ।
	ननु स्वशब्दः क्षण विशेषानच्छिन्न कार्यस्वरूपपरः, तथा च प्रथमक्षणोपि तत्क्षणइति तत्कालस्थितिक शब्दादिद्धंसस्य द्वितीय क्षणे सत्त्वान्नतस्मिं स्तत्प्रसंगइति चेन्न ; तत्र किं स्वसमानकालीन यत्किं चित्पदार्धध्वंसा नाधारत्वं, विवक्षितं, उत तत्कालीनयावत्पदार्थ प्रतियोगिक ध्वंसानाधारत्वं, किं वा तत्कालीन पदार्थप्रतियोगिक यावद््ध्वंसानाधारत्वं ? आद्ये द्वितीयक्षणेति व्याप्ति स्तदवस्थैव, घटकालीन यत्किंचिन्मृदादि प्रतियोगिक ध्वंसानाधारत्वस्य तदापिसत्वात् । द्वितीयेघटकालीन नित्य पदार्थप्रतियोगिक ध्वंसाभावा दसम्भवः । तृतीये घटकालीनत्रिचतुरपदार्थ प्रतियोगिक यावद््ध्वंसानाधारत्वं 
द्वितीयक्षणेप्यस्तीत्यतिव्याप्तिरेव ।
	ननु स्वसमानकालीन यावदनित्यपदार्थ प्रतियोगिक ध्वंसानाधारत्वं विवक्षितमिति चेन्न ; - तत्र किं यावद््ध्वंसानाधारत्वं याव द््धवंसाधारभिन्नत्वं, उत यावद््ध्वंसात्यन्ताभाववत्त्वं ? आद्ये द्वितीयक्षणेति व्याप्तिः । द्वितीये यावद््ध्वंस प्रतियोगिक सामान्याभाववत्त्वं, उत तत्प्रतियोगिक यावद्धिशेषाभाववत्त्वं ? नाद्यः ध्वंसेषु सामान्याभावेन तदवच्छिन्नप्रतियोगिक सामान्याभावायोगात् । न द्वितीयः, भावस्य स्वात्यन्ताभाव समानकालीनत्ववदभावस्यापि तथात्वात् । अन्यथा तदत्यन्ताभावस्य त्रैकालिकत्वानुपपत्तेः । तथा च द्वितीयक्षणे ध्वंसा त्यन्ताभावसत्त्वादति व्याप्तिदुर्वारा किंच चरमध्वंसकालीन कार्य पदार्थाभावेन ध्वंसाभावात् तद नाधारकालस्या प्रसिद्ध्या चरमध्वंसे तादृशकालाधारत्वस्या सम्भवात्तवा व्याप्तिः । नच चरमध्वंसासिद्धिः, सर्वमुक्तौ अदृष्टाभावेन कार्यमात्राभावात् । सर्वमुक्त्यभावेच स्वस्य नित्यसंसारित्वशंकया कस्यापि निश्शंकं प्रवृत्त्यनुपपत्ते र्मोक्षशास्त्रानर्थक्य मेवस्यात् । नापि स्वसमानकालीन यावदनादि पदार्थाधार समय सम्बन्धः, चरमोत्पन्नभावकार्यस्य द्वितीयादि क्षणसम्बन्धेति व्याप्तेः । तस्मान्ना (न्न) सत्कार्यवादोयुज्यते । सत्कार्यवादेपि यदि कार्यसत्त्वं कारणद्भिन्नं तर्हि 
कारणान्वेषणं व्यर्थं, तेन विनापि तत्सत्त्वात् । उत्पत्तेः पूर्वं कार्यस्यानुपलब्धेश्च । अवस्थाविशेषः कार्यमिति पक्षो विशेषस्य पूर्वं कार्यस्यानुपलब्धेश्च । अवस्थाविशेषः कार्यमिति पक्षो विशेषस्य प्रा (क्त्व) (सत्वा) क्सत्त्वासत्त्वाभ्यां प्रतिवक्तव्यः । तस्मात्कारणमेव कार्यस्य स्वरूपं तेन तेन कारणेन तत्तकार्यरूप मापद्यते । तत्रानिर्वचनीयवादे कार्यविकारेण कारणस्याविकारित्वेपि कारणा भिन्न कार्यसत्यत्वे तद्विकारेण कारणमपि विकारिस्यादेव, तथाचात्मैव बुद्ध्यादिरूपेण जायते विनश्यतिचेति कथन्नकौटस्थ्य हानिः । नचा विद्याविनाशेप्ययं 
दोषस्समानः, अविद्याया आत्मव्यतिरेकेणा निर्वचनीयसत्त्व भेदाभ्युपगमात् तद्विकारस्यापि तत एव व्यवस्थितत्वात् । अविद्यानिवृत्तेः कूटस्थात्मनिवृत्तत्वाच्च । बुद्ध्यादि रात्मनिव्याप्यवर्तते, उत तत्प्रदेशे ? नाद्यः, शरीर बार्यप्रदेशेपि तदुपलम्भप्रसंगात् । न द्वितीयः, निरवयवस्य प्रदेशाभावात् । नन्वौ (पचारि) पाधिकः प्रदेश भेदोस्तीति चेन्न ; - उपाधिज्ञाप्यस्य तज्जन्यस्तदधीनश्च प्रदेशो निष्प्रदेशेनास्तीत्युक्तत्वात् । एव मात्मनस्तद्धेतु सम्बन्धानुपपत्तिश्च बाधक स्तर्कः । निष्प्रदेशआत्मनि स्वात्यन्ताभाव सानाधिकरण मन स्संयोगासम्भवात् । नचावच्छेदकभेदेन वृत्तिः, अवच्छेदकस्याप्यवच्चेद्याभाव समानाधिकरणत्वे वच्छेदकत्वानुपपत्तेः भावाभाववच्छेदकयो र्वैय्यधिकरण्यं वक्तव्यम् । तच्चैकवृत्तिनोः परपक्षे न सम्भवति । नचावैयधिकरण्येपि धर्मयो स्स्वरूपभेदमात्रेण संकीर्णावच्छेदकत्वं सम्भवति, तथासति संयोग वति देशेपि द्रव्यत्वपक्षत्वा द्यनेकधर्मसत्त्वा तत्रापि तदभावप्रमास्यात् । किंचात्मनो ज्ञानेन सम्बन्धानिरूपणाच्च न तदाश्रयत्वम् । न तावत्संयोगः, अयुतस्सिद्धयो स्तदयोगात् । नापि समवायः, तस्यैवासिद्धेः । नापि तादात्म्यं, न तावत्तदभेदएव, धर्मधर्मिभावाद्यसम्भवात् अभेदस्य सम्बन्धत्वायोगात् । नापि भेदाभेदौ, समानसत्ताकयो स्तयो र्युगपदेकत्रायोगात् । घटादे र्मृदादित उत्पत्त्यनुपपत्तेश्च । भेदोप्य स्तीति तत उत्पत्तिरिति चेत् ; तर्हिजायमानं मृद्भिन्नं प्राङ्नास्तीति वक्तव्यम् । घटादिश्च जायमानएव, प्राक्तच्छब्दबुद्ध्यो रभावात् । प्रागसतश्च सतो भदइति कुत्राभेदः । एवं मृज्जायते विनश्यतीति बुद्ध्यभावाच्च नजनिविनाशवतो मृदभेदः । तस्माद्यज्जायते विनश्यति तत्तदुपादानादत्यन्तं भिन्नमेव ।
	कस्तर्हि गुणगुणिनो स्सम्बन्धः ? कश्च मृद््घटइत्यादि सामानाधिकरण्यप्रतीते 
र्विषयः ? तादात्म्यमिति ब्रूमः । किं तत् ? उच्यते, भिन्नत्वे सत्यभिन्नसत्ताकत्वम् । अस्तिहि मृद््घटयो रेतत्तादात्म्यं, उपादानोपादेययो 
स्सत्वभेदाभावात् । अन्यधा मृद््घटयो रेतत्तादात्म्यं, उपादानोपादेययो स्सत्वभेदाभावात् । अन्यधा मृद््घटइति सामानाधिकरण्यायोगात् । दण्डघटयोस्तु नैवं, भेदे विद्यमाने पिदण्डाधिष्टाना त्तदुपहिता त्सत्वा दूघटसत्त्या अन्यत्वात् । तदन्यत्वं च घटसत्वस्य दण्डाद्यभावेपि सन् घट इथ्यनुभवात् दण्डोघटइत्य ननुभवाच्च सिद्धम् । नन्वेवमेक घटनिष्ठरूप रसादीनान्तद््घटसत्तेव सत्तेति तेषामप्यन्योन्यं सामानाधिकरण्यानुभवस्स्यादिति चेत् ; मैवं, रूपादीनां घटावच्छिन्न सत्तावच्छेदकत्वात् घटाभिन्न सत्ताकत्वेन तत्तादात्म्येपि रसादीनां रूपाद्यवच्छिन्न सत्तावच्छेदकत्वा भावेनान्योन्य तादात्म्याभावात् । ननु कुतइदं वैषम्यमिति चेत् ? सामानाधिकरण्यप्रतीति तदबावाभ्यमिति ब्रूमः । अस्ति हि शुक्लो घटइति सामानाधिकरण्यप्रतीतिः, नत्वेवं रूपरसयोः । नच शुक्लोघटइति मतुब््लोपादभेदवत् प्रतीयते, नत्वर्थगत्याऽभेदोस्तीति वाच्यं ; शाब्देहि ज्ञाने मतुब्लोपात् भेदतिरोधानं, नतु प्रत्यक्षानुभवेपि, अनुभूयते च शुक्लोघटइति । किंच मतुब्लोपानुशासनेपि आचार्यस्य सत्ताभेद लक्षण तादात्म्यमेवमूलं, अयुतसिद्धयोस्तथानुशासनाभावात् । ननु मृद् घटयो र्घटरूपयोश्च भेदे कथमेकसत्ताकत्वं, दण्डघटयोर दर्शनादिति चेत् ? किं प्रमाणं प्रश्नः, तत्रोपपत्ति प्रश्नोवा ? आद्ये अभिहितएव सामानाधिकरण्यानुभवः । द्वितीयेतु दण्डघटभेदवत् मृद््घटभेदस्सत्तावच्छेदको न भवतीति भेदेप्येकसत्ताकत्वं, भेदसत्ताया एव धर्मिप्रतियोगि सत्तै कत्व विरोधित्वात् ; अन्यथा दण्डघटयोरिव मृत् घटयोरयुतसिद्धि र्नस्यात् , तेषां भेदाविशेषात् । समवायस्य भेदाभेदपक्षस्य च निरासात् । अधिष्ठानात्मसत्तैव कार्यगुणिभ्यामवच्छिन्ना कार्यगुणाभ्यामवच्छिद्यतइति परिणामपरिणामिनो र्गुणगुणिनोश्च एकसत्ताकत्वं तादात्म्यम् ।  	 
	एतेन घटः किं सद्विलक्षण एव ; तथासति सन् घट इति धीर्नस्यात्, 
अधिष्ठानसत्तादात्म्या त्तथाप्रत्तीतिः, घटस्यसत्तादात्म्यंहि तदतिरिक्त सत्ताशून्यत्वमेवेत्यधिष्ठानंसत् घटश्चेतिद्वयमेव, तथा च घटस्य सत्तासम्बन्धा भावात् न सत्प्रतीति विषयत्वमुपपद्यते । असद्विलक्षणमेवसद्बुद्धिविषय इति चेत्? आत्मनिसत्वस्यैव बुद्धिविषयत्वात्, सज्ज्ञाना नपेक्षप्रतीतिकत्वेन सत्ताया निष्प्रतियोगिकत्वाच्चेति परास्तं ; 
घटस्यवस्तुतोधिष्टान सत्ताकसम्बन्धाभावेपि तत्प्रतियोगिकवास्तवभेदस्याप्य भावात् सत्तानवच्छेदकभेदवत्त्वरूप तादात्म्य सम्बन्धादधिष्टानसत्तावच्छेदकत्वेन सद्बुद्धिगोचरत्वात् । अथवा सत्तानवच्छेदक भेदाविरोधी कश्चिदनिर्वचनीयो धर्मस्तादात्म्यं, घटस्य दण्डादिवन्मृदो भेदाननुभवात्मृद्घट इत्यभेदानुभवाच्च ।
	ननु - सद्भेदाभावे कार्यकारणभाव शब्दान्तरवाच्यत्वादिकं नस्यादिति चेन्न; - कार्यकारणभावाद्यर्थंहि भेदोपेक्ष्यते, नतु सद्भेदः, स्वप्नरधादेरपि कार्यत्वादे श्श्रुत्या दर्शितत्वात् । तथाच घटादेर्मृदादि प्रतियोगिको भेदोन भेदान्तरवत्सत्तावच्छेदक इति सामानाधिकरण्यपर्रतीतिबलात् सिद्धम् । एवंच पक्षद्वयेपि भेदस्य सत्ताशून्यत्वात्कार्यकारणयोरनिर्वचनीया भेद इत्युच्यते । अत एव भेदाभावस्येव तन्नियतस्यापि भेदसामानाधिकरण्यविरोधः, अविरोधेवा कथं भेदाभेदनिरास इति प्रत्युक्तं ; समानसत्ताकयोरेव प्रतियोगि तदभाव तन्नियतयोर्विरोधात् । नचैवं ज्ञानात्मनोरपि अयमेव संबन्धोस्त्विति वाच्यम्, ज्ञानस्य ''सत्यं ज्ञान'' मित्यादिवाक्येन ''कतम् आत्मा योयं विज्ञानमयः प्राणेषु हृद्यन्तर्ज्योतिः पुरुष'' इत्यादिवाक्येनात्मनश्च तात्पर्येण प्रतिपादितत्वेन तयोः पारमार्थिकज्ञाने सम्बन्धनिराकरणस्य रूपाधावपि तुल्यत्वा त्तस्यापि गुणित्वादिकं न स्यादिति वाच्यम्, वस्तुतस्तदभावस्येष्टत्वात् । प्रतीतेस्त्वनिर्वचनीय गुणिभावविषयत्वात् । एतावांस्तु विशेषः, अध्यारोपोन्तःकरणावच्छिन्नात्मनि सोपाधिकः, ''कामस्संकल्पो विविकित्साश्रद्धाऽश्रद्धाधृति र्ह्रीर्धीर्भीरित्येतत्सर्वं मन 
एवे'' ति श्रुत्या, बुद्ध्यादिकं चिदाश्रितं, गुणत्वात्, रूपवत्, नचात्मा तदाश्रयः, तस्य निरवयवकूटस्थस्या व्याप्यवृत्तिजन्य बुद्ध्याश्रयत्वानुपपत्तेः, पृथिव्यादेस्तदाश्रयत्वं चापास्तमिति परिशेषोनुभवेना पोद्वलितयान्तःकरणधर्मत्वेन सिद्धत्वात् । केवलात्मनिच ''नान्तःप्रज्ञे न बहिः प्रज्ञ'' मिति स्वप्नोपलब्धेः जाग्रदुपलब्धेश्च निषेधात् विज्ञानाभावस्य सिद्धत्वात् ।
	ननु ''मनसाह्येव पश्यती'' त्युपक्रमे विज्ञानंप्रति मनसः कारणत्वश्रुतेः तस्य मनोधर्मत्वश्रुतिरौपचारिकींति चेन्न ; - विज्ञानधर्मिणो मनस आत्मनि विज्ञानारोपनिमित्ततया कारणत्वात्, कुसुमस्य स्फटिकारुणिमारोपे कारणत्ववत्, एवं च उभयश्रुतिर्मुख्यार्था । घटादौ तु रूपादिने सोपाधिकः, तत्रोपाधेरदर्शनात्, किन्तु रज्जुसर्पवन्निरूपाधिक एव । नच 
रज्जुस्सर्प इव तद्रूपादेर्निरूपाधिकाद्ध्यासत्वे व्यवहारदशायां बाधस्स्यादिति वाच्यं, अविचारदशायां मिथ्यात्व बुद्ध्यभावेपि देहात्मतादात्म्यत्रद्विचारदशायां मिथ्यात्वनिश्चयरूप न भवति, रूपादेर्मूलाज्ञानोपादानकत्वेन घटादि ज्ञानानिवर्त्यत्वात्, तन्निवर्तक ब्रह्मज्ञानस्य चेदानीमभावात् । अत एव च रज्जु सर्पवैलक्षण्यात् ।
	किंच ज्ञोत एवेति सूत्रमपि संविद आत्मत्वे प्रमाणम् । ज्ञः - नित्यचिद्रूप एवावमात्मा, अत एव - चिद्रूपब्रह्मण एवा विद्याधानादि जीवभावेन स्थितत्वा, दिति हि सूत्रार्त्थः । ''नहि द्रष्टर्दृष्टे र्विपरिलोपोविद्यत'' इति श्रुतिरपि तत्र प्रमाणं, व्यधिकरणषष्ठीतः समानाधिकरणषष्ठ्या अभ्यर्हितरवात् ।
	किंच वैयधिकरणण्येपि द्रष्टुर्यादृष्टिस्तस्याविपरिलोपो निषिद्ध्यते, किवा दृष्टेर्यो द्रष्टातस्य ? नाद्यः, जीवाश्रितज्ञानस्य प्रत्यक्षं विनाशानुभवात् । न द्वितीयः, ''यद्वैतन्नपश्यति पश्यंश्चैतं न पश्यति ''द्रष्टुर्दृष्टेर्विपरिलोपोविद्यत'' इति श्रुत्यासुषुप्तौ करणव्यापारोपरमात्सर्व ज्ञानोपरमाशंकायां रूपादिविषयक वृत्तिज्ञानोपरमेपि साक्षिज्ञानस्यो परमो नास्तीत्यर्थे स्पष्टमवगम्यमाने अप्रसक्त द्रष्टृनाश 
निषेधपरत्वायोगात् । नचेश्वरदृष्टेर्विनाशमियं निषेधतीति वाच्यं, ''तीर्णोहि तदासर्वांश्चोकान् हृदयस्यभवती'' ति पूर्ववाक्यप्रमितस्य सुषुप्तौ शोकसन्तरणस्य सर्वदा अशोकेपरमेश्वरे अयोगात् । ''नहि घ्रातुर्घ्नातेर्विपरिलोपोविद्यात्'' इत्युत्तरवाक्या त्प्रतिपन्नघ्राणाभि व्यक्तौ गन्धज्ञानस्यपरस्मिन्नयोगाच्च । नहि गन्धज्ञानमात्रं घ्रातेरर्थः - गन्धमनुमिममाने गन्धं जिघ्रतीत्य प्रयोगात् । नचैवं दृष्टेः कथं द्रष्टृत्वमिति वाच्यं रूपादिविषय वृत्त्यधिष्ठानतया कल्पितभेदेन फलरूपदृष्टिसम्बन्धत्वेनवा दृष्टिरूपस्यात्मनो द्रष्टृत्वोपपत्तेः । द्रष्टुर्वृत्त्याश्रयस्यान्तः करणस्य यादृष्टि स्तत्साक्षिभूताज्ञप्तिस्तस्या इति, दृष्टेर्वृत्तेर्योनुभवोद्रष्टासाक्षीति तस्येति वार्थ इति ।
	अत्र ध्रूमः --
	घटानुभवो नात्मा, घटविषयत्वात्, इच्छादिवत् । अहं जानामीत्यात्मनो ज्ञानाश्रयत्वादि प्रतीत्यनुपपत्तिर्विपक्षे वाधिका । अनुभवस्यात्मा भेदसाधकानुमानेच नैव विपक्षे वाधकमस्ति । नचासत उत्पत्त्यनुपपत्तेः कार्यस्य प्रागपि सत्वस्याश्रयणीयतया कार्यं कारणाभिन्नमिति कार्यस्योत्पत्तौ कारणस्याप्युत्पत्तिरित्यात्मनो जन्यज्ञानाश्रयत्वे 
कौटस्थ्यहानिरिति वाच्यम् ; असत उत्पत्त्यापत्त्या प्राक्कारणात्मना सत्त्वाङ्गीकारेपि न संविदात्मा भेदसिद्धिः, आत्मनो न्यस्यैव कारणत्वात् । नच तत्र मानाभावः कौटस्थ्यहानिप्रसंहात्, ''नविज्ञातुर्विज्ञातेर्विपरिलोपो विद्यत'' इति श्रुत्यर्थात्मधर्मभूतज्ञानस्य नित्यत्वश्रुते र्घटादिज्ञानावस्थो त्पत्त्यनुभवाच्च तथाकल्पनात् । किंश्वासत उत्पत्तौ किं बाधकम् । नचैवं नरश्रृंगस्या प्युत्पत्तिप्रसंगः कारणाभावात् । तदभावश्च नरे शृङ्गानुत्पत्त्यैवोन्नीयते । प्रागभाव एव वा कार्योत्पत्तिनियामकः । तत्कालेऽसत एव च तत्तदुत्पत्तिसदकारिसन्निधानान्ननरशृङ्गस्योत्पत्तिप्रसंगः, प्राहभावस्य तदप्रतियोगिकत्वात् । कदाचित्सत्वादेव वाननरश्रृंगतुल्यत्वं कार्यस्य । नच 
किंचित्कालमसतः कालभेदेपि सत्वानुपपत्तिः, अनुभवबलेन देशभेदेनेव कालभेदेनापि सत्वासत्वयोरुपपत्तेः । तस्मान्नित्यं सतो ब्रह्मणः नित्य मसतो नरश्रृंगस्यच उत्पत्त्यदर्शना त्कदाचित्सतः कदाचिच्चासत एवोत्पत्तिरुपपन्ना । सत्त्वासत्त्वेच पदार्थधर्मौ न स्याताम् । नचासत्त्वकालेपि पदार्थवद्बावप्रसंगः, तत्र किंमभावप्रतियोगित्व रूपासत्वनिरूपकाभाव कालोपि सत्वकालोभिमतः ? किंवा तादृशसत्वकाल एव ? नाद्यः, आपादकाभावात् । न द्वितीयः, इष्टत्वात् । अभावप्रतियोगित्वस्य प्रतियोगिसमानकालीनत्वात् ।
	किंच - कदाचिदसतस्सर्वदा असत्वमिति व्याप्तिः प्रमाणेनोपस्थिते धर्मिणि । प्रमाणेन उपस्थितिश्च ब्रह्मणः प्रपंचस्य वा स्यात् ? तत्र न तावद्ब्रह्मणि व्याप्तिग्रहः, तस्य सर्वदा सत्वादेव । नापि प्रपंचे, कादाचित्कसत्वस्यैव तत्रानुभवात् । जायमानं हि कार्यं हि प्रागपि सदिति स्ववचनविरोधाच्च । अविद्यायां व्यभिचारश्च ।
	यच्चोक्तमितः पूर्वसदित्यसतो बुद्ध्यनुपपत्तिः, तस्य कालस म्बन्धाभावादिति । तन्न, पूर्वकालीनाभाव प्रतियोगित्वपरत्वा द्व्यवहारस्य । उदाहृत भगवद्वचनमपि न सत्कार्यवादपरम् । नह्यत्र वैशेषिकादि निरास एक विज्ञानेन सर्वविज्ञान प्रतिज्ञानं सांख्यसिद्धान्तोपन्यासो वा क्रियते । नच सत्कार्यवादेन देहात्म विवेकोपपादनं शोकशंका निवृत्तिर्वास्यात् । त्वदुक्त सांकर्यवादश्च प्रागेवनिरस्तः । तस्माद्देहात्मनो र्नाशित्वाननाशित्वरूप स्वभाव विवेक एव परस्य शोकशान्तये कर्तव्यः । स एवच पूर्वं ''गतासूनगता सू'' निति प्रस्तुतः ष स एव च ''अविनाशीतु तद्विद्धि'' ''अन्तवन्तं इमेदेहा'' इत्यनन्तरमुपपाद्यते । अतोस्य वचनस्यायमर्थः - असतो देहस्य सद्भावो नविद्यते, सतश्च 
आत्मनो नासद्भावः, उभयोर्देहात्मनो र्यधोपलब्धि, तत्वदर्शिभिः, अन्तः - निर्णयः, दृष्टः, देहस्यासद्वस्तुनोऽसत्त्वमेवस्वरूपं आत्मनश्च चेतनस्यसत्त्वमेव स्वरूपमिति निर्णयो 
दृष्टइत्यर्थः । विनाशस्वभावोह्यसत्त्वं, अविनाश स्वभावश्च सत्त्वमिति ।
	किंच कदाचिद सतस्सर्वदा असत्वेदृश्यात्मनोऽसतो ब्रह्मणः स्वरूपेणाप्यसत्त्वापत्तिः, यदिच यद्येन रूपेण कदाचि दसत्तत्तेन रूपेण सर्वदा असत् इति नियमान्नस्वरूपेणासत्वमिति ब्रूषे, तर्हि आकारभेदे नेवानुभवबलेन कालभेदेनाप्यविरोधः । कारणमेव कार्यरूपमापद्यत इति वदतस्तवकारणस्य पूर्वं कार्यात्मना असत्वस्य सम्प्रतिपन्नत्वात् तस्यैव पश्चात् कार्यात्मना सत्वा द्व्यभिचारः ।
	यच्चोक्तं सत्वानुभवोधिष्ठान विषय इति । तन्न, सन् घट इत्यनुभवे घटत्वस्येव सत्वस्यापि घटधर्मत्वात् । मृद्घट इत्यत्रापि घटत्ववन्मृत्त्वमपि घटधर्म एव । प्रपंचस्य मिथ्यात्वासिद्ध्या सदधिष्ठान कत्वासिद्धेश्च । नच सत्वान्तरकल्पनेगौरवं, ब्रह्मण स्सद्रूपतयासत्वरूपत्वा सिद्धेः ।
	यच्चोत्पत्ते स्समवायादिरूपत्व निराकरणम् । तदुत्पत्ते स्तदन्यत्वमेव साधयेत्, न त्वनुभवसिद्धं तत्स्वरूपमेवबाधेत । कारणत्वमेव तत्त दर्थकार्यरूपमापद्यत इति वदतापि उत्पत्तिरंगीकृतैव ।
	किंचैवं सतः रूपान्तरापत्तिवद सत एवोत्पत्तिः किमिति नेष्यते ? अतर्क्यः कारणसमवायादिरेवोत्पत्तिरिति किमिति नेष्यते । समस्तानुपपत्ति परिहारभारस्या तर्क्यत्व शिरस्येवत्वया निवेशितत्वात् । स्वानधिकरणक्षणा व्यवहितोत्तर क्षणसम्बन्धोवा स्वाधिकरण क्षणानुत्तरक्षणसम्बन्धोवा उत्पत्तिः स्वोपलक्षित समवाय इत्यत्र यदुक्तं बुद्ध्यादौ मनआदेरकारणत्व प्रसंग इति । तन्न, बुद्ध्यादेः पूर्वमविद्यमानतया तस्य कारणसापेक्षत्वात् । उत्पत्ते र्नैरपेक्ष्यप्रसंग स्त्विदानीमिष्टः । कादाचित्कत्वप्रतीतेर्न तस्या नित्यसमवायात्मकत्वमिति चेत् ? यदि प्रतीतिबला दुत्पत्तेः कादाचित्कत्वमंगीकरोषि ! तर्हि कथं ता न्निराकरोषि । पारमार्थिकत्वमेवोत्पत्ते र्निराक्रियते, नतु व्यावहारिकत्वमपोति चेत् ? यदि 
व्यावहारिकोत्पत्तौ नानुपपत्तिः कथन्तर्हुत्पत्त्यनिरूपणात्कारणस्य कार्यरूपापत्तिस्साद्ध्यते । ननु सत्यपक्षे उत्पत्तेर्निरूपयितु मशक्यत्वेन कारणमेव सत्यकार्यरूप मापद्यत 
इत्युत्पत्त्यनिरूपणं कौटस्थ्यहानान्न हेतुस्स्यादिति चेन्न ; - कार्यस्य कारणाभिन्नत्वे कारणस्यसामग्रीवशात्कार्यरूपापत्ते रसम्भवात्, भिन्नत्वेऽन्यस्यान्यात्मताया स्सम्भवाच्च न कारणं कार्यरूपमापद्यत इति कुतः कौटस्थ्यहानिः । अनुपपन्नत्वाविशेषे उत्पत्तेरेव वक्तुं शक्यत्वात् । किंञ्चसत्त्वस्यैकत्वेपि घटसत्तायां पटनिरूपितत्वाभाववत् समवायस्य प्राग्बुद्धिनिरूपितत्वाभावात् ।
	यच्च कार्यसमवायस्य विशेषणत्वे दूषणमुक्तं, असतो विशेष्या सम्बन्धे विशेषणत्वायोगादिति । तन्न, सत एव विशेष्यसम्बन्धात् । नच पूर्वमसतः कथं सम्बन्ध इति वाच्यं, अस्य प्रतियोगिजन्यत्वासिद्धेः ।
	यच्च स्वस्मिन् सत्तासमवाय इत्यत्र दूषणमुक्तं असति तस्मिस्तदनुपपत्तेरिति । तन्न, असति तत्समवायानंगीकारात्, सत्येव तत्समवायात् । नहि सत्ता समवायादिदशायामपि असत्त्वम् ।
	यच्चोक्तं कार्यसत्त्वस्योत्पत्ति प्रयोज्यत्वादिति । तन्न, यदि प्रयोज्यत्वं जन्यत्वं, तदा असिद्धिः । यदि व्याप्यत्वं तदा का हानिः सत्ता समवाय उत्पत्तिरित्यत्र ।
	यच्च स्वरूपसम्बन्धे दूषणमुक्तं असतो निस्स्वरूपत्वेन स्वरूपद्वयात्मक सम्बन्धायोगादिति । तन्न, असतःसम्बन्धानंगीकारात् । सत एव स्वस्यविद्यमानदशायां सम्बन्धांगीकारात् । नच समयस्यापि घटोत्पत्तित्व प्रसंगः, घटकालसमुदायरूपोत्पत्ति शरीरान्तर्भावस्येष्टत्वात्, कालमात्रस्य चोत्पत्तित्वासिद्धेः । नहि वनं भवत्येकोवनस्पतिः । नचोत्पन्नो घट इति प्रतीत्यनुपपत्तिः, समुदायिनोस्सम्बन्धस्य प्रसिद्धत्वात् । नच समवायस्यैकत्वा दाह्यत्वासम्भवः 
उपाधितः स्वरूपतोवा क्षणानां भिन्नत्वात् ।
	यच्च स्वसमानकालीन पदार्थप्रतियोगिकध्वंसानाधारत्वं इत्यत्र दूषणमुक्तं, स्वपदेनोत्पद्यमान पदार्थाभिधाने आत्माश्रय इति । तन्न, स्वपदेनोत्पद्यमान पदार्थस्य स्वरूपेणैवाभिधानात्, उत्पद्यमानत्वेनानभिधानात् । स्वसमानकालीन पदार्थप्रतियोगिक ध्वंसाधारकालान्यकालत्वं विवक्षितमितिचे न्नोक्तदोषः । स्वसमानकालीन पदार्थप्रतियोगिक ध्वंससामान्य विवक्षायामपि न दोषः, ध्वंसे सामान्यधर्माभावेपि स्वसमानकालीन पदार्थानामेवतत्वेनानुगतीकृतानां प्रतियोगितावच्छेदकत्वात् । यावद्विशेषाभाव एव वा 
विवक्षितः ।
	यच्चोक्तमत्यन्ताभावस्य त्रैकालिकतया द्वितीयक्षणेपि सत्वात् तत्रातिव्याप्तिरिति । तन्न, प्रतियोगिसमानकालवृत्ति प्रयोजक सम्बन्धातिरिक्त सम्बन्धेन तद्भावाश्रयत्वस्य विवक्षितत्वात् । तादृशश्च न द्वितीयक्षणः, किन्तु पूर्वक्षण एव । नचात्र कल्पकाभावः, यथा कालसंख्यात्यन्ताभावस्य काले विद्यमानत्वेपि काले कालसंख्यानास्तीत्यप्रतीतेः काले रूपाद्यभावप्रयोजकसम्बन्धेन संख्यात्यन्ताभावोनवर्त इति कल्पनीयं, यथा च कालान्योन्या भावस्य कालेपि सत्वेपि कालः कालोने त्यप्रतीतेः कालो घटो नेति प्रतीतेश्च काले घटान्योन्याभावप्रतीतिप्रयोजक सम्बन्धेन कालान्योन्याभावो न वर्तत इति कल्पनीयं, तथा ध्वंसात्प्राग्ध्वंसो नास्तीति प्रतीतेः ध्वंसकाले ध्वंसो नास्तीत्यप्रतीते श्वपूर्वकाले येन सम्बन्धेन वर्तते न तेन सम्बन्धेन उत्तरक्षण इति कल्पनात् । यद्वा यत्कालावच्छेदेन उक्तध्वंसात्यन्ताभावस्य प्रतियोग्यसमानकालीनत्वं तत्कालसम्बन्धो विववक्षित इति नोक्तदोषः । नच चरमध्वंसोत्पत्तौ अव्याप्तिः, सर्वमुक्तौ मानाभावात् । नच सर्वमुक्त्यभावे स्वस्य नित्यसंसारित्वशंकया निश्शंकं प्रवृत्त्यनुपपत्तिः, सत्यां सामन्यां कार्यविळम्बायोगेन मोक्षसाधननिर्वृत्तौ मोक्षो भवतीति निश्चया न्मोक्षसाधने प्रवृत्त्युपपत्तेः । अन्यथा 
सर्वमुक्थिपक्षेपिकल्पान्तरे स्वस्य मुक्तिशंकया इदानीं प्रवृत्त्यभावापत्तेः । यद्वा स्वप्रागभावान्यनानतिरिक्तकालीनप्रागभावप्रतियोगि स्वसमानकालीनपदार्थ प्रतियोगिकध्वंसप्रतियोगिक स्वप्रागभावसमानकालीन परस्परसमानकालीन यावत्प्रागभावाधिकरणकालसम्बन्ध उत्पत्तिः । स्वप्रागभावान्यनानतिरिक्तकालीन प्रागभावानां प्रतियोगिनो ये स्वसमान कालीनपदार्थाः तत्प्रतियोगिका ये ध्वंसाः तत्प्रतियोगिकाः स्वप्रागभावसमानकालीनाः परस्परसमानकालीनाश्च यावन्तः प्रागभावाः तदधिकरणकालसम्बन्ध उत्पत्तिरित्यर्थः । प्रतियोगितत्प्रागभावयोर्द्वयो रपि ध्वंसप्रागभावत्वा त्तदुभयानधिकरणत्वात् स्वा (न) धिकरणकालस्या सम्भवं परिहर्तुं परस्परसमानकालीनत्वंविशेषणं । तृतीयक्षणोत्पन्न पदार्थप्रतियोगिक ध्वंसप्रागभावात्मक तत्पदार्थघटित कतिपयप्रागभावाधिकरणत्वा त्तृतीयक्षणस्य तत्रातिव्याप्तिपरिहाराय स्वप्रागभावसमानकालीनेति । स्वसमकालोत्पत्तिक पदार्थप्रागभावस्य स्वकाले अभावात् असम्भवपरिहाराय स्वप्रागभावा न्यूनानतिरिक्तकालेति पदार्थविशेषणमिति सुस्थं लक्षणम् । 
स्वसमानकालीन यावत्प्रागभावाधिकरण सम्बन्धो वा । सर्वमुक्तिपक्षेपि न लक्षणासम्भवः, स्वाधिकरण यत्कालवृत्तिध्वंसत्वं स्वाधिकरण यावत्कालवृत्तित्व व्याप्यं तत्कालसम्बन्धस्योत्पत्तित्वात् । यावत्स्वाधिकरण कालवृत्ति(त्व) ध्वंसान्यकान्यतराश्रय यावत्स्ववृत्तिपदार्थक्षण उत्पत्तिः ।
	ननु - सत्कार्यवादस्यैव भगवतानुगृहीतत्वात् कथमसत्कार्यांगीकार इति चेन्न ; - संस्थानादेरेव कार्यत्वस्यानुग्रहात् । सत्कार्यवादश्च संस्थानविशिष्टे कार्ये विशेष्यस्य प्रागपि सत्त्वादुपपद्यते ।
	यच्च व्याप्यवृत्तित्वादि विकल्पमुखेन ज्ञानात्मनो स्संयोगनिराकरणं, तस्याणुपरिमाण आत्मन्यनवकाश एव । नचायुतसिद्धयोस्संयोगाभावः प्रतिज्ञामात्रेण सिद्ध्यति ।
	यदुक्तं भिन्नत्वेसति अभिन्नसत्ताकत्वरूपं तादात्म्यं गुणगुण्यादि सामानाधिकरण्यप्रतीतेः विषय इति । तन्न, तस्य सामानाधिकरण्य प्रतीतिविषयत्वासम्भवात् । सामानाधिकरण्यं हि समानेनाधिकरणेन सम्बन्धः, तद्विषयस्य सामानाधिकरण्यानुभवस्य कथं भिन्नत्वे सति अभिन्नसत्ताकत्वं विषयः । तत्र हि धर्मद्वयं धर्म्यभेदश्च प्रतीयते । नतु धर्मिणि धर्मधर्मिणोर्भेदोऽभेदो वा सत्ताया (असत्ताया)ः । किंचैवं दण्डघटयोः दण्डो घट इत्यननुभवात् तयोरपि सत्ताभेदप्रसङ्गः । किञ्च घटोरूपम् इत्यापि प्रतीतिप्रसङ्गः । घटसत्तैव रूपरसादीनां सत्तेति रूपं रस इति प्रतीतिप्रसङ्गश्च । 
	यदुक्तं शुक्लो घट इति सामानाधिकरण्यप्रतीत्या तयोस्तादात्म्यमिति । तन्न, तत्प्रयोगस्य मतुब्लोपनिबन्धनत्वात् । अभेदप्रतीतिस्तु नास्त्येव । तथासति रूपंघट इत्यपि प्रयोगप्रसङ्गात् । प्रयुज्यते हि मृद्घट इतिवद्वस्तु घट इत्यपि । 
	यच्च आचार्याभिप्रायवर्णनम् । तदपि न, रूपस्पर्शादि शब्दादपि तदनुशासनप्रसङ्गात् । स्रजिष्ठः वसिष्ठः इत्यत्र विण्मतोर्लुगिति मतुपस्त्तसमानार्थस्य विनश्च ळोपानुशासनात् स्त्रक्स्त्रग्विणो र्वसुर्वसुमतोश्च तादात्म्यप्रसंगः । तथा क्रियावत् सब्दव दित्यत्रापि मतुब्लोपानुशासन प्रसंगः । गर्हावत्साः  विदा उर्वाः इत्यत्र यञञोश्चेति गोत्रप्रत्ययलोपविधानात् कूटस्थगोत्रापत्ययो रपि तादात्म्यप्रसंगः। तस्मात् गुणगणिनो स्समानाधिकरण्य प्रतीत्यसिद्धौ न तदनुसारेण तयो स्तादात्म्यं समबन्ध इति ।
	यच्चोक्तं रूपाद्यवच्छिन्नतया घटसत्ताया रसादिसत्तात्मकत्वा भावादिति । तन्न, तत्र 
किं मठाकाशस्य घटशरावाद्यवच्छेदेपि शरावावच्छिन्नाकाशत्व माकाशापेक्षया अभेदेपि परस्परंभेदवद्रूपत्वरसत्वावावच्छिन्नसत्तयोर्घटावच्छिन्न सत्तापेक्षयाऽभेदेपि परस्परं भेद इति विवक्षितम् ? किंवा रूपावच्छिन्नत्वस्य रससत्तात्वंप्रत्यवच्छेदकत्वाभावः । नाद्यः, घटावच्छिन्नसत्ताया 
रूपसत्तात्वेजरूपसत्ताया रूपत्वावच्छिन्न सत्तात्मकत्वेनच घटसत्ताया एव रूपसत्तात्वात्तयो स्तादात्म्यप्रसंगात् । रक्तकृष्णाद्यनेक तन्त्वारब्धचित्रपटे यानि नानारूपाणि चित्ररूपं वा तेषां तस्य वा कृष्ण तन्तुतादात्म्य प्रसंगः, तन्तुसत्तायाः पटसत्तात्वात् तस्या एव तद्रूपसत्तात्वात् । न द्वितीयः, रूपसत्तात्वस्य रससत्तावच्छेदकत्वात् । नच घटसत्त्वात्वमेवावच्छेदकं, विनिगमकाभावात् । नच घटरूपसत्तात्वापेक्षया घटसत्तात्वं लघ्विति वाच्यम्, सत्तात्वस्यैव ततोपि लघुत्वात् । नचानुभवबला त्तदनंगीकारः, तादृशानुभवासिद्धेः । सामानाधिकरण्यप्रतीतिस्तु ना वच्छेदककुदृष्टिगन्धमपि सहते । अस्तिच तत्र लोहितालोहिताम्रफलानि दृष्ट्वा लोहितं मधुरमिति सामानादिकरण्यप्रयोगः । अत स्तयोरपि तादात्म्यं दुर्वारमेव ।
	अपिच अभिन्नसत्ताकत्वे अभेदः प्रयोजक इति तु (त्वद्वा) वाक्यादेव गुणगुण्यादे र्भेदाभेदांगीकृतौ तत्र समानसत्त्ाकौतावेकत्र त्वयैव निषिद्धाविति भिन्नसत्ताका वेष्टव्यौ, तत्र किं भेदो व्यावहारिकः अभेदः प्रातिभासिकः, किंवा तयो र्भेदः प्रातिभासिकः अभेदो व्यावहारिकः, उत भेदो धर्मिसमसत्ताकः अेभेदो न्यादृशः उताभेदो धर्मिसमसत्ताकः भेदो न्यादृशः, (उताभेदो धर्मिसमसत्ताकः भेदो न्यादृशः,) अथवा भेदो धर्मिसमसत्ताकः अभेदोपि पारमार्थिकत्वावच्छिन्न प्रतियोगिकभेदाभावो धर्मिसमसत्ताकः ?
	नाद्यः, स्वात्म(क)कार्यकारणयो स्तादात्म्यासिद्धिप्रसंगात् । दूरस्थवस्पत्यो रभेदेन भासमानयो स्तादात्म्यप्रसंगाच्च ।
	नद्वितीयः, घटस्य प्रागपि प्रसंगेन कारकव्यापारनैरर्थक्यापत्तेः । यदुक्तं भेदमात्रमेव कार्यकारणभावप्रयोजकम्, स्वाप्नार्थानां कार्यकारणभाव दर्शनादिति । तन्न, तथास त्यंगुळ्यवष्टम्भादिना भेदारोपेसति तस्यैव तत्कार्यत्वप्रसंगात् । ननु तत्र कारणताग्राहक प्रमाणाभावादेव न कारणत्वम्, मृद्घटयोस्तत्सत्वात् 
कार्यकारणभाव सामग्रीसाल्यंचेति चेत् ? यदि प्रमाणमप्याद्रियसे कथं तर्हि कार्यस्य 
प्रागविद्यमानत्वे प्रमित एव तस्य प्राग्विद्यमानकारणाभेदं ब्रूषे ? पौर्वापर्याभावेच कथं कार्यकारणभावः । तस्मात् भेदस्य धर्मिसमसत्त्वमेव कार्यकारणभावप्रयोजकम् । भेदमात्रस्य प्रयोजकत्वे भेदस्य प्रयोजकत्वाभाव एवोक्तस्स्यात्, तद्व्यावर्तनीयातिप्रसंगा भावात् ।
	न तृतीयः, दूरस्थवनस्पत्यो स्तादात्म्यप्रसंगा देवः ।
	न तृतीयः, कारकव्यापारनैरर्थक्य प्रसंगादेव ।
	न पंचमः, घटपटादीनां सर्वेषामपि परस्परतादात्म्यप्रसंगात् ।
	किंच सत्वंहि ब्रह्मस्वरूपमेवेति कस्सम्बन्धो घटदिस्सत्वेन येन सत्तावच्छेदकत्वं स्यात् । ननूक्तं घटस्य वस्तुतोधिष्ठानसम्बन्धाभावेपि तत्प्रतियोगिक वास्तवभेदस्याप्यभावात् सत्तानवच्छेदक भेदवत्त्वरूप तादात्म्यसम्बन्धा दधिष्ठान सत्तावच्छेदकत्वमिति, इति चेत् ? सत्यमुक्तं, दुरुक्तन्तु तत्, प्रपंचमात्रस्य तादृशसम्बन्धाविशेषेण सर्वेषां परस्पर तादात्म्यप्रसंगात् । तत्र मृदवच्छिन्नसत्ताया एव घटावच्छिन्नत्वं घटावच्छिन्नसत्ताया रूपाद्यवच्छिन्नत्वमित्यादि डिम्भप्रलोभनाना मर्थशून्यत्व प्रसंगात् । घटादीनामधिष्टानभूत सत्प्रतियोगिक सद्भेदाभावा त्सत्तादात्म्यवद् घटादिप्रतियोगिक सद्भेदस्याभावाच्च सर्वेषां सर्वैस्तादात्म्य मनिवार्यमेव ।
	यच्चोक्तं बुद्ध्यारोपोन्तःकरणावच्छिन्नात्मनि सोपाधिक इत्यादि तन्निरासः कर्तृत्वाद्ध्यासभंगे द्रष्टव्यः । आह च भगवान् वादारायणिः संविदात्मनोर्भेदं ''ज्ञोत एवे'' ति । ज्ञ शूब्दस्य ''इगुपधज्ञाप्रीकिरः कः'' इति कर्तरिघञ् प्रत्ययान्तत्वात् । अत एवास्य सूत्रस्य संविदभेदपरत्वं निरस्तम् । ''नहि द्रष्टु र्दृष्टे र्विपरिलोपोविद्यत'' इति श्रुतिश्च संविदात्मनो र्भेदे प्रमाणम् । द्रष्टु र्दृष्टेरिति व्यतिरेक निर्देशात् ।
	यदत्रोक्तं व्यधिकरणषष्ठीत स्समानाधिकरणषष्ठ्या अभ्यर्हि तत्वात् इयं श्रुतिस्संविदात्मनोरभेद एव मानमिति । तन्न, नह्यत्र विज्ञातुर्विज्ञानाद्यभेदः प्रतिपाद्यते, विपरिलोप निषेधस्यैव विधेयतयाप्रतीतेः । किन्तु विज्ञातुर्विज्ञातेरित्यनुवादश्च यथाप्राप्तीति जिघ्राणिपश्यामीत्यादि प्रत्यक्षेण एष हि द्रष्टेत्यादि श्रुत्याच सिद्धद्रष्ट्राश्रयताक दृष्ट्यादिकमनूद्य विपरिलोपाभावो विधीयते ।
	किंच विज्ञातुर्विज्ञातेरिति सामानाधिकरण्ये लिंगभेदानुपपत्तिः । नच विज्ञानुरेव 
विशेष्यत्वान्नदोष इति वाच्यं, तथा सति विज्ञातेरिति विशेषणवैय्यर्थ्यात् । ज्ञानस्या नित्यत्वाशंकया तन्नित्यत्व एव प्रकरणतात्पर्यात् । अतोव्यधिकरणे एव षष्ठ्यौ विज्ञातुर्विज्ञातेरित्यादिषु । 
	यच्च द्रष्टुर्या दृष्टि स्तस्या विनाश निषेधासम्भवः, रूपादिविषयज्ञानस्य प्रत्यक्षं विनाशानुभवादिति । तन्न, तदनुभवस्य विषयीकरणरूपावस्था विनाशविषयत्वात् । श्रुतेश्च धर्मधर्मिभूत स्वरूपविषयत्वात् । व्यधिकरण षष्ठीपक्षे त्वदुक्तयोजनाच वृत्त्यादि निरसादेव निरस्ता ।
इति श्रीवाधूलकुलतिलक श्रीनिवासाचार्य पादसेवासमधिगत
परावरतत्वयाथात्म्येन तदेकदेवतेन तच्चरणपरिचरण
परायणेन तत्प्रसादलब्धमहाचार्यापरनामधेयेन 
रामानुजदासेन विरचितायां शतदूषणी
व्याख्यायां चण्डमारुताख्यायां
संविदात्मत्व भंगः
पंचविंश स्स्कन्धः । 







