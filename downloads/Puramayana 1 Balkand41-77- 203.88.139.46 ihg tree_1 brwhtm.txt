।। बालकाण्डः ।।
।। श्लोकः ।।
(41सर्गतः 77सर्गपर्यन्तम्)
पुत्रांश्चिरगतान् ज्ञात्वा सगरो रघुनन्दन।
नप्तारमब्रवीद्राजा दीप्यमानं स्वतेजसा ।। 1.41.1 ।।
शूरश्च कृतविद्यश्च पूर्वैस्तुल्योऽसि तेजसा।
पितॄणां गतिमन्विच्छ येन चाश्वोऽपवाहितः ।। 1.41.2 ।।
अन्तर्भौमानि सत्त्वानि वीर्यवन्ति महान्ति च।
तेषां त्वं प्रतिघातार्थं सासिं गृह्णीष्व कार्मुकम् ।। 1.41.3 ।।
अभिवाद्याभिवाद्यांस्त्वं हत्वा विघ्नकरानपि।
सिद्धार्थस्सन्निवर्तस्व मम यज्ञस्य पारगः ।। 1.41.4 ।।
एवमुक्तोंऽशुमान् सम्यक् सगरेण महात्मना।
धनुरादाय खङ्गं च जगाम लघुविक्रमः ।। 1.41.5 ।।
स खातं पितृभिर्मार्गमन्तर्भौमं महात्मभिः। 
प्रापद्यत नरश्रेष्ठस्तेन राज्ञाऽभिचोदितः ।। 1.41.6 ।।
दैत्यदानवरक्षोभिः पिशाचपतगोरगैः। 
पूज्यमानं महातेजा दिशागजमपश्यत ।। 1.41.7 ।।
स तं प्रदक्षिणं कृत्वा पृष्ट्वा चैव निरामयम्।
पितॄन् स परिपप्रच्छ वाजिहर्तारमेव च ।। 1.41.8 ।।
दिशागजस्तु तच्छ्रुत्वा प्रत्याहांशुमतो वचः।
आसमञ्ज कृतार्थस्त्वं सहाश्वः शीघ्रमेष्यसि ।। 1.41.9 ।।
तस्य तद्वचनं श्रुत्वा सर्वानेव दिशागजान्।
यथाक्रमं यथान्यायं प्रष्टुं समुपचक्रमे ।। 1.41.10 ।।
तैश्च सर्वैर्दिशापालैर्वाक्यज्ञैर्वाक्यकोविदैः।
पूजितः सहयश्चैव गन्तासीत्यभिचोदितः ।। 1.41.11 ।।
तेषां तद्वचनं श्रुत्वा जगाम लघुविक्रमः।
भस्मराशीकृता यत्र पितरस्तस्य सागराः ।। 1.41.12 ।।
स दुःखवशमापन्नस्त्वसमञ्जसुतस्तदा।
चुक्रोश परमार्तस्तु वधात्तेषां सुदुःखितः ।। 1.41.13 ।।
यज्ञीयं च हयं तत्र चरन्तमविदूरतः।
ददर्श पुरुषव्याघ्रो दुःखशोकसमन्वितः ।। 1.41.14 ।।
स तेषां राजपुत्राणां कर्तुकामो जलक्रियाम्।
सलिलार्थी महातेजा न चापश्यज्जलाशयम् ।। 1.41.15 ।।
विसार्य निपुणां दृष्टिं ततोऽपश्यत् खगाधिपम्।
पितॄणां मातुलं राम सुपर्णमनिलोपमम् ।। 1.41.16 ।।
स चैवमब्रवीद्वाक्यं वैनतेयो महाबलः।
मा शुचः पुरुषव्याघ्र वधोऽयं लोकसम्मतः ।। 1.41.17 ।।
कपिलेनाप्रमेयेन दग्धा हीमे महाबलाः।
सलिलं नार्हसि प्राज्ञ दातुमेषां हि लौकिकम् ।। 1.41.18 ।।
गङ्गा हिमवतो ज्येष्ठा दुहिता पुरुषर्षभ।
तस्यां कुरु महाबोहो पितॄणां तु जलक्रियाम् ।। 1.41.19 ।।
भस्मराशीकृतानेतान् प्लावयेल्लोकपावनी।
तया क्लिन्नमिदं भस्म गङ्गया लोककान्तया।
षष्टिं पुत्रसहस्राणि स्वर्गलोकं नयिष्यति ।। 1.41.20 ।।
गच्छ चाश्वं महाभाग तं गृह्य पुरुषर्षभ।
यज्ञं पैतामहं वीर संवर्तयितुमर्हसि ।। 1.41.21 ।।
सुपर्णवचनं श्रुत्वा सोंऽशुमानति वीर्यवान्।
त्वरितं हयमादाय पुनरायान्महायशाः ।। 1.41.22 ।।
ततो राजानमासाद्य दीक्षितं रघुनन्दन।
न्यवेदयद्यथावृत्तं सुपर्णवचनं तथा ।। 1.41.23 ।।
तच्छ्रुत्वा घोरसङ्काशं वाक्यमंशुमतो नृपः।
यज्ञं निर्वर्तयामास यथाकल्पं यथाविधि ।। 1.41.24 ।।
स्वपुरं चागमच्छ्रीमानिष्टयज्ञो महीपतिः। 
गङ्गायाश्चागमे राजा निश्चयं नाध्यगच्छत ।। 1.41.25 ।।
अकृत्वा निश्चयं राजा कालेन महता महान्।
त्रिंशद्वर्षसहस्राणि राज्यं कृत्वा दिवं गतः ।। 1.41.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकचत्वारिंशः सर्गः ।। 41 ।।
कालधर्मं गते राम सगरे प्रकृतीजनाः।
राजानं रोचयामासुरंशुमन्तं सुधार्मिकम् ।। 1.42.1 ।।
स राजा सुमहानसीदंशुमान् रघुनन्दन।
तस्य पुत्रो महानासीद्दिलीप इति विश्रुतः ।। 1.42.2 ।।
तस्मिन् राज्यं समावेश्य दिलीपे रघुनन्दन।
हिमवच्छिखरे पुण्ये तपस्तेपे सुदारुणम् ।। 1.42.3 ।।
द्वात्रिंशच्च सहस्राणि वर्षाणि सुमहायशाः।
तपोवनं गतो राम स्वर्गं लेभे तपोधनः ।। 1.42.4 ।।
दिलीपस्तु महातेजाः श्रुत्वा पैतामहं वधम्।
दुःखोपहतया बुद्ध्या निश्चयं नाध्यगच्छत ।। 1.42.5 ।।
कथं गङ्गावतरणं कथं तेषां जलक्रिया।
तारयेयं कथं चैनानिति चिन्तापरोऽभवत् ।। 1.42.6 ।।
तस्य चिन्तयतो नित्यं धर्मेण विदितात्मनः।
पुत्रो भगीरथो नाम जज्ञे परमधार्मिकः ।। 1.42.7 ।।
दिलीपस्तु महातेजा यज्ञैर्बहुभिरिष्टवान्।
त्रिंशद्वर्षसहस्राणि राजा राज्यमकारयत् ।। 1.42.8 ।।
अगत्वा निश्चयं राजा तेषामुद्धरणं प्रति।
व्याधिना नरशार्दूल कालधर्ममुपेयिवान् ।। 1.42.9 ।।
इन्द्रलोकं गतो राजा स्वार्जितेनैव कर्मणा।
राज्ये भगीरथं पुत्रमभिषिच्य नरर्षभः ।। 1.42.10 ।।
भगीरथस्तु राजर्षिर्धार्मिको रघुनन्दन।
अनपत्यो महातेजाः प्रजाकामः स चाप्रजः ।। 1.42.11 ।।
मन्त्रिष्वाधाय तद्राज्यं गङ्गावतरणे रतः ।। 1.42.12 ।।
स तपो दीर्घमातिष्ठद्गोकर्णे रघुनन्दन।
ऊर्ध्वबाहुः पञ्चतपा मासाहारो जितेन्द्रियः ।। 1.42.13 ।।
तस्य वर्षसहस्राणि घोरे तपसि तिष्ठतः।
अतीतानि महाबाहो तस्य राज्ञो महात्मनः ।। 1.42.14 ।।
सुप्रीतो भगवान् ब्रह्मा प्रजानां पतिरीश्वरः ।। 1.42.15 ।।
ततः सुरगुणैः सार्द्धमुपागम्य पितामहः।
भगीरथं महात्मानं तप्यमानमथाब्रवीत् ।। 1.42.16 ।।
भगीरथ महाभाग प्रीतस्तेऽहं जनेश्वर।
तपसा च सुतप्तेन वरं वरय सुव्रत ।। 1.42.17 ।।
तमुवाच महातेजाः सर्वलोकपितामहम्।
भगीरथो महाभागः कृताञ्जलिरुपस्थितः ।। 1.42.18 ।।
यदि मे भगवन् प्रीतो यद्यस्ति तपसः फलम्।
सगरस्यात्मजाः सर्वे मत्तस्सलिलमाप्नुयुः ।। 1.42.19 ।।
गङ्गायाः सलिलक्लिन्ने भस्मन्येषां महात्मनाम्।
स्वर्गं गच्छेयुरत्यन्तं सर्वे मे प्रपितामहाः ।। 1.42.20 ।।
देया च सन्ततिर्देव नावसीदेत्कुलं च नः।
इक्ष्वाकूणां कुले देव एष मेऽस्तु वरः परः ।। 1.42.21 ।।
उक्तवाक्यं तु राजानं सर्वलोकपितामहः।
प्रत्युवाच शुभां वाणीं मधुरां मधुराक्षराम् ।। 1.42.22 ।।
मनोरथो महानेष भगीरथ महारथ।
एवं भवतु भद्रं ते इक्ष्वाकुकुलवर्द्धन ।। 1.42.23 ।।
इयं हैमवती गङ्गा ज्येष्ठा हिमवतः सुता।
तां वै धारयितुं शक्तो हरस्तत्र नियुज्यताम् ।। 1.42.24 ।।
गङ्गायाः पतनं राजन् पृथिवी न सहिष्यति।
तां वै धारयितुं वीर नान्यं पश्यामि शूलिनः ।। 1.42.25 ।।
तमेवमुक्त्वा राजानं गङ्गां चाभाष्य लोककृत्।
जगाम त्रिदिवं देवस्सह देवैर्मरुद्गणैः ।। 1.42.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्विचत्वारिंशः सर्गः ।। 42 ।।
देवदेवे गते तस्मिन् सोऽङ्गुष्ठाग्रनिपीडिताम्।
कृत्वा वसुमतीं राम संवत्सरमुपासत ।। 1.43.1 ।।
अथ संवत्सरे पूर्णे सर्वलोकनमस्कृतः।
उमापतिः पशुपती राजानमिदमब्रवीत् ।। 1.43.2 ।।
प्रीतस्तेऽहं नरश्रेष्ठ करिष्यामि तव प्रियम्।
शिरसा धारयिष्यामि शैलराजसुतामहम् ।। 1.43.3 ।।
ततो हैमवती ज्येष्ठा सर्वलोकनमस्कृता।
तदा साऽतिमहद्रूपं कृत्वा वेगं च दुस्सहम्।
आकाशादपतद्राम शिवे शिवशिरस्युत ।। 1.43.4 ।।
अचिन्तयच्च सा देवी गङ्गा परमदुर्द्धरा।
विशाम्यहं हि पातालं स्रोतसा गृह्य शङ्करम् ।। 1.43.5 ।।
तस्या वलेपनं ज्ञात्वा क्रुद्धस्तु भगवान् हरः।
तिरोभावयितुं बुद्धिं चक्रे त्रिणयनस्तदा ।। 1.43.6 ।।
सा तस्मिन् पतिता पुण्या पुण्ये रुद्रस्य मूर्द्धनि।
हिमवत्प्रतिमे राम जटामण्डलगह्वरे ।। 1.43.7 ।।
सा कथञ्चिन्महीं गन्तुं नाशक्नोद्यत्नमास्थिता।
नैव निर्गमनं लेभे जटामण्डलमोहिता ।। 1.43.8 ।।
तत्रैवाबम्भ्रमद्देवी संवत्सरगणान् बहून्।
तामपश्यन् पुनस्तत्र तपः परममास्थितः ।। 1.43.9 ।।
अनेन तोषितश्चाभूदत्यर्थं रघुनन्दन।
विससर्ज ततो गङ्गां हरो बिन्दुसरः प्रति ।। 1.43.10 ।।
तस्यां विसृज्यमानायां सप्त स्रोतांसि जज्ञिरे ।। 1.43.11 ।।
ह्लादिनी पावनी चैव नलिनी च तथाऽपरा।
तिस्रः प्राचीं दिशं जग्मुर्गङ्गाश्शिवजलाश्शुभाः ।। 1.43.12 ।।
सुचक्षुश्चैव सीता च सिन्धुश्चैव महानदी।
तिस्रस्त्वेता दिशं जग्मुः प्रतीचीं तु शुभोदकाः ।। 1.43.13 ।।
सप्तमी चान्वगात्तासां भगीरथमथो नृपम् ।। 1.43.14 ।।
भगीरथोऽपि राजर्षिर्दिव्यं स्यन्दनमास्थितः।
प्रायादग्रे महातेजा गङ्गा तं चाप्यनुव्रजत् ।। 1.43.15 ।।
गगनाच्छङ्करशिरस्ततो धरणिमाश्रिता।
व्यसर्पत जलं तत्र तीव्रशब्दपुरस्कृतम् ।। 1.43.16 ।।
मत्स्यकच्छपसङ्घैश्च शिंशुमारगणैस्तदा।
पतद्भिः पतितैश्चान्यैर्व्यरोचत वसुन्धरा ।। 1.43.17 ।।
ततो देवर्षिगन्धर्वा यक्षाः सिद्धगणास्तदा।
व्यलोकयन्त ते तत्र गगनाद्गां गतां तथा ।। 1.43.18 ।।
विमानैर्नगराकारैर्हयैर्गजवरैस्तदा।
पारिप्लवगतैश्चापि देवतास्तत्र विष्ठिताः ।। 1.43.19 ।।
तदद्भुततमं लोके गङ्गापतनमुत्तमम्।
दिदृक्षवो देवगणाः समीयुरमितौजसः ।। 1.43.20 ।।
सम्पतद्भिः सुरगणैस्तेषां चाभरणौजसा।
शतादित्यमिवाभाति गगनं गततोयदम् ।। 1.43.21 ।।
शिंशुमारोरगगणैर्मीनैरपि च चञ्चलैः।
विद्युद्भिरिव विक्षिप्तमाकाशमभवत्तदा ।। 1.43.22 ।।
पाण्डरैः सलिलोत्पीडैः कीर्यमाणैः सहस्रधा।
शारदाभ्रैरिवाकीर्णं गगनं हंससम्प्लवैः ।। 1.43.23 ।।
क्वचिद्द्रुततरं याति कुटिलं क्वचिदायतम्।
विनतं क्वचिदुद्भूतं क्वचिद्याति शनैः शनैः ।। 1.43.24 ।।
सलिलेनैव सलिलं क्वचिदभ्याहतं पुनः।
मुहुरूर्द्ध्वमुखं गत्वा पपात वसुधातलम् ।। 1.43.25 ।।
तच्छङ्करशिरोभ्रष्टं भ्रष्टं भूमितले पुनः।
व्यरोचत तदा तोयं निर्मलं गतकल्मषम् ।। 1.43.26 ।।
तत्र देवर्षिगन्धर्वा वसुधातलवासिनः।
भवाङ्गपतितं तोयं पवित्रमिति पस्पृशुः ।। 1.43.27 ।।
शापात्प्रपतिता ये च गगनाद्वसुधातलम्।
कृत्वा तत्राभिषेकं ते बभूवुर्गतकल्मषाः ।। 1.43.28 ।।
धूतपापाः पुनस्तेन तोयेनाथ सुभास्वता।
पुनराकाशमाविश्य स्वान् लोकान् प्रतिपेदिरे ।। 1.43.29 ।।
मुमुदे मुदितो लोकस्तेन तोयेन भास्वता।
कृताभिषेको गङ्गायां बभूव विगतक्लमः ।। 1.43.30 ।।
भगीरथोऽपि राजर्षिर्दिव्यं स्यन्दनमास्थितः।
प्रायादग्रे महातेजास्तं गङ्गा पृष्टतोऽन्वगात् ।। 1.43.31 ।।
देवाः सर्षिगणाः सर्वे दैत्यदानवराक्षसाः।
गन्धर्वयक्षप्रवराः सकिन्नरमहोरगाः ।। 1.43.32 ।।
सर्वाश्चाप्सरसो राम भगीरथरथानुगाम्।
गङ्गामन्वगमन् प्रीताः सर्वे जलचराश्च ये ।। 1.43.33 ।।
यतो भगीरथो राजा ततो गङ्गा यशस्विनी।
जगाम सरितां श्रेष्ठा सर्वपापविनाशिनी ।। 1.43.34 ।।
ततो हि यजमानस्य जह्नोरद्भुतकर्मणः।
गङ्गा सम्प्लावयामास यज्ञवाटं महात्मनः ।। 1.43.35 ।।
तस्या वलेपनं ज्ञात्वा क्रुद्धो जह्नुश्च राघव।
अपिबच्च जलं सर्वं गङ्गायाः परमाद्भुतम् ।। 1.43.36 ।।
ततो देवाः सगन्धर्वा ऋषयश्च सुविस्मिताः।
पूजयन्ति महात्मानं जह्नुं पुरुषसत्तमम्।
गङ्गां चापि नयन्ति स्म दुहितृत्वे महात्मनः ।। 1.43.37 ।।
ततस्तुष्टो महातेजाः श्रोत्राभ्यामसृजत् पुनः।
तस्माज्जह्नुसुता गङ्गा प्रोच्यते जाह्नवीति च ।। 1.43.38 ।।
जगाम च पुनर्गङ्गा भगीरथरथानुगा। 
सागरं चापि सम्प्राप्ता सा सरित्प्रवरा तदा।
रसातलमुपागच्छत् सिद्ध्यर्थं तस्य कर्मणः ।। 1.43.39 ।।
भगीरथोऽपि राजर्षिर्गङ्गामादाय यत्नतः।
पितामहान् भस्मकृतानपश्यद्दीनचेतनः ।। 1.43.40 ।।
अथ तद्भस्मनां राशिं गङ्गासलिलमुत्तमम्।
प्लावयद्धूतपाप्मानः स्वर्गं प्राप्ता रघूत्तम ।। 1.43.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रिचत्वारिंशः सर्गः ।। 43 ।।
स गत्वा सागरं राजा गङ्गयानुगतस्तदा।
प्रविवेश तलं भूमेर्यत्र ते भस्मसात्कृताः ।। 1.44.1 ।।
भस्मन्यथाप्लुते राम गङ्गायाः सलिलेन वै।
सर्वलोकप्रभुर्ब्रह्मा राजानमिदमब्रवीत् ।। 1.44.2 ।।
तारिता नरशार्दूल दिवं याताश्च देववत्।
षष्टिः पुत्रसहस्राणि सगरस्य महात्मनः ।। 1.44.3 ।।
सागरस्य जलं लोके यावत् स्थास्यति पार्थिव।
सगरस्यात्मजा स्तावत् स्वर्गे स्थास्यन्ति देववत् ।। 1.44.4 ।।
इयं हि दुहिता ज्येष्ठा तव गङ्गा भविष्यति।
त्वत्कृतेन च नाम्नाथ लोके स्थास्यति विश्रुता ।। 1.44.5 ।।
गङ्गा त्रिपथगा राजन् दिव्या भागीरथीति च।
त्रीन् पथो भावयन्तीति ततस्त्रिपथगा स्मृता ।। 1.44.6 ।।
पितामहानां सर्वेषां त्वमत्र मनुजाधिप।
कुरुष्व सलिलं राजन् प्रतिज्ञामपवर्जय ।। 1.44.7 ।।
पूर्वकेण हि ते राजंस्तेनातियशसा तदा।
धर्मिणां प्रवरेणापि नैष प्राप्तो मनोरथः ।। 1.44.8 ।।
तथैवांशुमता तात लोकेऽप्रतिमतेजसा।
गङ्गां प्रार्थयता नेतुं प्रतिज्ञा नापवर्जिता ।। 1.44.9 ।।
राजर्षिणा गुणवता महर्षिसमतेजसा।
मत्तुल्यतपसा चैव क्षत्रधर्मस्थितेन च ।। 1.44.10 ।।
दिलीपेन महाभाग तव पित्रातितेजसा।
पुनर्न शङ्किता नेतुं गङ्गां प्रार्थयतानघ ।। 1.44.11 ।।
सा त्वया समतिक्रान्ता प्रतिज्ञा पुरुषर्षभ।
प्राप्तोऽसि परमं लोके यशः परमसम्मतम् ।। 1.44.12 ।।
यच्च गङ्गावतरणं त्वया कृतमरिन्दम।
अनेन च भवान् प्राप्तो धर्मस्यायतनं महत् ।। 1.44.13 ।।
प्लावयस्व त्वमात्मानं नरोत्तम सदोचिते।
सलिले पुरुषव्याघ्र शुचिः पुण्यफलो भव ।। 1.44.14 ।।
पितामहानां सर्वेषां कुरुष्व सलिलक्रियाम्।
स्वस्ति तेऽस्तु गमिष्यामि स्वं लोकं गम्यतां नृप ।। 1.44.15 ।।
इत्येवमुक्त्वा देवेशः सर्वलोकपितामहः।
यथागतं तथागच्छद्देवलोकं महायशाः ।। 1.44.16 ।।
भगीरथोऽपि राजर्षिः कृत्वा सलिलमुत्तमम्।
यथाक्रमं यथान्यायं सागराणां महायशाः ।। 1.44.17 ।।
कृतोदकः शुची राजा स्वपुरं प्रविवेश ह।
समृद्धार्थो नरश्रेष्ठ स्वराज्यं प्रशशास ह ।। 1.44.18 ।।
प्रमुमोद च लोकस्तं नृपमासाद्य राघव।
नष्टशोकः समृद्धार्थो बभूव विगतज्वरः ।। 1.44.19 ।।
एष ते राम गङ्गाया विस्तरोऽभिहितो मया।
स्वस्ति प्राप्नुहि भद्रं ते सन्ध्याकालोऽतिवर्तते ।। 1.44.20 ।।
धन्यं यशस्यमायुष्यं पुत्र्यं स्वग्र्यमतीव च।
यः श्रावयति विप्रेषु क्षत्रियेष्िवतरेषु च।
प्रीयन्ते पितरस्तस्य प्रीयन्ते दैवतानि च ।। 1.44.21 ।।
इदमाख्यानमव्यग्रो गङ्गावतरणं शुभम्।
यः शृणोति च काकुत्स्थ सर्वान् कामानवाप्नुयात्।
सर्वे पापाः प्रणश्यन्ति आयुः कीर्तिश्च वर्द्धते ।। 1.44.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुश्चत्वारिंशः सर्गः ।। 44 ।।
विश्वामित्रवचः श्रुत्वा राघवः सहलक्ष्मणः।
विस्मयं परमं गत्वा विश्वामित्रमथाब्रवीत् ।। 1.45.1 ।।
अत्यद्भुतमिदं ब्रह्मन् कथितं परमं त्वया।
गङ्गावतरणं पुण्यं सागरस्यापि पूरणम् ।। 1.45.2 ।।
क्षणभूतेव नौ रात्रिः संवृत्तेयं महातपः।
इमां चिन्तयतस्सर्वां निखिलेन कथां तव ।। 1.45.3 ।।
तस्य सा शर्वरी सर्वा सह सौमित्रिणा तदा।
जगाम चिन्तयानस्य विश्वामित्रकथां शुभाम् ।। 1.45.4 ।।
ततः प्रभाते विमले विश्वामित्रं महामुनिम्।
उवाच राघवो वाक्यं कृताह्िनकमरिन्दमः ।। 1.45.5 ।।
गता भगवती रात्रिः श्रोतव्यं परमं श्रुतम् ।। 1.45.6 ।।
तराम सरितां श्रेष्ठां पुण्यां त्रिपथगां नदीम्।
नौरेषा हि सुखास्तीर्णा ऋषीणां पुण्यकर्मणाम्।
भगवन्तमिह प्राप्तं ज्ञात्वा त्वरितमागता ।। 1.45.7 ।।
तस्य तद्वचनं श्रुत्वा राघवस्य महात्मनः।
सन्तारं कारयामास सर्षिसङ्घः सराघवः ।। 1.45.8 ।।
उत्तरं तीरमासाद्य सम्पूज्यर्षिगणं तदा।
गङ्गाकूले निविष्टास्ते विशालां ददृशुः पुरीम् ।। 1.45.9 ।।
ततो मुनिवरस्तूर्णं जगाम सहराघवः।
विशालां नगरीं रम्यां दिव्यां स्वर्गोपमां तदा ।। 1.45.10 ।।
अथ रामो महाप्राज्ञो विश्वामित्रं महामुनिम्।
पप्रच्छ प्राञ्जलिर्भूत्वा विशालामुत्तमां पुरीम् ।। 1.45.11 ।।
कतरो राजवंशोऽयं विशालायां महामुने।
श्रोतुमिच्छामि भद्रं ते परं कौतूहलं हि मे ।। 1.45.12 ।।
तस्य तद्वचनं श्रुत्वा रामस्य मुनिपुङ्गवः।
आख्यातुं तत्समारेभे विशालस्य पुरातनम् ।। 1.45.13 ।।
श्रूयतां राम शक्रस्य कथां कथयतः शुभाम्।
अस्मिन् देशे तु यद््वृत्तं तदपि शृणु राघव ।। 1.45.14 ।।
पूर्वं कृतयुगे राम दितेः पुत्रा महाबलाः।
अदितेश्च महाभाग वीर्यवन्तः सुधार्मिकाः ।। 1.45.15 ।।
ततस्तेषां नरश्रेष्ठ बुद्धिरासीन्महात्मनाम्।
अमरा अजराश्चैव कथं स्याम निरामयाः ।। 1.45.16 ।। 
तेषां चिन्तयतां राम बुद्धिरासीन्महात्मनाम्।
क्षीरोदमथनं कृत्वा रसं प्राप्स्याम तत्र वै ।। 1.45.17 ।।
ततो निश्चित्य मथनं योक्त्रं कृत्वा च वासुकिम्।
मन्थानं मन्दरं कृत्वा ममन्थुरमितौजसः ।। 1.45.18 ।।
अथ वर्षसहस्रेण सदण्डः सकमण्डलुः।
पूर्वं धन्वन्तरिर्नाम अप्सराश्च सुवर्चसः ।। 1.45.19 ।। 
अप्सु निर्मथनादेव रसस्तस्माद्वरस्त्रियः।
उत्पेतुर्मनुजश्रेष्ठ तस्मादप्सरसोऽभवन् ।। 1.45.20 ।।
षष्टिः कोट्योऽभवंस्तासामप्सराणां सुवर्चसाम्।
असङ्ख्येयास्तु काकुत्स्थ यास्तासां परिचारिकाः ।। 1.45.21 ।।
न ताः स्म प्रतिगृह्णन्ति सर्वे ते देवदानवाः।
अप्रतिग्रहणादेव तेन साधारणाः स्मृताः ।। 1.45.22 ।।
वरुणस्य ततः कन्या वारुणी रघुनन्दन।
उत्पपात महाभागा मार्गमाणा परिग्रहम् ।। 1.45.23 ।।
दितेः पुत्रा न तां राम जगृहुर्वरुणात्मजाम्।
अदितेस्तु सुता वीर जगृहुस्तामनिन्दिताम् ।। 1.45.24 ।।
असुरास्तेन दैतेयाः सुरास्तेनादितेः सुताः।
हृष्टाः प्रमुदिताश्चासन् वारुणीग्रहणात्सुराः ।। 1.45.25 ।। 
उच्चैश्श्रवा हयश्रेष्ठो मणिरत्नं च कौस्तुभम्।
उदतिष्ठन्नरश्रेष्ठ तथैवामृतमुत्तमम् ।। 1.45.26 ।।
अथ तस्य कृते राम महानासीत्कुलक्षयः।
अदितेस्तु ततः पुत्रा दितेः पुत्रानसूदयन् ।। 1.45.27 ।।
एकतोऽभ्यागमन् सर्वे ह्यसुरा राक्षसैस्सह।
युद्धमासीन्महाघोरं वीर त्रैलोक्यमोहनम् ।। 1.45.28 ।।
यदा क्षयं गतं सर्वं तदा विष्णुर्महाबलः।
अमृतं सोऽहरत्तूर्णं मायामास्थाय मोहिनीम् ।। 1.45.29 ।।
ये गताभिमुखं विष्णुमक्षयं पुरुषोत्तमम्।
सम्पिष्टास्ते तदा युद्धे विष्णुना प्रभविष्णुना ।। 1.45.30 ।। 
अदितेरात्मजा वीरा दितेः पुत्रान्निजघ्िनरे।
तस्मिन् युद्धे महाघोरे दैतेयादित्ययोर्भृशम् ।। 1.45.31 ।।
निहत्य दितिपुत्रांश्च राज्यं प्राप्य पुरन्दरः।
शशास मुदितो लोकान् सर्षिसङ्घान् सचारणान् ।। 1.45.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चचत्वारिंशः सर्गः ।। 45 ।।
हतेषु तेषु पुत्रेषु दितिः परमदुःखिता।
मारीचं काश्यपं राम भर्त्तारमिदमब्रवीत् ।। 1.46.1 ।।
हतपुत्रास्मि भगवंस्तव पुत्रैर्महाबलैः।
शक्रहन्तारमिच्छामि पुत्रं दीर्घतपोर्जितम् ।। 1.46.2 ।। 
साहं तपश्चरिष्यामि गर्भं मे दातुमर्हसि।
ईश्वरं शक्रहन्तारं त्वमनुज्ञातुमर्हसि ।। 1.46.3 ।।
तस्यास्तद्वचनं श्रुत्वा मारीचः काश्यपस्तदा।
प्रत्युवाच महातेजा दितिं परमदुःखिताम् ।। 1.46.4 ।।
एवं भवतु भद्रं ते शुचिर्भव तपोधने।
जनयिष्यसि पुत्रं त्वं शक्रहन्तारमाहवे ।। 1.46.5 ।।
पूर्णे वर्षसहस्रे तु शुचिर्यदि भविष्यसि।
पुत्रं त्रैलोक्यभर्तारं मत्तस्त्वं जनयिष्यसि ।। 1.46.6 ।।
एवमुक्त्वा महातेजाः पाणिना स ममार्ज ताम्।
समालभ्य ततः स्वस्तीत्युक्त्वा स तपसे ययौ ।। 1.46.7 ।।
गते तस्मिन्नरश्रेष्ठ दितिः परमहर्षिता।
कुशप्लवनमासाद्य तपस्तेपे सुदारुणम् ।। 1.46.8 ।।
तपस्तस्यां हि कुर्वन्त्यां परिचर्यां चकार ह।
सहस्राक्षो नरश्रेष्ठ परया गुणसम्पदा ।। 1.46.9 ।।
अग्निं कुशान् काष्ठमपः फलं मूलं तथैव च।
न्यवेदयत् सहस्राक्षो यच्चान्यदपि काङ्क्षितम् ।। 1.46.10 ।।
गात्रसंवहनैश्चैव श्रमापनयनैस्तथा।
शक्रः सर्वेषु कालेषु दितिं परिचचार ह ।। 1.46.11 ।।
अथ वर्षसहस्रे तु दशोने रघुनन्दन।
दितिः परमसम्प्रीता सहस्राक्षमथाब्रवीत् ।। 1.46.12 ।।
याचितेन सुरश्रेष्ठ पित्रा तव महात्मना।
वरो वर्षसहस्रान्ते मम दत्तः सुतं प्रति ।। 1.46.13 ।।
तपश्चरन्त्या वर्षाणि दश वीर्यवतां वर।
अवशिष्टानि भद्रं ते भ्रातरं द्रक्ष्यसे ततः ।। 1.46.14 ।।
तमहं त्वत्कृते पुत्रं समाधास्ये जयोत्सुकम्।
त्रैलोक्यविजयं पुत्रं सह भोक्ष्यसि विज्वरः ।। 1.46.15 ।।
एवमुक्त्वा दितिः शक्रं प्राप्ते मध्यं दिवाकरे।
निद्रयापहृता देवी पादौ कृत्वाथ शीर्षतः ।। 1.46.16 ।।
दृष्ट्वा तामशुचिं शक्रः पादतः कृतमूर्द्धजाम्।
शिरःस्थाने कृतौ पादौ जहास च मुमोद च ।। 1.46.17 ।।
तस्याः शरीरविवरं विवेश च पुरन्दरः।
गर्भं च सप्तधा राम बिभेद परमात्मवान् ।। 1.46.18 ।।
भिद्यमानस्ततो गर्भो वज्रेण शतपर्वणा।
रुरोद सुस्वरं राम ततो दितिरबुध्यत ।। 1.46.19 ।।
मा रुदो मा रुदश्चेति गर्भं शक्रोऽभ्यभाषत।
बिभेद च महातेजा रुदन्तमपि वासवः ।। 1.46.20 ।।
न हन्तव्यो न हन्तव्य इत्येवं दितिरब्रवीत्।
निष्पपात ततः शक्रो मातुर्वचनगौरवात् ।। 1.46.21 ।।
प्राञ्जलिर्वज्रसहितो दितिं शक्रोऽभ्यभाषत।
अशुचिर्देवि सुप्तासि पादयोः कृतमूर्द्धजा ।। 1.46.22 ।।
तदन्तरमहं लब्ध्वा शक्रहन्तारमाहवे।
अभिदं सप्तधा देवि तन्मे त्वं क्षन्तुमर्हसि ।। 1.46.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षट्चत्वारिंशः सर्गः ।। 46 ।।
सप्तधा तु कृते गर्भे दितिः परमदुःखिता।
सहस्राक्षं दुराधर्षं वाक्यं सानुनयाब्रवीत् ।। 1.47.1 ।।
ममापराधाद् गर्भोऽयं सप्तधा विफलीकृतः।
नापराधोऽस्ति देवेश तवात्र बलसूदन ।। 1.47.2 ।।
प्रियं तु कर्तुमिच्छामि मम गर्भविपर्यये।
मरुतां सप्त सप्तानां स्थानपाला भवन्त्विमे ।। 1.47.3 ।।
वातस्कन्धा इमे सप्त चरन्तु दिवि पुत्रक।
मारुता इति विख्याता दिव्यरूपा ममात्मजाः ।। 1.47.4 ।।
ब्रह्मलोकं चरत्वेक इन्द्रलोकं तथापरः।
दिवि वायुरिति ख्यातस्तृतीयोऽपि महायशाः ।। 1.47.5 ।।
चत्वारस्तु सुरश्रेष्ठ दिशो वै तव शासनात्।
सञ्चरिष्यन्तु भद्रं ते देवभूता ममात्मजाः।
त्वत्कृतेनैव नाम्ना च मारुता इति विश्रुताः ।। 1.47.6 ।।
तस्यास्तद्वचनं श्रुत्वा सहस्राक्षः पुरन्दरः।
उवाच प्राञ्जलिर्वाक्यं दितिं बलनिषूदनः ।। 1.47.7 ।।
सर्वमेतद्यथोक्तं ते भविष्यति न संशयः।
विचरिष्यन्ति भद्रं ते देवरूपास्तवात्मजाः ।। 1.47.8 ।।
एवं तौ निश्चयं कृत्वा मातापुत्रौ तपोवने।
जग्मतुस्त्रिदिवं राम कृतार्थाविति नः श्रुतम् ।। 1.47.9 ।। 
एष देशस्स काकुत्स्थ महेन्द्राध्युषितः पुरा।
दितिं यत्र तपस्सिद्धामेवं परिचचार सः ।। 1.47.10 ।।
इक्ष्वाकोस्तु नरव्याघ्र पुत्रः परमधार्मिकः।
अलम्बुसायामुत्पन्नो विशाल इति विश्रुतः ।। 1.47.11 ।।
तेन चासीदिह स्थाने विशालेति पुरी कृता।
विशालस्य सुतो राम हेमचन्द्रो महाबलः ।। 1.47.12 ।।
सुचन्द्र इति विख्यातो हेमचन्द्रादनन्तरः।
सुचन्द्रतनयो राम धूम्राश्व इति विश्रुतः ।। 1.47.13 ।।
धूम्राश्वतनयश्चापि सृञ्जयः समपद्यत।
सृञ्जयस्य सुतः श्रीमान् सहदेवः प्रतापवान् ।। 1.47.14 ।।
कुशाश्वः सहदेवस्य पुत्रः परमधार्मिकः।
कुशाश्वस्य महातेजाः सोमदत्तः प्रतापवान् ।। 1.47.15 ।।
सोमदत्तस्य पुत्रस्तु काकुत्स्थ इति विश्रुतः ।। 1.47.16 ।।
तस्य पुत्रो महातेजाः सम्प्रत्येष पुरीमिमाम्।
आवसत्यमरप्रख्यः सुमतिर्नाम दुर्जयः ।। 1.47.17 ।।
इक्ष्वाकोस्तु प्रसादेन सर्वे वैशालिका नृपाः।
दीर्घायुषो महात्मानो वीर्यवन्तः सुधार्मिकाः ।। 1.47.18 ।। 
इहाद्य रजनीं राम सुखं वत्स्यामहे वयम्।
श्वः प्रभाते नरश्रेष्ठ जनकं द्रष्टुमर्हसि ।। 1.47.19 ।।
सुमतिस्तु महातेजा विश्वामित्रमुपागतम्।
श्रुत्वा नरवरश्रेष्ठः प्रत्युद्गच्छन्महायशाः ।। 1.47.20 ।।
पूजां च परमां कृत्वा सोपाध्यायः सबान्धवः।
प्राञ्जलिः कुशलं पृष्ट्वा विश्वामित्रमथाब्रवीत् ।। 1.47.21 ।।
धन्योऽस्म्यनुगृहीतोऽस्मि यस्य मे विषयं मुनिः।
सम्प्राप्तो दर्शनं चैव नास्ति धन्यतरो मया ।। 1.47.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्तचत्वारिंशः सर्गः ।। 47 ।।
पृष्ट्वा तु कुशलं तत्र परस्परसमागमे।
कथान्ते सुमतिर्वाक्यं व्याजहार महामुनिम् ।। 1.48.1 ।।
इमौ कुमारौ भद्रं ते देवतुल्यपराक्रमौ।
गजसिंहगती वीरौ शार्दूलवृषभोपमौ ।। 1.48.2 ।।
पद्मपत्रविशालाक्षौ ख्ाड्गतूणीधनुर्द्धरौ।
अश्विनाविव रूपेण समुपस्थितयौवनौ ।। 1.48.3 ।।
यदृच्छयैव गां प्राप्तौ देवलोकादिवामरौ।
कथं पद्भ्यामिह प्राप्तौ किमर्थं कस्य वा मुने ।। 1.48.4 ।।
भूषयन्ताविमं देशं चन्द्रसूर्याविवाम्बरम्।
परस्परस्य सदृशौ प्रमाणेङ्गितचेष्टितैः ।। 1.48.5 ।।
किमर्थं च नरश्रेष्ठौ सम्प्राप्तौ दुर्गमे पथि।
वरायुधधरौ वीरौ श्रोतुमिच्छामि तत्त्वतः ।। 1.48.6 ।।
तस्य तद्वचनं श्रुत्वा यथावृत्तं न्यवेदयत्।
सिद्धाश्रमनिवासं च राक्षसानां वधं तथा ।। 1.48.7 ।।
विश्वामित्रवचः श्रुत्वा राजा परमहर्षितः।
अतिथी परमौ प्राप्तौ पुत्रौ दशरथस्य तौ।
पूजयामास विधिवत् सत्कारार्हौ महाबलौ ।। 1.48.8 ।।
ततः परमसत्कारं सुमतेः प्राप्य राघवौ।
उष्य तत्र निशामेकां जग्मतुर्मिथिलां ततः ।। 1.48.9 ।।
तान् दृष्ट्वा मुनयः सर्वे जनकस्य पुरीं शुभाम्।
साधु साध्विति शंसन्तो मिथिलां समपूजयन् ।। 1.48.10 ।।
मिथिलोपवने तत्र आश्रमं दृश्य राघवः। 
पुराणं निर्जनं रम्यं पप्रच्छ मुनिपुङ्गवम् ।। 1.48.11 ।।
श्रीमदाश्रमसङ्काशं किं न्विदं मुनिवर्ज्जितम्।
श्रोतुमिच्छामि भगवन् कस्यायं पूर्व आश्रमः ।। 1.48.12 ।।
तच्छ्रुत्वा राघवेणोक्तं वाक्यं वाक्यविशारदः।
प्रत्युवाच महातेजा विश्वामित्रो महामुनिः ।। 1.48.13 ।।
हन्त ते कथयिष्यामि शृणु तत्त्वेन राघव।
यस्यैतदाश्रमपदं शप्तं कोपान्महात्मना ।। 1.48.14 ।।
गौतमस्य नरश्रेष्ठ पूर्वमासीन्महात्मनः।
आश्रमो दिव्यसङ्काशः सुरैरपि सुपूजितः ।। 1.48.15 ।।
स चेह तप आतिष्ठदहल्यासहितः पूरा।
वर्षपूगाननेकांश्च राजपुत्र महायशः ।। 1.48.16 ।।
तस्यान्तरं विदित्वा तु सहस्राक्षः शचीपतिः।
मुनिवेषधरोऽहल्यामिदं वचनमब्रवीत् ।। 1.48.17 ।।
ऋतुकालं प्रतीक्षन्ते नार्थिनः सुसमाहिते।
सङ्गमं त्वहमिच्छामि त्वया सह सुमध्यमे ।। 1.48.18 ।।
मुनिवेषं सहस्राक्षं विज्ञाय रघुनन्दन।
मतिं चकार दुर्मेधा देवराजकुतूहलात् ।। 1.48.19 ।।
अथाब्रवीत्सुरश्रेष्ठं कृतार्थेनान्तरात्मना।
कृतार्थास्मि सुरश्रेष्ठ गच्छ शीघ्रमितः प्रभो ।। 1.48.20 ।।
आत्मानं मां च देवेश सर्वदा रक्ष मानद।
इन्द्रस्तु प्रहसन् वाक्यमहल्यामिदमब्रवीत् ।। 1.48.21 ।।
सुश्रोणि परितुष्टोऽस्मि गमिष्यामि यथागतम् ।। 1.48.22 ।।
एवं सङ्गम्य तु तया निश्चक्रामोटजात्ततः।
स सम्भ्रमात्त्वरन् राम शङ्कितो गौतमं प्रति ।। 1.48.23 ।।
गौतमं स ददर्शाथ प्रविशन्तं महामुनिम्।
देवदानवदुर्द्धर्षं तपोबलसमन्वितम् ।। 1.48.24 ।।
तीर्थोदकपरिक्लिन्नं दीप्यमानमिवानलम्।
गृहीतसमिधं तत्र सकुशं मुनिपुङ्गवम् ।। 1.48.25 ।।
दृष्ट्वा सुरपतिस्त्रस्तो विवर्णवदनोऽभवत् ।। 1.48.26 ।।
अथ दृष्ट्वा सहस्राक्षं मुनिवेषधरं मुनिः।
दुर्वृत्तं वृत्तसम्पन्नो रोषाद्वचनमब्रवीत् ।। 1.48.27 ।।
मम रूपं समास्थाय कृतवानसि दुर्मते।
अकर्तव्यमिदं तस्माद्विफलस्त्वं भविष्यसि ।। 1.48.28 ।।
गौतमेनैवमुक्तस्य सरोषेण महात्मना।
पेततुर्वृषणौ भूमौ सहस्राक्षस्य तत्क्षणात् ।। 1.48.29 ।।
तथा शप्त्वा स वै शक्रमहल्यामपि शप्तवान्।
इह वर्षसहस्राणि बहूनि त्वं निवत्स्यसि ।। 1.48.30 ।।
वायुभक्षा निराहारा तप्यन्ती भस्मशायिनी।
अदृश्या सर्वभूतानामाश्रमेऽस्मिन्निवत्स्यसि ।। 1.48.31 ।।
यदा चैतद्वनं घोरं रामो दशरथात्मजः।
आगमिष्यति दुर्द्धर्षस्तदा पूता भविष्यसि ।। 1.48.32 ।।
तस्यातिथ्येन दुर्वृत्ते लोभमोहविवर्जिता।
मत्सकाशे मुदा युक्ता स्वं वपुर्धारयिष्यसि ।। 1.48.33 ।।
एवमुक्त्वा महातेजा गौतमो दुष्टचारिणीम्।
इममाश्रममुत्सृज्य सिद्धचारणसेविते।
हिमवच्छिखरे रम्ये तपस्तेपे महातपाः ।। 1.48.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टचत्वारिंशः सर्गः ।। 48 ।।
अफलस्तु ततः शक्रो देवानग्निपुरोधसः।
अब्रवीत् त्रस्तवदनः सर्षिसङ्घान् सचारणान् ।। 1.49.1 ।।
कुर्वता तपसो विघ्नं गौतमस्य महात्मनः।
क्रोधमुत्पाद्य हि मया सुरकार्यमिदं कृतम् ।। 1.49.2 ।।
अफलोऽस्मि कृतस्तेन क्रोधात् सा च निराकृता।
शापमोक्षेण महता तपोऽस्यापहृतं मया ।। 1.49.3 ।।
तस्मात्सुरवराः सर्वे सर्षिसङ्घाः सचारणाः।
सुरसाह्यकरं सर्वे सफलं कर्तुमर्हथ ।। 1.49.4 ।।
शतक्रतोर्वचः श्रुत्वा देवाः साग्निपुरोगमाः।
पितृदेवानुपेत्याहुः सर्वे सह मरुद्गणैः ।। 1.49.5 ।।
अयं मेषः सवृषणः शक्रो ह्यवृषणः कृतः।
मेषस्य वृषणौ गृह्य शक्रायाशु प्रयच्छथ ।। 1.49.6 ।।
अफलस्तु कृतो मेषः परां तुष्टिं प्रदास्यति ।। 1.49.7 ।।
भवतां हर्षणार्थे च ये च दास्यन्ति मानवाः ।। 1.49.8 ।।
अग्नेस्तु वचनं श्रुत्वा पितृदेवाः समागताः।
उत्पाट्य मेषवृषणौ सहस्राक्षे न्यवेशयन् ।। 1.49.9 ।।
तदाप्रभृति काकुत्स्थ पितृदेवाः समागताः।
अफलान् भुञ्जते मेषान् फलैस्तेषामयोजयन् ।। 1.49.10 ।।
इन्द्रस्तु मेषवृषणस्तदाप्रभृति राघव।
गौतमस्य प्रभावेन तपसश्च महात्मनः ।। 1.49.11 ।।
तदागच्छ महातेज आश्रमं पुण्यकर्मणः।
तारयैनां महाभागामहल्यां देवरूपिणीम् ।। 1.49.12 ।।
विश्वामित्रवचः श्रुत्वा राघवः सहलक्ष्मणः।
विश्वामित्रं पुरस्कृत्य तमाश्रममथाविशत् ।। 1.49.13 ।।
ददर्श च महाभागां तपसा द्योतितप्रभाम्।
लोकैरपि समागम्य दुर्निरीक्ष्यां सुरासुरैः ।। 1.49.14 ।।
प्रयत्नान्निर्मितां धात्रा दिव्यां मायामयीमिव।
सतुषारावृतां साभ्रां पूर्णचन्द्रप्रभामिव।
मध्येऽम्भसो दुराधर्षां दीप्तां सूर्यप्रभामिव ।। 1.49.15 ।। 
सा हि गौतमवाक्येन दुर्निरीक्ष्या बभूव ह।
त्रयाणामपि लोकानां यावद्रामस्य दर्शनम्।
शापस्यान्तमुपागम्य तेषां दर्शनमागता ।। 1.49.16 ।।
राघवौ त्वतिथी तस्याः पादौ जगृहतुस्तदा।
स्मरन्ती गौतमवचः प्रतिजग्राह सा च तौ ।। 1.49.17 ।।
पाद्यमर्घ्यं तथा ऽऽतिथ्यं चकार सुसमाहिता।
प्रतिजग्राह काकुत्स्थो विधिदृष्टेन कर्मणा ।। 1.49.18 ।।
पुष्पवृष्टिर्महत्यासीद्देवदुन्दुभिः निःस्वनैः।
गन्धर्वाप्सरसां चापि महानासीत्समागमः ।। 1.49.19 ।।
साधु साध्विति देवास्तामहल्यां समपूजयन्।
तपोबलविशुद्धाङ्गीं गौतमस्य वशानुगाम् ।। 1.49.20 ।।
गौतमो हि महातेजा अहल्यासहितः सुखी।
रामं सम्पूज्य विधिवत् तपस्तेपे महातपाः ।। 1.49.21 ।।
रामोऽपि परमां पूजां गौतमस्य महामुनेः।
सकाशाद्विधिवत् प्राप्य जगाम मिथिलां ततः ।। 1.49.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकोनपञ्चाशः सर्गः ।। 49 ।।
ततः प्रागुत्तरां गत्वा रामः सौमित्रिणा सह।
विश्वामित्रं पुरस्कृत्य यज्ञवाटमुपागमत् ।। 1.50.1 ।।
रामस्तु मुनिशार्दूलमुवाच सहलक्ष्मणः।
साध्वी यज्ञसमृद्धिर्हि जनकस्य महात्मनः ।। 1.50.2 ।।
बहूनीह सहस्राणि नानादेशनिवासिनाम्।
ब्राह्मणानां महाभाग वेदाध्ययनशालिनाम् ।। 1.50.3 ।।
ऋषिवाटाश्च दृश्यन्ते शकटीशतसङ्कुलाः।
देशो विधीयतां ब्रह्मन् यत्र वत्स्यामहे वयम् ।। 1.50.4 ।।
रामस्य वचनं श्रुत्वा विश्वामित्रो महामुनिः।
निवेशमकरोद्देशे विविक्ते सलिलायुते ।। 1.50.5 ।।
विश्वामित्रमनुप्राप्तं श्रुत्वा स नृपतिस्तदा।
शतानन्दं पुरस्कृत्य पुरोहितमनिन्दितम्।
प्रयुत्ज्जगाम सहसा विनयेन समन्वितः ।। 1.50.6 ।।
ऋत्विजोऽपि महात्मानस्त्वर्घ्यमादाय सत्वरम्।
विश्वामित्राय धर्मेण ददुर्मन्त्रपुरस्कृतम् ।। 1.50.7 ।।
प्रतिगृह्य तु तां पूजां जनकस्य महात्मनः।
पप्रच्छ कुशलं राज्ञो यज्ञस्य च निरामयम् ।। 1.50.8 ।।
स तांश्चापि मुनीन् पृष्ट्वा सोपाध्यायपुरोधसः।
यथान्यायं ततः सर्वैः समागच्छत् प्रहृष्टवत् ।। 1.50.9 ।।
अथ राजा मुनिश्रेष्ठं कृताञ्जलिरभाषत।
आसने भगवन्नास्तां सहैभिर्मुनिसत्तमैः ।। 1.50.10 ।।
जनकस्य वचः श्रुत्वा निषसाद महामुनिः।
पुरोधा ऋत्विजश्चैव राजा च सह मन्त्रिभिः ।। 1.50.11 ।।
आसनेषु यथान्यायमुपविष्टान् समन्ततः।
दृष्ट्वा स नृपतिस्तत्र विश्वामित्रमथाब्रवीत् ।। 1.50.12 ।।
अद्य यज्ञसमृद्धिर्मे सफला दैवतैः कृता।
अद्य यज्ञफलं प्राप्तं भगवद्दर्शनान्मया ।। 1.50.13 ।।
धन्योऽस्म्यनुगृहीतोऽस्मि यस्य मे मुनिपुङ्गव।
यज्ञोपसदनं ब्रह्मन् प्राप्तोऽसि मुनिभिः सह ।। 1.50.14 ।।
द्वादशाहं तु ब्रह्मर्षे शेषमाहुर्मनीषिणः।
ततो भागार्थिनो देवान् द्रष्टुमर्हसि कौशिक ।। 1.50.15 ।।
इत्युक्त्वा मुनिशार्दूलं प्रहृष्टवदनस्तदा।
पुनस्तं परिपप्रच्छ प्राञ्जलिः प्रणतो नृपः ।। 1.50.16 ।।
इमौ कुमारौ भद्रं ते देवतुल्यपराक्रमौ।
गजसिंहगती वीरौ शार्दूलवृषभोपमौ ।। 1.50.17 ।।
पद्मपत्रविशालाक्षौ खड्गतूणीधनुर्द्धरौ।
अश्विनाविव रूपेण समुपस्थितयौवनौ ।। 1.50.18 ।।
यदृच्छयैव गां प्राप्तौ देवलोकादिवामरौ।
कथं पद्भ्यामिह प्राप्तौ किमर्थं कस्य वा मुने ।। 1.50.19 ।।
वरायुधधरौ वीरौ कस्य पुत्रौ महामुने।
भूषयन्ताविमं देशं चन्द्रसूर्याविवाम्बरम् ।। 1.50.20 ।।
परस्परस्य सदृशौ प्रमाणेङ्गितचेष्टितैः।
काकपक्षधरौ वीरौ श्रोतुमिच्छामि तत्त्वतः ।। 1.50.21 ।।
तस्य तद्वचनं श्रुत्वा जनकस्य महात्मनः।
न्यवेदयन्महात्मानौ पुत्रौ दशरथस्य तौ ।। 1.50.22 ।।
सिद्धाश्रमनिवासं च राक्षसानां वधं तथा।
तच्चागमनमव्यग्रं विशालायाश्च दर्शनम् ।। 1.50.23 ।।
अहल्यादर्शनं चैव गौतमेन समागमम्।
महाधनुषि जिज्ञासां कर्तुमागमनं तथा ।। 1.50.24 ।।
एतत्सर्वं महातेजा जनकाय महात्मने।
निवेद्य विररामाथ विश्वामित्रो महामुनिः ।। 1.50.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चाशः सर्गः ।। 50 ।।
तस्य तद्वचनं श्रुत्वा विश्वामित्रस्य धीमतः।
हृष्टरोमा महातेजाः शतानन्दो महातपाः ।। 1.51.1 ।।
गौतमस्य सुतो ज्येष्ठस्तपसा द्योतितप्रभः।
रामसन्दर्शनादेव परं विस्मयमागतः ।। 1.51.2 ।।
स तौ निषण्णौ सम्प्रेक्ष्य सुखासीनौ नृपात्मजौ।
शतानन्दो मुनिश्रेष्ठं विश्वामित्रमथाब्रवीत् ।। 1.51.3 ।।
अपि ते मुनिशार्दूल मम माता यशस्विनी।
दर्शिता राजपुत्राय तपोदीर्घमुपागता ।। 1.51.4 ।।
अपि रामे महातेजा मम माता यशस्विनी।
वन्यैरुपाहरत्पूजां पूजार्हे सर्वदेहिनाम् ।। 1.51.5 ।।
अपि रामाय कथितं यथावृत्तं पुरातनम्।
मम मातुर्महातेजो दैवेन दुरनुष्ठितम् ।। 1.51.6 ।।
अपि कौशिक भद्रं ते गुरुणा मम सङ्गता।
माता मम मुनिश्रेष्ठ रामसन्दर्शनादितः ।। 1.51.7 ।।
अपि मे गुरुणा रामः पूजितः कुशिकात्मज।
इहागतो महातेजाः पूजां प्राप्तो महात्मनः ।। 1.51.8 ।।
अपि शान्तेन मनसा गुरुर्मे कुशिकात्मज।
इहागतेन रामेण प्रयतेनाभिवादितः ।। 1.51.9 ।।
तच्छ्रुत्वा वचनं तस्य विश्वामित्रो महामुनिः।
प्रत्युवाच शतानन्दं वाक्यज्ञो वाक्यकोविदम् ।। 1.51.10 ।।
नातिक्रान्तं मुनिश्रेष्ठ यत्कर्तव्यं कृतं मया।
सङ्गता मुनिना पत्नी भार्गवेणेव रेणुका ।। 1.51.11 ।।
तच्छ्रुत्वा वचनं तस्य विश्वामित्रस्य धीमतः।
शतानन्दो महातेजा रामं वचनमब्रवीत् ।। 1.51.12 ।।
स्वागतं ते नरश्रेष्ठ दिष्ट्या प्राप्तोऽसि राघव।
विश्वामित्रं पुरस्कृत्य महर्षिमपराजितम् ।। 1.51.13 ।।
अचिन्त्यकर्मा तपसा ब्रह्मर्षिरतुलप्रभः।
विश्वामित्रो महातेजा वेत्स्येनं परमां गतिम् ।। 1.51.14 ।।
नास्ति धन्यतरो राम त्वत्तोऽन्यो भुवि कश्चन।
गोप्ता कुशिकपुत्रस्ते येन तप्तं महत्तपः ।। 1.51.15 ।।
श्रूयतामभिधास्यामि कौशिकस्य महात्मनः।
यथा बलं यथा वृत्तं तन्मे निगदतः शृणु ।। 1.51.16 ।।
राजाभूदेष धर्मात्मा दीर्घकालमरिन्दमः।
धर्मज्ञः कृतविद्यश्च प्रजानां च हिते रतः ।। 1.51.17 ।।
प्रजापतिसुतस्त्वासीत् कुशो नाम महीपतिः।
कुशस्य पुत्रो बलवान् कुशनाभः सुधार्मिकः ।। 1.51.18 ।।
कुशनाभसुतस्त्वासीद्गाधिरित्येव विश्रुतः।
गाधेः पुत्रो महातेजा विश्वामित्रो महामुनिः ।। 1.51.19 ।।
विश्वामित्रो महातेजाः पालयामास मेदिनीम्।
बहुवर्षसहस्राणि राजा राज्यमकारयत् ।। 1.51.20 ।।
कदाचित्तु महातेजा योजयित्वा वरूथिनीम्।
अक्षौहिणीपरिवृतः परिचक्राम मेदिनीम् ।। 1.51.21 ।।
नगराणि च राष्ट्राणि सरितश्च तथा गिरीन्।
आश्रमान् क्रमशो राम विचरन्नाजगाम ह ।। 1.51.22 ।।
वसिष्ठस्याश्रमपदं नानावृक्षसुमाकुलम्।
नानामृगगणाकीर्णं सिद्धचारणसेवितम् ।। 1.51.23 ।।
देवदानवगन्धर्वैः किन्नरैरुपशोभितम्।
प्रशान्तहरिणाकीर्णं द्विजसङ्घनिषेवितम् ।। 1.51.24 ।।
ब्रह्मर्षिगणसङ्कीर्णं देवर्षिगणसेवितम्।
तपश्चरणसंसिद्धैरग्निकल्पैर्महात्मभिः ।। 1.51.25 ।।
अब्भक्षैर्वायुभक्षैश्च शीर्णपर्णाशनैस्तथा।
फलमूलाशनैर्दान्तैर्जितरोषैर्जितेन्द्रियैः ।। 1.51.26 ।।
ऋषिभिर्वालखिल्यैश्च जपहोमपरायणैः।
अन्यैर्वैखानसैश्चैव समन्तादुपशोभितम् ।। 1.51.27 ।।
वसिष्ठस्याश्रमपदं ब्रह्मलोकमिवापरम्।
ददर्श जयतां श्रेष्ठो विश्वामित्रो महाबलः ।। 1.51.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकपञ्चाशः सर्गः ।। 51 ।।
स दृष्ट्वा परमप्रीतो विश्वामित्रो महाबलः।
प्रणतो विनयाद्वीरो वसिष्ठं जपतां वरम् ।। 1.52.1 ।।
स्वागतं तव चेत्युक्तो वसिष्ठेन महात्मना।
आसनं चास्य भगवान् वसिष्ठो व्यादिदेश ह ।। 1.52.2 ।।
उपविष्टाय च तदा विश्वामित्राय धीमते।
यथान्यायं मुनिवरः फलमूलमुपाहरत् ।। 1.52.3 ।।
प्रतिगृह्य च तां पूजां वसिष्ठाद्राजसत्तमः।
तपोग्निहोत्रशिष्येषु कुशलं पर्य्यपृच्छत ।। 1.52.4 ।।
विश्वामित्रो महातेजा वनस्पतिगणे तथा।
सर्वत्र कुशलं चाह वसिष्ठो राजसत्तमम् ।। 1.52.5 ।।
सुखोपविष्टं राजानं विश्वामित्रं महातपाः।
पप्रच्छ जपतां श्रेष्ठो वसिष्ठो ब्रह्मणः सुतः ।। 1.52.6 ।।
कच्चित्ते कुशलं राजन् कच्चिद्धर्मेण रञ्जयन्।
प्रजाः पालयसे वीर राजवृत्तेन धार्मिक ।। 1.52.7 ।।
कच्चित्ते सम्भृता भृत्याः कच्चित्तिष्ठन्ति शासने।
कच्चित्ते विजिताः सर्वे रिपवो रिपुसूदन ।। 1.52.8 ।।
कच्चिद्बलेषु कोशेषु मित्रेषु च परन्तप।
कुशलं ते नरव्याघ्र पुत्रपौत्रे तवानघ ।। 1.52.9 ।।
सर्वत्र कुशलं राजा वसिष्ठं प्रत्युदाहरत्।
विश्वामित्रो महातेजा वसिष्ठं विनयान्वितः ।। 1.52.10 ।।
कृत्वोभौ सुचिरं कालं धर्मिष्ठौ ताः कथाश्शुभाः।
मुदा परमया युक्तौ प्रीयेतां तौ परस्परम् ।। 1.52.11 ।।
ततो वसिष्ठो भगवान् कथान्ते रघुनन्दन।
विश्वामित्रमिदं वाक्यमुवाच प्रहसन्निव ।। 1.52.12 ।।
आतिथ्यं कर्तुमिच्छामि बलस्यास्य महाबल।
तव चैवाप्रमेयस्य यथार्हं सम्प्रतीच्छ मे ।। 1.52.13 ।।
सत्क्रियां हि भवानेतां प्रतीच्छतु मयोद्यताम्।
राजा त्वमतिथिश्रेष्ठः पूजनीयः प्रयत्नतः ।। 1.52.14 ।।
एवमुक्तो वसिष्ठेन विश्वामित्रो महामतिः।
कृतमित्यब्रवीद्राजा प्रियवाक्येन मे त्वया ।। 1.52.15 ।।
फलमूलेन भगवन् विद्यते यत्तवाश्रमे।
पाद्येनाचमनीयेन भगवद्दर्शनेन च ।। 1.52.16 ।।
सर्वथा च महाप्राज्ञ पूजार्हेण सुपूजितः।
गमिष्यामि नमस्तेऽस्तु मैत्रेणेक्षस्व चक्षुषा ।। 1.52.17 ।।
एवं ब्रुवन्तं राजानं वसिष्ठः पुनरेव हि।
न्यमन्त्रयत धर्मात्मा पुनः पुनरुदारधीः ।। 1.52.18 ।।
बाढमित्येव गाधेयो वसिष्ठं प्रत्युवाच ह।
यथाप्रियं भगवतस्तथास्तु मुनिसत्तम ।। 1.52.19 ।।
एवमुक्तो महातेजा वसिष्ठो जपतां वरः।
आजुहाव ततः प्रीतः कल्माषीं धूतकल्मषः ।। 1.52.20 ।।
एह्येहि शबले क्षिप्रं शृणु चापि वाचो मम।
सबलस्यास्य राजर्षेः कर्तुं व्यवसितोऽस्म्यहम्।
भोजनेन महार्हेण सत्कारं संविधत्स्व मे ।। 1.52.21 ।।
यस्य यस्य यथाकामं षड्रसेष्वभिपूजितम्।
तत्सर्वं कामधुक् क्षिप्रमभिवर्ष कृते मम ।। 1.52.22 ।।
रसेनान्नेन पानेन लेह्यचोष्येण संयुतम्।
अन्नानां निचयं सर्वं सृजस्व शबले त्वर ।। 1.52.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्विपञ्चाशः सर्गः ।। 52 ।।
एवमुक्ता वसिष्ठेन शबला शत्रुसूदन।
विदधे कामधुक्कामान् यस्य यस्य यथेप्सितम् ।। 1.53.1 ।।
इक्षून् मधूंस्तथा लाजान् मैरेयांश्च वरासवान्।
पानानि च महार्हाणि भक्ष्यांश्चोच्चावचांस्तथा ।। 1.53.2 ।।
उष्णाढ्यस्यौदनस्यात्र राशयः पर्वतोपमाः।
मृष्टान्नानि च सूपाश्च दधिकुल्यास्तथैव च ।। 1.53.3 ।।
नानास्वादुरसानां च षाडवानां तथैव च।
भाजनानि सुपूर्णानि गौडानि च सहस्रशः ।। 1.53.4 ।। 
सर्वमासीत्सुसन्तुष्टं हृष्टपुष्टजनायुतम्।
विश्वामित्रबलं राम वसिष्ठेनातितर्पितम् ।। 1.53.5 ।।
विश्वामित्रोऽपि राजर्षिर्हृष्टः पुष्टस्तदाभवत्।
सान्तःपुरवरो राजा सब्राह्मणपुरोहितः ।। 1.53.6 ।।
सामात्यो मन्त्रिसहितः सभृत्यः पूजितस्तदा।
युक्तः परमहर्षेण वसिष्ठमिदमब्रवीत् ।। 1.53.7 ।।
पूजितोऽहं त्वया ब्रह्मन् पूजार्हेण सुसत्कृतः।
श्रूयतामभिधास्यामि वाक्यं वाक्यविशारद ।। 1.53.8 ।।
गवां शतसहस्रेण दीयतां शबला मम ।। 1.53.9 ।।
रत्नं हि भगवन्नेतद्रत्नहारी च पार्थिवः।
तस्मान्मे शबलां देहि ममैषा धर्मतो द्विज ।। 1.53.10 ।।
एवमुक्तस्तु भगवान् वसिष्ठो मुनिसत्तमः।
विश्वामित्रेण धर्मात्मा प्रत्युवाच महीपतिम् ।। 1.53.11 ।।
नाहं शतसहस्रेण नापि कोटिशतैर्गवाम्।
राजन् दास्यामि शबलां राशिभी रजतस्य वा ।। 1.53.12 ।।
न परित्यागमर्हेयं मत्सकाशादरिन्दम।
शाश्वती शबला मह्यं कीर्तिरात्मवतो यथा ।। 1.53.13 ।।
अस्यां हव्यं च कव्यं प्राणयात्रा तथैव च।
आयत्तमग्निहोत्रं च बलिर्होमस्तथैव च ।। 1.53.14 ।।
स्वाहाकारवषट्कारौ विद्याश्च विविधास्तथा।
आयत्तमत्र राजर्षे सर्वमेतन्न संशयः ।। 1.53.15 ।।
सर्वस्वमेतत्सत्येन मम तुष्टिकरी सदा।
कारणैर्बहुभी राजन्न दास्ये शबलां तव ।। 1.53.16 ।।
वसिष्ठेनैवमुक्तस्तु विश्वामित्रोऽब्रवीत्ततः।
संरब्धतरमत्यर्थं वाक्यं वाक्यविशारदः ।। 1.53.17 ।।
हैरण्यकक्ष्याग्रैवेयान् सुवर्णाङ्कुशभूषितान्।
ददामि कुञ्जराणां ते सहस्राणि चतुर्दश ।। 1.53.18 ।।
हैरण्यानां रथानां ते श्वेताश्वानां चतुर्युजाम्।
ददामि ते शतान्यष्टौ किङ्किणीकविभूषितान् ।। 1.53.19 ।।
हयानां देशजातानां कुलजानां महौजसाम्।
सहस्रमेकं दश च ददामि तव सुव्रत ।। 1.53.20 ।।
नानावर्णविभक्तानां वयःस्थानां तथैव च।
ददाम्येकां गवां कोटिं शबला दीयतां मम ।। 1.53.21 ।।
यावदिच्छसि रत्नं वा हिरण्यं वा द्विजोत्तम।
तावद्ददामि तत्सर्वं शबला दीयतां मम ।। 1.53.22 ।।
एवमुक्तस्तु भगवान् विश्वामित्रेण धीमता।
न दास्यामीति शबलां प्राह राजन् कथञ्चन ।। 1.53.23 ।।
एतदेव हि मे रत्नमेतदेव हि मे धनम्।
एतदेव हि सर्वस्वमेतदेव हि जीवितम् ।। 1.53.24 ।।
दर्शश्च पूर्णमासश्च यज्ञाश्चैवाप्तदक्षिणाः।
एतदेव हि मे राजन् विविधाश्च क्रियास्तथा ।। 1.53.25 ।।
अदोमूलाः क्रियाः सर्वा मम राजन्न संशयः।
बहुना किं प्रलापेन न दास्ये कामदोहिनीम् ।। 1.53.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रिपञ्चाशः सर्गः ।। 53 ।।
कामधेनुं वसिष्ठोऽपि यदा न त्यजते मुनिः।
तदास्य शबलां राम विश्वामित्रोऽन्वकर्षत  ।। 1.54.1 ।।
नीयमाना तु शबला राम राज्ञा महात्मना।
दुःखिता चिन्तयामास रुदन्ती शोककर्शिता ।। 1.54.2 ।।
परित्यक्ता वसिष्ठेन किमहं सुमहात्मना।
याऽहं राजभटैर्दीना ह्रियेयं भृशदुःखिता ।। 1.54.3 ।।
किं मयाऽपकृतं तस्य महर्षेर्भावितात्मनः।
यन्मामनागसं भक्तामिष्टां त्यजति धार्मिकः ।। 1.54.4 ।।
निर्द्धूय तांस्तदा भृत्यान् शतशः शत्रुसूदन।
जगामानिलवेगेन पादमूलं महात्मनः ।। 1.54.5 ।।
शबला सा रुदन्ती च क्रोशन्ती चेदमब्रवीत्।
वसिष्ठस्याग्रतः स्थित्वा मेघदुन्दुभिराविणी ।। 1.54.6 ।।
भगवन् किं परित्यक्ता त्वयाहं ब्रह्मणः सुत।
यस्माद्राजभृता मां हि नयन्ते त्वत्सकाशतः ।। 1.54.7 ।।
एवमुक्तस्तु ब्रह्मर्षिरिदं वचनमब्रवीत्।
शोकसन्तप्तहृदयां स्वसारमिव दुःखिताम् ।। 1.54.8 ।।
न त्वां त्यजामि शबले नापिमेऽपकृतं त्वया।
एष त्वां नयते राजा बलान्मत्तो महाबलः ।। 1.54.9 ।।
न हि तुल्यं बलं मह्यं राजा त्वद्य विशेषतः।
बली राजा क्षत्रियश्च पृथिव्याः पतिरेव च ।। 1.54.10 ।।
इयमक्षौहिणी पूर्णा सवाजिरथसङ्कुला।
हस्तिध्वजसमाकीर्णा तेनासौ बलवत्तरः ।। 1.54.11 ।।
एवमुक्ता वसिष्ठेन प्रत्युवाच विनीतवत्।
वचनं वचनज्ञा सा ब्रह्मर्षिमतुलप्रभम् ।। 1.54.12 ।।
न बलं क्षत्रियस्याहुर्ब्राह्मणो बलवत्तरः।
ब्रह्मन् ब्रह्मबलं दिव्यं क्षत्रात्तु बलवत्तरम् ।। 1.54.13 ।।
अप्रमेयबलं तुभ्यं न त्वया बलवत्तरः।
विश्वामित्रो महावीर्यस्तेजस्तव दुरासदम् ।। 1.54.14 ।।
नियुङ्क्ष्व मां महातेजस्त्वद्ब्रह्मबलसम्भृताम्।
तस्य दर्पबलं यत्तन्नाशयामि दुरात्मनः ।। 1.54.15 ।।
इत्युक्तस्तु तया राम वसिष्ठस्तु महायशाः।
सृजस्वेति तदोवाच बलं परबलारुजम् ।। 1.54.16 ।।
तस्य तद्वचनं श्रुत्वा सुरभिः सासृजत्तदा ।। 1.54.17 ।।
तस्या हुम्भारवोत्सृष्टाः पप्लवाः शतशो नृप।
नाशयन्ति बलं सर्वं विश्वामित्रस्य पश्यतः ।। 1.54.18 ।।
बलं भग्नं ततो दृष्ट्वा रथेनाक्रम्य कौशिकः।
स राजा परमक्रुद्धः क्रोधविस्फारितेक्षणः।
पप्लवान् नाशयामास शस्त्रैरुच्चावचैरपि ।। 1.54.19 ।।
विश्वामित्रार्दितान् दृष्ट्वा पप्लवान् शतशस्तदा।
भूय एवासृजत्कोपाच्छकान् यवनमिश्रितान् ।। 1.54.20 ।।
तैरासीत्संवृता भूमिः शकैर्यवनमिश्रितैः।
प्रभावद्भिर्महावीर्यैर्हेमकिञ्जल्कसन्निभैः ।। 1.54.21 ।।
दीर्घासिपट्टिशधरैर्हेमवर्णाम्बरावृतैः।
निर्दग्धं तद्बलं सर्वं प्रदीप्तैरिव पावकैः ।। 1.54.22 ।।
ततोऽस्त्राणि महातेजा विश्वामित्रो मुमोच ह।
तैस्तैर्यवनकाम्भोजाः पप्लवाश्चाकुलीकृताः ।। 1.54.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुःपञ्चाशः सर्गः ।। 54 ।।
ततस्तानाकुलान् दृष्ट्वा विश्वामित्रास्त्रमोहितान्।
वसिष्ठश्चोदयामास कामधुक्सृज योगतः ।। 1.55.1 ।।
तस्या हुम्भारवाज्जाताः काम्भोजा रविसन्निभाः।
ऊधसस्त्वथ सञ्जाताः पप्लवाः शस्त्रपाणयः ।। 1.55.2 ।।
योनिदेशाच्च यवनाःशकृद्देशाच्छकास्तथा।
रोमकूपेषु च म्लेच्छा हारीतास्सकिरातकाः ।। 1.55.3 ।।
तैस्तैर्निषूदितं सर्वं विश्वामित्रस्य तत्क्षणात्।
सपदातिगजं साश्वं सरथं रघुनन्दन ।। 1.55.4 ।।
दृष्ट्वा निषूदितं सैन्यं वसिष्ठेन महात्मना।
विश्वामित्रसुतानां तु शतं नानाविधायुधम्।
अभ्यधावत्सुसंक्रुद्धं वसिष्ठं जपतां वरम् ।। 1.55.5 ।।
हुङ्कारेणैव तान् सर्वान् ददाह भगवानृषिः ।। 1.55.6 ।।
ते साश्वरथपादाता वसिष्ठेन महात्मना।
भस्मीकृता मुहूर्तेन विश्वामित्रसुतास्तदा ।। 1.55.7 ।।
दृष्ट्वा विनाशितान् पुत्रान् बलं च सुमहायशाः।
सव्रीडश्चिन्तयाविष्टो विश्वामित्रोऽभ्ावत्तदा ।। 1.55.8 ।।
समुद्र इव निर्वेगो भग्नदंष्ट्र इवोरगः।
उपरक्त इवादित्यः सद्यो निष्प्रभतां गतः ।। 1.55.9 ।।
हतपुत्रबलो दीनो लूनपक्ष इव द्विजः।
हतदर्प्पो हतोत्साहो निर्वेदं समपद्यत ।। 1.55.10 ।।
स पुत्रमेकं राज्याय पालयेति नियुज्य च।
पृथिवीं क्षत्रधर्म्मेण वनमेवान्वपद्यत ।। 1.55.11 ।।
स गत्वा हिमवत्पार्श्वं किन्नरोरगसेवितम्।
महादेवप्रसादार्थं तपस्तेपे महातपाः ।। 1.55.12 ।।
केनचित्त्वथ कालेन देवेशो वृषभध्वजः।
दर्शयामास वरदो विश्वामित्रं महाबलम् ।। 1.55.13 ।।
किमर्थं तप्यसे राजन् ब्रूहि यत्ते विवक्षितम्।
वरदोऽस्मि वरो यस्ते काङ्क्षितः सोऽभिधीयताम् ।। 1.55.14 ।।
एवमुक्तस्तु देवेन विश्वामित्रो महातपाः।
प्रणिपत्य महादेवमिदं वचनमब्रवीत् ।। 1.55.15 ।।
यदि तुष्टो महादेव धनुर्वेदो ममानघ।
साङ्गोपाङ्गोपनिषदः सरहस्यः प्रदीयताम् ।। 1.55.16 ।।
यानि देवेषु चास्त्राणि दानवेषु महर्षिषु।
गन्धर्वयक्षरक्षस्सु प्रतिभान्तु ममानघ।
तव प्रसादाद्भवतु देवदेव ममेप्सितम् ।। 1.55.17 ।।
एवमस्त्विति देवेशो वाक्यमुक्त्वा गतस्तदा ।। 1.55.18 ।।
प्राप्य चास्त्राणि राजर्षिर्विश्वामित्रो महाबलः।
दर्पेण महतायुक्तो दर्पपूर्णोऽभवत्तदा ।। 1.55.19 ।।
विवर्द्धमानो वीर्येण समुद्र इव पर्वणि।
हतमेव तदा मेने वसिष्ठमृषिसत्तमम् ।। 1.55.20 ।।
ततो गत्वाश्रमपदं मुमोचास्त्राणि पार्थिवः।
यैस्तत्तपोवनं सर्वं निर्दग्धं चास्त्रतेजसा ।। 1.55.21 ।।
उदीर्यमाणमस्त्रं तद्विश्वामित्रस्यधीमतः।
दृष्ट्वा विप्रद्रुता भीता मुनयः शतशो दिशः ।। 1.55.22 ।।
वसिष्ठस्य च ये शिष्यास्तथैव मृगपक्षिणः।
विद्रवन्ति भयाद्भीता नानादिग्भ्यः सहस्रशः ।। 1.55.23 ।।
वसिष्ठस्याश्रमपदं शून्यमासीन्महात्मनः।
मुहूर्तमिव निःशब्दमासीदिरिणसन्निभम् ।। 1.55.24 ।।
वदतो वै वसिष्ठस्य माभैरिति मुहुर्मुहुः।
नाशयाम्यद्य गाधेयं नीहारमिव भास्करः ।। 1.55.25 ।।
एवमुक्त्वा महातेजा वसिष्ठो जपतां वरः।
विश्वामित्रं तदा वाक्यं सरोषमिदमब्रवीत् ।। 1.55.26 ।।
आश्रमं चिरसंवृद्धं यद्विनाशितवानसि।
दुराचारोऽसि तन्मूढ तस्मात्त्वं न भविष्यसि ।। 1.55.27 ।।
इत्युक्त्वा परमक्रुद्धो दण्डमुद्यम्यसत्वरः।
विधूममिव कालाग्निं यमदण्डमिवापरम् ।। 1.55.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चपञ्चाशः सर्गः ।। 55 ।।
एवमुक्तो वसिष्ठेन विश्वामित्रो महाबलः।
आग्नेयमस्त्रमुत्क्षिप्य तिष्ठ तिष्ठेति चाब्रवीत् ।। 1.56.1 ।।
ब्रह्मदण्डं समुत्क्षिप्य कालदण्डमिवापरम्।
वसिष्ठो भगवान् क्रोधादिदं वचनमब्रवीत् ।। 1.56.2 ।।
क्षत्रबन्धो स्थितोऽस्म्येष यद्वलं तद्विदर्शय।
नाशयाम्यद्य ते दर्पं शस्त्रस्य तव गाधिज ।। 1.56.3 ।।
क्व च ते क्षत्रियबलं क्व च ब्रह्मबलं महत्।
पश्य ब्रह्मबलं दिव्यं मम क्षत्रियपांसन ।। 1.56.4 ।।
तस्यास्त्रं गाधिपुत्रस्य घोरमाग्नेयमुद्यतम्।
ब्रह्मदण्डेन तच्छान्तमग्नेर्वेग इवाम्भसा ।। 1.56.5 ।।
वारुणं चैव रौद्रं च ऐन्द्रं पाशुपतं तथा।
ऐषीकं चापि चिक्षेप कुपितो गाधिनन्दनः ।। 1.56.6 ।।
मानवं मोहनं चैव गान्धर्वं स्वापनं तथा।
जृम्भणं मादनं चैव सन्तापनविलापने ।। 1.56.7 ।।
शोषणं दारणं चैव वज्रमस्त्रं सुदुर्जयम्।
ब्रह्मपाशं कालपाशं वारुणं पाशमेव च ।। 1.56.8 ।।
पैनाकास्त्रं च दयितं शुष्कार्द्रे अशनी उभे। 
दण्डास्त्रमथ पैशाचं क्रौञ्चमस्त्रं तथैव च ।। 1.56.9 ।।
धर्मचक्रं कालचक्रं विष्णुचक्रं तथैवव च।
वायव्यं मथनं चैव अस्त्रं हयशिरस्तथा ।। 1.56.10 ।।
शक्तिद्वयं च चिक्षेप कङ्कालं मुसलं तथा।
वैद्याधरं महास्त्रं च कालास्त्रमथ दारुणम् ।। 1.56.11 ।।
त्रिशूलमस्त्रं घोरं च कापालमथ कङ्कणम्।
एतान्यस्त्राणि चिक्षेप सर्वाणि रघुनन्दन ।। 1.56.12 ।।
वसिष्ठे जपतां श्रेष्ठे तदद्भुतमिवाभवत् ।। 1.56.13 ।।
तानि सर्वाणि दण्डेन ग्रसते ब्रह्मणः सुतः ।। 1.56.14 ।।
तेषु शान्तेषु ब्रह्मास्त्रं क्षिप्तवान् गाधिनन्दनः ।। 1.56.15 ।।
तदस्त्रमुद्यतं दृष्ट्वा देवाः साग्निपुरोगमाः।
देवर्षयश्च सम्भ्रान्ता गन्धर्वाः समहोरगाः ।। 1.56.16 ।।
त्रैलोक्यमासीत् सन्त्रस्तं ब्रह्मास्त्रे समुदीरिते ।। 1.56.17 ।।
तदप्यस्त्रं महाघोरं ब्राह्मं ब्राह्मेण तेजसा।
वसिष्ठो ग्रसते सर्वं ब्रह्मदण्डेन राघव ।। 1.56.18 ।।
ब्रह्मास्त्रं ग्रसमानस्य वसिष्ठस्य महात्मनः।
त्रैलोक्यमोहनं रौद्रं रूपमासीत् सुदारुणम् ।। 1.56.19 ।।
रोमकूपेषु सर्वेषु वसिष्ठस्य महात्मनः।
मरीच्य इव निष्पेतुरग्नेर्धूमाकुलार्चिषः ।। 1.56.20 ।।
प्राज्वलद् ब्रह्मदण्डश्च वसिष्ठस्य करोद्यतः।
विधूम इव कालाग्निर्यमदण्ड इवापरः ।। 1.56.21 ।।
ततोऽस्तुवन् मुनिगणा वसिष्ठं जपतां वरम्।
अमोघं ते बलं ब्रह्मन् तेजो धारय तेजसा ।। 1.56.22 ।।
निगृहीतस्त्वया ब्रह्मन् विश्वामित्रो महातपाः।
प्रसीद जपातां श्रेष्ठ लोकाः सन्तु गतव्यथाः ।। 1.56.23 ।।
एवमुक्तो महातेजाः शमं चक्रे महातपाः ।। 1.56.24 ।।
विश्वामित्रोऽपि निकृतो  विनिःश्वस्येदमब्रवीत् ।। 1.56.25 ।।
धिग्बलं क्षत्रियबलं ब्रह्मतेजोबलं बलम्।
एकेन ब्रह्मदण्डेन सर्वास्त्राणि हतानि मे ।। 1.56.26 ।।
तदेतत् समवेक्ष्याहं प्रसन्नेन्द्रियमानसः।
तपो महत् समास्थास्ये यद्वै ब्रह्मत्वकारणम् ।। 1.56.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षट्पञ्चाशः सर्गः ।। 56 ।।
ततः सन्तप्तहृदयः स्मरन् निग्रहमात्मनः।
विनिःश्वस्य विनिःश्वस्य कृतवैरो महात्मना ।। 1.57.1 ।।
स दक्षिणां दिशं गत्वा महिष्या सह राघव।
तताप परमं घोरं विश्वामित्रो महत्तपः ।। 1.57.2 ।।
अथास्य जज्ञिरे पुत्राः सत्यधर्मपरायणाः।
हविष्यन्दो मधुष्यन्दो दृढनेत्रो महारथः ।। 1.57.3 ।।
पूर्णे वर्षसहस्रे तु ब्रह्मा लोकपितामहः।
अब्रवीन्मधुरं वाक्यं विश्वामित्रं तपोधनम् ।। 1.57.4 ।।
जिता राजर्षिलोकास्ते तपसा कुशिकात्मज।
अनेन तपसा त्वां तु राजर्षिरिति विद्महे ।। 1.57.5 ।।
एवमुक्त्वा महातेजा जगाम सह दैवतैः।
त्रिविष्टपं ब्रह्मलोकं लोकानां परमेश्वरः ।। 1.57.6 ।।
विश्वामित्रोपि तच्छ्रुत्वा ह्रिया किञ्चिदवाङ्मुखः।
दुःखेन महताविष्टः समन्युरिदमब्रवीत् ।। 1.57.7 ।।
तपश्च सुमहत्तप्तं राजर्षिरिति मां विदुः।
देवाः सर्षिगणाः सर्वे नास्ति मन्ये तपःफलम् ।। 1.57.8 ।।
एवं निश्चित्य मनसा भूय एव महातपाः।
तपश्चकार काकुत्स्थ परमं परमात्मवान् ।। 1.57.9 ।।
एतस्मिन्नेव काले तु सत्यवादी जितेन्द्रियः।
त्रिशङ्कुरिति विख्यात इक्ष्वाकुकुलवर्द्धनः ।। 1.57.10 ।।
तस्य बुद्धिः समुत्पन्ना यजेयमिति राघव।
गच्छेयं सशरीरेण देवानां परमां गतिम् ।। 1.57.11 ।।
स वसिष्ठं समाहूय कथयामास चिन्तितम्।
अशक्यमिति चाप्युक्तो वसिष्ठेन महात्मना ।। 1.57.12 ।।
प्रत्याख्यातो वसिष्ठेन स ययौ दक्षिणां दिशम्।
ततस्तत्कर्मसिद्ध्यर्थं पुत्रांस्तस्य गतो नृपः ।। 1.57.13 ।।
वासिष्ठा दीर्घतपसस्तपो यत्र हि तेपिरे।
त्रिशङ्कुः सुमहातेजाः शतं परमभास्वरम्।
वसिष्ठपुत्रान् ददृशे तप्यमानान् यशस्विनः ।। 1.57.14 ।।
सोऽभिगम्य महात्मानः सर्वानेव गुरोः सुतान्।
अभिवाद्यानुपूर्व्येण ह्रिया किञ्चिदवाङ्मुखः।
अब्रवीत्सुमहात्मानः सर्वानेव कृताञ्जलिः ।। 1.57.15 ।। 
शरणं वः प्रपद्येऽहं शरण्यान् शरणागतः।
प्रत्याख्यातोऽस्मि भद्रं वो वसिष्ठेन महात्मना ।। 1.57.16 ।।
यष्टुकामो महायज्ञं तदनुज्ञातुमर्हथ।
गुरुपुत्रानहं सर्वान्नमस्कृत्य प्रसादये ।। 1.57.17 ।।
शिरसा प्रणतो याचे ब्राह्मणांस्तपसि स्थितान्।
ते मां भवन्तः सिद्ध्यर्थं याजयन्तु समाहिताः।
सशरीरो यथाहं हि देवलोकमवाप्नुयाम् ।। 1.57.18 ।।
प्रत्याख्यातो वसिष्ठेन गतिमन्यां तपोधनाः।
गुरुपुत्रानृते सर्वान्नाहं पश्यामि काञ्चन ।। 1.57.19 ।।
इक्ष्वाकूणां हि सर्वेषां पुरोधाः परमा गतिः।
पुरोधसस्तु विद्वांसस्तारयन्ति सदा नृपान् ।। 1.57.20 ।।
तस्मादनन्तरं सर्वे भवन्तो दैवतं मम ।। 1.57.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्तपञ्चाशः सर्गः ।। 57 ।।
ततस्त्रिशङ्कोर्वचनं श्रुत्वा क्रोधसमन्वितम्।
ऋषिपुत्रशतं राम राजानमिदमब्रवीत् ।। 1.58.1 ।।
प्रत्याख्यातो हि दुर्बुद्धे गुरुणा सत्यवादिना।
तं कथं समतिक्रम्य शाखान्तरमुपेयिवान् ।। 1.58.2 ।।
इक्ष्वाकूणां हि सर्वेषां पुरोधाः परमो गुरुः।
न चातिक्रमितुं शक्यं वचनं सत्यवादिनः ।। 1.58.3 ।।
अशक्यमिति चोवाच वसिष्ठो भगवानृषिः।
तं वयं वै समाहर्तुं क्रतुं शक्ताः कथं तव ।। 1.58.4 ।।
बालिशस्त्वं नरश्रेष्ठ गम्यतां स्वपुरं पुनः।
याजने भगवान् शक्तस्त्रैलोक्यस्यापि पार्थिव ।। 1.58.5 ।।
अवमानं च तत्कर्तुं तस्य शक्ष्यामहे कथम् ।। 1.58.6 ।।
तेषां तद्वचनं श्रुत्वा क्रोधपर्याकुलाक्षरम्।
स राजा पुनरेवैतानिदं वचनमब्रवीत् ।। 1.58.7 ।।
प्रत्याख्यातोऽस्मि गुरुणा गुरुपुत्रैस्तथैव च।
अन्यां गतिं गमिष्यामि स्वस्ति वोऽस्तु तपोधनाः ।। 1.58.8 ।।
ऋषिपुत्रास्तु तच्छ्रुत्वा वाक्यं घोराभिसंहितम्। 
शेपुः परमसङ्क्रुद्धाश्चण्डालत्वं गमिष्यसि ।। 1.58.9 ।।
एवमुक्त्वा महात्मानो विविशुस्ते स्वमाश्रमम् ।। 1.58.10 ।।
अथ रात्र्यां व्यतीतायां राजा चण्डालतां गतः।
नीलवस्त्रधरो नीलः परुषो ध्वस्तमूर्द्धजः।
चित्यमाल्यानुलेपश्च आयसाभरणोऽभवत् ।। 1.58.11 ।। 
तं दृष्ट्वा मन्त्रिणः सर्वे त्यज्य चण्डालरूपिणम्।
प्राद्रवन् सहिता राम पौरा येऽस्यानुगामिनः ।। 1.58.12 ।।
एको हि राजा काकुत्स्थ जगाम परमात्मवान्।
दह्यमानो दिवारात्रं विश्वामित्रं तपोधनम् ।। 1.58.13 ।।
विश्वामित्रस्तु तं दृष्ट्वा राजानं विफलीकृतम्।
चण्डालरूपिणं राम मुनिः कारुण्यमागतः ।। 1.58.14 ।।
कारुण्यात् स महातेजा वाक्यं परमधार्मिकः।
इदं जगाद भद्रं ते राजानं घोररूपिणम् ।। 1.58.15 ।।
किमागमनकार्यं ते राजपुत्र महाबल।
अयोध्याधिपते वीर शापाच्चण्डालतां गतः ।। 1.58.16 ।।
अथ तद्वाक्यमाज्ञाय राजा चण्डालतां गतः।
अब्रवीत्प्राञ्जलिर्वाक्यं वाक्यज्ञो वाक्यकोविदम् ।। 1.58.17 ।।
प्रत्याख्यातोऽस्मि गुरुणा गुरुपुत्रैस्तथैव च।
अनवाप्यैव तं कामं मया प्राप्तो विपर्ययः ।। 1.58.18 ।।
सशरीरो दिवं यायामिति मे सौम्य दर्शनम्।
मया चेष्टं क्रतुशतं तच्च नावाप्यते फलम् ।। 1.58.19 ।।
अनृतं नोक्तपूर्वं मे न च वक्ष्ये कदाचन।
कृच्छ्रेष्वपि गतः सौम्य क्षत्रधर्मेण ते शपे ।। 1.58.20 ।।
यज्ञैर्बहुविधैरिष्टं प्रजा धर्मेण पालिताः।
गुरवश्च महात्मानः शीलवृत्तेन तोषिताः ।। 1.58.21 ।।
धर्मे प्रयतमानस्य यज्ञं चाहर्तुमिच्छतः।
परितोषं न गच्छन्ति गुरवो मुनिपुङ्गव ।। 1.58.22 ।।
दैवमेव परं मन्ये पौरुषं तु निरर्थकम्।
दैवेनाक्रम्यते सर्वं दैवं हि परमा गतिः ।। 1.58.23 ।।
तस्य मे परमार्तस्य प्रसादमभिकाङ्क्षतः।
कर्तुमर्हसि भद्रं ते दैवोपहतकर्मणः ।। 1.58.24 ।।
नान्यां गतिं गमिष्यामि नान्यः शरणमस्ति मे।
दैवं पुरुषकारेण निवर्तयितुमर्हसि ।। 1.58.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टपञ्चाशः सर्गः ।। 58 ।।
उक्तवाक्यं तु राजानं कृपया कुशिकात्मजः।
अब्रवीन्मधुरं वाक्यं साक्षाच्चण्डालरूपिणम् ।। 1.59.1 ।।
ऐष्वाक स्वागतं वत्स जानामि त्वां सुधार्मिकम्।
शरणं ते भविष्यामि मा भैषीर्नृपपुङ्गव ।। 1.59.2 ।।
अहमामन्त्रये सर्वान् महर्षीन् पुण्यकर्मणः।
यज्ञसाह्यकरान् राजंस्ततो यक्ष्यसि निर्वृतः ।। 1.59.3 ।।
गुरुशापकृतं रूपं यदिदं त्वयि वर्तते।
अनेन सह रूपेण सशरीरो गमिष्यसि ।। 1.59.4 ।।
हस्तप्राप्तमहं मन्ये स्वर्गं तव नराधिप।
यस्त्वं कौशिकमागम्य शरण्यं शरणागतः ।। 1.59.5 ।।
एवमुक्त्वा महातेजाः पुत्रान् परमधार्मिकान्।
व्यादिदेश महाप्राज्ञान् यज्ञसम्भारकारणात्।
सर्वान् शिष्यान् समाहूय वाक्यमेतदुवाच ह ।। 1.59.6 ।।
सर्वानृषिगणान् वत्सा आनयध्वं ममाज्ञया।
सशिष्यसुहृदश्चैव सर्त्विजः सबहुश्रुतान् ।। 1.59.7 ।।
यदन्यो वचनं ब्रूयान्मद्वाक्यबलचोदितः।
तत्सर्वमखिलेनोक्तं ममाख्येयमनादृतम् ।। 1.59.8 ।।
तस्य तद्वचनं श्रुत्वा दिशो जग्मुस्तदाज्ञया।
आजग्मुरथ देशेभ्यः सर्वेभ्यो ब्रह्मवादिनः ।। 1.59.9 ।।
ते च शिष्याः समागम्य मुनिं ज्वलिततेजसम्।
ऊचुश्च वचनं सर्वे सर्वेषां ब्रह्मवादिनाम् ।। 1.59.10 ।।
श्रुत्वा ते वचनं सर्वे समायान्ति द्विजातयः।
सर्वदेशेषु चागच्छन् वर्जयित्वा महोदयम् ।। 1.59.11 ।।
वासिष्ठं तच्छतं सर्वं क्रोधपर्याकुलाक्षरम्।
यदाह वचनं सर्वं शृणु त्वं मुनिपुङ्गव ।। 1.59.12 ।।
क्षत्रियो याजको यस्य चण्डालस्य विशेषतः।
कथं सदसि भोक्तारो हविस्तस्य सुरर्षयः ।। 1.59.13 ।।
ब्राह्मणा वा महात्मानो भुक्त्वा चण्डालभोजनम्।
कथं स्वर्गं गमिष्यन्ति विश्वामित्रेण पालिताः ।। 1.59.14 ।।
एतद्वचननैष्ठुर्यमूचुः संरक्तलोचनाः।
वासिष्ठा मुनिशार्दूल सर्वे ते समहोदयाः ।। 1.59.15 ।।
तेषां तद्वचनं श्रुत्वा सर्वेषां मुनिपुङ्गवः।
क्रोधसंरक्तनयनः सरोषमिदमब्रवीत् ।। 1.59.16 ।।
ये दूषयन्त्यदुष्टं मां तप उग्रं समास्थितम्।
भस्मीभूता दुरात्मानो भविष्यन्ति न संशयः ।। 1.59.17 ।।
अद्य ते कालपाशेन नीता वैवस्वतक्षयम्।
सप्तजातिशतान्येव मृतपाः सन्तु सर्वशः ।। 1.59.18 ।।
श्वमांसनियताहारा मुष्टिका नाम निर्घृणाः।
विकृताश्च विरूपाश्च लोकाननुचरन्त्विमान् ।। 1.59.19 ।।
महोदयश्चदुर्बुद्धिर्मामदूष्यं ह्यदूषयत्।
दूषितः सर्वलोकेषु निषादत्वं गमिष्यति ।। 1.59.20 ।।
प्राणातिपातनिरतो निरनुक्रोशतां गतः।
दीर्घकालं मम क्रोधाद्दुर्गतिं वर्तयिष्यति ।। 1.59.21 ।।
एतावदुक्त्वा वचनं विश्वामित्रो महातपाः।
विरराम महातेजा ऋषिमध्ये महामुनिः ।। 1.59.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकोनषष्टितमः सर्गः ।। 59 ।।
तपोबलहतान् कृत्वा वासिष्ठान् समहोदयान्।
ऋषिमध्ये महातेजा विश्वामित्रोऽभ्यभाषत ।। 1.60.1 ।।
अयमिक्ष्वाकु दायादस्त्रिशङ्कुरिति विश्रुतः।
धर्मिष्ठश्च वदान्यश्च मां चैव शरणं गतः।
तेनानेन शरीरेण देवलोकजिगीषया ।। 1.60.2 ।। 
यथाऽयं स्वशरीरेण स्वर्गलोकं गमिष्यति।
तथा प्रवर्त्यतां यज्ञो भवद्भिश्च मया सह ।। 1.60.3 ।।
विश्वामित्रवचः श्रुत्वा सर्व एव महर्षयः।
ऊचुः समेत्य सहिता धर्मज्ञा धर्मसंहितम् ।। 1.60.4 ।।
अयं कुशिकदायादो मुनिः परमकोपनः।
यदाह वचनं सम्यगेतत्कार्यं न संशयः ।। 1.60.5 ।।
अग्निकल्पो हि भगवान् शापं दास्यति रोषितः।
तस्मात्प्रवर्त्यतां यज्ञः सशरीरो यथा दिवम् ।। 1.60.6 ।।
गच्छेदिक्ष्वाकुदायादो विश्वामित्रस्य तेजसा।
तथा प्रवर्त्यतां यज्ञः सर्वे समधितिष्ठत ।। 1.60.7 ।।
एवमुक्त्वा महर्षयः चक्रुस्तास्ताः क्रियास्तदा।
याजकश्च महातेजा विश्वामित्रोऽभवत् क्रतौ ।। 1.60.8 ।।
ऋत्विजश्चानुपूर्व्येण मन्त्रवन्मन्त्रकोविदाः।
चक्रुः सर्वाणि कर्माणि यथाकल्पं यथाविधि ।। 1.60.9 ।।
ततः कालेन महता विश्वामित्रो महातपाः।
चकारावाहनं तत्र भागार्थं सर्वदेवताः ।। 1.60.10 ।।
नाभ्यागमंस्तदाहूता भागार्थं सर्वदेवताः ।। 1.60.11 ।।
तत्र क्रोधसमाविष्टो विश्वामित्रो महामुनिः।
स्रुवमुद्यम्य सक्रोधस्त्रिशङ्कुमिदमब्रवीत् ।। 1.60.12 ।।
पश्य मे तपसो वीर्यं स्वार्जितस्य नरेश्वर।
एष त्वां सशरीरेण नयामि स्वर्गमोजसा।
दुष्प्रापं स्वशरीरेण दिवं गच्छ नराधिप ।। 1.60.13 ।।
स्वार्जितं किञ्चिदप्यस्ति मया हि तपसः फलम्।
राजन् स्वतेजसा तस्य सशरीरो दिवं व्रज ।। 1.60.14 ।।
उक्तवाक्ये मुनौ तस्मिन् सशरीरो नरेश्वरः।
दिवं जगाम काकुत्स्थ मुनीनां पश्यतां तदा ।। 1.60.15 ।।
देवलोकगतं दृष्ट्वा त्रिशङ्कुं पाकशासनः।
सह सर्वैः सुरगणैरिदं वचनमब्रवीत् ।। 1.60.16 ।।
त्रिशङ्को गच्छ भूयस्त्वं नासि स्वर्गकृतालयः।
गुरुशापहतो मूढ पत भूमिमवाक्छिराः ।। 1.60.17 ।।
एवमुक्तो महेन्द्रेण त्रिशङ्कुरपतत्पुनः।
विक्रोशमानस्त्राहीति विश्वामित्रं तपोध्ानम् ।। 1.60.18 ।।
तच्छ्रुत्वा वचनं तस्य क्रोशमानस्य कौशिकः।
क्रोधमाहारयत्तीव्रं तिष्ठ तिष्ठेति चाब्रवीत् ।। 1.60.19 ।।
ऋषिमध्ये स तेजस्वी प्रजापतिरिवापरः।
सृजन् दक्षिणमार्गस्थान् सप्तर्षीनपरान् पुनः ।। 1.60.20 ।।
नक्षत्रमालामपरामसृजत् क्रोधमूर्च्छितः।
दक्षिणां दिशमास्थाय मुनिमध्ये महायशाः ।। 1.60.21 ।।
सृष्ट्वा नक्षत्रवंशं च क्रोधेन कलुषीकृतः।
अन्यमिन्द्रं करिष्यामि लोको वा स्यादनिन्द्रकः।
दैवतान्यपि स क्रोधात् स्रष्टुं समुपचक्रमे ।। 1.60.22 ।। 
ततः परमसम्भ्रान्ताः सर्षिसङ्घाः सुरासुराः।
विश्वामित्रं महात्मानमूचुः सानुनयं वचः ।। 1.60.23 ।।
अयं राजा महाभाग गुरुशापपरिक्षतः।
सशरीरो दिवं यातु नार्हत्येह तपोधन ।। 1.60.24 ।।
तेषां तद्वचनं श्रुत्वा देवानां मुनिपुङ्गवः।
अब्रवीत् सुमहद्वाक्यं कौशिकः सर्वदेवताः ।। 1.60.25 ।।
सशरीरस्य भद्रं वस्त्रिशङ्कोरस्य भूपतेः।
आरोहणं प्रतिज्ञाय नानृतं कर्तुमुत्सहे ।। 1.60.26 ।।
स्वर्गोऽस्तु सशरीरस्य त्रिशङ्कोरस्य शाश्वतः।
नक्षत्राणि च सर्वाणि मामकानि ध्रुवाण्यथ ।। 1.60.27 ।।
यावल्लोका धरिष्यन्ति तिष्ठन्त्वेतानि सर्वशः।
मत्कृतानि सुराः सर्वे तदनुज्ञातुमर्हथ ।। 1.60.28 ।।
एवमुक्ताः सुराः सर्वे प्रत्यूचुर्मुनिपुङ्गवम् ।। 1.60.29 ।।
एवं भवतु भद्रं ते तिष्ठन्त्वेतानि सर्वशः।
गगने तान्यनेकानि वैश्वानरपथाद्बहिः ।। 1.60.30 ।।
नक्षत्राणि मुनिश्रेष्ठ तेषु ज्योतिष्षु जाज्वलन्।
अवाक्छिरास्त्रिशङ्कुश्च तिष्ठत्वमरसन्निभः ।। 1.60.31 ।।
अनुयास्यन्ति चैतानि ज्योतींषि नृपसत्तमम्।
कृतार्थं कीर्तिमन्तञ्च स्वर्गलोकगतं तथा ।। 1.60.32 ।।
विश्वामित्रस्तु धर्मात्मा सर्वदेवैरभिष्टुतः।
ऋषिभिश्च महातेजा बाढमित्याह देवताः ।। 1.60.33 ।।
ततो देवा महात्मानो मुनयश्च तपोधनाः।
जग्मुर्यथागतं सर्वे यज्ञस्यान्ते नरोत्तम ।। 1.60.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षष्टितमः सर्गः ।। 60 ।।
विश्वामित्रो महात्माथ प्रस्थितान् प्रेक्ष्य तानृषीन्। 
अब्रवीन्नरशार्दूलस्सर्वांस्तान् वनवासिनः ।। 1.61.1 ।।
महान् विघ्नः प्रवृत्तोऽयं दक्षिणामास्थितो दिशम्।
दिशमन्यां प्रपत्स्यामस्तत्र तप्स्यामहे तपः ।। 1.61.2 ।।
पश्चिमायां विशालायां पुष्करेषु महात्मनः
सुखं तपश्चरिष्यामो वरं तद्धि तपोवनम् ।। 1.61.3 ।।
एवमुक्त्वा महातेजाः पुष्करेषु महामुनिः।
तप उग्रं दुराधर्षं तेपे मूलफलाशनः ।। 1.61.4 ।।
एतस्मिन्नेव काले तु अयोध्याधिपतिर्नृपः।
अम्बरीष इति ख्यातो यष्टुं समुपचक्रमे ।। 1.61.5 ।।
तस्य वै यजमानस्य पशुमिन्द्रो जहार ह।
प्रणष्टे तु पशौ विप्रो राजानमिदमब्रवीत् ।। 1.61.6 ।।
पशुरद्य हृतो राजन् प्रणष्टस्तव दुर्नयात्।
अरक्षितारं राजानं घ्नन्ति दोषा नरेश्वर ।। 1.61.7 ।।
प्रायश्चित्तं महद्ध्येतन्नरं वा पुरुषर्षभ।
आनयस्व पशुं शीघ्रं यावत् कर्म प्रवर्तते ।। 1.61.8 ।।
उपाध्यायवचः श्रुत्वा स राजा पुरुषर्षभ(भः)।
अन्वियेष महाबुद्धिः पशुं गोभिः सहस्रश्ाः ।। 1.61.9 ।।
देशान् जनपदांस्तांस्तान् नगराणि वनानि च।
आश्रमाणि च पुण्यानि मार्गमाणो महीपतिः ।। 1.61.10 ।।
स पुत्रसहितं तात सभार्यं रघुनन्दन।
भृगुतुन्दे समासीनमृचीकं सन्ददर्श ह ।। 1.61.11 ।।
तमुवाच महातेजाः प्रणम्याभिप्रसाद्य च।
ब्रह्मर्षिं तपसा दीप्तं राजर्षिरमितप्रभः।
पृष्ट्वा सर्वत्र कुशलमृचीकं तमिदं वचः ।। 1.61.12 ।।
गवां शतसहस्रेण विक्रीणीषे सुतं यदि।
पशोरर्थे महाभाग कृतकृत्योऽस्मि भार्गव ।। 1.61.13 ।।
सर्वे परिसृता देशा याज्ञीयं न लभे पशुम्।
दातुमर्हसि मूल्येन सुतमेकमितो मम ।। 1.61.14 ।।
एवमुक्तो महातेजा ऋचीकस्त्वब्रवीद्वचः।
नाहं ज्येष्ठं नरश्रेष्ठ विक्रीणीयां कथञ्चन ।। 1.61.15 ।।
ऋचीकस्य वचः श्रुत्वा तेषां माता महात्मनाम्।
उवाच नरशार्दूलमम्बरीषं तपस्विनी ।। 1.61.16 ।।
अविक्रेयं सुतं ज्येष्ठं भगवानाह भार्गवः।
ममापि दयितं विद्धि कनिष्ठं शुनकं नृप।
तस्मात्कनीयसं पुत्रं न दास्ये तव पार्थिव ।। 1.61.17 ।।
प्रायेण हि नरश्रेष्ठ ज्येष्ठाः पितृषु वल्लभाः।
मातॄणां च कनीयांसस्तस्माद्रक्षे कनीयसम् ।। 1.61.18 ।।
उक्तवाक्ये मुनौ तस्मिन् मुनिपत्न्यां तथैव च।
शुनःशेषः स्वयं राम मध्यमो वाक्यमब्रवीत् ।। 1.61.19 ।।
पिता ज्येष्ठमविक्रेयं माता चाह कनीयसम्।
विक्रीतं मध्यमं मन्ये राजन् पुत्रं नयस्व माम् ।। 1.61.20 ।।
गवां शतसहस्रेण शुनःशेपं नरेश्वरः।
गृहीत्वा परमप्रीतो जगाम रघुनन्दन ।। 1.61.21 ।।
अम्बरीषस्तु राजर्षी रथमारोप्य सत्वरः।
शुनःशेपं महातेजा जगामाशुमहायशाः ।। 1.61.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकषष्टितमः सर्गः ।। 61 ।।
शुनःशेपं नरश्रेष्ठगृहीत्वा तु महायशाः।
व्यश्राम्यत् पुष्करे राजा मध्याह्ने रघुनन्दन ।। 1.62.1 ।।
तस्य विश्रममाणस्य शुनःशेपो महायशाः।
पुष्करक्षेत्रमागम्य विश्वामित्रं ददर्श ह।
तप्यन्तमृषिभिः सार्द्धं मातुलं परमातुरः ।। 1.62.2 ।।
विवर्णवदनो दीनस्तृष्णया च श्रमेण च।
पपाताङ्के मुनेराशु वाक्यं चेदमुवाच ह ।। 1.62.3 ।।
न मेऽस्ति माता न पिता ज्ञातयो बान्धवाः कुतः।
त्रातुमर्हसि मां सौम्य धर्मेण मुनिपुङ्गव ।। 1.62.4 ।।
त्राता त्वं हि मुनिश्रेष्ठ सर्वेषां त्वं हि भावनः ।। 1.62.5 ।।
राजा च कृतकार्यः स्यादहं दीर्घायुरव्ययः।
स्वर्गलोकमुपाश्नीयां तपस्तप्त्वा ह्यनुत्तमम् ।। 1.62.6 ।।
त्वं मे नाथो ह्यनाथस्य भव भव्येन चेतसा।
पितेव पुत्रं धर्मात्मंस्त्रातुमर्हसि किल्बिषात् ।। 1.62.7 ।।
तस्य तद्वचनं श्रुत्वा विश्वामित्रो महातपाः।
सान्त्वयित्वा बहुविधं पुत्रानिदमुवाच ह ।। 1.62.8 ।।
यत्कृते पितरः पुत्रान् जनयन्ति शुभार्थिनः।
परलोकहितार्थाय तस्य कालोऽयमागतः ।। 1.62.9 ।।
अयं मुनिसुतो बालो मत्तश्शरणमिच्छति।
अस्य जीवितमात्रेण प्रियं कुरुत पुत्रकाः ।। 1.62.10 ।।
सर्वे सुकृतकर्माणः सर्वे धर्मपरायणाः।
पशुभूता नरेन्द्रस्य तृप्तिमग्नेः प्रयच्छत ।। 1.62.11 ।।
नाथवांश्च शुनःशेपो यज्ञश्चाविघ्नितो भवेत्।
देवतास्तर्पिताश्च स्युर्ममचापि कृतं वचः ।। 1.62.12 ।।
मुनेस्तु वचनं श्रुत्वा मधुष्यन्दादयः सुताः।
साभिमानं नरश्रेष्ठ सलीलमिदमब्रुवन् ।। 1.62.13 ।।
कथमात्मसुतान् हित्वा त्रायसेऽन्यसुतं विभो।
अकार्यमिव पश्यामः श्वमांसमिव भोजने ।। 1.62.14 ।।
तेषां तद्वचनं श्रुत्वा पुत्राणां मुनिपुङ्गवः।
क्रोधसंरक्तनयनो व्याहर्तुमुपचक्रमे ।। 1.62.15 ।।
निस्साध्वसमिदं प्रोक्तं धर्मादपि विगर्हितम्।
अतिक्रम्य तु मद्वाक्यं दारुणं रोमहर्षणम् ।। 1.62.16 ।।
श्वमांसभोजिनः सर्वे वासिष्ठा इव जातिषु।
पूर्णं वर्षसहस्रं तु पृथिव्यामनुवत्स्यथ ।। 1.62.17 ।।
कृत्वा शापसमायुक्तान् पुत्रान् मुनिवरस्तथा।
शुनःशेपमुवाचार्तं कृत्वा रक्षां निरामयम् ।। 1.62.18 ।।
[इदमाह मुनिश्रेष्ठो विश्वामित्रो महातपाः।]
पवित्रपाशैरासक्तो रक्तमाल्यानुलेपनः।
वैष्णवं यूपमासाद्य वाग्भिरग्निमुदाहर ।। 1.62.19 ।।
इमे तु गाथे द्वे दिव्ये गायेथा मुनिपुत्रक।
अम्बरीषस्य यज्ञेऽस्मिंस्ततः सिद्धिमवाप्स्यसि ।। 1.62.20 ।।
शुनःशेपो गृहीत्वा ते द्वे गाथे सुसमाहितः।
त्वरया राजसिंहं तमम्बरीषमुवाच ह ।। 1.62.21 ।।
राजसिंह महासत्त्व शीघ्रं गच्छावहे सदः।
निर्वर्तयस्व राजेन्द्र दीक्षां च समुपाविश ।। 1.62.22 ।।
तद्वाक्यमृषिपुत्रस्य श्रुत्वा हर्षसमुत्सुकः।
जगाम नृपतिः शीघ्रं यज्ञवाटमतन्द्रितः ।। 1.62.23 ।।
सदस्यानुमते राजा पवित्रकृतलक्षणम्।
पशुं रक्ताम्बरं कृत्वा यूपे तं समबन्धयत् ।। 1.62.24 ।।
स बद्धो वाग्भिरग्र्याभिरभितुष्टाव वै सुरौ।
इन्द्रमिन्द्रानुजं चैव यथावन्मुनिपुत्रकः ।। 1.62.25 ।।
ततः प्रीतः सहस्राक्षो रहस्यस्तुतितर्पितः।
दीर्घमायुस्तदा प्रादाच्छुनःशेपाय राघव ।। 1.62.26 ।।
स च राजा नरश्रेष्ठ यज्ञस्य च समाप्तवान्।
फलं बहुगुणं राम सहस्राक्षप्रसादजम् ।। 1.62.27 ।।
विश्वामित्रोऽपि धर्मात्मा भूयस्तेपे महातपाः।
पुष्करेषु नरश्रेष्ठ दशवर्षशतानि च ।। 1.62.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्विषष्टितमः सर्गः ।। 62 ।।
पूर्णे वर्षसहस्रे तु व्रतस्नातं महामुनिम्।
अभ्यागच्छन् सुराः सर्वे तपःफलचिकीर्षवः ।। 1.63.1 ।।
अब्रवीत् सुमहातेजा ब्रह्मा सुरुचिरं वचः।
ऋषिस्त्वमसि भद्रं ते स्वार्जितैः कर्मभिः शुभैः ।। 1.63.2 ।।
तमेवमुक्त्वा देवेशस्त्रिदिवं पुनरभ्यगात् ।। 1.63.3 ।।
विश्वामित्रो महातेजा भूयस्तेपे महत्तपः ।। 1.63.4 ।।
ततः कालेन महता मेनका परमाप्सराः।
पुष्करेषु नरश्रेष्ठस्नातुं समुपचक्रमे ।। 1.63.5 ।।
तां ददर्श महातेजा मेनकां कुशिकात्मजः।
रूपेणाप्रतिमां तत्र विद्युतं जलदे यथा ।। 1.63.6 ।।
दृष्ट्वा कन्दर्पवशगो मुनिस्तामिदमब्रवीत् ।। 1.63.7 ।।
अप्सरः स्वागतं तेऽस्तु वस चेह ममाश्रमे।
अनुगृह्णीष्व भद्रं ते मदनेन सुमोहितम् ।। 1.63.8 ।।
इत्युक्ता सा वरारोहा तत्र वासमथाकरोत् ।। 1.63.9 ।। 
तस्यां वसन्त्यां वर्षाणि पञ्चपञ्च च राघव।
विश्वामित्राश्रमे राम सुखेन व्यतिचक्रमुः ।। 1.63.10 ।।
अथ काले गते तस्मिन् विश्वामित्रो महामुनिः।
सव्रीड इव संवृत्तश्चिन्ताशोकपरायणः ।। 1.63.11 ।।
बुद्धिर्मुनेः समुत्पन्ना सामर्षा रघुनन्दन।
सर्वं सुराणां कर्मैतत्तपोपहरणं महत् ।। 1.63.12 ।।
अहोरात्रापदेशेन गताः संवत्सरा दश।
काममोहाभिभूतस्य विघ्नोऽयं प्रत्युपस्थितः ।। 1.63.13 ।।
विनिश्वसन् मुनिवरः पश्चात्तापेन दुःखितः।
भीतामप्सरसं दृष्ट्वा वेपन्तीं प्राञ्जलिं स्थिताम् ।। 1.63.14 ।।
मेनकां मधुरैर्वाक्यैर्विसृज्य कुशिकात्मजः।
उत्तरं पर्वतं राम विश्वामित्रो जगाम ह ।। 1.63.15 ।।
स कृत्वा नैष्ठिकीं बुद्धिं जेतुकामो महायशाः।
कौशिकीतीरमासाद्य तपस्तेपे सुदारुणम् ।। 1.63.16 ।।
तस्य वर्षसहस्रं तु घोरं तप उपासतः।
उत्तरे पर्वते राम देवतानामभूद्भयम् ।। 1.63.17 ।।
आमन्त्रयन् समागम्य सर्वे सर्षिगणाः सुराः।
महर्षिशब्दं लभतां साध्वयं कुशिकात्मजः ।। 1.63.18 ।।
देवतानां वचः श्रुत्वा सर्वलोकपितामहः।
अब्रवीन्मधुरं वाक्यं विश्वामित्रं तपोधनम् ।। 1.63.19 ।।
महर्षे स्वागतं वत्स तपसोग्रेण तोषितः।
महत्त्वमृषिमुख्यत्वं ददामि तव कौशिक ।। 1.63.20 ।।
ब्रह्मणस्स वचः श्रुत्वा सर्वलोकेश्वरस्य ह।
न विषण्णो न सन्तुष्टो विश्वामित्रस्तपोधनः ।। 1.63.21 ।।
प्राञ्जलिः प्रणतो भूत्वा सर्वलोकपितामहम्।
प्रत्युवाच ततो वाचं विश्वामित्रो महामुनिः ।। 1.63.22 ।।
महर्षिशब्दमतुलं स्वार्जितैः कर्मभिः शुभैः।
यदि मे भगवानाह ततोऽहं विजितेन्द्रियः ।। 1.63.23 ।।
तमुवाच ततो ब्रह्मा न तावत्त्वं जितेन्द्रियः।
यतस्व मुनिशार्दूल इत्युक्त्वा त्रिदिवं गतः ।। 1.63.24 ।।
विप्रस्िथतेषु देवेषु विश्वामित्रो महामुनिः।
ऊर्द्ध्वबाहुर्निरालम्बो वायुभक्षस्तपश्चरन् ।। 1.63.25 ।।
घर्मे पञ्चतपा भूत्वा वर्षास्वाकाशसंश्रयः।
शिशिरे सलिलस्थायी रात्र्यहानि तपोधनः ।। 1.63.26 ।।
एवं वर्षसहस्रं हि तपो घोरमुपागमत् ।। 1.63.27 ।।
तस्मिन् सन्तप्यमाने तु विश्वामित्रे महामुनौ।
सम्भ्रमः सुमहानासीत् सुराणां वासवस्य च ।। 1.63.28 ।।
रम्भामप्सरसं शक्रस्सह सर्वैर्मरुद्गणैः।
उवाचात्महितं वाक्यमहितं कौशिकस्य च ।। 1.63.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रिषष्टितमः सर्गः ।। 63 ।।
सुरकार्यमिदं रम्भे कर्तव्यं सुमहत्त्वया।
लोभनं कौशिकस्येह काममोहसमन्वितम् ।। 1.64.1 ।।
तथोक्ता साप्सरा राम सहस्राक्षेण धीमता।
व्रीडिता प्राञ्जलिर्भूत्वा प्रत्युवाच सुरेश्वरम् ।। 1.64.2 ।।
अयं सुरपते घोरो विश्वामित्रो महामुनिः।
क्रोधमुत्सृजते घोरं मयि देव न संशयः ।। 1.64.3 ।।
ततो हि मे भयं देव प्रसादं कर्तुमर्हसि।
एवमुक्तस्तया राम रम्भया भीतया तदा।
तामुवाच सहस्राक्षो वेपमानां कृताञ्जलिम् ।। 1.64.4 ।।
मा भैषि रम्भे भद्रं ते कुरुष्व मम शासनम् ।। 1.64.5 ।। 
कोकिलो हृदयग्राही माधवे रुचिरद्रुमे।
अहं कन्दर्पसहितः स्थास्यामि तव पार्श्वतः ।। 1.64.6 ।।
त्वं हि रूपं बहुगुणं कृत्वा परमभास्वरम्।
तमृषिं कौशिकं रम्भे भेदयस्व तपस्विनम् ।। 1.64.7 ।। 
सा श्रुत्वा वचनं तस्य कृत्वा रूपमनुत्तमम्।
लोभयामास ललिता विश्वामित्रं शुचिस्मिता ।। 1.64.8 ।।
कोकिलस्य तु शुश्राव वल्गु व्याहरतः स्वनम्।
सम्प्रहृष्टेन मनसा तत एनामुदैक्षत ।। 1.64.9 ।।
अथ तस्य च शब्देन गीतेनाप्रतिमेन च।
दर्शनेन च रम्भाया मुनिः सन्देहमागतः ।। 1.64.10 ।।
सहस्राक्षस्य तत्कर्म विज्ञाय मुनिपुङ्गवः।
रम्भां क्रोधसमाविष्टः शशाप कुशिकात्मजः ।। 1.64.11 ।।
यन्मां लोभयसे रम्भे कामक्रोधजयैषिणम्।
दशवर्षसहस्राणि शैली स्थास्यसि दुर्भगे ।। 1.64.12 ।।
ब्राह्मणः सुमहातेजास्तपोबलसमन्वितः।
उद्धरिष्यति रम्भे त्वां मत्क्रोधकलुषीकृताम् ।। 1.64.13 ।।
एवमुक्त्वा महातेजा विश्वामित्रो महामुनिः।
अशक्नुवन् धारयितुं क्रोधं सन्तापमागतः ।। 1.64.14 ।।
तस्य शापेन महता रम्भा शैली तदाभवत् ।। 1.64.15 ।।
वचः श्रुत्वा च कन्दर्पो महर्षेः स च निर्गतः ।। 1.64.16 ।।
कोपेन सुमहातेजास्तपोपहरणे कृते।
इन्द्रियैरजितै राम न लेभे शान्तिमात्मनः ।। 1.64.17 ।।
बभूवास्य मनश्चिन्ता तपोपहरणे कृते ।। 1.64.18 ।।
नैव क्रोधं गमिष्यामि न च वक्ष्ये कथञ्चन।
अथवा नोच्छ्वसिष्यामि संवत्सरशतान्यपि ।। 1.64.19 ।।
अहं विशोषयिष्यामि ह्यात्मानं विजितेन्द्रियः।
तावद्यावद्धि मे प्राप्तं ब्राह्मण्यं तपसार्जितम्।
अनुच्छ्वसन्नभुञ्जानस्तिष्ठेयं शाश्वतीः समाः ।। 1.64.20 ।।
न हि मे तप्यमानस्य क्षयं यास्यन्ति मूर्तयः ।। 1.64.21 ।।
एवं वर्षसहस्रस्य दीक्षां स मुनिपुङ्गवः।
चकाराप्रतिमां लोके प्रतिज्ञां रघुनन्दन ।। 1.64.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुःषष्टितमः सर्गः ।। 64 ।।
अथ हैमवतीं राम दिशं त्यक्त्वा महामुनिः।
पूर्वां दिशमनुप्राप्य तपस्तेपे सुदारुणम् ।। 1.65.1 ।।
मौनं वर्षसहस्रस्य कृत्वा व्रतमनुत्तमम्।
चकाराप्रतिमं राम तपः परमदुष्करम् ।। 1.65.2 ।।
पूर्णे वर्षसहस्रे तु काष्ठभूतं महामुनिम्।
विघ्नैर्बहुभि राधूतं क्रोधो नान्तरमाविशत् ।। 1.65.3 ।।
स कृत्वा निश्चयं राम तप आतिष्ठदव्ययम् ।। 1.65.4 ।।
तस्य वर्षसहस्रस्य व्रते पूर्णे महाव्रतः।
भोक्तुमारब्धवानन्नं तस्मिन् काले रघूत्तम।
इन्द्रो द्विजातिर्भूत्वा तं सिद्धमन्नमयाचत ।। 1.65.5 ।।
तस्मै दत्त्वा तदा सिद्धं सर्वं विप्राय निश्चितः।
निःशेषितेऽन्ने भगवानभुक्त्वैव महातपाः।
न किञ्चिदवदद्विप्रं मौनव्रतमुपस्थितः ।। 1.65.6 ।।
अथ वर्षसहस्रं वै नोच्छ्वसन् मुनिपुङ्गवः ।। 1.65.7 ।।
तस्यानुच्छ्वसमानस्य मूर्ध्नि धूमो व्यजायत।
त्रैलोक्यं येन सम्भ्रान्तमादीपितमिवाभवत् ।। 1.65.8 ।।
ततो देवास्सगन्धर्वाः पन्नगासुरराक्षसाः।
मोहितास्तेजसा तस्य तपसा मन्दरश्मयः।
कश्मलोपहताः सर्वे पितामहमथाब्रुवन् ।। 1.65.9 ।।
बहुभिः कारणैर्देव विश्वामित्रो महामुनिः।
लोभितः क्रोधितश्चैव तपसा चाभिवर्द्धते।
न ह्यस्य वृजिनं किञ्चिद्दृश्यते सूक्ष्ममप्यथ ।। 1.65.10 ।।
न दीयते यदि त्वस्य मनसा यदभीप्सितम्।
विनाशयति त्रैलोक्यं तपसा सचराचरम् ।। 1.65.11 ।।
व्याकुलाश्च दिशः सर्वा न च किञ्चित्प्रकाशते।
सागराः क्षुभिताः सर्वे विशीर्यन्ते च पर्वताः ।। 1.65.12 ।।
प्रकम्पते च पृथिवी वायुर्वाति भृशाकुलः।
ब्रह्मन्न प्रतिजानीमो नास्तिको जायते जनः ।। 1.65.13 ।।
सम्मूढमिव त्रैलोक्यं सम्प्रक्षुभितमानसम्।
भास्करो निष्प्रभश्चैव महर्षेस्तस्य तेजसा ।। 1.65.14 ।।
बुद्धिं न कुरुते यावन्नाशे देव महामुनिः।
तावत्प्रसाद्यो भगवानग्निरूपो महाद्युतिः ।। 1.65.15 ।।
कालाग्निना यथा पूर्वं त्रैलाक्यं दह्यतेऽखिलम्।
देवराज्यं चिकीर्षेत दीयतामस्य यन्मतम् ।। 1.65.16 ।।
ततः सुरगणाः सर्वे पितामहपुरोगमाः।
विश्वामित्रं महात्मानं वाक्यं मधुरमब्रुवन्।
ब्रह्मर्षे स्वागतं तेऽस्तु तपसा स्म सुतोषिताः ।। 1.65.17 ।।
ब्राह्मण्यं तपसोग्रेण प्राप्तवानसि कौशिक।
दीर्घमायुश्च ते ब्रह्मन् ददामि समरुद्गणः।
स्वस्ति प्राप्नुहि भद्रं ते गच्छ सौम्य यथासुखम् ।। 1.65.18 ।।
पितामहवचः श्रुत्वा सर्वेषां च दिवौकसाम्।
कृत्वा प्रणामं मुदितो व्याजहार महामुनिः ।। 1.65.19 ।।
ब्राह्मण्यं यदि मे प्राप्तं दीर्घमायुस्तथैव च।
ओङ्कारश्च वषट्कारो वेदाश्च वरयन्तु माम् ।। 1.65.20 ।।
क्षत्रवेदविदां श्रेष्ठो ब्रह्मवेदविदामपि।
ब्रह्मपुत्रो वसिष्ठो मामेवं वदतु देवताः।
यद्ययं परमः कामः कृतो यान्तु सुरर्षभाः ।। 1.65.21 ।।
ततः प्रसादितो देवैर्वसिष्ठो जपतां वरः।
सख्यं चकार ब्रह्मर्षिरेवमस्त्विति चाब्रवीत् ।। 1.65.22 ।।
ब्रह्मर्षिस्त्वं न सन्देहः सर्वं सम्पत्स्यते तव।
इत्युक्त्वा देवताश्चापि सर्वा जग्मुर्यथागतम् ।। 1.65.23 ।।
एवं त्वनेन ब्राह्मण्यं प्राप्तं राम महात्मना।
एष राम मुनिश्रेष्ठ एष विग्रहवांस्तपः।
एष धर्मपरो नित्यं वीर्यस्यैष परायणम् ।। 1.65.24 ।।
एवमुक्त्वा महातेजा विरराम द्विजोत्तमः ।। 1.65.25 ।।
शतानन्दवचः श्रुत्वा रामलक्ष्मणसन्निधौ।
जनकः प्राञ्जलिर्वाक्यमुवाच कुशिकात्मजम् ।। 1.65.26 ।।
धन्योऽस्म्यनुगृहीतोऽस्मि यस्य मे मुनिपुङ्गव।
यज्ञं काकुत्स्थसहितः प्राप्तवानसि धार्मिक ।। 1.65.27 ।।
पावितोऽहं त्वया ब्रह्मन् दर्शनेन महामुने।
गुणा बहुविधाः प्राप्तास्तव सन्दर्शनान्मया ।। 1.65.28 ।।
विस्तरेण च ते ब्रह्मन् कीर्त्यमानं महत्तपः।
श्रुतं मया महातेजो रामेण च महात्मना ।। 1.65.29 ।।
सदस्यैः प्राप्य च सदः श्रुतास्ते बहवो गुणाः ।। 1.65.30 ।।
अप्रमेयं तपस्तुभ्यमप्रमेयं च ते बलम्। 
अप्रमेया गुणाश्चैव नित्यं ते कुशिकात्मज ।। 1.65.31 ।।
तृप्तिराश्चर्यभूतानां कथानां नास्ति मे विभो।
कर्मकालो मुनिश्रेष्ठ लम्बते रविमण्डलम् ।। 1.65.32 ।।
श्वःप्रभाते महातेजो द्रष्टुमर्हसि मां पुनः।
स्वागतं तपतां श्रेष्ठ मामनुज्ञातुमर्हसि ।। 1.65.33 ।।
एवमुक्तो मुनिवरः प्रशस्य पुरुषर्षभम्।
विससर्जाशु जनकं प्रीतं प्रीतमनास्तदा ।। 1.65.34 ।।
एवमुक्त्वा मुनिश्रेष्ठं वैदेहो मिथिलाधिपः।
प्रदक्षिणं चकाराशु सोपाध्यायः सबान्धवः ।। 1.65.35 ।।
विश्वामित्रोऽपि धर्मात्मा सरामः सहलक्ष्मणः।
स्ववाटमभिचक्राम पूज्यमानो महर्षिभिः ।। 1.65.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चषष्टितमः सर्गः ।। 65 ।।
ततः प्रभाते विमले कृतकर्मा नराधिपः।
विश्वामित्रं महात्मानमाजुहाव सराघवम् ।। 1.66.1 ।।
तमर्चयित्वा धर्मात्मा शास्त्रदृष्टेन कर्मणा।
राघवौ च महात्मानौ तदा वाक्यमुवाच ह ।। 1.66.2 ।।
भगवन् स्वागतं तेऽस्तु किं करोमि तवानघ।
भवानाज्ञापयतु मामाज्ञाप्यो भवता ह्यहम् ।। 1.66.3 ।।
एवमुक्तस्तु धर्मात्मा जनकेन महात्मना।
प्रत्युवाच मुनिर्वीरं वाक्यं वाक्यविशारदः ।। 1.66.4 ।।
पुत्रौ दशरथस्येमौ क्षत्रियौ लोकविश्रुतौ।
द्रष्टुकामौ धनुःश्रेष्ठं यदेतत्त्वयि तिष्ठति ।। 1.66.5 ।।
एतद्दर्शय भद्रं ते कृतकामौ नृपात्मजौ।
दर्शनादस्य धनुषो यथेष्टं प्रतियास्यतः ।। 1.66.6 ।।
एवमुक्तस्तु जनकः प्रत्युवाच महामुनिम् ।। 1.66.7 ।।
श्रूयतामस्य धनुषो यदर्थमिह तिष्ठति ।। 1.66.8 ।। 
देवरात इति ख्यातो निमेष्षष्ठो महीपतिः।
न्यासोऽयं तस्य भगवन् हस्ते दत्तो महात्मना ।। 1.66.9 ।।
दक्षयज्ञवधे पूर्वं धनुरायम्य वीर्यवान्।
रुद्रस्तु त्रिदशान् रोषात् सलीलमिदमब्रवीत् ।। 1.66.10 ।।
यस्माद्भागार्थिनो भागान्नाकल्पयत मे सुराः।
वराङ्गाणि महार्हाणि धनुषा शातयामि वः ।। 1.66.11 ।।
ततो विमनसः सर्वे देवा वै मुनिपुङ्गव।
प्रसादयन्ति देवेशं तेषां प्रीतोऽभवद्भवः ।। 1.66.12 ।।
प्रीतियुक्तः स सर्वेषां ददौ तेषां महात्मनाम्।
तदेतद्देवदेवस्य धनूरत्नं महात्मनः।
न्यासभूतं तदा न्यस्तमस्माकं पूर्वके विभो ।। 1.66.13 ।।
अथ मे कृषतः क्षेत्रं लाङ्गलादुत्थिता मया।
क्षेत्रं शोधयता लब्धा नाम्ना सीतेति विश्रुता ।। 1.66.14 ।।
भूतलादुत्थिता सा तु व्यवर्द्धत ममात्मजा।
वीर्यशुल्केति मे कन्या स्थापितेयमयोनिजा ।। 1.66.15 ।।
भूतला दुत्थितां तां तु वर्द्धमानां ममात्मजाम्।
वरयामासुरागम्य राजानो मुनिपुङ्गव ।। 1.66.16 ।।
तेषां वरयतां कन्यां सर्वेषां पृथिवीक्षिताम्।
वीर्यशुल्केति भगवन् न ददामि सुतामहम् ।। 1.66.17 ।।
ततः सर्वे नृपतयः समेत्य मुनिपुङ्गव।
मिथिलामभ्युपागम्य वीर्यजिज्ञासवस्तदा ।। 1.66.18 ।।
तेषां जिज्ञासमानानां वीर्यं धनुरुपाहृतम्।
न शेकुर्ग्रहणे तस्य धनुषस्तोलनेऽपि वा ।। 1.66.19 ।।
तेषां वीर्यवतां वीर्यमल्पं ज्ञात्वा महामुने।
प्रत्याख्याता नृपतयस्तन्निबोध तपोधन ।। 1.66.20 ।।
ततः परमकोपेन राजानो नृपपुङ्गव।
न्यरुन्धन् मिथिलां सर्वे वीर्यसन्देहमागताः ।। 1.66.21 ।।
आत्मानमवधूतं ते विज्ञाय नृपपुङ्गवाः।
रोषेण महताविष्टाः पीडयन् मिथिलां पुरीम् ।। 1.66.22 ।।
ततः संवत्सरे पूर्णे क्षयं यातानि सर्वशः।
साधनानि मुनिश्रेष्ठ ततोऽहं भृशदुःखितः ।। 1.66.23 ।।
ततो देवगणान् सर्वान् तपसाऽहं प्रसादयम्।
ददुश्च परमप्रीताश्चतुरङ्गबलं सुराः ।। 1.66.24 ।।
ततो भग्ना नृपतयो हन्यमाना दिशो ययुः।
अवीर्या वीर्यसन्दिग्धाः सामात्याः पापकर्मणः ।। 1.66.25 ।।
तदेतन्मुनिशार्दूल धनुः परमभास्वरम्।
रामलक्ष्मणयोश्चापि दर्शयिष्यामि सुव्रत ।। 1.66.26 ।।
यद्यस्य धनुषो रामः कुर्यादारोपणं मुने।
सुतामयोनिजां सीतां दद्यां दाशरथेरहम् ।। 1.66.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षट्षष्टितमः सर्गः ।। 66 
।।
जनकस्य वचः श्रुत्वा विश्वामित्रो महामुनिः।
धनुर्दर्शय रामाय इति होवाच पार्थिवम् ।। 1.67.1 ।।
ततः स राजा जनकः सामन्तान् व्यादिदेश ह।
धनुरानीयतां दिव्यं गन्धमाल्यविभूषितम् ।। 1.67.2 ।।
जनकेन समादिष्टाः सचिवाः प्राविशन् पुरीम्।
तद्धनुः पुरतः कृत्वा निर्जग्मुः पार्थिवाज्ञया ।। 1.67.3 ।।
नृणां शतानि पञ्चाशद्व्यायतानां महात्मनाम्। 
मञ्जूषामष्टचक्रां तां समूहुस्ते कथञ्चन ।। 1.67.4 ।।
तामादाय तु मञ्जूषामायसीं यत्र तद्धनुः। 
सुरोपमं ते जनकमूचुर्नृपतिमन्त्रिणः ।। 1.67.5 ।।
इदं धनुर्वरं राजन् पूजितं सर्वराजभिः।
मिथिलाधिप राजेन्द्र दर्शनीयं यदिच्छसि ।। 1.67.6 ।।
तेषां नृपो वचः श्रुत्वा कृताञ्जलिरभाषत।
विश्वामित्रं महात्मानं तौ चोभौ राजलक्ष्मणौ ।। 1.67.7 ।।
इदं धनुर्वरं ब्रह्मन् जनकैरभिपूजितम्।
राजभिश्च महावीर्यैरशक्तैः पूरितुं पुरा ।। 1.67.8 ।।
नैतत् सुरगणाः सर्वे नासुरा न च राक्षसाः।
गन्धर्वयक्षप्रवराः सकिन्नरमहोरगाः ।। 1.67.9 ।।
क्व गतिर्मानुषाणां च धनुषोऽस्य प्रपूरणे।
आरोपणे समायोगे वेपने तोलनेऽपि वा ।। 1.67.10 ।।
तदेतद्धनुषां श्रेष्ठमानीतं मुनिपुङ्गव।
दर्शयैतन्महाभाग अनयो राजपुत्रयोः ।। 1.67.11 ।।
विश्वामित्रः स धर्मात्मा श्रुत्वा जनकभाषितम्।
वत्स राम धनुः पश्य इति राघवमब्रवीत्  ।। 1.67.12 ।।
महर्षेर्वचनाद्रामो यत्र तिष्ठति तद्धनुः।
मञ्जूषां तामपावृत्य दृष्ट्वा धनुरथाब्रवीत् ।। 1.67.13 ।।
इदं धनुर्वरं ब्रह्मन् संस्पृशामीह पाणिना।
यत्नवांश्च भविष्यामि तोलने पूरणेऽपि वा ।। 1.67.14 ।।
बाढमित्यब्रवीद्राजा मुनिश्च समभाषत ।। 1.67.15 ।।
लीलया स धनुर्मध्ये जग्राह वचनान्मुनेः।
पश्यतां नृसहस्राणां बहूनां रघुनन्दनः ।। 1.67.16 ।।
आरोपयित्वा धर्मात्मा पूरयामास तद्धनुः।
तद्बभञ्ज धनुर्मध्ये नरश्रेष्ठो महायशाः ।। 1.67.17 ।।
तस्य शब्दो महानासीन्निर्घातसमनिस्वनः।
भूमिकम्पश्च सुमहान् पर्वतस्येव दीर्यतः ।। 1.67.18 ।।
निपेतुश्च नराः सर्वे तेन शब्देन मोहिताः।
वर्जयित्वा मुनविरं राजानं तौ च राघवौ ।। 1.67.19 ।।
प्रत्याश्वस्ते जने तस्मिन् राजा विगतसाध्वसः।
उवाच प्राञ्जलिर्वाक्यं वाक्यज्ञो मुनिपुङ्गवम् ।। 1.67.20 ।।
भगवन् दृष्टवीर्यो मे रामो दशरथात्मजः।
अत्यद्भुतमचिन्त्यं च न तर्कितमिदं मया ।। 1.67.21 ।।
जनकानां कुले कीर्तिमाहरिष्यति मे सुता।
सीता भर्तारमासाद्य रामं दशरथात्मजम् ।। 1.67.22 ।।
मम सत्या प्रतिज्ञा च वीर्यशुल्केति कौशिक।
सीता प्राणैर्बहुमता देया रामाय मे सुता ।। 1.67.23 ।।
भवतोऽनुमते ब्रह्मन् शीघ्रं गच्छन्तु मन्त्रिणः।
मम कौशिक भद्रं ते अयोध्यां त्वरिता रथैः ।। 1.67.24 ।।
राजानं प्रश्रितैर्वाक्यैरानयन्तु पुरं मम।
प्रदानं वीर्यशुल्कायाः कथयन्तु च सर्वशः ।। 1.67.25 ।।
मुनिगुप्तौ च काकुत्स्थौ कथयन्तु नृपाय वै।
प्रीयमाणं तु राजानमानयन्तु सुशीघ्रगाः ।। 1.67.26 ।।
कौशिकश्च तथेत्याह राजा चाभाष्य मन्त्रिणः।
अयोध्यां प्रेषयामास धर्मात्मा कृतशासनान्।
यथावृत्तं समाख्यातुमानेतुं च नृपं तदा ।। 1.67.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्तषष्टितमः सर्गः ।। 67 ।।
जनकेन समादिष्टा दूतास्ते क्लान्तवाहनाः।
त्रिरात्रमुषिता मार्गे तेऽयोध्यां प्राविशन् पुरीम् ।। 1.68.1 ।।
ते राजवचनाद्दूता राजवेश्म प्रवेशिताः।
ददृशुर्देवसङ्काशं वृद्धं दशरथं नृपम् ।। 1.68.2 ।।
बद्धाञ्जलिपुटाः सर्वे दूताविगतसाध्वसाः।
राजानं प्रयता वाक्यमब्रुवन् मधुराक्षरम् ।। 1.68.3 ।।
मैथिलो जनको राजा साग्निहोत्रपुरस्कृतम्।
कुशलं चाव्ययं चैव सोपाध्यायपुरोहितम् ।। 1.68.4 ।।
मुहुर्मुहुर्मधुरया स्नेहसंयुक्तया गिरा।
जनकस्त्वां महाराजा पृच्छते सपुरःसरम् ।। 1.68.5 ।।
पृष्ट्वा कुशलमव्यग्रं वैदेहो मिथिलाधिपः।
कौशिकानुमते वाक्यं भवन्तमिदमब्रवीत् ।। 1.68.6 ।।
पूर्वं प्रतिज्ञा विदिता वीर्यशुल्का ममात्मजा।
राजानश्च कृतामर्षा निर्वीर्या विमुखीकृताः ।। 1.68.7 ।।
सेयं मम सुता राजन् विश्वामित्रपुरस्सरैः।
यदृच्छयागतैर्वीरैर्निर्जिता तव पुत्रकैः ।। 1.68.8 ।।
तच्च राजन् धनुर्दिव्यं मध्ये भग्नं महात्मना।
रामेण हि महाराज महत्यां जनसंसदि ।। 1.68.9 ।।
अस्मै देया मया सीता वीर्यशुल्का महात्मने। 
प्रतिज्ञां कर्तुमिच्छामि तदनुज्ञातुमर्हसि ।। 1.68.10 ।।
सोपाध्यायो महाराज पुरोहितपुरस्सरः।
शीघ्रमागच्छ भद्रं ते द्रष्टुमर्हसि राघवौ ।। 1.68.11 ।।
प्रीतिं च मम राजेन्द्र निर्वर्तयितुमर्हसि।
पुत्रयोरुभयोरेव प्रीतिं त्वमपि लप्स्यसे ।। 1.68.12 ।। 
एवं विदेहाधिपतिर्मधुरं वाक्यमब्रवीत्। 
विश्वामित्राभ्यनुज्ञातः शतानन्दमते स्थितः ।। 1.68.13 ।।
दूतवाक्यं तु तच्छ्रुत्वा राजा परमहर्षितः।
वसिष्ठं वामदेवं च मन्त्रिणोऽन्यांश्च सोऽब्रवीत् ।। 1.68.14 ।।
गुप्तः कुशिकपुत्रेण कौसल्यानन्दवर्द्धनः।
लक्ष्मणेन सह भ्रात्रा विदेहेषु वसत्यसौ ।। 1.68.15 ।। 
दृष्टवीर्यस्तु काकुत्स्थो जनकेन महात्मना।
सम्प्रदानं सुतायास्तु राघवे कर्त्तुमिच्छति ।। 1.68.16 ।।
यदि वो रोचते वृत्तं जनकस्य महात्मनः।
पुरीं गच्छामहे शीघ्रं माभूत्कालस्य पर्ययः ।। 1.68.17 ।।
मन्त्रिणो बाढमित्याहुः सह सर्वैर्महर्षिभिः।
सुप्रीतश्चाब्रवीद्राजा श्वो यात्रेति स मन्त्रिणः ।। 1.68.18 ।।
मन्त्रिणस्तां नरेन्द्रस्य रात्रिं परमसत्कृताः।
ऊषुस्ते मुदिताः सर्वे गुणैः सर्वैस्समन्विताः ।। 1.68.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टषष्टितमः सर्गः ।। 68 
।।
ततो रात्र्यां व्यतीतायां सोपाध्यायः सबान्धवः।
राजा दशरथो हृष्टः सुमन्त्रमिदमब्रवीत् ।। 1.69.1 ।।
अद्य सर्वे धनाध्यक्षा धनमादाय पुष्कलम्।
व्रजन्त्वग्रे सुविहिता नानारत्नसमन्विताः ।। 1.69.2 ।।
चतुरङ्गं बलं चापि शीघ्रं निर्यातु सर्वशः।
ममाज्ञासमकालं च यानयुग्यमनुत्तमम् ।। 1.69.3 ।।
वसिष्ठो वामदेवश्च जाबालिरथ काश्यपः।
मार्कण्डेयः सुदीर्घायुर्ऋषिः कात्यायनस्तथा ।। 1.69.4 ।।
एते द्विजाः प्रयान्त्वग्रे स्यन्दनं योजयस्व मे।
यथा कालात्ययो न स्याद्दूता हि त्वरयन्ति माम् ।। 1.69.5 ।।
वचनात्तु नरेन्द्रस्य सा सेना चतुरङ्गिणी।
राजानमृषिभिः सार्द्धं व्रजन्तं पृष्ठतोऽन्वगात् ।। 1.69.6 ।।
गत्वा चतुरहं मार्गं विदेहानभ्युपेयिवान्।
राजा तु जनकः श्रीमान् श्रुत्वा पूजामकल्पयत् ।। 1.69.7 ।।
ततो राजानमासाद्य वृद्धं दशरथं नृपम्। 
जनको मुदितो राजा हर्षं च परमं ययौ।
उवाच च नरश्रेष्ठो नरश्रेष्ठं मुदान्वितः ।। 1.69.8 ।।
स्वागतं ते महाराज दिष्ट्या प्राप्तोऽसि राघव।
पुत्रयोरुभयोः प्रीतिं लप्स्यसे वीर्यनिर्जिताम् ।। 1.69.9 ।।
दिष्ट्या प्राप्तो महातेजा वसिष्ठो भगवानृषिः।
सह सर्वैर्द्विजश्रेष्ठैर्देवैरिव शतक्रतुः ।। 1.69.10 ।।
दिष्ट्या मे निर्जिता विघ्ना दिष्ट्या मे पूजितं कुलम्।
राघवैः सह सम्बन्धाद्वीर्यश्रेष्ठैर्महात्मभिः ।। 1.69.11 ।।
श्वः प्रभाते नरेन्द्रेन्द्र निर्वर्तयितुमर्हसि।
यज्ञस्यान्ते नरश्रेष्ठ विवाहमृषिसम्मतम् ।। 1.69.12 ।।
तस्य तद्वचनं श्रुत्या ऋषिमध्ये नराधिपः।
वाक्यं वाक्यविदां श्रेष्ठः प्रत्युवाच महीपतिम् ।। 1.69.13 ।।
प्रतिग्रहो दातृवशः श्रुतमेतन्मया पुरा।
यथा वक्ष्यसि धर्मज्ञ तत्करिष्यामहे वयम् ।। 1.69.14 ।।
धर्मिष्ठं च यशस्यं च वचनं सत्यवादिनः।
श्रुत्वा विदेहाधिपतिः परं विस्मयमागतः ।। 1.69.15 ।।
ततः सर्वे मुनिगणाः परस्परसमागमे।
हर्षेण महता युक्तास्तां निशामवसन् सुखम् ।। 1.69.16 ।।
राजा च राघवौ पुत्रौ निशाम्य परिहर्षितः।
उवास परमप्रीतो जनकेनाभिपूजितः ।। 1.69.17 ।।
जनकोऽपि महातेजाः क्रियां धर्मेण तत्त्ववित्।
यज्ञस्य च सुताभ्यां च कृत्वारात्रिमुवास ह ।। 1.69.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकोनसप्ततितमःसर्गः ।। 69 ।।
ततः प्रभाते जनकः कृतकर्मा महर्षिभिः।
उवाच वाक्यं वाक्यज्ञः शतानन्दं पुरोहितम् ।। 1.70.1 ।।
भ्राता मम महातेजा यवीयानतिधार्मिकः।
कुशध्वज इति ख्यातः पुरीमध्यवसच्छुभाम् ।। 1.70.2 ।।
वार्याफलकपर्यन्तां पिबन्निक्षुमतीं नदीम्।
साङ्काश्यां पुण्यसङ्काशां विमानमिव पुष्पकम् ।। 1.70.3 ।।
तमहं द्रष्टुमिच्छामि यज्ञगोप्ता स मे मतः।
प्रीतिं सोऽपि महातेजा इमां भोक्ता मया सह ।। 1.70.4 ।। 
शासनात्तु नरेन्द्रस्य प्रययुः शीघ्रवाजिभिः।
समानेतुं नरव्याघ्रं विष्णुमिन्द्राज्ञया यथा ।। 1.70.5 ।।
आज्ञयाथ नरेन्द्रस्य आजगाम कुशध्वजः।
स ददर्श महात्मानं जनकं धर्मवत्सलम् ।। 1.70.6 ।।
सोऽभिवाद्य शतानन्दं राजानं चापि धार्मिकम्।
राजार्हं परमं दिव्यमासनं चाध्यरोहत ।। 1.70.7 ।।
उपविष्टाबुभौ तौ तु भ्रातरावतितेजसौ।
प्रेषयामासतुर्वीरौ मन्त्रिश्रेष्ठं सुदामनम् ।। 1.70.8 ।।
गच्छ मन्त्रिपते शीघ्रमैक्ष्वाकममितप्रभम्।
आत्मजैः सह दुर्द्धर्षमानयस्व समन्त्रिणम् ।। 1.70.9 ।।
औपकार्य्यं स गत्वा तु रघूणां कुलवर्द्धनम्।
ददर्श शिरसा चैनमभिवाद्येदमब्रवीत् ।। 1.70.10 ।।
अयोध्याधिपते वीर वैदेहो मिथिलाधिपः।
स त्वां द्रष्टुं व्यवसितः सोपाध्यायपुरोहितम् ।। 1.70.11 ।।
मन्त्रिश्रेष्ठवचः श्रुत्वा राजा सर्षिगणस्तदा।
सबन्धुरगमत्तत्र जनको यत्र वर्तते ।। 1.70.12 ।।
स राजा मन्त्रिसहितः सोपाध्यायः सबान्धवः।
वाक्यं वाक्यविदां श्रेष्ठो वैदेहमिदमब्रवीत् ।। 1.70.13 ।।
विदितं ते महाराज इक्ष्वाकुकुलदैवतम्।
वक्ता सर्वेषु कृत्येषु वसिष्ठो भगवानृषिः ।। 1.70.14 ।।
विश्वामित्राभ्यनुज्ञातः सह सर्वैर्महर्षिभिः।
एष वक्ष्यति धर्मात्मा वसिष्ठो मे यथाक्रमम् ।। 1.70.15 ।।
तूष्णीम्भूते दशरथे वसिष्ठो भगवानृषिः।
उवाच वाक्यं वाक्यज्ञो वैदेहं सपुरोधसम् ।। 1.70.16 ।।
अव्यक्तप्रभवो ब्रह्मा शाश्वतो नित्य अव्ययः।
तस्मान्मरीचिः सञ्जज्ञे मरीचेः काश्यपः सुतः ।। 1.70.17 ।।
विवस्वान् काश्यपाज्जज्ञे मनुर्वैवस्वतः स्मृतः।
मनुः प्रजापतिः पूर्वमिक्ष्वाकुस्तु मनोः सुतः ।। 1.70.18 ।।
तमिक्ष्वाकुमयोध्यायां राजानं विद्धि पूर्वकम्।
इक्ष्वाकोस्तु सुतः श्रीमान् कुक्षिरित्येव विश्रुतः ।। 1.70.19 ।।
कुक्षेरथात्मजः श्रीमान् विकुक्षिरुदपद्यत।
विकुक्षेस्तु महातेजा बाणः पुत्रः प्रतापवान् ।। 1.70.20 ।।
बाणस्य तु महातेजा अनरण्यः प्रतापवान्।
अनरण्यात्पृथुर्जज्ञे त्रिशङ्कुस्तु पृथोः सुतः ।। 1.70.21 ।।
त्रिशङ्कोरभवत् पुत्रो धुन्धुमारो महायशाः।
यौवनाश्वसुतस्त्वासीन्मान्धाता पृथिवीपतिः ।। 1.70.22 ।।
मान्धातुस्तु सुतः श्रीमान् सुसन्धिरुदपद्यत।
सुसन्धेरपि पुत्रौ द्वौ ध्रुवसन्धिः प्रसेनजित् ।। 1.70.23 ।।
यशस्वी ध्रुवसन्धेस्तु भरतो नाम नामतः।
भरतात्तु महातेजा असितो नाम जातवान् ।। 1.70.24 ।।
यस्यैते प्रतिराजान उदपद्यन्त शत्रवः।
हैहयास्तालजङ्घाश्च शूराश्च शशिबिन्दवः ।। 1.70.25 ।।
तांस्तु स प्रतियुद्ध्यन् वै युद्धे राजा प्रवासितः ।। 1.70.26 ।।
हिमवन्तमुपागम्य भृगुप्रस्रवणेऽवसत्।
असितोऽल्पबलो राजा मन्त्रिभिः सहितस्तदा ।। 1.70.27 ।।
द्वे चास्य भार्ये गर्भिण्यौ बभूवतुरिति श्रुतम्।
एका गर्भविनाशाय सपत्न्यै सगरं ददौ ।। 1.70.28 ।।
ततः शैलवरं रम्यं बभूवाभिरतो मुनिः।
भार्गवश्च्यवनो नाम हिमवन्तमुपाश्रितः ।। 1.70.29 ।।
तत्रैका तु महाभागा भार्गवं देववर्चसम्।
ववन्दे पद्मपत्राक्षी काङ्क्षन्तीं सुतमात्मनः ।। 1.70.30 ।।
तमृषिं साभ्युपागम्य कालिन्दी चाभ्यवादयत् ।। 1.70.31 ।।
स तामभ्यवदद्विप्रः पुत्रेप्सुं पुत्रजन्मनि ।। 1.70.32 ।।
तव कुक्षौ महाभागे सुपुत्रः सुमहाबलः।
महावीर्यो महातेजा अचिरात् सञ्जनिष्यति।
गरेण सहितः श्रीमान् मा शुचः कमलेक्षणे ।। 1.70.33 ।।
च्यवनं तु नमस्कृत्य राजपुत्री पतिव्रता।
पतिशोकातुरा तस्मात् पुत्रं देवी व्यजायत ।। 1.70.34 ।।
सपत्न्या तु गरस्तस्यै दत्तो गर्भजिघांसया।
सह तेन गरेणैव जातः स सगरोऽभवत् ।। 1.70.35 ।।
सगरस्यासमञ्जस्तु असमञ्जात्तथांशुमान्।
दिलीपोंऽशुमतः पुत्रो दिलीपस्य भगीरथः ।। 1.70.36 ।।
भगीरथात्ककुत्स्थश्च ककुत्स्थस्य रघुस्सुतः ।। 1.70.37 ।।
रघोस्तु पुत्रस्तेजस्वी प्रवृद्धः पुरुषादकः।
कल्माषपादो ह्यभवत्तस्माज्जातश्च श्ाङ्खणः ।। 1.70.38 ।।
सुदर्शनः शङ्खणस्य अग्निवर्णः सुदर्शनात्।
शीघ्रगस्त्वग्निवर्णस्य शीघ्रगस्य मरुः सुतः।
मरोः प्रशुश्रुकस्त्वासीदम्बरीषः पशुश्रुकात् ।। 1.70.39 ।।
अम्बरीषस्य पुत्रोऽभून्नहुषः पृथिवीपतिः।
नहुषस्य ययातिश्च नाभागस्तु ययातिजः ।। 1.70.40 ।।
नाभागस्य बभूवाज अजाद्दशरथोऽभवत्।
अस्माद्दशरथाज्जातौ भ्रातरौ रामलक्ष्मणौ ।। 1.70.41 ।।
आदिवंशविशुद्धानां राज्ञां परमधर्मिणाम्।
इक्ष्वाकुकुलजातानां वीराणां सत्यवादिनाम् ।। 1.70.42 ।।
रामलक्ष्मणयोरर्थे त्वत्सुते वरये नृप।
सदृशाभ्यां नरश्रेष्ठ सदृशे दातुमर्हसि ।। 1.70.43 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्ततितमः सर्गः ।। 70 ।।
एवं ब्रुवाणं जनकः प्रत्युवाच कृताञ्जलिः।
श्रोतुमर्हसि भद्रं ते कुलं नः परिकीर्तितम् ।। 1.71.1 ।।
प्रदाने हि मुनिश्रेष्ठ कुलं निरवशेषतः।
वक्तव्यं कुलजातेन तन्निबोध महामुने ।। 1.71.2 ।।
राजाभूत् त्रिषु लोकेषु विश्रुतः स्वेन कर्मणा।
निमिः परमधर्मात्मा सर्वसत्त्ववतां वरः ।। 1.71.3 ।।
तस्य पुत्रो मिथिर्नाम मिथिला येन निर्मिता।
प्रथमो जनको नाम जनकादप्युदावसुः ।। 1.71.4 ।।
उदावसोस्तु धर्मात्मा जातो वै नन्दिवर्द्धनः।
नन्दिवर्द्धनपुत्रस्तु सुकेतुर्नाम नामतः ।। 1.71.5 ।।
सुकेतोरपि धर्मात्मा देवरातो महाबलः।
देवरातस्य राजर्षेर्बृहद्रथ इति स्मृतः ।। 1.71.6 ।।
बृहद्रथस्य शूरोऽभून्महावीरः प्रतापवान्।
महावीरस्य धृतिमान् सुधृतिः सत्यविक्रमः ।। 1.71.7 ।।
सुधृतेरपि धर्मात्मा दृष्टकेतुः सुधार्मिकः।
दृष्टकेतोस्तु राजर्षेर्हर्यश्व इति विश्रुतः ।। 1.71.8 ।।
हर्यश्वस्य मरुः पुत्रो मरोः पुत्रः प्रतिन्धकः।
प्रतिन्धकस्य धर्मात्मा राजा कीर्तिरथः सुतः ।। 1.71.9 ।।
पुत्रः कीर्तिरथस्यापि देवमीढ इति स्मृतः।
देवमीढस्य विबुधो विबुधस्य महीध्रकः ।। 1.71.10 ।।
महीध्रकसुतो राजा कीर्तिरातो महाबलः।
कीर्तिरातस्य राजर्षेर्महारोमा व्यजायत ।। 1.71.11 ।।
महारोम्णस्तु धर्मात्मा स्वर्णरोमा व्यजायत।
स्वर्णरोम्णस्तु राजर्षेर्ह्रस्वरोमा व्यजायत ।। 1.71.12 ।।
तस्य पुत्रद्वयं जज्ञे धर्मज्ञस्य महात्मनः।
ज्येष्ठोऽहमनुजो भ्राता मम वीरः कुशध्वजः ।। 1.71.13 ।।
मां तु ज्येष्ठं पिता राज्ये सोऽभिषिच्य नराधिपः।
कुशध्वजं समावेश्य भारं मयि वनं गतः ।। 1.71.14 ।।
वृद्धे पितरि स्वर्याते धर्मेण धुरमावहम्।
भ्रातरं देवसङ्काशं स्नेहात्पश्यन् कुशध्वजम् ।। 1.71.15 ।।
कस्य चित्त्वथ कालस्य साङ्काश्यादगमत् पुरात्।
सुधन्वा वीर्यवान् राजा मिथिलामवरोधकः ।। 1.71.16 ।।
स च मे प्रेषयामास शैवं धनुरनुत्तमम्।
सीता कन्या च पद्माक्षी मह्यं वै दीयतामिति ।। 1.71.17 ।।
तस्याऽप्रदानाद्ब्रह्मर्षे युद्धमासीन्मया सह।
स हतोऽभिमुखो राजा सुधन्वा तु मया रणे ।। 1.71.18 ।।
निहत्य तं मुनिश्रेष्ठ सुधन्वानं नराधिपम्।
साङ्काश्ये भ्रातरं वीरमभ्यषिञ्चं कुशध्वजम् ।। 1.71.19 ।।
कनीयानेष मे भ्राता अहं ज्येष्ठो महामुने।
ददामि परमप्रीतो वध्वौ ते मुनिपुङ्गव ।। 1.71.20 ।।
सीतां रामाय भद्रं ते ऊर्मिलां लक्ष्मणाय च ।। 1.71.21 ।।
वीर्यशुल्कां मम सुतां सीतां सुरसुतोपमाम्।
द्वितीयामूर्मिलां चैव त्रिर्ददामि न संशयः ।। 1.71.22 ।।
रामलक्ष्मणयो राजन् गोदानं कारयस्व ह।
पितृकार्यं च भद्रं ते ततो वैवाहिकं कुरु ।। 1.71.23 ।।
मघा ह्यद्य महाबाहो तृतीये दिवसे विभो। 
फल्गुन्यामुत्तरे  राजंस्तस्मिन् वैवाहिकं कुरु।
रामलक्ष्मणयो राजन् दानं कार्यं सुखोदयम् ।। 1.71.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकसप्ततितमः सर्गः ।। 71 ।।
तमुक्तवन्तं वैदेहं विश्वामित्रो महामुनिः।
उवाच वचनं वीरं वसिष्ठसहितो नृपम् ।। 1.72.1 ।।
अचिन्त्यान्यप्रमेयानि कुलानि नरपुङ्गव।
इक्ष्वाकूणां विदेहानां नैषां तुल्योऽस्ति कश्चन ।। 1.72.2 ।।
सदृशो धर्मसम्बन्धः सदृशो रूपसम्पदा।
रामलक्ष्मणयो राजन् सीता चोर्मिलया सह ।। 1.72.3 ।। 
वक्तव्यं च नरश्रेष्ठ श्रूयतां वचनं मम ।। 1.72.4 ।।
भ्राता यवीयान् धर्मज्ञ एष राजा कुशध्वजः।
अस्य धर्मात्मनो राजन् रूपेणाप्रतिमं भुवि।
सुताद्वयं नरश्रेष्ठ पत्न्यर्थं वरयामहे ।। 1.72.5 ।।
भरतस्य कुमारस्य शत्रुघ्नस्य च धीमतः।
वरयामस्सुते राजंस्तयोरर्थे महात्मनोः ।। 1.72.6 ।।
पुत्रा दशरथस्येमे रूपयौवनशालिनः।
लोकपालोपमाः सर्वे देवतुल्यपराक्रमाः ।। 1.72.7 ।।
उभयोरपि राजेन्द्र सम्बन्धेनानुबध्यताम्।
इक्ष्वाकोः कुलमव्यग्रं भवतः पुण्यकर्मणः ।। 1.72.8 ।।
विश्वामित्रवचः श्रुत्वा वसिष्ठस्य मते तदा।
जनकः प्राञ्जलिर्वाक्यमुवाच मुनिपुङ्गवौ ।। 1.72.9 ।।
कुलं धन्यमिदं मन्ये येषां नो मुनिपुङ्गवौ।
सदृशं कुलसम्बन्धं यदाज्ञापयथस्स्वयम् ।। 1.72.10 ।।
एवं भवतु भद्रं वः कुशध्वजसुते इमे।
पत्न्यौ भजेतां सहितौ शत्रुघ्नभरतावुभौ ।। 1.72.11 ।।
एकाह्ना राजपुत्रीणां चतसॄणां महामुने।
पाणीन् गृह्णन्तु चत्वारो राजपुत्रा महाबलाः ।। 1.72.12 ।।
उत्तरे दिवसे ब्रह्मन् फल्गुनीभ्यां मनीषिणः।
वैवाहिकं प्रशंसन्ति भगो यत्र प्रजापतिः ।। 1.72.13 ।।
एवमुक्त्वा वचः सौम्यं प्रत्युत्थाय कृताञ्जलिः।
उभौ मुनिवरौ राजा जनको वाक्यमब्रवीत् ।। 1.72.14 ।।
परो धर्मः कृतो मह्यं शिष्योऽस्मि भवतोः सदा ।। 1.72.15 ।।
इमान्यासनमुख्यानि आसातां मुनिपुङ्गवौ।
यथा दशरथस्येयं तथायोध्या पुरी मम।
प्रभुत्वे नास्ति सन्देहो यथार्हं कर्तुमर्हथ ।। 1.72.16 ।।
तथा ब्रुवति वैदेहे जनके रघुनन्दनः।
राजा दशरथो हृष्टः प्रत्युवाच महीपतिम् ।। 1.72.17 ।।
युवामसङ्ख्येयगुणौ भ्रातरौ मिथिलेश्वरौ।
ऋषयो राजसङ्घाश्च भवद्भ्यामभिपूजिताः ।। 1.72.18 ।।
स्वस्ति प्राप्नुहि भद्रं ते गमिष्यामि स्वमालयम्।
श्राद्धकर्माणि सर्वाणि विधास्यामीति चाब्रवीत् ।। 1.72.19 ।।
तमापृष्ट्वा नरपतिं राजा दशरथस्तदा।
मुनीन्द्रौ तौ पुरस्कृत्य जगामाशु महायशाः ।। 1.72.20 ।।
स गत्वा निलयं राजा श्राद्धं कृत्वा विधानतः।
प्रभाते काल्यमुत्थाय चक्रे गोदानमुत्तमम् ।। 1.72.21 ।।
गवां शतसहस्राणि ब्राह्मणेभ्यो नराधिपः।
एकैकशो ददौ राजा पुत्रानुद्दिश्य धर्मतः ।। 1.72.22 ।।
सुवर्णशृङ्गाः सम्पन्नाः सवत्साः कांस्यदोहनाः।
गवां शतसहस्राणि चत्वारि पुरुषर्षभः ।। 1.72.23 ।।
वित्तमन्यच्च सुबहुद्विजेभ्यो रघुनन्दनः।
ददौ गोदानमुद्दिश्य पुत्राणां पुत्रवत्सलः ।। 1.72.24 ।।
ससुतैः कृतगोदानैर्वृतस्तु नृपतिस्तदा।
लोकपालैरिवाभाति वृतः सौम्यः प्रजापतिः ।। 1.72.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्विसप्ततितमः सर्गः ।। 72 ।।
यस्मिंस्तु दवसे राजा चक्रे गोदानमुत्तमम्।
तस्मिंस्तु दिवसे शूरो युधाजित् समुपेयिवान् ।। 1.73.1 ।।
पुत्रः केकय राजस्य साक्षाद्भरतमातुलः।
दृष्ट्वा पृष्ट्वा च कुशलं राजानमिदमब्रवीत् ।। 1.73.2 ।।
केकयाधिपती राजा स्नेहात्कुशलमब्रवीत्।
येषां कुशलकामोऽसि तेषां सम्प्रत्यनामयम् ।। 1.73.3 ।।
स्वस्रीयं मम राजेन्द्र द्रष्टुकामो महीपतिः।
तदर्थमुपयातोऽहमयोध्यां रघुनन्दन ।। 1.73.4 ।। 
श्रुत्वा त्वहमयोध्यायां विवाहार्थं तवात्मजान्।
मिथिलामुपयातांस्तु त्वया सह महीपते।
त्वरयाभ्युपयातोऽहं द्रष्टुकामः स्वसुः सुतम् ।। 1.73.5 ।।
अथ राजा दशरथः प्रियातिथिमुपस्थितम्।
दृष्ट्वा परमसत्कारैः पूजनार्हमपूजयत् ।। 1.73.6 ।।
ततस्तामुषितो रात्रिं सह पुत्रैर्महात्मभिः।
प्रभाते पुनरुत्थाय कृत्वा कर्माणि कर्मवित्।
ऋषींस्तदा पुरस्कृत्य यज्ञवाटमुपागमत् ।। 1.73.7 ।।
युक्ते मुहूर्ते विजये सर्वाभरणभूषितैः।
भ्रातृभिः सहितो रामः कृतकौतुकमङ्गलः।
वसिष्ठं पुरतः कृत्वा महर्षीनपरानपि ।। 1.73.8 ।।
वसिष्ठो भगवानेत्य वैदेहमिदमब्रवीत् ।। 1.73.9 ।।
राजा दशरथो राजन् कृतकौतुकमङ्गलैः।
पुत्रैर्नरवरश्रेष्ठ दातारमभिकाङ्क्षते ।। 1.73.10 ।।
दातृप्रतिगृहीतृभ्यां सर्वार्थाः प्रभवन्ति हि।
स्वधर्मं प्रतिपद्यस्व कृत्वा वैवाह्यमुत्तमम् ।। 1.73.11 ।।
इत्युक्तः परमोदारो वसिष्ठेन महात्मना।
प्रत्युवाच महातेजा वाक्यं परमधर्मवित् ।। 1.73.12 ।।
कः स्थितः प्रतिहारो मे कस्याज्ञा सम्प्रतीक्षते।
स्वगृहे को विचारोऽस्ति यथा राज्यमिदं तव ।। 1.73.13 ।।
कृतकौतुकसर्वस्वा वेदिमूलमुपागताः।
मम कन्या मुनिश्रेष्ठ दीप्ता वह्नेरिवार्चिषः ।। 1.73.14 ।।
सज्जोऽहं त्वत्प्रतीक्षोऽस्मि वेद्यामस्यां प्रतिष्ठितः।
अविघ्नं कुरु तां राजा किमर्थमवलम्बते ।। 1.73.15 ।।
तद्वाक्यं जनकेनोक्तं श्रुत्वा दशरथस्तदा।
प्रवेशयामास सुतान् सर्वानृषिगणानपि ।। 1.73.16 ।।
ततो राजा विदेहानां वसिष्ठमिदमब्रवीत्।
कारयस्व ऋषे सर्वामृषिभिः सहधार्मिक।
रामस्य लोकरामस्य क्रियां वैवाहिकीं प्रभो ।। 1.73.17 ।।
तथेत्युक्त्वा तु जनकं वसिष्ठो भगवानृषिः।
विश्वामित्रं पुरस्कृत्य शतानन्दं च धार्मिकम् ।। 1.73.18 ।।
प्रपामध्ये तु विधिवद्वेदिं कृत्वा महातपाः।
अलञ्चकार तां वेदिं गन्धपुष्पैः समन्ततः ।। 1.73.19 ।।
सुवर्णपालिकाभिश्च छिद्रकुम्भैश्च साङ्कुरैः।
अङ्कुराढ्यैः शरावैश्च धूपपात्रैः सधूपकैः ।। 1.73.20 ।।
शङ्खपात्रैः स्रुवैः स्रुग्भिः पात्रैरर्घ्याभिपूरितैः। 
लाजपूर्णेश्च पात्रीभिरक्षतैरभिसंस्कृतैः ।। 1.73.21 ।।
दर्भैः समैः समास्तीर्य विधिवन्मन्त्रपूर्वकम्।
अग्निमाधाय वेद्यां तु विधिमन्त्रपुरस्कृतम्।
जुहावाग्नौ महातेजा वसिष्ठो भगवानृषिः ।। 1.73.22 ।।
			*श्रीसीताविवाहमहोत्सवघट्टः*
ततः सीतां समानीय सर्वाभरणभूषिताम्।
समक्षमग्नेः संस्थाप्य राघवाभिमुखे तदा।
अब्रवीज्जनको राजा कौसल्यानन्दवर्द्धनम् ।। 1.73.23 ।।
इयं सीता मम सुता सहधर्मचरी तव।
प्रतीच्छ चैनां भद्रं ते पाणिं गृह्णीष्व पाणिना ।। 1.73.24 ।।
पतिव्रता महाभागा छायेवानुगता सदा।
इत्युक्त्वा प्राक्षिपद्राजा मन्त्रपूतं जलं तदा ।। 1.73.25 ।।
साधु साध्विति देवानामृषीणां वदतां तदा।
देवदुन्दुभिनिर्घोषः पुष्पवर्षो महानभूत् ।। 1.73.26 ।।
एवं दत्त्वा तदा सीतां मन्त्रोदकपुरस्कृताम्।
अब्रवीज्जनको राजा हर्षेणाभिपरिप्लुतः ।। 1.73.27 ।।
लक्ष्मणागच्छ भद्रं ते ऊर्मिलामुद्यतां मया।
प्रतीच्छ पाणिं गृह्णीष्व माभूत्कालस्य पर्ययः ।। 1.73.28 ।।
तमेवमुक्त्वा जनको भरतं चाभ्यभाषत।
गृहाण पाणिं माण्डव्याः पाणिना रघुनन्दन ।। 1.73.29 ।।
शत्रुघ्नं चापि धर्मात्मा अब्रवीज्जनकेश्वरः।
श्रुतकीर्त्या महाबाहो पाणिं गृह्णीष्व पाणिना ।। 1.73.30 ।।
सर्वे भवन्तः सौम्याश्च सर्वे सुचरितव्रताः।
पत्नीभिः सन्तु काकुत्स्था माभूत्कालस्य पर्ययः ।। 1.73.31 ।।
जनकस्य वचः श्रुत्वा पाणीन् पाणिभिरस्पृशन्।
चत्वारस्ते चतसॄणां वसिष्ठस्य मते स्थिताः ।। 1.73.32 ।।
अग्निं प्रदक्षिणीकृत्य वेदिं राजानमेव च।
ऋषींश्चैव महात्मानः सभार्या रघुसत्तमाः।
यथोक्तेन तदा चक्रुर्विवाहं विधिपूर्वकम् ।। 1.73.33 ।।
पुष्पवृष्टिर्महत्यासीदन्तरिक्षात्सुभास्वरा।
दिव्यदुन्दुभिनिर्घोषैर्गीतवादित्रनिस्वनैः ।। 1.73.34 ।। 
ननृतुश्चाप्सरस्सङ्घा गन्धर्वाश्च जगुः कलम्।
विवाहे रघुमुख्यानां तदद्भुतमदृश्यत ।। 1.73.35 ।।
ईदृशे वर्तमाने तु तूर्योद्घुष्टनिनादिते।
त्रिरग्निं ते परिक्रम्य ऊहुर्भार्या महौजसः ।। 1.73.36 ।।
अथोपकार्यां जग्मुस्ते सभार्या रघुनन्दनाः।
राजाप्यनुययौ पश्यन् सर्षिसङ्घः सबान्धवः ।। 1.73.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रिसप्ततितमः सर्गः ।। 73 ।।
अथ रात्र्यां व्यतीतायां विश्वामित्रो महामुनिः।
आपृष्ट्वा तौ च राजानौ जगामोत्तरपर्वतम् ।। 1.74.1 ।।
विश्वामित्रे गते राजा वैदेहं मिथिलाधिपम्।
आपृष्ट्वाथ जगामाशु राजा दशरथः पुरीम् ।। 1.74.2 ।।
गच्छन्तं तं तु राजानमन्वगच्छन्नराधिपः ।। 1.74.3 ।।
अथ राजा विदेहानां ददौ कन्याधनं बहु ।। 1.74.4 ।।
गवां शतसहस्राणि बहूनि मिथिलेश्वरः।
कम्बलानां च मुख्यानां क्षौमकोट्यम्बराणि च ।। 1.74.5 ।।
हस्त्यश्वरथपादातं दिव्यरूपं स्वलङ्कृतम्।
ददौ कन्यापिता तासां दासीदासमनुत्तमम् ।। 1.74.6 ।।
हिरण्यस्य सुवर्णस्य मुक्तानां विद्रुमस्य च।
ददौ परमसंहृष्टः कन्याधनमनुत्तमम् ।। 1.74.7 ।।
दत्त्वा बहुधनं राजा समनुज्ञाप्य पार्थिवम्।
प्रविवेश स्वनिलयं मिथिलां मिथिलेश्वरः ।। 1.74.8 ।।
राजाप्ययोध्याधिपतिस्सह पुत्रैर्महात्मभिः।
ऋषीन् सर्वान् पुरस्कृत्य जगाम सबलानुगः ।। 1.74.9 ।।
गच्छन्तं तं नरव्याघ्रं सर्षिसङ्घं सराघवम्।
घोराः स्म पक्षिणो वाचो व्याहरन्ति ततस्ततः।
भौमाश्चैव मृगाः सर्वे गच्छन्ति स्म प्रदक्षिणम् ।। 1.74.10 ।।
तान् दृष्ट्वा राजशार्दूलो वसिष्ठं पर्यपृच्छत ।। 1.74.11 ।।
असौम्याः पक्षिणो घोरा मृगाश्चापि प्रदक्षिणाः।
किमिदं हृदयोत्कम्पि मनो मम विषीदति ।। 1.74.12 ।।
राज्ञो दशरथस्यैतच्छ्रुत्वा वाक्यं महानृषिः।
उवाच मधुरां वाणीं श्रूयतामस्य यत्फलम् ।। 1.74.13 ।।
उपस्थितं भयं घोरं दिव्यं पक्षिमुखाच्च्युतम्।
मृगाः प्रशमयन्त्येते सन्तापस्त्यज्यतामयम् ।। 1.74.14 ।।
तेषां संवदतां तत्र वायुः प्रादुर्बभूव ह।
कम्पयन् पृथिवीं सर्वां पातयंश्च द्रुमान् शुभान् ।। 1.74.15 ।।
तमसा संवृतः सूर्यः सर्वा न प्रबभुर्दिशः।
भस्मना चावृतं सर्वं सम्मूढमिव तद्बलम् ।। 1.74.16 ।।
वसिष्ठश्चर्षयश्चान्ये राजा च ससुतस्तदा।
ससञ्ज्ञा इव तत्रासन् सर्वमन्यद्विचेतनम् ।। 1.74.17 ।।
तस्मिंस्तमसि घोरे तु भस्मच्छन्नेव सा चमूः।
ददर्श भीमसङ्काशं जटामण्डलधारिणम् ।। 1.74.18 ।।
भार्गवं जामदग्न्यं तं राजराजविमर्दिनम्।
कैलासमिव दुर्द्धर्षं कालाग्निमिव दुस्सहम् ।। 1.74.19 ।।
ज्वलन्तमिव तेजोभिर्दुर्निरीक्षं पृथग्जनैः।
स्कन्धे चासाद्य परशुं धनुर्विद्युद्गणोपमम्।
प्रगृह्य शरमुख्यं च त्रिपुरघ्नं यथा शिवम् ।। 1.74.20 ।।
तं दृष्ट्वा भीमसङ्काशं ज्वलन्तमिव पावकम्।
वसिष्ठप्रमुखा विप्रा जपहोमपरायणाः ।। 1.74.21 ।।
सङ्गता मुनयः सर्वे सञ्जजल्पुरथो मिथः।
कच्चित्पितृवधामर्षी क्षत्रं नोत्सादयिष्यति ।। 1.74.22 ।।
पूर्वं क्षत्रवधं कृत्वा गतमन्युर्गतज्वरः।
क्षत्रस्योत्सादनं भूयो न खल्वस्य चिकीर्षितम् ।। 1.74.23 ।।
एवमुक्त्वार्घ्यमादाय भार्गवं भीमदर्शनम्।
ऋषयो राम रामेति वचो मधुरमब्रुवन् ।। 1.74.24 ।।
प्रतिगृह्य तु तां पूजामृषिदत्तां प्रतापवान्।
रामं दाशरथिं रामो जामदग्न्योऽभ्यभाषत ।। 1.74.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुःसप्ततितमः सर्गः ।। 74 ।।
राम दाशरथे राम वीर्यं ते श्रूयतेऽद्भुतम्।
धनुषो भेदनं चैव निखिलेन मया श्रुतम् ।। 1.75.1 ।।
तदद्भुतमचिन्त्यं च भेदनं धनुषस्त्वया।
तच्छ्रुत्वाहमनुप्राप्तो धनुर्गृह्य परं शुभम् ।। 1.75.2 ।।
तदिदं घोरसङ्काशं जामदग्न्यं महद्धनुः।
पूरयस्व शरेणैव स्वबलं दर्शयस्व च ।। 1.75.3 ।।
तदहं ते बलं दृष्ट्वा धनुषोऽस्य प्रपूरणे।
द्वन्द्वयुद्धं प्रदास्यामि वीर्यश्लाघ्यस्य राघव ।। 1.75.4 ।।
तस्य तद्वचनं श्रुत्वा राजा दशरथस्तदा।
विषण्णवदनो दीनः प्राञ्जलिर्वाक्यमब्रवीत् ।। 1.75.5 ।।
क्षत्ररोषात् प्रशान्तस्त्वं ब्राह्मणश्च महायशाः।
बालानां मम पुत्राणामभयं दातुमर्हसि ।। 1.75.6 ।।
भार्गवाणां कुले जातः स्वाध्यायव्रतशालिनाम्।
सहस्राक्षे प्रतिज्ञाय शस्त्रं निक्षिप्तवानसि ।। 1.75.7 ।।
स त्वं धर्मपरो भूत्वा काश्यपाय वसुन्धराम्।
दत्त्वा वनमुपागम्य महेन्द्रकृतकेतनः ।। 1.75.8 ।।
मम सर्वविनाशाय सम्प्राप्तस्त्वं महामुने।
न चैकस्मिन् हते रामे सर्वे जीवामहे वयम् ।। 1.75.9 ।।
ब्रुवत्येवं दशरथे जामदग्न्यः प्रतापवान्।
अनादृत्यैव तद्वाक्यं राममेवाभ्यभाषत ।। 1.75.10 ।।
इमे द्वे धनुषी श्रेष्ठे दिव्ये लोकाभिविश्रुते।
दृढे बलवती मुख्ये सुकृते विश्वकर्मणा ।। 1.75.11 ।।
अतिसृष्टं सुरैरेकं त्र्यम्बकाय युयुत्सवे।
त्रिपुरघ्नं नरश्रेष्ठ भग्नं काकुत्स्थ यत्त्वया ।। 1.75.12 ।।
तदिदं वैष्णवं राम धनुः परमभास्वरम्।
समानसारं काकुत्स्थ रौद्रेण धनुषा त्विदम् ।। 1.75.13 ।।
तदा तु देवताः सर्वाः पृच्छन्ति स्म पितामहम्।
शितिकण्ठस्य विष्णोश्च बलाबलनिरीक्षया ।। 1.75.14 ।।
अभिप्रायं तु विज्ञाय देवतानां पितामहः।
विरोधं जनयामास तयोः सत्यवतां वरः ।। 1.75.15 ।।
विरोधे च महद्युद्धमभवद्रोमहर्षणम्।
शितिकण्ठस्य विष्णोश्च परस्परजिगीषिणोः ।। 1.75.16 ।।
तदा तु जृम्भितं शैवं धनुर्भीमपराक्रमम्।
हुङ्कारेण महादेवः स्तम्भितोऽथ त्रिलोचनः ।। 1.75.17 ।।
देवैस्तदा समागम्य सर्षिसङ्घैः सचारणैः।
याचितौ प्रशमं तत्र जग्मतुस्तौ सुरोत्तमौ ।। 1.75.18 ।।
जृम्भितं तद्धनुर्दृष्ट्वा शैवं विष्णुपराक्रमैः।
अधिकं मेनिरे विष्णुं देवाः सर्षिगणास्तदा ।। 1.75.19 ।।
धनू रुद्रस्तु सङ्क्रुद्धो विदेहेषु महायशाः।
देवरातस्य राजर्षेर्ददौ हस्ते ससायकम्।। 1.75.20 ।।
इदं च वैष्णवं राम धनुः परपुरञ्जयम्।
ऋचीके भार्गवे प्रादाद्विष्णुः सन्न्यासमुत्तमम् ।। 1.75.21 ।।
ऋचीकस्तु महातेजाः पुत्रस्याप्रतिकर्मणः।
पितुर्मम ददौ दिव्यं जमदग्नेर्महात्मनः ।। 1.75.22 ।।
न्यस्तशस्त्रे पितरि मे तपोबलसमन्विते।
अर्जुनो विदधे मृत्युं प्राकृतां बुद्धिमास्थितः ।। 1.75.23 ।।
वधमप्रतिरूपं तु पितुः श्रुत्वा सुदारुणम्।
क्षत्रमुत्सादयन् रोषाज्जातं जातमनेकशः ।। 1.75.24 ।।
पृथिवीं चाखिलां प्राप्य काश्यपाय महात्मने।
यज्ञस्यान्ते तदा राम दक्षिणां पुण्यकर्मणे ।। 1.75.25 ।।
दत्त्वा महेन्द्रनिलयस्तपोबलसमन्वितः।
श्रुतवान् धनुषो भेदं ततोऽहं द्रुतमागतः ।। 1.75.26 ।।
तदिदं वैष्णवं राम पितृपैतामहं महत्।
क्षत्रधर्मं पुरस्कृत्य गृह्णीष्व धनुरुत्तमम् ।। 1.75.27 ।।
योजयस्व धनुश्श्रेष्ठे शरं परपुरञ्जयम्।
यदि शक्नोषि काकुत्स्थ द्वन्द्वं दास्यामि ते ततः ।। 1.75.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चसप्ततितमः सर्गः ।। 75 ।।
श्रुत्वा तज्जामदग्न्यस्य वाक्यं दाशरथिस्तदा।
गौरवाद्यन्त्रितकथः पितू राममथाब्रवीत् ।। 1.76.1 ।। 
श्रुतवानस्मि यत्कर्म कृतवानसि भार्गव।
अनुरुन्ध्यामहे ब्रह्मन् पितुरानृण्यमास्थितः ।। 1.76.2 ।।
वीर्यहीनमिवाशक्तं क्षत्रधर्मेण भार्गव।
अवजानासि मे तेजः पश्य मेऽद्य पराक्रमम् ।। 1.76.3 ।।
इत्युक्त्वा राघवः क्रुद्धो भार्गवस्य शरासनम्।
शरं च प्रति जग्राह हस्ताल्लघुपराक्रमः ।। 1.76.4 ।।
आरोप्य स धनू रामश्शरं सज्यं चकार ह।
जामदग्न्यं ततो रामं रामः क्रुद्धोऽब्रवीद्वचः ।। 1.76.5 ।।
ब्राह्मणोऽसीति पूज्यो मे विश्वामित्रकृतेन च।
तस्माच्छक्तो न ते राम मोक्तुं प्राणहरं शरम् ।। 1.76.6 ।।
इमां पादगतिं राम तपोबलसमार्जितान्।
लोकानप्रतिमान् वा ते हनिष्यामि यदिच्छसि ।। 1.76.7 ।।
न ह्ययं वैष्णवो दिव्यः शरः परपुरञ्जयः।
मोघः पतति वीर्येण बलदर्पविनाशनः ।। 1.76.8 ।।
वरायुधधरं रामं द्रष्टुं सर्षिगणाः सुराः।
पितामहं पुरस्कृत्य समेतास्तत्र सङ्घशः ।। 1.76.9 ।।
गन्धर्वाप्सरसश्चैव सिद्धचारणकिन्नराः।
यक्षराक्षसनागाश्च तद्द्रष्टुं महदद्भुतम् ।। 1.76.10 ।।
जडीकृते तदा लोके रामे वरधनुर्द्धरे।
निर्वीर्यो जामदग्न्योऽसौ रामो राममुदैक्षत ।। 1.76.11 ।।
तेजोऽभिहतवीर्यत्वाज्जामदग्न्यो जडीकृतः।
रामं कमलपत्राक्षं मन्दं मन्दमुवाच ह ।। 1.76.12 ।।
काश्यपाय मया दत्ता यदा पूर्वं वसुन्धरा।
विषये मे न वस्तव्यमिति मां काश्यपोऽब्रवीत् ।। 1.76.13 ।।
सोऽहं गुरुवचः कुर्वन् पृथिव्यां न वसे निशाम्।
कृता प्रतिज्ञा काकुत्स्थ कृता भूः काश्यपस्य हि ।। 1.76.14 ।।
तदिमां त्वं गतिं वीर हन्तुं नार्हसि राघव।
मनोजवं गमिष्यामि महेन्द्रं पर्वतोत्तमम् ।। 1.76.15 ।।
लोकास्त्वप्रतिमा राम निर्जितास्तपसा मया।
जहि तान् शरमुख्येन माभूत्कालस्य पर्ययः ।। 1.76.16 ।।
अक्षयं मधुहन्तारं जानामि त्वां सुरोत्तमम्।
धनुषोऽस्य परामर्शात् स्वस्ति तेऽस्तु परन्तप ।। 1.76.17 ।।
एते सुरगणाः सर्वे निरीक्षन्ते समागताः।
त्वामप्रतिमकर्माणमप्रतिद्वन्द्वमाहवे ।। 1.76.18 ।।
न चेयं मम काकुत्स्थ व्रीडा भवितुमर्हति।
त्वया त्रैलोक्यनाथेन यदहं विमुखीकृतः ।। 1.76.19 ।।
शरमप्रतिमं राम मोक्तुमर्हसि सुव्रत।
शरमोक्षे गमिष्यामि महेन्द्रं पर्वतोत्तमम् ।। 1.76.20 ।।
तथा ब्रुवति रामे तु जामदग्न्ये प्रतापवान्।
रामो दाशरथिः श्रीमांश्चिक्षेप शरमुत्तमम् ।। 1.76.21 ।।
स हतान् दृश्य रामेण स्वान् लोकान् तपसार्जितान्।
जामदग्न्यो जगामाशु महेन्द्रं पर्वतोत्तमम् ।। 1.76.22 ।।
ततो वितिमिराः सर्वा दिशश्चोपदिशस्तथा।
सुराः सर्षिगणा रामं प्रशशंसुरुदायुधम् ।। 1.76.23 ।।
रामं दाशरथिं रामो जामदग्न्यः प्रशस्य च।
ततः प्रदक्षिणं कृत्वा जगामात्मगतिं प्रभुः ।। 1.76.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षट्सप्ततितमः सर्गः ।। 76 ।
गते रामे प्रशान्तात्मा रामो दाशरथिर्धनुः।
वरुणायाप्रमेयाय ददौ हस्ते ससायकम् ।। 1.77.1 ।।
अभिवाद्य ततो रामो वसिष्ठप्रमुखानृषीन्। 
पितरं विह्वलं दृष्ट्वा प्रोवाच रघुनन्दनः ।। 1.77.2 ।।
जामदग्न्यो गतो रामः प्रयातु चतुरङ्गिणी।
अयोध्याभिमुखी सेना त्वया नाथेन पालिता ।। 1.77.3 ।।
रामस्य वचनं श्रुत्वा राजा दशरथः सुतम्। 
बाहुभ्यां सम्परिष्वज्य मूर्ध्नि चाघ्राय राघवम् ।। 1.77.4 ।।
गतो राम इति श्रुत्वा हृष्टः प्रमुदितो नृपः ।। 1.77.5 ।।
पुनर्जातं तदा मेने पुत्रमात्मानमेव च।
चोदयामास तां सेनां जगामाशु ततः पुरीम् ।। 1.77.6 ।।
पताकाध्वजिनीं रम्यां तूर्योद्घुष्टनिनादिताम्।
सिक्तराजपथां रम्यां प्रकीर्णकुसुमोत्कराम् ।। 1.77.7 ।।
राजप्रवेशसुमुखैः पौरैर्मङ्गलवादिभिः।
सम्पूर्णां प्राविशद्राजा जनौघैः समलङ्कृताम् ।। 1.77.8 ।।
पौरैः प्रत्युद्गतो दूरं द्विजैश्च पुरवासिभिः।
पुत्रैरनुगतः श्रीमान् श्रीमद्भिश्च महायशाः ।। 1.77.9 ।।
प्रविवेश गृहं राजा हिमवत्सदृशं पुनः।
ननन्द सजनो राजा गृहे कामैः सुपूजितः ।। 1.77.10 ।।
कौसल्या च सुमित्रा च कैकयी च सुमध्यमा।
वधूप्रतिग्रहे युक्ता याश्चान्या राजयोषितः ।। 1.77.11 ।।
ततः सीतां महाभागामूर्मिलां च यशस्विनीम्।
कुशध्वजसुते चोभे जगृहुर्नृपपत्नयः ।। 1.77.12 ।।
मङ्गलालापनैश्चैव शोभिताः क्षौमवाससः।
देवतायतनान्याशु सर्वास्ताः प्रत्यपूजयन् ।। 1.77.13 ।।
अभिवाद्याभिवाद्यांश्च सर्वा राजसुतास्तदा।
रेमिरे मुदिताः सर्वा भर्तृभिः सहिता रहः ।। 1.77.14 ।।
कुमाराश्च महात्मानो वीर्येणाप्रतिमा भुवि।
कृतदाराः कृतास्त्रा श्च सधनाः ससुहृज्जनाः।
शुश्रूषमाणाः पितरं वर्तयन्ति नरर्षभाः ।। 1.77.15 ।।
कस्यचित्त्वथ कालस्य राजा दशरथः सुतम्।
भरतं कैकयीपुत्रमब्रवीद्रघुनन्दनः ।। 1.77.16 ।।
अयं केकयराजस्य पुत्रो वसति पुत्रक।
त्वां नेतुमागतो वीर युधाजिन्मातुलस्तव ।। 1.77.17 ।।
श्रुत्वा दशरथस्यैतद्भरतः कैकयीसुतः।
गमनायाभिचक्राम शत्रुघ्नसहितस्तदा ।। 1.77.18 ।।
आपृच्छ्य पितरं शूरो रामं चाक्लिष्टकारिणम्।
मातॄश्चापि नरश्रेष्ठः शत्रुघ्नसहितो ययौ ।। 1.77.19 ।।
गते च भरते रामो लक्ष्मणश्च महाबलः।
पितरं देवसङ्काशं पूजयामासतुस्तदा ।। 1.77.20 ।।
पितुराज्ञां पुरस्कृत्य पौरकार्याणि सर्वशः।
चकार रामो धर्मात्मा प्रियाणि च हितानि च ।। 1.77.21 ।।
मातृभ्यो मातृकार्याणि कृत्वा परमयन्त्रितः।
गुरूणां गुरुकार्याणि काले कालेऽन्ववैक्षत ।। 1.77.22 ।।
एवं दशरथः प्रीतो ब्राह्मणा नैगमास्तदा।
रामस्य शीलवृत्तेन सर्वे विषयवासिनः ।। 1.77.23 ।।
तेषामतियशा लोके रामः सत्यपराक्रमः।
स्वयम्भूरिव भूतानां बभूव गुणवत्तरः ।। 1.77.24 ।।
रामस्तु सीतया सार्द्धं विजहार बहूनृतून्।
मनस्वी तद्गतस्तस्या नित्यं हृदि समर्पितः ।। 1.77.25 ।।
प्रिया तु सीता रामस्य दाराः पितृकृता इति।
गुणाद्रूपगुणाच्चापि प्रीतिर्भूयोऽभ्यवर्द्धत ।। 1.77.26 ।।
तस्याश्च भर्ता द्विगुणं हृदये परिवर्तते।
अन्तर्जातमपि व्यक्तमाख्याति हृदयं हृदा ।। 1.77.27 ।।
तस्य भूयो विशेषेण मैथिली जनकात्मजा।
देवताभिः समा रूपे सीता श्रीरिव रूपिणी ।। 1.77.28 ।।
तया स राजर्षिसुतोऽभिरामया समेयिवानुत्तमराजकन्यया।
अतीव रामः शुशुभेऽतिकामया विभुः श्रिया विष्णुरिवामरेश्वरः ।। 1.77.29 ।।	
	इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमद्बालकाण्डे सप्तसप्ततितमः सर्गः ।। 77 ।।
।। इति बालकाण्डः समाप्तः ।।
।। श्रीसीतारामचन्द्रार्पणमस्तु ।।
