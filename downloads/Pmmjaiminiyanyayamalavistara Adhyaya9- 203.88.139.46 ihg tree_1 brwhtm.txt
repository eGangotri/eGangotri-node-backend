(अथ नवमोऽध्यायः)।
					अतिदेशोऽष्टमेऽध्याये समाप्तौ नवमे पुनः । 
					अतिदिष्टपदार्थानामूहानूहविचारणा ।। 1 ।। 
	अष्टमनवमयोरध्याययोरनेन पूर्वोत्तरभाव उपजीव्योपजीवकरूपेणोपन्यस्तः । मन्त्रसामसंस्कारेष्वतिदिष्टपदार्थेषु यत्रास्त्यूहः, यत्र च नास्ति, तदुभयमत्र विचार्यम्। ऊहस्य लक्षणमेवमाहुः- 
				"प्राकृतस्थानपतितपदार्थान्तरकार्यतः । 
				ऊहः प्रयोगो विकृत ऊह्यमानतयोदितः" ।। इति ।। 
				(प्रथमे- अग्निहोत्रादिषूक्तानां धर्माणामपूर्वप्रयुक्त-
					त्वाधिकरणे सूत्रम्-)।
				यज्ञकर्मप्रधानम्, तद्धि चोदनाभूतम्, तस्य 
				द्रव्येषु संस्कारस्तत्प्रयुक्तस्तदर्थत्वात् ।। 1 ।। 
	नवमाध्यायस्य प्रथमपादे प्रथमाधिकरणे प्रथमवर्णकमारचयति-
				इष्ट्यग्निहोत्रसोमानां धर्मः किं यजयेऽथवा । 
				अपूर्वायात्र निर्णीतिः स्मार्यते सप्तमोदिता ।। 2 ।। 
	सप्तमस्याऽऽद्याधिकरणेऽवघातादीनां धर्माणां यज्यन्वयं निराकृत्यापूर्वान्वयो निर्णीतः। स एवात्रोहारम्भोपयोगित्वेन स्मार्यते। यदि यज्यर्थाः स्युः, तदा सर्वे सर्वत्रोपदिश्यन्ते, न त्वतिदेशः क्वाप्यस्ति। ततोऽतिदिष्टपदार्थविषय ऊहो नाऽऽरभ्यते। अपूर्वार्थत्वे तु प्रकरणनियमितत्वादश्रुतधर्मकेष्वतिदेशादूह आरम्भणीयः ।। 1 ।। 
	द्वितीयवर्णकमारचयति-
				अवघाते ब्रीहिरूपं विवक्ष्येत न वा श्रुतेः । 
				आद्यः साधनतामात्रमवर्ज्यत्वाद्विवक्ष्यते ।। 3 ।। 
	'व्रीहीनवहन्ति' इत्यत्र व्रीहीणां स्वरूपं श्रूयमाणत्वाद्विवक्षितम्। तथा सति मैवारश्चरुर्भवति" इत्यत्र नीवारणां प्रयोगे नोहः । यदा ब्रीहिष्वेव नियतोऽवघातो व्रीहिनिवृत्तौ निवर्तते, तदा कुत ऊहावसरः । इति प्राप्ते, 
	ब्रूमः- व्रीहिस्वरूपविवक्षायामपि व्रीहिगतोऽपूर्वसाधनत्वाकारो न वर्जयितुं शक्यः । अन्यथाऽवघातवैयर्थ्यापत्तेः । ततोऽपूर्वसाधनत्वाकारोऽवश्यं विवक्षितव्यः । तत्र व्रीहिस्वरूपस्यापि विवक्षायां गौरवं स्यात्। तदविवक्षायां तु नीवाराणामपि विहितत्वेनापूर्वसाधनत्वाकारसद्भावादवघातविषयत्वेनोहः सिध्यति ।। 3 ।।
	तृतीयवर्णकमारचयति-
				नापूर्वस्य निमित्तत्वमस्ति वा, न प्रयोक्तृतः । 
				अस्तिं शाब्दप्रयोक्तृत्वमार्थिकी तु निमित्तता ।। 4 ।। 
	अवघातप्रयाजाद्यनुष्ठाननिमित्तत्वमपूर्वस्य नास्ति। कुतः। अपूर्वस्य प्रयोजकत्वात्। निमित्तत्वप्रयोजकत्वयोः सिद्धसाध्यरूपेण विरुद्धत्वात्। यस्मिन्विद्यमाने क्रियते, तन्निमित्तम्। यस्य सिद्ध्यर्थं क्रियते, तत्प्रयोजकम् । वर्णिता चापूर्वस्य सप्तमाद्याधिकरणनिर्णयस्मारणेन प्रयोजकता। ततो यजतेर्निमित्तत्वं वक्तव्यम्। तथा सति यजतिवद््व्रीह्यादिस्वरूपस्यापि निमित्तत्वेन तदभावे सत्यवघाताभावान्नीवाराद्यूहो नास्ति। इति प्राप्ते-
	ब्रूमः- अपूर्वस्य शाब्दं प्रयोजकत्वं सप्तमे वर्णितम्। इह तु- आर्थिकी निमित्तता वर्ण्यते। यद्यपि स्वरूपेण साध्यमपूर्वम्, तथाऽपि मनसि विपरिवर्तमानत्वाकारेण सिद्धत्वमप्यस्ति। अतो यजेर्निमित्तत्वाभावात्तद््दृष्टान्तेन व्रीहिस्वरूपस्वाप्यनिमित्तत्वान्नीवाराद्यूहः संभवति ।। 4 ।। 
				(द्वितीये प्रोक्षणस्यापूर्वप्रयुक्तत्वाधिकरणे सूत्रे 2-3)।
			 	संस्कारे युज्यमानानां तादर्थ्यात्तत्प्रयुक्तं स्यात् 
				।। 2 ।। तेन त्वर्थेन यज्ञस्य संयोगाद्धर्मसंबन्ध-
				स्तस्माद्यज्ञप्रयुक्तं स्यात्संस्कारस्य तदर्थत्वात् ।। 3 ।। 
	द्वितीयाधिकरणे प्रथमवर्णकमारचयति-
				मुसलाद्युक्षणं हन्त्यै स्यादपूर्वाय वोक्तितः ।
				आद्यः प्रकरणादन्त्यो व्यर्थं तत्स्यादिहान्यथा ।। 5 ।। 
	'प्रोक्षिताभ्यामुलूखलमुसलाभ्यामवहन्ति' इति श्रूयते। तत्र- प्रोक्षणमुलूखलमुसलद्रव्यद्वारा हन्त्यर्थः। कुतः। वाक्येन तच्छेषत्वप्रतीतेः। इति चेत्। 
	मैवम्। प्रकरणेनापूर्वशेषत्वावगमात्। न च - वाक्यं प्रकरणाद्बलीयः- इति वाक्यम्। अपूर्वशेषत्वाभावे वैयर्थ्यप्रसङ्गात्। पूर्वपक्षे- यत्रावघातः, तत्रैव प्रोक्षणम्। तथा सति नैर्ऋतचरौ 'कृष्णानां व्रीहीणां नखनिर्भिन्नानाम्' इति श्रुतेषु नखेषु प्रोक्षणं नोह्यते। सिद्धान्ते तु- अपूर्वस्य प्रयोजकत्वादस्ति तत्रोहः ।। 5 ।। 
			(वर्णकान्तरे (उच्चावचध्वनेः परमापूर्वाप्रयुक्तताधिकरणे) सूत्रम्-)।
				तेन त्वर्थेन यज्ञस्य संयोगाद्धर्मसंबन्धस्तस्माद्यज्ञप्र-
				युक्तं स्यात्संस्कारस्य तदर्थत्वात् ।। 3 ।। 
	द्वितीयवर्णकमारचयति-
				मन्द्रादिकमपूर्वाय परायावान्तराय वा । 
				फलादाद्यो नो र्समं तल्लक्षणा तु विशिष्यते ।। 6 ।। 
	ज्योतिष्ठोमे श्रूयते- यावत्या वाचा कामयेत तावत्या दीक्षिणीयायामनुब्रूयात्, मन्द्रं प्रायणीयायाम, मन्द्रतरमातिथ्यायाम्, उपांशूपसत्सु, उच्चैरग्नीषोमीये' इति। तत्र ध्वनेरुच्चावचीभावः परमापूर्वप्रयुक्तः। तस्य फलवत्त्वात्। इति चेत्। 
	मैवम्। अवान्तरापूर्वेऽपि समानं फलवत्त्वम्। परमापूर्वजननद्वारेण फलसंबन्धात्। समाने च फलवत्त्वे संनिकृष्टलक्षणया निर्णयः।  तथा हि- दीक्षणीयादिशब्दा अङ्गकर्मवाचिनः। न च- मन्द्रत्वादिधर्माणां कर्मस्वरूपं प्रयोजकम्। अपूर्वप्रयुक्ते निर्णीतत्वात्। ततो दीक्षणीयादिशब्दैरपूर्वं लक्षणीयम्। तत्रे वाक्यगतमवान्तरापूर्वं रांनिकृष्टम्। तद््द्वारकं परमापूर्वं विप्रकृष्टम्। तस्मात् अवान्तरापूर्वप्रयुक्ता एते धर्माः। अश्वमेधगत- त्रैधातवीयायामूहाभावः फलम्। तथा हि - अश्वमेधे समाम्नायते- 'त्रैधातवीया दीक्षणीया भवति' इति। यदि परमापूर्वप्रयुक्तः स्यात्, ततस्तस्योपकारविशेषनिबन्धन इति तत्कार्यापन्नायां त्रैधातवीयायामूहो भविष्यति। अथ- आग्नावैष्णवापूर्वप्रयुक्तः, तदा त्रैधातंवीयायां तदपूर्वं न भवति। किंतु- अन्यदेवेति नास्त्यूहः ।। 6 ।। 
			(तृतीये - फलदेवतासंबद्धधर्माणामप्यपूर्वप्रयुक्तताधिकरणे सूत्रे 4-5)।
          		    फलदेवतयोश्च ।। 4 ।। न चोदनातो हि ताद््गुण्यम् ।। 5 ।। 
	तृतीयाधिकरणमारचयति-
				अगन्मादेः स्वर्गदेवौ हेतू यद्वाऽत्र चोदितम् । 
				आद्यो लिङ्गान्मैवमङ्गस्यापूर्वाकाङ््क्षितत्वतः ।। 7 ।। 
	दर्शपूर्णमासयोर्मन्त्रौ श्रुतौ- 'अगन्म सुवः'- इत्येकः। 'अग्नेरहमुज्जितिमनुज्जेषम्' इत्यपरः। तयोरुभयोः स्वर्गदेवौ क्रमेण प्रयोजकौ। कुतः । तल्लिङ्गदर्शनात्। तथा सति 'सौर्यं चरुं निर्वपेद््ब्रह्मवर्चसकामः' इत्यत्र स्वर्गाण्न्योरभावान्नास्त्यूहः। इति प्राप्ते-
	ब्रूमः- चोदितं यदपूर्वं तस्यैव फलवत्तवेनानुष्टेयतयेतिकर्तव्यताकाङ््क्षा युक्ता । ततो मन्त्रयोरपूर्वं प्रयोजकम्। तथा सति विकृतौ 'अगन्म ब्रह्मवर्चसं सूर्यस्याहमुज्जितिमनूज्जेषम्' इत्येव मन्त्रयोरस्त्यूहः ।। 7 ।। 
				(चतुर्थे - धर्माणामदेवताप्रयुक्तत्वाधिकरणे सूत्राणि 6-10)।
				देवता वा प्रयोजयेदतिथिवद्भोजनस्य तदर्थत्वात् 
				।।6।। आर्थपत्यात् ।।7।। ततश्च तेन संबन्धः ।।8।।
				अपि वा शब्दपूर्वत्वाद्यज्ञकर्म प्रधानं स्याद््गुणत्वे 
				देवताश्रुतिः ।।9।। अतिथौ तत्प्रधानत्वमभावः 
				कर्मणि स्यात्तस्य प्रीतिप्रधानत्वात् ।।10।।
	चतुर्थाधिकरणमारचयति-
				देवः प्रयोजकोऽपूर्वं वाऽऽद्योऽस्य फलदत्वतः । 
				न विधेये गुणो ह्येषोऽपूर्वस्य फलितोचिता ।। 8 ।। 
	'आग्नेयोऽष्टाकपालः' - इत्यादिषु सर्वेषु कर्मसु धर्माणामग्न्यादिर्देवः प्रयोजकः। कुतः। यागेन पूजिताया देवतायाः फलप्रदत्वात्। संभवति हि फलप्रदत्वम्। मन्त्रार्थवादादिभ्यो विग्रहादिपञ्चकावगमात्। विग्रहः, हविःस्वीकारः, तद्भोजनम्, तृप्तिः, प्रसादश्च, इत्येतच्चेतनस्योचितं पञ्चकम्। 'सहस्त्राक्षो गोत्रभिद्वज्जबाहुः' - इति विग्रहः। 'अग्निरिदं हविरजुषत' इति हविःस्वीकारः। Xअद्धीदिन्द्र प्रस्थिते माहर्वीषि'- इति हविर्भोजनम्। 'तृप्त एवैनमिन्द्रः प्रजया पशुभिस्तपर्यति' इति तृप्ति- प्रसादौ। ततः सेवित्तराजादिवत्पूजितदेवतायाः फलप्रदत्वेन प्राधान्यात्सैवधर्माणां प्रयोजिका। तथा सति यत्र सौर्यादावग्निर्नास्ति, तत्र- अग्निदेवतायां नियता धर्मा एव तावन्नातिदिश्यन्ते, कुतस्तत्रोहस्य प्राप्तिः। इति पूर्वपक्षः। 
	किं देवतायाः फलप्रदत्वलक्षणं प्राधान्यं शब्दादापाद्यते, वस्तुसामर्थ्याद्वा। नाऽऽद्यः। 'स्वर्गकामो यजेत' इति शब्देन विधेयस्य यागस्य फलप्रदत्वावगमात्। द्रव्यदेवते तु सिद्धत्वेन सिद््ध्यनर्हे। तत्र यथा द्रव्यस्य विधेयं प्रतिगुणत्वम्, तथा देवताया अपि। यदि यागस्य कालान्तरभाविफलं प्रति व्ययहितत्वम्, तर्हि तत्साधनभूता देवता ततोऽपि व्यवहिता। का तर्हि फलस्य गतिः। 'अपूर्वम्' इति वदामः। तच्च श्रुत्या श्रुतार्थापत्त्या वा प्रतीयमानत्वाच्छाब्दमिति तस्य फलप्रदत्वमुचितम्। नापि- वस्तुसामर्थ्याद्देवस्य फलप्रदत्वम्। विग्रहादिपञ्चकप्रतिपादकयोर्न्मत्रार्थवादयोः स्वार्थे तात्पर्याभावात्। अन्यथा 'वनस्ततिभ्यः 
स्वाहा। मूलेभ्यः स्वाहा' इत्यादिमन्त्रेष्वपि देवत्वं विग्रहादिपञ्चकयुक्तं कल्प्येता तच्च प्रत्यक्षविरुद्धम्। ततो न राजादिवत्फलप्रदत्वम्। किंच- विग्रहादिमद्देवतावाद्यपि न विना कर्मणा फलमभ्युपैति। ततः- प्राप्ताप्राप्तविवेकेनोभयवादिसिद्धस्य यागस्यैव फलप्रदत्वमस्तु । किंच - मातापितृगुर्वादिशुश्रूषायां विनाऽपि देवतां फलप्रदत्वमुभयवादिसिद्धम्। तस्मात्- फलप्रदमपूर्वमेव धर्माणां प्रयोजकम्। तथा सत्यग्न्यादिदेवताभावेऽप्यपूर्वप्रयुक्तधर्माणामतिदेशादस्ति तत्रोहस्यावकाशः ।। 8 ।। 
			(पञ्चमे- प्रोक्षणादीनामपूर्वप्रयुक्तताधिकरणे सूत्राणि 11-19)।
			द्रव्यसंख्याहेतुसमुदायं वा श्रुतिसंयोगात् ।। 11 ।। 
			अर्थकारिते च द्रव्येण न व्यवस्था स्यात् ।। 12 ।। 
			अर्थो वा स्यात्प्रयोजनमितेरषामचोदनात्तस्य च 
			गुणभूतत्वात् ।। 13 ।। अपूर्वत्वाद्व्यवस्था स्यात् ।। 14 ।। 
			तत्प्रयुक्तत्वे च धर्मस्य सर्वविषयत्वम् ।। 15 ।। 
			तद्युक्तस्येति चेत् ।। 16 ।।  नाश्रुतित्वात् ।। 17 ।। 
			अधिकारादिति चेत् ।। 18 ।। तुल्येषु नाधिकारः 
			स्यादचोदितश्च संबन्धः । पृथक्सतां यज्ञार्थेनाभि-
			संबन्धस्तस्माद्यज्ञप्रयोजनम् ।। 19 ।। 
	पञ्चमाधिकरणमारचयति-
			व्रीह्यादयः प्रयोक्तारोऽपूर्वं वा प्रेक्षणादिषु । 
			वाक्यश्रुतिभ्यामाद्यः स्याच्चोदिताकाङ््क्षयाऽन्तिमः ।। 9 ।। 
	'व्रीहीन्प्रोक्षति' इत्यत्र वाक्येन द्वितीयाश्रुत्या च प्रोक्षणे व्रीहिस्वरूपं प्रयोजकम्। इति चेत्। 
	मैवम्। फलवत्त्वेन कर्तव्यतया चोदितस्यापूर्वस्येतिकर्तव्यतायामाकाङ््क्षा भवति। व्रीहिस्वरूपं तु सिद्धत्वान्न कर्तव्यतया चोद्यते, किंतु गुणत्वेन। ततो द्रव्यस्वरूपस्य नेतिकर्तव्यताकाङ््क्षा। तस्मात्- वाक्यश्रुती उपेक्ष्य प्रकरणादपूर्वस्य प्रयोजकत्वमेवेष्टव्यम्। न च- अपूर्वप्रयुक्ते स्त्रुवादौ प्रोक्षणस्यातिप्रसङ्गः। प्रकृतापूर्वाय हविराकारस्य विवक्षितत्वात्। सप्तमस्य प्रथमाधिकरणे- संनिपत्त्योपकारिणामारादुपकारिणां च सामान्येनापूर्वप्रयुक्तत्वमतिदेशारम्भसिद्धये वर्णितम्। तदेवात्रापि प्रथमाधिकरणस्य प्रथमवर्णक ऊहारम्भसिद्धये स्मारितम्। द्वितीयवर्णके- पुनः संनिपत्योपकारिणां विशेषाकारेण साधितम्। पुनरपि दार्ढ्याय द्वितीयाधिकरणस्य प्रथमवर्णके, तृतीय- पञ्चमाधिकरणयोश्च क्रमेण वाक्यं लिङ्गं श्रुतिं चोपजीव्य प्रवृत्तास्त्रयः पूर्वपक्षा निराकृताः। अतो- न पुनरुक्तिभ्रमः कर्तव्यः ।। 1 ।। 
				(षष्ठे - अग्निष्टोम उपांशुत्वस्य प्राचीनपदार्थप्रयुक्तत्वाधि-
						करणे सूत्राणि 20-25)।
				देशबद्धमुपांशुत्वं तेषां स्याच्छ्रुतिनिदेशात्तस्य च तत्र
				भावात् ।। 20 ।। यज्ञस्य वा तत्संयोगात् ।। 21 ।। 
				अनुवादश्च तदर्थवत् ।। 22 ।। प्रणीतादि तथेति 
				चेत् ।। 23 ।। न यज्ञस्याश्रुतित्वात् ।। 24 ।। 
				तद्देशानां वा संघातस्याचोदितत्वात् ।। 25 ।। 
	षष्ठाधिकरणमारचयति-
				प्राचीनोपांशुताऽपूर्वे परमेऽवान्तरेऽपि वा । 
				यज्ञयोगादादिमोऽन्त्यो देशबन्धश्रुतत्वतः ।। 10 ।। 
	ज्योतिष्टोमे श्रूयते- "त्सरा वा एषा यज्ञस्य, तस्माद्यत्किंचित्प्राचीनमग्नीषोमीयात्, तेनोपांशु चरन्ति' इति। अत्र- उपांशुपरता परमापूर्वे संबद्धा । परमपूर्वप्रयुक्तेत्यर्थः। कुतः। शकुनिग्राहकगतिन्यायेन यज्ञसंबन्धावगमात्। तथा हि- यज्ञस्य संबन्धि यत्किंचिदग्नीषोमीयात्प्राचीनमारादुपकारकं प्रधानहविःसंस्कारकं च, तस्य सर्वस्योपांशुत्वं विधीयते। यज्ञो नाम परमापूर्वम्। तस्य यज्ञसाध्यत्वात्। येयमुपांशुत्वानुष्ठितिः, एषा त्सरा छद्मगतिः। यथा शकुनिं जिघृक्षवः प्रच्छन्ना गतिर्भवति। 
शनैः पदन्यासो दृष्टिप्रणिधानमशब्दकरयणं चेति तत्सर्वं शकुनिग्रहणाय। तथैव- अनुष्ठातुरुपांशुत्वानुष्ठानं छद्मगतिरूपमनुष्ठानसाध्याय यज्ञशब्दनिर्दिष्टाय परमापूर्वाय। सति च परमापूर्वप्रयुक्तत्वे कुण़्डपायिनामयनेऽप्यग्नीषोमपि पशोः प्राचीनेषूपांशुत्वस्योहः। इति प्राप्ते-
	ब्रूमः- अवान्तरापूर्वप्रयुक्तमुपांशुत्वम्। कुतः। देशबन्धेन श्रुतत्वात्। 'अग्नीमीयात्प्राचीनं यत्किंचित्' इति मर्यादया देशलक्षिता ये पदार्थाः, ते श्रूयमाणेन वाक्येनोपांशुत्वसंबद्धाः प्रतीयन्ते। यज्ञसंबन्धस्तु न वाक्येन श्रूयते। 'यज्ञस्य त्सरा' इत्यन्वयप्रतीतेः। न हि 'यज्ञस्य यत्किंचित्प्राचीनम्' हत्यन्वयः संभवति। 'तस्मात्- मर्यादावच्छिन्नपदार्थजन्यावान्तरापूर्वप्रयुक्त मुपांशुत्वम्। 'यज्ञस्य त्सरा' इत्यनेनार्थवादेनावान्तरापूर्वप्रयुक्तमेवोपांशुत्वं प्रशस्यते। एवं सत्युदाहृतोहाभावः फलम्। यत्तु- द्वितीयाधिकरणस्य द्वितीयवर्णके अग्नीषोमीयात्प्राचीने दीक्षणीयादौ स्वरान्तरमुक्तम्, तद्दीक्षणीयादिसंयोगात्तत्रत्यप्रधानविषयम्। इदं तूपांशुत्वमङ्गविषयमिति न विरोधः। 
	X सप्तमाधिकरणमारचयति-
				प्रणीतावाग्यमे पक्षौ योजनीयौ पुरेव तौ । 
				पुरा हविष्कृदाह्वानाद्ये तत्रापूर्वकारिता ।। 11 ।। 
	दर्शपूर्णमासयोः श्रूयते- 'यज्ञं तनिष्यन्तावध्वर्युयजमानौ वाचं यच्छतः' इति। तत्र- प्रणीतासंबन्धिनी वाङ््नियमे यज्ञसंयोगात्परमापूर्वं प्रयोजकम्। इति पूर्वः पक्षः।
	यज्ञशब्दस्य 'तनिष्यन्तौ' इत्यनेनान्वयः, न तु वाग्यमेन। ततो न परमापूर्वं प्रयोजकम्। तथा सति हविष्कृदाह्वाने वाग्विसर्गस्य विहितत्वात्ततः पुरा ये प्रोक्षणादिपदार्थास्तेष्वन्वितास्तत्रत्येन परमापूर्वेण प्रयुज्यन्ते ।। 10 ।। 11 ।। 
			(अष्टमे - इष्टकासु सकृद्विकर्षणाद्यनुष्ठानाधिकरणे सूत्राणि 26-28)।
				अग्निधर्मः प्रतीष्टकं संघातात्पौर्णमासीवत् ।। 26 ।। 
				अग्नेर्वा स्याद््द्रव्यैकत्वादितरासां तदर्थत्वात् ।। 27 ।। 
				चोदनासमुदायात्तु पौर्णमास्यां तथा स्यात् ।। 28 ।। 
	अष्टमाधिकरणमारचयति-
				विकर्षप्रोक्षणे कार्ये प्रतीष्टकमुतैकधा । 
				आद्योऽवयव्यसत्त्वेन मैवं भूदेशसत्त्वतः ।। 12 ।। 
	'इष्टकाभिरग्निं चिनुते' इति श्रुतम्। तत्रेदमाम्नायते- 'मण्डूकेनाग्निं विकर्षति। वेतसशाखयाऽवकाभिश्चाग्निं विकर्षति। हिरण्यशकलसहस्त्रेणाग्निं प्रोक्षति। दध्ना मधुमिश्रेणाग्निं प्रोक्षति' इति। 'शाखाग्रे मण्डूकं वद््ध्वा तेन विकर्षयति' इत्यर्थः। ते च विकर्षणप्रोक्षणे प्रतीष्टकं कर्तव्ये। कुतः। चिताभ्यइष्टकाभ्यः पृथगग्निशब्दार्थस्य 
कस्यचिदवयविद्रव्यस्याभावात्। इति चेत्। 
	मैवम्। उपहिताभिरिष्टकाभिः संयुक्तस्य प्रदेशस्यावयविद्रव्यत्वात्। तस्य चाग्न्याधारत्वेनाग्निशब्दार्थत्वम्। तस्मात्- अग्नेरेकत्वात्सकृदेव विकर्षणप्रोक्षणे कुर्यात् ।। 12 ।। 
				(नवमे - उत्तमान्यानामह्नां पत्नीसंयाजसंस्थाधिकरणे 
						सूत्राणि 29-32)।
					पत्नीसंयाजान्तत्वं सर्वेषामविशेषात् ।। 29 ।। 
					लिङ्गाद्वा प्रागुत्तमात् ।।30।। अनुवादो वा दीक्षा 
					यथा नक्तं संस्थापनस्य ।।31।। स्याद्वाऽनारभ्य 
					विधानादन्ते लिङ्गविरोधात् ।।32।।
	नवमाधिकरणमारचयति-
					पत्नीसंयाजसंस्था किं सर्वेष्वन्त्येतरेषु वा । 
					अविशेषादादिमोऽन्त्योऽसंस्थितत्वोक्तिलिङ्गतः ।। 13 ।। 
	द्वादशाहे श्रूयते-- 'पत्नीसंयाजान्तान्यहानि संतिष्ठन्ते' इति। तत्र-- द्वादशशंख्याकेषु सर्वेष्वहःसु पत्नीसंयाजान्तं कर्मानुष्ठायावशिष्टं हारियोजनादिकं त्याज्यम्। कृतः। 'एतावत्सु पत्नीसंयाजैः समाप्तिर्नेतरेषु' इति विशेषनियामकाभावात्। इति
चेत्। 
	मैवम्। असंस्थितत्ववाक्योक्तलिङ्गेन प्रागुत्तमादह्नो यानीतराण्यहानि तेषु 	पत्नीसंयाजान्तत्वं व्यवतिष्ठते। तथा हि - पत्नीसंयाजान्तान्यहानि संतिष्ठन्ते' इत्यस्य विधेः शेष एवमाम्नायते- 'न बर्हिरनुप्रहरत्यसंस्थितो हि तर्हि यज्ञः' इति। तत्र पत्नीसंयाजैः सर्वेषामह््नां समाप्तावसंस्थितत्वं व्याहन्यते। तस्मात्- 'संतिष्ठते' इति संशब्दो न समाप्तिवचनः, किं तर्हि सत्येव तदहः संबन्धिकर्तव्यशेषे व्यापारोपरममात्रं ब्रूते। अयं च कर्तव्यशेषश्चरमेऽहन्यनुष्ठातव्यः। तथा सति- द्वादशानामह््नां विहितः सहप्रयोगोऽनुगृहीतो भवति। तथा हि- 'द्वादशाहेन यजेत' इति सहप्रयोगे विहितः। अत एव दीक्षोपसदादिकं तन्त्रेणानुष्ठीयते। तत्र प्रथममहः पत्नीसंयाजान्तमनुष्ठाय हारियोजनादिकं बर्हिप्रहरणान्तं कर्तव्यत्वेनावस्थाप्य द्वितीयमहः प्रक्रमेत। एवमुत्तरत्रापि। तत्र सर्वत्रावशिष्टं कर्तव्यमुत्तमेऽहन्यनुष्ठातव्यम्। तथा सत्युपक्रमैक्यवदुपसंहारस्याप्येकत्वाद्विहितः सहप्रयोगः सिध्यति। एकैकस्याह््नः पत्नीसंयाजैः समाप्तौ भिन्नाः प्रयोगाः प्रसज्येरन्। यत्तु-- दशमस्याह््नो मानसग्रहेण समापनम्, तद्वाचनिकम्। तस्मात्-- उत्तमव्यतिरिक्तानामेवाह््नां पत्नीसंयाजानन्तरं व्यापारोपरमः ।। 13 ।। 
			(दशमे - सामिधेनीनामभ्यासस्य स्थानधर्मताधिकरणे सूत्रम्- )।
			अभ्यासः सामिधेनीनां प्राथम्यात्स्थानधर्मः स्यात् ।। 33 ।। 
	दशमाधिकरणमारचयति-
				त्रिरनूक्तिर्ऋचो धर्मः स्थानधर्मोऽथवाऽग्रिमः । 
				स्त्रीलिङ्गत्वान्न तत्प्रातिपदिकप्रबलत्वतः ।। 14 ।। 
	दर्शपूर्णमासयोः सामिधेनीः प्रकृत्य श्रूयते- 'त्रिः प्रथमामन्वाह' इति। सोऽयं त्रिरभ्यास आदौ पठितस्य 'प्र वो वाजा' इत्यृग्विशेषस्य धर्मः। कुतः। 'प्रथमाम्' इत्यस्य पदस्य स्त्रीलिङ्गत्वादृक्परत्वोपपत्तेः। इति चेत्। 
	नैतद्युक्तम्। स्त्रीलिङ्गवाचिनष्टाप्प्रत्ययादपि पूर्वपठितस्य स्थानवाचिनः 'प्रथम' इत्यस्य प्रातिपदिकस्य प्रबलत्वात्। अतो विकृतिष्वन्यस्या अप्यृचः प्रथमस्थाने पठितायास्त्रिरभ्यासः कर्तव्यः। स्थानान्तरे पठिताया 'प्र वो वाजा' इत्यस्या ऋचो नास्त्यभ्यातः ।। 14 ।। 
				(एकादशे- आरभ्यणीयेष्ट्यधिकरणे सूत्रे 34-35)।
				इष्ट्यावृत्तौ प्रयाजवदावर्तेताऽऽरम्भणीया ।। 34 ।। 
				सकृद्वाऽऽरम्भसंयोगादेकः पुनरारम्भो 
				यावज्जीवप्रयोगात् ।। 35 ।। 
	एकादशाधिकरणे (यावज्जीवदर्शपूर्णमासयोरारम्भणीयेष्टेः सकृदनुष्ठानाङ्गीकर्तृ-) वृत्तिकारमतमारचयति -
				प्रतिप्रयोगमारम्भयजिरस्ति न वाऽस्त्यसौ । 
				अङ्गत्वेन, न तत्सर्वधर्म आधानवद्भवेत् ।। 15 ।। 
	'आग्नावैष्णवमेकादशकपालं निर्वपेद्दर्शपूर्णमासावारिप्समानः' इिति विहितेयमारम्भणीयेष्टिर्दर्शपूर्णमासयोर्यावज्जीव मावर्त्यमानयोः प्रतिप्रयोगमावर्तनीया । कुतः । प्रयाजादिवदङ्गत्वात्। इति चेत्।
	नैतद्युक्तम्। कुतः। सर्वप्रयोगसाधारणत्वात्। 'यावज्जीवं मया दर्शपूर्णमासौ कर्तव्यौ' इत्यध्यवसाय आरम्भः। स चैक
एव। तेन चाऽऽरम्भेण प्रयुक्तेयमिष्टिः। तस्मात्- नाऽऽवर्तनीया। यथा- आधानं सर्वक्रतुसाधारणत्वात्सकृदेव कर्तव्यम्, तद्वत्। आधानस्य सकृदनुष्ठानमेकादशस्य तृतीयपादे वक्ष्यते ।। 15 ।। 
 			(आरम्भणीयेष्टेः पुरुषार्थत्वान्नाऽऽवृत्तिः' इति) स्वकीयं मतमारचयति-
					अन्वाधानाङ्गमारम्भो यद्वा पुरुषसंस्कृतिः।
					फलवत्त्वादादिमोऽन्त्यः पुंयोगान्न पृथक्फलम् ।। 16 ।। 
	दर्शपूर्णमासयोरन्वाधानस्य प्रथमादार्थत्वेनाऽऽरम्भरूपत्वादारम्भप्रयुक्तेयमिष्टिरन्वाधानस्याङ्गम्। तथा सति- यागफलेनैव फलवती स्यात्। कर्तृसंस्कारपक्षे पृथक्फलं कल्प्येत। तस्मात्- प्रतिप्रयोगमन्वाधानावृत्तौ तदङ्गभूतेयमिष्टिरावर्तनीया । इति प्राप्ते -
	ब्रूमः- आरम्भो नाम पुरुषस्य प्रथमप्रवृत्तिः, न त्वन्वाधानपदार्थः। अतो नान्वाधानाङ्गम्। किंतु 'आरिप्समानो निर्वपेत्' इति पुरुषसंयोगात्तत्संस्कारोऽयम्। न च फलकल्पनाप्रसङ्गः। कृतारम्भम्य पुरुषस्य प्रयोगपरिगृहीतत्वेन 
पृथक्फलाकाङ््क्षाया अभावात्। ननु- एवमपि तत्तत्प्रयोगानारिप्समानस्य संस्कारायाऽऽवृत्तिः स्यात्। न स्यात्। 'प्रयोगमारिप्समानः' इत्यश्रुतत्वात्। 'दर्शपूर्णमासावारिप्समानः' इति हि श्रूयते। तयोश्चैक एवाऽऽरम्भः। तस्मात्- नास्त्यावृत्तिः
।। 16 ।। 
			(द्वादशे निर्वापमन्त्रे सावित्रादिपदानामनूहाधिकरणे सूत्रे 36-37)।
				अर्थाभिधानसंयोगान्मन्त्रेषु शेषभावः स्यात्त-
 				त्राचोदितमप्राप्तं चोदिताभिधानात् ।। 36 ।। 
				ततश्चावचनं तेषामितरार्थं प्रयुज्येते ।। 37 ।। 
	द्वादशाधिकरणमारचयति-
				सवित्रश्व्याद्यूहनीयं न वाऽर्थः संगतस्ततः । 
				ऊहो नाविकृतस्यैव निर्वापान्वयसंभवात् ।। 17 ।। 
	दर्शपूर्णमासयोर्निर्वापमन्त्रः श्रूयते - 'देवस्य त्वा सवितुः प्रसवेऽश्विनोर्बाहुभ्यां पूष्णो हस्ताम्यामग्नये जुष्टं निर्वपामि' इति । तत्र- सवित्रश्विपूषशब्दाः कर्मणि संगतं देवतारूपमर्थमभिधातुमर्हन्ति। तथा सति- दृष्टप्रयोजनलाभात्। अग्निश्च कर्मसमवेतदेवता। ततः कयाचिदपि व्युत्पत्त्या सवित्रादिशब्दैरग्निरभिधीयताम्। अथोच्येत- ' अग्निशब्देनैवाग्नेरभिधानात्पुनस्तदभिधानं व्यर्थम्। किंच- देवान्तरेषु रूढास्ते शब्दा नाग्निमभिदध्युः' इति। एवं तर्हि तास्मिस्त्रो देवता अग्निना साकं कर्मणि विकल्प्यन्ता । ततः- प्राकृतस्य मन्त्रस्य विकृतिष्वतिदेशे सति सवित्रादिशब्दस्थाने तत्तद्देवतावाचकः शब्द ऊहनीयः। इति प्राप्ते- 
	ब्रूमः- नात्रोहः कर्तव्यः। कुतः। अविकृतस्यैव मन्त्रस्य निर्वापशेषत्वेनान्वयसंभवात्। नहि- प्रकृतावग्निना सह सवित्रादिदेवतानां विकल्पः। वाक्यभेदादिदोषप्रसङ्गात्। तस्मात्- नास्त्यूहः ।। 17 ।। 
				(त्रयोदशे वर्णकद्वयसहितेऽधिकरणे सूत्रे 38-39)।
				गुणशब्दस्तथेति चेत् ।। 38 ।। न समवायात् ।। 39 ।। 
			त्रयोदशाधिकरणे (विकृतावग्निशब्दोहप्रदर्शकं) प्रथमवर्णकमारचयति - 
				तत्राग्निशब्दो नोह्यः स्यादूह्यो वा स्तावकत्वतः । 
				सवित्रादिवदाद्यो नो समवेतार्थवर्णनातु ।। 18 ।।
	तस्मिन्पूर्वोदाहृत एव मन्त्रे 'अग्नये जुष्टम्' इत्ययमग्निशब्दो विकृतिषु नोहनीयः। कुतः। देवतान्तरवाचिसवित्रादिशब्द वदग्निशब्दस्याप्यत्र निर्वापस्तावकत्वेन पाठात्। इति प्राप्ते-
	ब्रूमः- विषमो दृष्टान्तः। कर्मण्यसमवेतार्थाः सवित्रादिशब्दाः। अग्निशब्दस्त्वाग्नेये कर्मणि समवेतमर्थं ब्रूते। ननु- अत्र जुष्टशब्दोऽसमवेतार्थः। निर्वापात्पूर्वं हविषो जुष्टत्वाभावात्। तद्योगादग्निशब्दोऽपि तथा स्यात्- इति चेत्। 
	मैवम्। 'जुष्टं यथा भवति तथा निर्वपामि' इति क्रियाविशेषणत्वेन भविष्यज्जोषणपरत्वे सति समवेतार्थत्वात्। तस्मात्- सौर्ये यागे 'सूर्याय जुष्टं निर्वपामि' इत्येवमूहनीयम् ।। 18 ।। 
			(तण्डुलनिर्वापमन्त्रे धान्यशब्दोहप्रदर्शकं) द्वितीयवर्णकमारचयति-
				नोह्य ऊह्योऽथवा धान्यशब्दो नासंगतोक्तिता । 
				ऊह्यो लक्षणयाऽर्थस्य गोपानस्येव संगतेः ।। 19 ।। 
	दृषदि पेषणाय तण्डुलावापे मन्त्रो विहितः- 'धान्यमसि  विनुहि देवाम्' इति।  सोऽयं धान्यशब्दोऽसपवेतमर्थं ब्रूते निस्तुषाणां तण्डुलानां धान्यशब्दार्तत्वाभावात्। ततः सवित्रादिशब्दवन्नोहनीयः। इति चेत्। 
	मैवम्। लक्षणया वृत्त्या धान्यशब्दस्य तण्डुलरूपेऽर्थे समवेतत्वात्। यथा 'गावः पीयन्ते' इत्यत्र मुख्यवृत्त्यभावेऽपि नासमवेतार्थत्वं लोका वर्णयन्ति, किंतु- दुग्धं लक्षयित्वाऽर्थं समवेतमेव प्रतियन्ति। तद्वत्। तस्मात्- शाक्यानामयने- षट््त्रिंशत्संवत्सरे धान्यशब्द ऊहनीयः। तत्र ह्येवमाम्नायते- 'संस्थिते संस्थितेऽहनि गृहपतिर्मृगयां याति, स तत्र यान्मृगान्हन्ति, 
तेषां तरसमयाः सवनीयाः पुरोडाशा भवन्ति' इति। तत्र- दृषदि पेषणाय मांसमावपन् । मांसमसि धिनुहि देवान्' इत्येवं मन्त्रमूहेत। न च - धान्यशब्दवल्लक्षको मृगशब्द ऊहे प्रयोक्तव्यः- इति वाच्यम्। लक्षणावृत्तेः प्रकृतावार्थिकत्वेनातिदेशानर्हृत्वातु ।। 19 ।। 
			(चतुर्दशे- इडोपह्वानमन्त्रे यज्ञपतिशब्दस्यानूहाधिकरणे सूत्रम् - )।
				चोदिते तु परार्थत्वाद्विधिवदविकारः स्यात् ।। 40 ।। 
	चतुर्दशाधिकरणमारयति -
				ऊह्यो यज्ञपतिर्नो वा वृद्ध्यर्थोत्साहतोऽग्रिमः । 
				प्रत्यक्षोक्त्या कृत्स्नमन्त्र इडार्थो नोहनं ततः ।। 20 ।। 
	दर्शपूर्णमासयोरॢडोपह्वानमन्त्रे वाक्यमेतदाम्नायते- 'दैव्या अध्वर्यव उपहूता उपहूता मनुष्याः, य द्रमं यज्ञमवान्, ये च यज्ञपतिं वर्धान्' इति। 'ये दैव्या अध्वर्यवो यज्ञमवन्ति, ये च मनुष्या यज्ञपतिं वर्धयन्ति, ते सर्वेऽप्यत्रोषहुताः' इत्यर्थः। अस्मिन्वाक्ये यज्ञपतेरभिवृद्धिकथनेनोत्साहज [न] नेन संवेतोऽर्तः प्रतीयते। तत इडोपह्वानमन्त्रात्पृथक्कृत्याभिवृद्ध्यर्थे जपे मन्त्रवाक्यमिदं लिङ्गेन विनियुज्यताम्। तथा सति सत्रे यज्ञपतीनां बहुत्वाद््बहुवचनान्ततया शब्द ऊहनीयः। इति प्राप्ते- 
	ब्रूमः- प्रत्यक्षश्रुत्या कृत्स्नो मन्त्र इडोपह्णाने विनियुक्तः। एकवाक्यत्वं च कृत्स्ने मन्त्र उपलभ्यते। प्रकरणं चेदमिडायाः। ततः श्रुतिवाक्यप्रकरणैर्विरोधान्न लिङ्गविनियोगः संभवति। तदभावे च यज्ञपतिवृद्धिप्रतिपादकमवान्तरवाक्यमिडाप्रतिपादकेन महावाक्येन सहैकवाक्यतामापन्नमिडां प्रशंसति। प्रशंसा चैकवचनान्तेनापि यज्ञपतिशब्देन सिध्यतीति नास्ति सत्रे तदूहः ।। 20 ।। 
				(पञ्चदशे- प्रस्तरप्रहरणकरणसूक्तवाके यज-
					  मानपदस्योहाधिकरणे सूत्रम् )।
					विकारस्तत्प्रधाने स्यात् ।। 41 ।। 
	पञ्चदशाधिकरणमारचयति-
				यजमानो नोहितव्य ऊह्यो वा नहि पूर्ववत् ।
				मन्त्रः फलप्रधानोऽत ऊह्यः सर्वफलित्वतः ।। 21 ।। 
	दर्शपूर्णमासयोः 'सूक्तवाकेन प्रस्तरं प्रहरन्ति' इति प्रहरणकरणत्वेन विनियुक्ते सूक्तवाकमन्त्रे वाक्यमेतदाम्नायते- 'अयं यजमान आयुराशास्ते' इति। तत्र पूर्वोक्तयज्ञपतिशब्दवत्सत्रेषु यजमानशब्दो नोहितव्यः। इति चेत्। 
	मैवम्। वैषम्यात्। तथा हि- सर्वत्र प्रकरणे मन्त्रो द्विविधः- क्रियाप्रकाशकः, फलप्रकाशकश्चेति। पूर्वोदाहृतो मन्त्र इडोपह््वानक्रियाप्रकाशकः। 'उपहूतं रथंतरं सह पृथिव्या ' इत्यस्मिन्ननुवाके तदुपह््वानमन्त्ररूपे सर्वस्मिन्नपि तदवभासात्। 'इडोपहूता, उपहूतेडा, उपो अस्या इडा ह््वयताम्। इडोपहूता दैव्या अध्वर्यव उपहूताः' इत्यादिभिरवान्तरवाक्यैरुपह््वानक्रियाया एव प्राधान्यावभासात्। तन्मध्यपतितं त्वेकमेव यज्ञपतिवाक्यं वृद्धिफलं गमयतीति न तस्य स्वार्थो विवक्षितः। सूक्तवाकमन्त्रस्तु फलमेव प्रकाशयति, न तु प्रहरणक्रियाम्। 'इदं द्यावापृथिवी भद्रमभूत्' इत्यस्मिन्ननुवाकं सूक्तवाकमन्त्रे सर्वस्मिन्फलावमासात्। 'अयं यजमान आयुराशास्ते, सुप्रजस्त्वमाशास्ते, उत्तरां देवयज्यामाशास्ते, भूयो हविष्करणमाशास्ते, दिव्यं धामाऽऽशास्ते' इत्यादिभिः सर्वैरप्यवान्तरवाक्यैः फलस्यैवावभासनात्। तस्मात्- विवक्षितं फलम्। फलिनश्च सत्रेषु सर्वे यजमानाः ततः- सर्वेषां फलसिद्धये यजमानशब्दो बहुवचनान्तत्वेन सर्वेषु सत्रेषूहनीयः ।। 21 ।। 
				(षोडशे वर्णकद्वयसहिते सूत्राणि 42-44)।
				असंयोगात्तदर्थेषु तद्विशिष्टं प्रतीयेत ।।42।। कर्मा-
				भावादेवमिति चेत् ।।43।। न परार्थत्वात् ।।44।। 
		(षोडशाधिकरणे- {सुब्रह्मण्याह््वाननिगदे हरि- } प्रथमवर्णकमारचयति-
				     वच्छब्दस्यानूहप्रदर्शकं }
				हरिवच्छब्द ऊह्यः स्यान्नो वेन्द्रे समवायतः । 
				ऊह्यो मैवं स्तावकत्वादसता स्तुतिसंभवात् ।। 22 ।। 
	ज्योतिष्टोमे सुब्रह्मण्याह्वानार्थे निगदे पठ्यते - 'इन्द्राऽऽगच्छ, हरिव आगच्छमेधातिथेर्मेषः, वृषणश्वस्य मेने गौरावस्कन्दिन्नहल्यायै जार' इति। सोऽयं निगदो विकृतावग्निष्टुति चोदकेनातिदिष्टः। तत्र- आग्नेयी सुब्रह्मण्या भवति' इत्यग्निसंबन्धविधानादिन्द्रपदं परित्यज्य 'अग्न आगच्छ' इत्यूहः कृतः। 'तस्मिन्निगदे यानीन्द्रपदस्य विशेषणानि 'हरिवः' 
इत्यादिसंबुद्ध्यन्तपदानि तान्यप्यूहनीयानि' इति तावत्प्राप्तम्। कुतः। इन्द्र एव नियमेन समवेतस्यार्थस्याभिधानात्। अग्नौ तस्याभावात्। स चार्थस्तत्तत्संबुद्ध्यन्तपदमनूद्य व्याचक्षाणेन ब्राह्मणेन स्पष्टीकृतः। तथा च श्रूयते- 'हरिव आगच्छेति, पूर्वपक्षापरपक्षौ वा इन्द्रस्य हरी, ताभ्यां ह्येष सर्वं हरतीति। मेधातिथेर्मेषोति, मेधातिथिं काण्वायनिं मेषो भूत्वा जहार। वृषणश्वस्य मेन इति, वृषणश्वस्य मेनका नाम दुहिता बभूव, तामिन्द्रश्चकमे। गौरावस्कन्दिन्निति, गौरमृगे भूत्वा *राजानं पिबति' इति। एतस्यार्थस्येन्द्र एवान्वितस्याग्नावसंभवात्तत्परित्यागेनाग्नेरुचितानि कानिचिद्विशेषणान्यूहनीयानि। इति प्राप्ते-
	ब्रूमः- इन्द्रशब्दस्य कर्मसमवेतदेवताप्रकाशकत्वान्न स्ताकत्वमित्यस्ति तस्योहः। हरिवदादिशब्दा ब्राह्मणव्याख्यातगुणाभिधानद्वारेणेन्द्रं स्तुवन्ति। स्तुतिश्च विद्यमानगुणवदविद्यमानेनापि गुणेन कर्तुं शक्यते। तस्मात्- अग्निस्तुतिसंभवान्नास्त्यूहः ।। 22 ।। 
				(सोमक्रयसाधनसाण्डे 'तस्मै शृतम्' इत्याद्यनूहप्रदर्शकं)
		द्वितीयवर्णकमारचयति-
				ऊह्यं तस्यै शृतं नो वा भाविवृत्त्या समन्वयात् । 
				एकाब्दायां साण़्ड ऊहो नोहः साम्यत्स्तुतिर्द्वयोः।।23।।
	ज्यातोष्टोम एकहायन्या मन्त्र एवमाम्नायते- 'इयं गौः सोमक्रयणी, तया ते क्रीणामि। तस्यै शृतम्, तस्यै शरः, तस्यै दधि, तस्यै मस्तु, तस्याआतञ्चनम्, तस्यै नवनीतम्, तस्यै घृतम्, तस्या आिमिक्षा, तस्यै वाजिनम्' इति। साद्यस्क्रे त्वेवमाम्नातम्- 'त्रिवत्सः साण्डः सोमक्रयणः' इति। तस्मिन्साण्डे पूर्वो मन्त्रश्चोदकेनातिदिष्टः। तस्मिन्मन्त्रे पूर्वभागस्य समवेतार्थत्वात् 'अयं साण्डः सोमक्रयणः, तेन क्रीणामि' इत्येवमूहोऽस्ति। तथैव 'तस्यै शृतम्' इत्याधुत्तरभागेऽप्यस्त्यूहः। यद्यप्येकहायन्या शृतादिकं न संभवति, तथाऽपि त्रिचतुरवर्षोत्तरकाले भविष्यति। साण्डोऽपि कस्यचिद्रवि वत्सोत्पादनेन क्षीरादिनिमित्तम्। तत्तस्तस्मिन्नपि समवेतार्थ उत्तरभाग ऊहनीयः। तथा सति 'तस्मै शृतम्' इत्येवं पुंलिङ्गतया पठनीयम्। इति प्राप्ते-
	ब्रूमः- एकहायन्यामपि मुख्यया वृत्त्या समवेतार्थत्वाभावेन स्तुतित्वात्साण्डेऽपि स्तुतित्वान्नास्त्यूहः ।। 23 ।।
				(सप्तदशे- सारस्वत्यां मेष्यामध्रिगुवचनानूहाधिकरणे
						सूत्राणि 45-49)।
				लिङ्गविशेषनिर्देशात्समानविधानेष्वप्राप्ता सारस्वती 
				स्त्रीत्वात् ।।45।। पश्वभिधानाद्वा तद्धि चोदनाभूतं
				पुंविषयं पुनः पशुत्वम्।।46।। विशेषो वा तदर्थनि-
				र्देशात्।।47।। पशुत्वं चैकशब्द्यात् ।।48।। य-
				थोक्तं वा संनिधानात् ।।49।।
	सप्तदशाधिकरणमारचयति-
				दैव्या इत्यस्ति मेष्यां नो वाऽस्मा इति पशूक्तितः । 
				अस्ति मैवं पश्वनुक्तेः पुंव्यक्तित्वविवक्षया ।। 24 ।। 
	अध्रिगुनामा दैव्यः शमिता। तं प्रति प्रैषमन्त्रो हौत्रे पाशुके पठ्यते- 'दैव्याः शमितार आरभध्वम्, उत मनुष्या उपनयत मेध्याः' इत्यादि। अतिरात्रे सवनीयपशुरेवमाम्नायते- 'सारस्वती मेष्यतिरात्रे' इति। तस्यां मेष्यामप्युदाहृतो मन्त्रोऽस्ति। कुतः। पशुधर्मविधेः सर्वपशुसाधारणत्वेनाग्नीषोमीयपशाविव मेष्यां संभवात्। ननु- तस्मिन्मन्त्रे 'प्रास्मा आग्निं भरता' इति पुंलिङ्गं चतुर्थ्यन्तं पदं श्रुतम्। तच्च न मेष्या युक्तम्- इति चेत्। मैवम्। 'अस्मै पशवः' इत्युक्त्या प्रातिपदिकार्थस्य जातिमात्रस्य विवक्षितत्वात्। इति प्राप्ते-
	ब्रूमः- पशुशब्दस्तावन्न मन्त्रे पठितः। तथा सति प्रयुक्त इदंशब्दः पुरोवर्तिर्नीं व्यक्तिमाचष्टे। व्यक्तिविशेषश्चाग्नीषोमीये पुमात्मक इति श्रूयमाणचतुर्थ्येकवचनद्योत्यं लिङ्गमपि विवक्षितम्। तस्मात्- न मेष्यामस्त्ययं मन्त्रः। ननु- 'पशुधर्मा अग्नीषोमीय एवोपदिष्टाः, प्रकरणेन तन्नियमात्' इति तृतीयेऽभिहितम्। अष्टमेऽपि 'अग्नीषोमीयपशुः सवनीयादिपशूनां प्रकृतिः' इत्युक्तम्। ततो मेष्यामयं मन्त्रश्चोदकप्राप्तः। पुंलिङ्गं चोहनीयम्- इति चेत्। एवं तर्हि कृत्वाचिन्ताऽस्तु ।। 24 ।। 
				(अष्टादशे- यज्ञायज्ञीये गिराशब्दस्य स्थान इराशब्दस्यैव 
					कर्तव्यताधिकरणे सूत्राणि 50-53)।
				आम्नातादन्यदधिकारे वचनाद्विकारः स्यात् ।।50।।
				द्वैधं वा तुल्यहेतुत्वात्सामान्यविकल्पः स्यात् ।।51।।
				उपदेशाच्च साम्नः ।।52।। नियमो वा श्रुतिवि-
				शेषादितरत्साप्तदश्यवत् ।।53।।
	अष्टादशाधिकरणमारचयति-
				इरागिराविकल्पः स्यादुतेरैवाविशेषतः । 
				आद्यो मैवं वाधपूर्वमिराया विहितत्वतः ।। 25 ।। 
	ज्योतिष्टोमे श्रूयते- 'यज्ञायज्ञीयेन स्तुवीत' इति। 'यज्ञायज्ञ' इत्यनेन शब्देन युक्तायामृच्युत्पन्नं साम यज्ञायज्ञीयम्। तस्यामृचि गिराशब्दः पठ्यते- 'यज्ञायज्ञा वो अग्नये गिरागिरा च दक्षसे' इति। तत्र- सामगा योनिगानमधीयानाः सहैव गकारेण गायन्ति- 'गायीरा, गिरा' इति। ब्राह्मणे तु- गकारलोपपूर्वकमाकारयकारादिकं गानं विधीयते- 'ऐरं कृत्वोद्वेयम्' इति। 'गिराशब्दे गकारलोपादिराशब्दो भवति। इरायाः संबन्धि गानमैरम्। तादृशं कृत्वा प्रयोगकाल उद्वानं कर्तव्यम्' इत्यर्थः। तत्र- योनिगान- ब्राह्मणयोः समानबलत्वेन विशेषाभावाद्विकल्पेन प्रयोक्तव्यम् । इति प्राप्ते-
	ब्रूमः- 'न गिरागिरेति ब्रूयात्' यद््गिरागिरेति ब्रूयादात्मानमेव तदुद्वातागिरेत्' इति गकारसहितगाने बाधमुक्त्वा गकाररहितमिरापदं गेयत्वेन विधीयते। तत्पदादेरिकारस्य गानार्थमाकारो यकार इकारश्चेति त्रीन्वर्णान्प्रयुञ्जते। ततः- 'आयीरा यीरा' इत्येव गातव्यम्। 
			(एकोनविंशे- इरापदस्य प्रगीतताधिकरणे सूत्राणि 54-58)।
				अप्रगाणाच्छब्दान्यत्वे तथामूतोपदेशः स्यात् 
				।।54।। यत्स्थाने वा तद्रीतिः स्यात् पदा-
				न्यत्वप्रधानत्वात् ।।55।। गानसंयोगाच्च ।।56।।
				वचनमिति चेत् ।।57।। न तत्प्रधानत्वात् ।।58।। 
	एकोनविंशाधिकरणमारचयति-
				इरापदं न गेयं स्याद्गेयं वा गीत्यमुक्तितः । 
				न गेयं, गीयमानस्य स्थाने पातात्प्रगीयते ।। 26 ।। 
	ब्राह्मणेन विहित इराशब्दो न गातव्यः। कुतः। 'ऐरम्' इति शब्देन गीतेरनुक्तत्वात्। पाणिनीयेन 'विमुक्तादिभ्योऽण्' (5।2।61) इति सूत्रेणेराशब्दादण्प्रत्ययो मत्वर्थीयो विहितः। तथा सति 'इरापदोपेतं कृत्वा'  इत्येतावानेवार्थो भवति। यदि प्रगीतेरापदसंबन्धस्तद्धितेन विवक्ष्येत, तदानीमाकारो यकार ईकारो रेफ आकारश्चेत्येतैः पञ्चभिर्वर्णैर्निष्पन्नम्- आयीरा- रूपं गीयमानेराशब्दप्रातिपदिकं भवति। तादृशात्प्रातिपदिकात्पाणिनीयेन 'वृद्धाच्छः' (4।2।114) इति सूत्रेण प्रत्ययान्तरे सति 'आयीरीयं कृत्वा' इति ब्राह्मणपाठो भवेत् । तस्मात्- न गेयम्। इति प्राप्ते-
	ब्रूमः- गीयमानस्य गिरापदस्य स्थान इरापदं विधीयत इति पदमात्रस्य बाधः। गानं तु न बाध्यते। किंच 'विमुक्तादिभ्योऽण्' (पा.सू. 5।2।61) इति सूत्रेणाण्प्रत्ययेऽपि पूर्वस्मात् 'मतौ छः सूक्तसाम्नोः' (पा.सू. 5।2।59) इति सूत्रात्सामानुवृत्तेः 'ऐरं साम' इत्यर्थो भवति। सामत्वं च गीतिसाध्यम्। यदा तु 'तस्य विकारः' (पा.सू.4।3।124) इत्यस्मिन्नर्थेऽण्प्रत्ययः, तदानीम् 'इराया विकारः' इति विग्रहे यथोक्तं गानं लभ्यते। तस्मात्- गातव्यम् ।। 26 ।। 
				इति श्रीमाधवीये जैमिनीयन्यायमालाविस्तरे नवमाध्यायस्य 
						प्रथमः पादः ।। 1 ।। 
						अत्र पादे 			आदितः। 
			अधिकरणानि		  18				547।
			सूत्राणि			  58				1589।
						----------
				(अथ नवमाध्यायस्य द्वितीयः पादः)।
			     (प्रथमे - वर्णकद्वयसहितेऽधिकरणे सूत्रे 1-2)।
				    सामानि मन्त्रमेके स्मृत्युपदेशा-
				    भ्याम् ।।1।। तदुक्तदोषम् ।।2।।
	द्वितीयपादस्य प्रथमाधिकरणे (गीतीनां सामनामताप्रदर्शकं) प्रथमवर्णकमारचयति-
				सामोक्तिबृहदाद्युक्ती गीतायामृचि केवले ।
				गाने वा, गान एवेति स्मार्यते सप्तमोदितम् ।।1।।			
	'सामान्यवाची सामशब्दः, विशेषवाचिनो बृहद्रथंतरादिशब्दाश्च गानमात्रे वर्तन्ते, न तु गानविशिष्टायामृचि' इत्ययं निर्णयः सप्तमस्य द्वितीयपादे सिद्धः। सोऽत्र वक्ष्यमाणविचारोपयोगितया स्मार्यते ।। 1 ।। 
				(ऊहग्रन्थस्य पौरुषेयत्वप्रदर्शकं) द्वितीयवर्णकमारचयति-
					ऊहग्रन्थोऽपौरुषेयः पौरुषेयोऽथवाऽग्रिमः । 
					वेदसामसमानत्वाद्विधिसार्थत्वतोऽन्तिमः ।।2।। 
	यस्मिन्ग्रन्थे सामगास्तृत्वे तृचे सामैकैकं गायन्ति, सोऽयमूहग्रन्थो नित्यः, न तु पुरुषेण निर्मितः। कुतः। अनध्यायवर्जनेन, कर्तुरस्मरणेन, अध्यापकानां वेदत्वप्रसिद्ध्या च वेदसामनामकयोनिग्रन्थसदृशत्वात्। इति चेत्। 
	मैवम्। अपौरुषेयत्वे विधिवैयर्थ्यप्रसङ्गात्। "यद्योन्यां, तदुत्तरयोर्गायति" इति विधीयते। अयमर्थः- 'अपौरुषेयत्वेन संप्रतिपन्ने वेदसामनामके ग्रन्थे 'कयानश्चित्र आभुवत्' इत्येतस्यां योन्यामेकस्यामृचि यद्वामदेव्यनामकं सामोपदिष्टम्, तदेवोत्तरयोर्ऋचोः- 'कस्त्वा सत्यो मदानाम्'- 'अभीषुणः सखीनाम्-' इत्यनयोर्द्वितीय- तृतीययोर्गातव्यम्'- इत्ययं विधिरूहग्रन्थस्य वेदत्वे व्यर्थः स्यात्। वेदसामवदध्ययनादेव तत्सिद्धेः। उपरितन ऋग्द्वये सामोहस्य पौरुषेयत्वेऽपि सामस्वरूपस्य तदाधारभूतानां तिसृणामृचां च वेदत्वादनध्याया वर्जनीयाः। कर्तुरस्मरणं जीर्णकूपारामादिष्विव चिरकालव्यवधानादुपपन्नम्। अस्मरणमूलैवाध्यापकानां वेदत्वप्रसिद्धिः। यथा बह््वृचा अध्यापका महाव्रतप्रयोगप्रतिपादकमाश्वलाघननिर्मितं कल्पसूत्रमरण्येऽधीयानाः पञ्चमारण्यकमिति वेदत्वेन व्यवहरन्ति। न च - 
तस्यापि वेदत्वमस्तु- इति वाच्यम्। प्रथमारण्यकेन पुनरुक्तत्वात्, अर्थवाद साहित्येन ब्राह्मणसादृश्याभावाच्च । 
	तस्मात्- पञ्चमारण्यकवदूहः पौरुषेयः। पौरुषेयस्य च न्यामूलत्वाद्यत्र वक्ष्यमाणन्यायविरोधः, तदप्रमाणम्। 
				(द्वितीये- साम्न ऋक्संस्कारकर्मताधिकरणे सूत्राणि 3-13)।
					कर्म वा विधिलक्षणम् ।।3।। तदृग्द्रव्यं वचना-
					त्पाकयज्ञवत् ।।4।। तत्राविप्रतिषिद्धो द्रष्यान्तरे 
					व्यतिरेकः प्रदेशश्च ।।5।। शब्दार्थत्वात्तु नैवं स्यात् 
					।।6।। परार्थत्वाच्च शब्दानाम् ।।7।। असंबन्धश्च 
					कर्मणा शब्दयोः पृथगर्थत्वात् ।।8।। संस्कारश्चा-
					प्रकरणेऽग्निवत्स्यात्प्रयुक्तत्वात् ।।9।। अकार्य-
					त्वाच्च शब्दानामप्रयोगः प्रतीयेत ।।10।। आश्रि-
					तत्वाच्च ।।11।। प्रयुज्यत इति चेत् ।।12।।
					ग्रहणार्थं प्रयुज्येत ।।13।।
	द्वितीयाधिकरणमारचयति-
					सामर्चं प्रति मुख्यं स्याद््गुणो वा बाह्यपाठतः । 
					मुख्यमभ्यसितुं पाठो गुणो गीताक्षरैः स्तुतेः ।। 3 ।। 
	'रथंतरं गायति' इत्यादौ यद्गानं विहितं, तदेव सामशब्दार्थः- इति प्रतिवादितं स्मारितं च। तदेतद्गानमृचं प्रति प्रधानकर्म स्यात्। कुतः। यागप्रयोगाद्बहिरध्ययनकालेऽपि पठ्यमानत्वात्। गुणकर्मत्वे तु व्रीहिप्रोक्षणादिवद्यागमयोगमध्य एव गानमनुष्ठीयेत। ततो बहिर्गानस्य विश्वजिदादिवत्फलं कल्पनीयम्। मध्यकालीनगानं तु प्रयाजादिवदारादुपकारकम्। तस्मात्- मुख्यमेतत्, न तु गुणकर्म। इति प्राप्ते-
	ब्रूमः- न तावद्बहिः पाठः प्रधानकर्मत्वं कल्पयितुं शक्नोति। भूमिरधिकशुष्केष्टिन्यायेन प्रयोगपाटवाय 
गानाध्ययनोपपत्तेः। यथा भूमिरधिको भूमौ रथमालिख्याभ्यासं करोति, यथा वा छात्रः शुष्केष्ट्या प्रयोगपाटवं संपादयति, तद्वत्। नापि- गुणकर्मत्वे प्रयोजनाभावात्प्रधानकर्मत्वम्- इति वाच्यम्। गानेन संस्कृतैर्ऋगक्षरैः स्तुतिसंभवात्। 'आज्यैः स्तुवते' 'पृष्ठैः स्तुवते' इति स्तुतिविधानात्। तस्मात्- ऋगक्षराणां स्वरविशिष्टत्वाकाराभिव्यक्तिर्दृष्टं प्रयोजनमित्यदृष्टस्याकल्पनीयत्वाद्गानं संस्कारकर्म ।। 3 ।। 
				(तृतीये- तृचे प्रत्यृचं कृत्स्नसाम्नः समापनाधिकरणे 
						सूत्राणि 14-20)।
				तृचे स्याच्छ्रुतिनिर्देशात् ।।14।। शब्दार्थत्वाद्वि-
				कारस्य ।।15।। दर्शयति च ।।16।। वाक्यानां 
				तु विभक्तत्वात्प्रतिशब्दं समाप्तिः स्यात्संस्कारस्य 
				तदर्थत्वात् ।।17।। तथा चाष्यार्थदर्शनम् ।।18।। 
				अनवानोपदेशश्च तद्वत् ।।19।। अभ्यासेनेतरा 
				श्रुतिः ।।20।। 
	तृतीयाधिकरणमारचयति-
				अंशैः सामर्क्षु कृत्स्नं वा प्रत्यृचं तिसृभिः श्रुतेः।
				अंशैर्मैवं स्तुरेरंशैरसिद्धैः प्रत्यृचं भवेत् ।। 4 ।। 
	'एकं साम तृचे क्रियते स्तोत्रीयम्' इति श्रूयते। तत्र- त्रेधाविभक्तेषु सामांशेष्वेकैर्कोऽश एकैकस्यामृचि गातव्यः। कुतः। एकस्य साम्नस्तिसृभिर्ऋग्भिर्निष्पादनस्य श्रवणात्। इति प्राप्ते-
	ब्रूमः- 'स्तोत्रीयम्' इति स्तुतिनिष्पादकत्वं कृत्स्नस्य साम्नो विधीयते, न तु सामांशानाम्। स्तुतिर्नाम गुणकथनपरमेकं वाक्यम्। तच्च वाक्यमेकस्यामृचि संपूर्णम्। ततः कृत्स्नेन साम्ना तद्वाक्यं संस्कार्यमिति प्रत्यृचं सामाभ्यसनीयम्। तथा सति द्वितीयतृतीययोर्ऋचोस्तस्यैव साम्न आवर्तमानतया 
सामान्तरत्वाभावादृक्त्रयनिष्पाद्यत्वमप्यविरुद्धम्। तस्मात्- प्रत्यृचं कृत्स्नं साम समापनीयम् ।। 4 ।। 
				(चतुर्थे- समास्वेव तिसृष्वृक्षु गानाधिकरणे सूत्रे - 21-22)।
				तदभ्यासः समासु स्यात् ।।21।। लिङ्गदर्शनाच्च ।।22।। 
	चतुर्थाधिकरणमारचयति-
				तिसृष्वृक्षूदितं साम विषमासु समासु वा । 
				यथेच्छानियमादन्त्यः शरलेशापनुत्तये ।। 5 ।। 
	विषमच्छन्दस्कासु समच्छन्दस्कासु वा तिसृष्वृक्षु स्वेच्छया साम गातव्यम्। 'इत्थमेव' इति नियामकस्य कस्यचिदभावात् । इति चेत्। 
	मैवम्। शरलेशप्रसङ्गस्य नियामकत्वात्। शरो हिंसा। लेशोऽल्पत्वम्। 'शॄहिंसायाम्' 'लिश अल्पीभावे' इत्येतद्धातुद्वयदर्शनात्। यद्यधिकच्छन्दस्कायां योनावुत्पन्नं साम न्यूनच्छन्दस्कयोरुत्तरयोर्गायेत्,तदा सामभागेनैव तत्पूर्तेरवशिष्ठः सामभाग आश्रयाभावाद्विनश्येत् । यदि योनेरप्यधिकच्छन्दस्कयोर्गायेत्, तदा साम्नोऽल्पत्वादवशिष्ट ऋग्भागः सामरहितः स्यात्। तस्मात्- समानच्छन्दरकास्वेव गातव्यम् ।। 5 ।। 
			(पञ्चमे प्रथमवर्णके {'उत्तरयोर्गायति' इत्यत्रोत्तरा-} सूत्र 23-24)।
  				        (ग्रन्थस्थयोर्ऋचोर्ग्रहणाधिकरणे)
				नैमित्तिकं तूत्तरात्वमानन्तर्यात्प्रतीयेत ।। 23 ।। 
				ऐकार्थ्याच्च तदभ्यासः ।। 24 ।। 
	पञ्चमाधिकरणे प्रथमवर्णकमारचयति-
				छन्दःस्थयोरुत्तरास्थयोर्वा गीतेरिहोहनम्। 
				अविशेषाद्विकल्पः स्यादन्त्यः संज्ञाबलित्वतः ।। 6 ।। 
	सामगानामृक्पाठाय द्वौ ग्रन्थौ विद्येते- छन्दः, उत्तरा चेति। तत्र- छन्दोनामके ग्रन्थे- नानाविधानां साम्नां योनिभूता 
एवर्चः पठिताः। उत्तराग्रन्थे- तृचात्वकानि सूक्तानि पठितानि। एकस्मिंस्तृचे छन्दोगता योन्यृक्प्रथमा, इतरे द्वे उत्तरे। एवं स्थिरे सति 'रथंतरमुत्तरयोर्गायति। यद्योन्यां तदुत्तरयोर्गायति' इत्यत्र विविधे उत्तरे संभाविते। रथंतस्य च्छन्दोग्रन्थे- 'अभि त्वा शूर' - इतीयमृग्योनित्वेन पठिता। तस्या उपरि 'त्वामिद्धि हवामहे' इत्यादयो बृहदादिसाम्नां योनयः पठिताः। उत्तराग्रन्थे तु- 'आत्वा शूर'- इति सूक्ते तस्या ऋच ऊर्ध्वं 'न त्वा बाँ अन्ये'- इत्येषा साम्नः कस्याप्ययोनिभूता पठिता। तत्र च्छन्दोग्रञ्चापेक्षया सामान्तरयोर्योनी द्वे रथंतरस्य स्वयोन्युत्तरे भवतः। उत्तराग्रन्थापेक्षया वृचगते द्वितीयतृतीये स्वयोन्युत्तरे भवतः। तत्र विशेषनियामकाभावाद्ययोः कयोश्चिदुत्तरयोर्गानम्। इति चेत्। 
	मैवम्। 'उत्तरा' इति संज्ञा सहसा बुद्धिस्था भवति। प्रतियोगिनिरपेक्षत्वात्। पूर्वपठितानां योनिमृचमपेक्ष्य यदुत्तरात्वम्, तद्विलम्बेन प्रतीयमानत्वाद््दुर्बलम्। ईदृशमेवोत्तरात्वं छन्दसि पठितयोः स्वयोन्यनन्तरभाविन्योः सामान्तरयोन्योर्द्वयोर्ऋचोः। तृचगतयोस्तु द्वितीयतृतीययोरुत्तरात्वं संज्ञया वर्तते। अतस्तयोरेव गानम्। एवं सति पूर्वाधिकरणनिर्णीतं समास्वेव गानमनुगृहीतं भवति। किंच- तृचात्मकेषु सूक्तेषु या प्रथमा योनिभूता तन्नाम्ना छन्दोग्रन्थस्य 'योनिग्रन्थः' इत्यध्यापकसमाख्या। इतरस्य तु तृचसंघरूपस्य ग्रन्थस्योपरितनयोर्ऋचोर्नामधेयेन 'उत्तरा' इति समाख्या। स एव ग्रन्थः कर्माङ्गसमर्पकं प्रकरणम्। पञ्चदशसप्तदशादिस्तोमानां तृचेष्वेवोत्पत्तेः। तस्मात्- उत्तराग्रन्थस्थयोस्तृचगतयोर्द्वितीयतृतीय योरयमूहः ।। 6 ।। 
			(द्वितीयवर्णके- {अतिजगत्यामभ्यस्यमाना-	सूत्राणि  21-24)।
					यां त्रिशोकगानाधिकरणे}
				तदभ्यासः समासु स्यात् ।।21।। लिङ्गदर्श-
				नाच्च ।।22।। नैमित्तिकं तूत्तरात्वमानन्त-
				र्यात्प्रतीयेत ।।23।। ऐकार्थ्याच्च तदभ्यासः ।।24।।
	द्वितीयवर्णकमारचयति-
				त्रैशोकेति जगत्यौ द्वे आग्नेये गीतयेऽथवा। 
				बृहत्या वाऽऽदिमः यान्यान्नोत्तरात्वश्रुतेर्बलात् ।। 7 ।। 
	द्वादशाहे चतुर्थेऽहनि त्रैशोकनामकं साम विहितम्। तच्च 'विश्वाः पृतनाः' - इत्येतस्यामतिजगत्यामुत्पन्नम्। तस्मिंश्च तृचे तस्या योनेरुत्तरे बृहत्यौ 'नेमिं ममन्ति' - * इत्यादिके आम्नाते। तत्र बृहत्यावुपेक्ष्य तयोः स्थाने द्वे उत्पत्तिसिद्धे अतिजगत्यावानीय तासु तिसृषु गेयम्। तथा सति समासु गानं पूर्वत्र निर्णीतमनुगृह्यते। 'अतिजगतीषु स्तुवन्ति' इति श्रूयमाणमतिषगतीबहुत्वमन्यथा नोपपद्येत । इति चेत्। 
	मैवम्। 'उत्तरयोर्गायति' इत्युक्तस्य संज्ञारूपस्योत्तराशब्दस्याधीयमानयोर्बृहत्योर्मुख्यत्वात्। श्रुतिश्च बहुत्वलिङ्गात् 'समासु गानम्' इति न्वावाच्च बलीयसी। यदेतदतिजगतीबहुत्वम्, तद््बृहत्योः स्वीकारेऽप्युपपद्यते। एकविंशस्तोमस्यात्र विहितत्वेन तत्सिद्धये प्रथमाया अतिजगत्याः सप्तकृत्व आवर्तनीयत्वात्। तस्मात्- त्रैशोकं साम बृहत्योरूहनीयम्।। 7 ।।
				(षष्ठे वर्णकचतुष्टयसहिते सूत्राणि 25-28)।
				प्रागाथादिकं तु ।।25।। स्वे च ।।26।। प्रगाथे च 
				।।27।। लिङ्गदर्शनाव्यतिरेकाच्च ।।28।।
			षष्ठाधिकरणे (बृहृतीपङ््क्योरेव प्रगाथेन रथंतरस्य गानसाधकं)
					प्रथमवर्णकमारचयति-	
				रथंतरे ककुब्ग्राह्या ग्रथ्या वाऽऽद्योऽर्थवत्त्वतः।
				पुनः पदाप्रसिद्ध्यादेरन्त्योऽथोंऽन्यत्र वीक्ष्यताम् ।। 8 ।।
	इदमाम्नायते- 'न वै बृहद्रथंतरमेकच्छन्दो यत्तयोः पूर्वा बृहती, ककुमावुत्तरे' इति। अयमर्थः- 'बृहद्रथंतरं तदेतत्सामद्वयमितरसामवदेकच्छन्दस्कं न भवति। यस्मात्कारणात्- तयोबृहद्रथंतरसाम्नोराश्रयभूतास्वृक्षु पूर्वा बृहतीछन्दत्का।
उत्तरे तु द्वे कचौ ककुप्छन्दस्के। इतरेषां वामदेव्यादिसाम्नामाश्रये तृचेऽवस्तितास्तिस्त्र ऋच एकच्छन्दस्का उत्तराग्रन्थ आम्नाताः, संशरविलेशपरिहाराय 'समासु गायेत्' इति न्यायेन निर्णीताश्च। इह तु वाचनिकं विषमच्छन्दस्कासु गानम्'- इति। तत्र रथंतरस्याऽऽश्रयतया तृचो चोत्तराग्रन्थे समाम्नातः। किं तर्हि, प्रगाथस्तदाश्रयत्वेनाऽऽम्नातः। स च द्वाभ्यामृग्भ्यां 
निष्पन्नत्वान्न तृचो भवति। तयोश्च द्वयोर्ऋचोः- 'अभि त्वा शूर' - इत्येषा प्रथमा, सा च बृहती। 'न त्वा वा अन्यो दिव्यः- 'इत्येषा द्वितीया, सा च पङ््किंच्छन्दस्का। तथा सति तां पङ््क्तिमपनीय तस्याः स्थाने दाशतयीगते द्वे उत्पत्तिंककुभावृचौ ग्रहीतष्ये। कुतः। अर्थवत्त्वात्। उदाहृतेन 'ककुभावुत्तरे' इति वाक्येन रथंतरसाम्न आश्रयत्वेन ककुभेर्विनियुज्यमानयोः ककुवुत्पत्तिरर्थवती भवति। अन्यथा वैयर्थ्यं स्यात्। किंच- आम्नाताया एकस्याः पङ््क्तेः स्वीकारे सत्यृचोर्द्वयोरेव लाभात् 'एकं साम तृचे क्रियते, स्तोत्रीयम्' इति वचनं विरुध्येत। तस्मात्- रथंतरसाम्नि द्वे ककुभावुत्तरे ग्रहीतव्ये। अयमेव न्यायो बृहत्साम्न्यपि योजनीयः। इति प्राप्ते-
	ब्रूमः- आम्नातयोर्बृहतीपङ््क्त्योरेव ककुब्ग्रथनाया। तथा हि- 'अभि त्वाशूर'- इत्येवा बृहती प्रथमा स्तोत्रीया। तस्यामविकृतायामेव रथंतरं गातव्यम्। ततस्तस्यामृचि चतुर्थं पादं पुनरुपादायोत्तरस्याः पङ््क्तेः पूर्वार्धेन सह ग्रथनीयम्। सेयमष्टाविंशत्यक्षरा त्रिपदा द्वितीया स्तोत्रीया। सा चैका ककुप्संपद्यते। तस्यां च ककुभि चरमं पादं पङ््क्त्युत्तरार्धेन सह प्रग्रथ्य तृतीया स्तोत्रीया कर्तव्या, सा च द्वितीया ककुप्संपद्यते। अनेन प्रग्रथनप्रकारेण द्वयोर्ऋचोराम्नातयोस्तृचनिष्पत्तेर्नास्त्युक्तो वचनविरोधः। अस्मिन्ग्रथने 'पुनः पदा' इति श्रौतोक्तिर्लिङ्गम्। तथा च श्रूयते- 'एषा वै प्रतिष्ठिता बृहती या पुनःपदा। तद्यत्पदं पुनरारभते। तस्माद्वत्सो मातरमभिहिंकरोति' इति। अयमर्थः- 'या बृहती पुनःपदा भवति, सैषा प्रतिष्ठिता स्थिरा भवति। पदं चतुर्थः पादः। स ह्यृगन्तरसंपादनाय पुनः पठ्यते। ततः सा बृहती पुनःपदा। सेयभृग्माता। तस्याः पादोवत्सः। तथा सति यस्मादृक्चतुर्थपादमुद्गाता पुनरारभते तस्मात्- लोके वत्सो मातरमभिलक्ष्य हिमिति शब्दं करोति' इति। न केवलं लिङ्गमात्रेण प्रग्रथनम्, किंतु- छन्दोगानां प्रसिद्ध्याऽपि ते ह्येवं स्मरन्ति- काकुभः प्रगाथः' इति। किंच- प्रगाथशब्दार्थपर्यालोचनेनापि ग्रथनं गम्यते। प्रकर्षेण गानं यत्र स प्रगाथः। प्रकर्षो नामाऽऽम्नातादृक्पाठादाधिक्यम्। तच्च पूर्वोक्तनीत्या पादाभ्यासपुरःसरमृगन्तरसंपादनेनोपजायते। तस्मात्- नोत्पत्तिककुभौ ग्रहीतव्ये, किं तर्हि प्रग्रथनेन द्वे उत्तरे ककुभौ संपाद्य तासु तिसृषु रथंतरं गातव्यम् । तथा बृहदपि। एवं सति पङ््क्तेः पाठः सार्थो भवति। न च- एवं ककुबुत्पत्तेर्वैयर्थ्यम्- इति शङ््कनीयम्। वाचः स्तोभे तदुपयोगात्। तस्मात्- न काऽपि 
प्रग्रथनेऽनुपपत्तिः ।। 8 ।। 
			(बृहतीविस्तारपङ््क्त्योः प्रग्रथनेन रौरव- यौधाजयसाम्नोर्गानसाधकं)
	द्वितीयवर्णकमारचयति-
				यौधाजये रौरवे च बृहत्योरागमोऽथवा । 
				ग्रथनं पूर्ववत्पक्षौ षष्टिलिङ्गमिहोच्यते ।। 9 ।। 
	इदमाम्नायते- 'रौरव- यौधाजये बार्हते तृचे भवतः' इति। अयमर्थः- 'रौरवनामकं किंचित्साम, तथा- यौधाजयनामकमपरम्। तयोर्द्वयोः साम्नोर्बृहतीछन्दस्कस्तृच आश्रयः' इति। उत्तराग्रन्थे तु- तस्य सामद्वयस्याऽऽश्रव एकः प्रगाथ आम्नातः। तस्मिंश्च प्रगाथे-' पुनानः सोम'- इत्यसावृक्प्रथमा। सा च बृहती। 'दुहान ऊधर्दिव्यम्'- इत्यसावृग्द्वितीया। सा तु विष्टारपङ्क्तिः। तामेनां विष्टारपङ्क्तिमपनीय तस्याः स्थान उत्पत्तिबृहत्यौ द्वे ऋचावानेतव्ये। इति पूर्वः पक्षः। 
	बृहतीविष्टारपङ््क्योः प्रग्रथनविशेषेण द्वे बृहत्यावुत्तरे संपादनीये इति राद्धान्तः। तत्रोभयत्र युक्तिः पूर्वन्यायेन द्रष्टव्या। लिङ्गं त्वेवमाम्नायते- 'षष्टिस्त्रिष्टुभोमाध्यंदिनं सवनम्' इति। अयमर्थः- 'रौरव- यौधाजयनामके सामनी माध्यंदिनसवने गीयेते। तस्मिंश्च सवने त्रिष्टुप््छन्दस्का ऋचः षष्टिर्भवन्ति' इति। सेयं षष्टिसंख्या प्रग्रथनपक्ष उपपद्यते। तथा हि- माध्यंदिनसवने- पवमान एकः। पृष्ठस्तोत्राणि चत्वारि। पवमाने- त्रीणि सूक्तानि। 'उच्चा ते जातम्'- इत्येकं  सूक्तम्। तत्र- गायत्र्यस्तिस्त्र ऋचः। 'पुनानः सोम'- इति द्वितीयं सूक्तम्। तच्च प्रगाथरूपम्। तत्र- पूर्वा बृहती, उत्तरा विष्टारपङ्क्तिः। 'प्र तु द्रव परिकोशम्'- इति तृतीयं सूक्तम्। तत्र- त्रिष्टुभस्तिस्त्रः। पृष्ठस्तोत्रेषु- 'अभि त्वा शूर' इति- प्रगाथरूपम्। तत्र-बृहतीपङ्क्त्यौ। 'तरोभिर्वो विदद्वसुम्' इति प्रगाथरूपं चतुर्थम्। तत्रापि बृहतीपङ्क्त्यौ। एवमस्मिन्सवने सप्त सूक्तानि। तेषु नव सामानि गेयानि। प्रथमे- सूक्ते- गायत्रम्, आमह्रीयवं चेति द्वे सामनी। द्वितीये- रौरवं, यौधाजयं च। तृतीये- औशनम्। चतुर्थे- रथंतरम्। पञ्चमे-वामदेव्यम्। षष्ठे-नौधसम्। सप्तमे-कालेयम्। तत्र- प्रथमसूक्तस्य सामद्वयनिष्पत्तये द्विरावृत्तावाश्रयभूता ऋचः षड््गायश्र्यो भवन्ति। पञ्चमसूक्तगता वामदेव्यसामाश्रयभूतास्तिस्त्र ऋचः सप्तदशस्तोमसिद्ध्यर्थमावर्तमानाः सप्तदश गायत्र्य इत्येवं मिलित्वा त्रयोविंशतिर्गायत्र्यः। षष्ठे सूक्ते बृहतीपङ्क्त्योः प्रग्रथनेन बार्हतस्तृचो भवन्ति। तथा- सप्तमेऽपि। तत्रोभयत्र सप्तदशस्तोमे सति चतुस्त्रिंशद््बृहत्यो भवन्ति। चतुर्थसूक्ते- रथंतरसामार्थं पूर्ववर्णकोक्तनीत्या प्रग्रथने सति द्वे ककुभावुत्तरे 
भवतः। प्रथमा तु स्वतःसिद्धा बृहती। तत्र सप्तदशस्तोमे कृते पञ्च बृहत्यो द्वादश ककुभश्च संपद्यन्ते। तस्य च स्तोमविधायकं ब्राह्मणमेवमाम्नायते- 'पञ्चभ्यो हिंकरोति स तिसृभिः, स एकया, स एकया पञ्चभ्यो हिंकरोति। स एकयाः, स तिसृभि, स एकया। सप्तभ्यो हिंकरोति स एकया, स तिसृभिः स तिसृभिः' इति। अयमर्थः- 'एका स्वतःसिद्धा बृहती, प्रग्रथिते द्वे ककुभौ- इत्येवंविधस्तृचस्त्रिभिः पर्यायैरावर्तनीयः। प्रथमे पर्याये- त्रिर्बृहती गातव्या। सकृत्सकृत्ककुभौ। द्वितीये पर्यायं- सकृद््बृहती, त्रिवारमनन्तरा ककुप्, सकृदन्त्या ककुप्। तृतीये पर्याये- सकृद््बृहती, त्रिस्त्रिः, त्रिवारमनन्तरा ककुप्, सकृदन्त्या ककुप््। तृतीये प्रयाये- सकृद््बृहती, त्रिस्त्रिः ककुभौ, इति। हिंकरोति हिंकारोपलक्षितं गानं कुर्यादित्यर्थः। तदेषं तृतीयसूक्तव्यतिरिक्तेषु षट््सु सूक्तेषु त्रयोविंशतिर्गायत्र्यः, पञ्चचत्वारिंशद््बृहत्यः, द्वादश ककुभः संपन्नाः। तत्र- ककुबष्टाविंशत्यक्षरा। तस्यां षोडशाक्षरे गायत्रीपादद्वये योजिते चतुश्चत्वारिंशदक्षरा त्रिष्टुप्संपद्यते। अनया दिशा द्वादशानां ककुभां त्रिष्टुप्संपादनाय चतुर्विंशतिर्गायत्रीपादा योजनीयाः। तथा सति अष्टौ गायत्र्यो गताः, पञ्चदश गायत्र्योऽवशिष्यन्ते। तासां पञ्चचत्वारिंशत्पादाः। तांश्च तावतीषु बृहतीषु संयोज्य त्रिष्टुभः संपादनीयाः। तत एताः पञ्चचत्वारिंसत्ककुप्सु निष्पन्ना द्वादश तृतीये सूक्ते स्वतःसिद्धास्तिस्त्रः, इत्येवं प्रग्रथनपक्षे षष्टिस्त्रिष्टुभ उत्तराग्रन्थे समाम्नाता एव लभ्यन्ते। उत्पत्तिबृहत्यानयने तु प्रकरणाम्नातानां तावतीनामलाभात्प्रकृतहानाप्रकृतप्रक्रिये प्रसज्येयाताम्। तस्मात्- 'त्रिष्टुभः षष्टिः' इत्येतद््बृहतीप्रग्रन्थ(थन)स्य लिङ्गम्। प्रग्रथमप्रकारस्त्वभिधीयते- 'पुनानः सोम'- इत्यस्या बृहत्याश्चतुर्थं पादं पुनरुपादाय द्विरभ्यस्य 'दुहान ऊधर्दिव्यम्' - इत्येतस्या विष्टारपङ््क्तेः पूर्वार्धेन संयोजयेत्। सा बृहती भवति। एतदीयं चतुर्थं पादं द्विरभ्यस्योत्तरार्धेन योजयेत्। साऽपि बृहती भवति। तस्मात्- यौधाजय- रौरवयोर्बृहत्यावुत्तरे ग्रथनीये। एवं नौधसकालेययोरपि द्रष्टव्यम् ।। 9 ।।
			(अनुष्टुष्गायत्र्योः प्रग्रथनेन श्यावाश्वान्धीगवयोर्गानसाधकं)
	तृतीयं वर्णकमारचयति-
				श्यावाश्वान्धीगवेऽनुष्टुबानेया ग्रथ्यतेऽथवा । 
				पुरेव लिङ्गं जगतीचतुर्विंशतिकीर्तनम् ।। 10 ।।
	इदमाम्नायते- 'पञ्चच्छन्दा आवापः, आर्भवः पवमानः सप्तसामा । गाथत्रसंहिते गायत्रे तृचे भवतः। श्यावाश्वान्धीगवे आनुष्टुभे तृचे भवतः। उष्णिहि सफम्। ककुभि पौष्कलम्। कावमन्त्यं जगतीषु' इति। अयमर्थः- 'अस्ति तृतीयसवने- पवमान आर्भवसंज्ञकः। तस्मिन्- पञ्च सूक्तानि, सप्त सामानि। 'स्वादिष्ठया मदिष्ठया'- इत्येकं सूक्तम्। तस्मिन्गायत्र्यस्तिस्त्र ऋचः। तासु गायत्रं संहितं चेति द्वे सामनी। 'पुरोजिती वो अन्धसः'- इति सूक्तान्तरम्। तत्र- एकाऽनुष्टुप्, उत्तरे द्वे गायत्र्यौ। तासु श्यावाश्वम्, आन्धीगवं चेति द्वे सामनी। 'इन्द्रमच्छसुता इमे' इत्यपरं सूक्तम्। तस्मिन्पूर्वा ककुप्, उत्तरा पङ््क्तिः । तत्र पौष्कलं साम। 'अभि प्रियाणि पवते च नो हितः' इत्यन्यत्सूक्तम्। तत्र तिस्त्रो जगत्यः। तासु कावं साम। एतेषां पञ्चानां सूक्तानां मध्ये पुरोजितीयः । 'परस्व' इत्यनयोः सूक्तयोर्यद्यपि द्वे द्वे छन्दसी, तथाऽपि समासु गानं निष्पादयितुं प्रग्रथने कृते सत्येकैकमेव च्छन्दः संपद्यते। ततो गायत्र्यनुष्टुवुष्णिक्ककुब्जगतीभिः पञ्च च्छन्दाः। 'पवमानोऽस्मिन्सवन आवपनीयः'- इति। तत्र 'पुरोजितं वो' इत्यस्मिन्सूक्ते श्यावाश्वमान्धीगवं च समासु गातुमुत्तरे गायत्र्यावाम्नाते परित्यज्य द्वे उत्पत्त्यनुष्टुभावानेतव्ये। इति पूर्वः पक्षः। 
	चतुर्थं पादं पुनरादाय द्वे अनुष्टुभौ ग्रथनीये- इति राद्धान्तः। तत्रोभयत्र पूर्ववर्णकद्वयन्यायेन युक्तिर्द्रष्टव्या। लिङ्गं त्वेवमाम्नायते- 'चतुर्विंशतिर्जगत्यस्तृतीयसवन एका च ककुप्' इति। सेयं संख्या प्रग्रथन उपपद्यते। तथा हि- गायत्रसंहितयोः साम्नोराश्रये गायत्रे तृचे द्विरभ्यस्ते सति षड््गायत्र्यो भवन्ति। चतुर्विंशत्यक्षरा गायत्री। अष्टाचत्वारिंशदक्षरा जगती। ततः षड््भिर्गायत्रीभिस्तिस्त्रो जगत्यो भवन्ति। श्यावाश्वान्धीगवयोराश्रयभूता प्रग्रथिता द्विरभ्यस्ताः षडनुष्टुभो * भवन्ति। मिलित्वा सप्त जगत्यः संपन्नाः। सफस्य पौष्कलस्य च सामान्तरवत्तृचे गानं न कर्तव्यम्, किंत्वेकैकस्यामृचि। तत्कुतोऽवगम्यते- 'उष्णिहि, ककुभि' इति सप्तम्येकवचनान्ताभ्यां विशेषविधानात्। अष्टाविंशत्यक्षरयोरुष्णिक्ककुभोरेका जगती, गायत्रीपादश्च संपद्यते। ककुभि मध्यमः पादो द्वादशाक्षरः, उष्णिहि च परः पादः- इति तयोर्भेदः। कावस्याऽऽश्रयभूताः स्वतःसिद्धास्तिस्त्रो जगत्य इति मिलित्वा पवमानेऽस्मिन्नेकादश जगत्यो भवन्ति। गायत्रीपादश्चातिरिच्यते। आर्भवपवमानवत्तृतीयसवने यज्ञायज्ञीयस्तोत्रमेकमस्ति। तस्य चाऽऽश्रयः 'यज्ञायज्ञा वो अग्नयः'- इत्यसौ प्रगाथः। तत्र- पूर्वा जगती, उत्तरा विष्टारपङ्क्तिः। तयोः प्रग्रथनेन ककुभावुत्तरे कर्तव्ये। तत्रैकविंशस्तोमः। तस्य विधायिका विष्टुतिरेवमाम्नायते- 'सप्तभ्यो हिंकरोति- स 
तिसृभिः, स तिसृभिः, स एकया। सप्तभ्यो हिंकरोति- स एकया, सतिसृभिः, स तिसृभिः। सप्तभ्यो हिंकरोति- स तिसृभिः, स एकया, स तिसृभिः' इति। अयमर्थः- 'प्रथमाया बृहत्यास्त्रिषु पर्यायेषु क्रमेण त्रिवारमेकवारं पुनस्त्रिवारम्- इति सप्तबृहत्यः। मध्यमायाः प्रथमद्वितीययोः पर्याययोस्त्रिस्त्रिः पाठः। अन्त्ये सकृत्। उत्तमायाः ककुभ आदौ सकृत्, द्वितीयतृतीययोस्त्रिस्त्रिः' इत्येवं चतुर्दश ककुभः। तासु ककुप्सु द्वादशाक्षरा मध्यपादाश्चतुर्दश। तेषु सप्त पादाः सप्तसु बृहतीषु योजनीयाः। ततः सप्त जगत्यो भवन्ति। अवशिष्टाक्षराः ककुभामाद्यपादा अन्त्यपादाश्च मिलित्वाऽष्टाविंशतिः। तेषु षड््भिः पादैरेका जगती, इत्येनेन क्रमेण चतुर्विंशतिपादैश्चतस्त्रो जगत्यो भवन्ति। ये तु द्वादशाक्षराः सप्त पादाः पूर्वमवशिष्टाः, तेषु पवमानशेषोऽष्टाक्षरः पादो योजनीयः। ककुभां शेषेष्वष्टाक्षरेषु चतुर्षु पादेषु चत्वार्यक्षराणि योजनीयानि। ते द्वे जगत्यौ भवतः। तदेवं यज्ञायज्ञीयस्तोत्रे त्रयोदश जगत्यः, पूर्वोक्ताः पवमानगता एकादश, इति चतुर्विंशतिर्जगत्यः। चतुरक्षरवर्जिताश्चत्वारोऽष्टाक्षरपादा मिलित्वा ककुबे का भवति। अनेन लिङ्गेन श्यावाश्वमान्धीगवं च प्रग्रथिते तृचे गातव्यम्। न तु तत्रोत्पत्त्यनुष्टुवानयनमिति स्थितम्
।। 10 ।। 
			(पादप्रग्रथनेन ब्रह्मसामगानसाधकं) चतुर्थवर्णकमारचयति-
				चतुःशते प्रग्रथनमृचः पादस्य वाऽग्रिमः । 
				तृचे मुख्यत्वतो मैवमृगन्यत्वस्य वर्णनात् ।। 11 ।। 
	गवामयने ब्रह्मसाम विहितम्- 'अभीवर्तो ब्रह्मसाम भवति' इति। तत्प्रकृत्य श्रूयते- 'चतुः शतमैन्दा बार्हताः प्रगाथाः' इति। चतुरुत्तरशतसंख्याका इन्द्रदेवताका बृहतीछन्दस्काः प्रगाथा ऋग्द्वयात्मकाः। तेषु- एकप्रगाथगते द्वे ऋचौ द्वितीयप्रगाथगतामृचं च प्रग्रथ्य तृचेऽभीवर्तनामकं साम गातव्यम्। तथा सति- आम्नातानामविकृतानामेव तिसृणामृचां लाभात्तृवस्य मुख्यत्वं भवति। पूर्वोक्तनीत्या पादप्रग्रथने तु विकृतत्वादमुख्यस्तृचः स्यात्। इति प्राप्ते- 
	ब्रूमः- 'अन्या अन्या ऋचो भवन्ति, तदेव साम' इत्यृचामन्यत्वमत्र वर्ण्यते। तच्च पादप्रग्रथने संभवति। 
ऋक्प्रग्रथने तु येयमृक्पूर्वस्य तृचस्यान्त्या, सैवोत्तरस्य तृचस्याऽऽद्या, इत्यन्यत्वमृचो न स्यात्। तस्मात्- पादस्य प्रग्रथनम्  ।। 11 ।। 
			(सप्तमे - गीतिसंपादकाक्षरविकारादीनां विकल्पाधिकरणे सूत्रम्-)।
					अर्थैकत्वाद्विकल्पः स्यात् ।। 29 ।। 
	सप्तमाधिकरणमारचयति-
					समुच्चेया विकल्प्या वा विभिन्ना गीतिहेतवः । 
					आद्यः प्रयोगग्रहणादर्थैकत्वाद्विकल्पनम् ।। 12 ।। 
	छान्दोग्ये तलवकारादिशाखाभेदेषु विलक्षणा गीतिहेतवोऽक्षरविकारादय आम्नायन्ते। ते सर्वे कर्मानुष्ठाने समुच्चेतव्याः। कुतः। प्रयोगवचनेन सर्वेषां परिगृहीतत्वात्। 
	मैवम्। एकैकशाखोक्तैरेवाक्षरविकारादिभिरध्ययनकाल इव गीतिस्वरूपनिष्पत्तेः। तन्निष्पत्तिलक्षणस्य प्रयोजनस्यैकत्वात्प्रयोगवचनपरिगृहीता अपि व्रीहियववद््बृहद्रथंतरवच्च विकल्प्यन्ते ।। 12 ।। 
				(अष्टमे- वर्णकत्रयसहिते सूत्रे 30-31)।
				अर्थैकत्वाद्विकल्पः स्यादृक्सामयोस्तदर्थत्वात् 
				।।30।। वचनाद्विनियोगः स्यात् ।।31।। 
			अष्टमाधिकरणे (साम्नैव स्तवविधानसाधकं) प्रथमवर्णकमारचयति-
				ऋक्सामाभ्यां विकल्पेन स्तुतिः साम्नैव वाऽग्रिमः । 
				पुरेव मैवमृङ््निन्दासामप्राशस्त्यदर्शनात् ।। 13 ।। 
	क्वचित्कर्मविसेषे श्रूयते- 'ऋचा स्तुवते। साम्ना स्तुवते' इति। तत्र पूर्वन्यायेन विकल्पः। इति चेत्। 
	मैवम्। ऋङ््निन्दा- सामप्रशंसयोर्वाक्यशेषेऽवगमात्। 'यदृचा स्तुवते, तदसुरा अन्ववायन्। यत्साम्ना स्तुवते, तदसुरा नान्ववायन्। य एवं विद्वान्ताम्ना स्तुवीत' इत्यृचं निन्दित्वा साम प्रशस्य लिङ््प्रत्ययेन साम विहितम्। तस्मात्- साम्नैव स्तोतव्यम्   ।। 13 ।। 
				(प्रगीतयैवचां वह्न्युपस्थानसाधकं ) द्वितीयवर्णकमारचयति-
					गानस्य नियमो नोत विद्यते वह्न्युपस्थितौ । 
					नाऽऽम्नानद्वयतोऽस्त्येव प्रकृतत्वाच्छ्रुतेरपि ।। 14 ।। 
	क्वचित्कर्मविसेषे श्रूयते- 'अयं सहस्त्रमानवः- इत्येतयाऽऽहवनीयमुपतिष्ठते' इति। असावृगप्रगीता संहिताग्रन्थे समाम्नाता, प्रगीता गानग्रन्थे। ततो बह्नेरुपस्थाने तस्यामृचि गानं न नियतम्, किंतु विकल्पितम्। इति प्राप्ते-
	ब्रूमः- अस्त्येव नियमो गाने। कुतः। सामवेदे गानस्यैव प्रकृतत्वात्। ऋचां संहितापाठोऽत्र गानायैव। नह्याधारमन्तरेण गातुं शक्यते। अथोच्येत- 'अयं सहस्त्र'- इत्यृक्प्रतीकपूर्वकेण वाक्येनोपस्थानविधानाद्वाक्यस्य प्रकरणात्प्रबलत्वादृचैवोपस्थानम्- इति। तन्न। प्रकृतप्रगीतमन्त्रवाचिन्याः 'एतया' इति सर्वनामश्रुतेः प्रबलतरत्वात्। तस्मात्- प्रगीतयोपस्थानम् ।। 14 ।। 
				(याज्यानुवाक्यादीनां तानेन प्रयोगसाधकं) तृतीयवर्णकमारचयति-
					त्रैस्वर्यादि समुच्चेयं विकल्प्यं तान एव वा । 
					प्रयोगादर्थतो द्वौ नो वचनात्स्मृतिकल्पितात् ।। 15 ।। 
	'अग्निर्मूर्धा'- इत्यादियाज्यानुवाक्यादयो मन्त्राः सामप्रसङ्गाद्विचार्यन्ते। ते च कस्यांचिच्छाखायां त्रैस्वर्येणाधीयन्ते । कैश्चिच्चातुः स्वर्येण। उदात्तानुदात्तस्वरितेभ्यो व्यतिरिक्तश्चतुर्थस्वर एकश्रुतिः। तां चाध्यापकाः 'प्रचयः' इत्याचक्षते। तत्र- प्रयोगवचनस्य सर्वाङ्गोपसंहारित्वात्समुच्चयस्त्रैस्वर्यादीनाम्। इत्येकः पक्षः। 
	अध्ययननिर्वृत्तिलक्षणस्य प्रयोजनस्यैकत्वाद्विकल्पः। इति द्वितीयः पक्षः।
	नैतौ द्वौ पक्षौ युक्तौ। एकश्रुतेर्व्याकरणस्मृतौ विहितत्वात्। तथा च पाणिनीयं सूत्रम्- 'यज्ञकर्मण्यजपन्यूङ््खसामसु' (1।2।34) इति। 'अग्निं गृह्णामि सुरथम्- इत्यादयो मन्त्रा यजमानेनैव जप्यन्ते। न्यूह्णाः प्रणवाः। सामानि रथंतरादीनि। एतेभ्यो जपादिभ्यो व्यतिरिक्तानां मन्त्राणां यज्ञकर्मण्येकश्रुतिर्भवति। अनया च 
स्मृत्याऽनुमितं वेदवाक्यमेतत्- 'तानो यज्ञकर्मिण' इति। 'तानः' इत्येकश्रुतेः पूर्वाचार्यसंज्ञा। न च - एकश्रुतित्वे स्वराध्ययनं व्यर्थम्- इति वाच्यम्। स्वरविशेषेण बहुव्रीहितत्पुरुषसमासादिनिश्चये सत्यर्थविशेषस्यावबोद््धुं शक्यत्वात् । जपादिषु तु यथाध्ययनं स्वरः प्रयोक्तव्यः ।। 15 ।। 
				(नवमे- उत्तरावर्णवशेन गानाधिकरणे सूत्रे 32-33)।
				सामप्रदेशे विकारस्तदपेक्षः स्याच्छास्त्रकृतत्वात् ।। 32 ।। 
				वर्णे तु बादरिर्यथाद्रव्यं द्रव्यव्यतिरेकात् ।। 33 ।। 
	नवमाधिकरणमारचयति -
				आयीभावो योनिवशादुत्तरावशतोऽथवा । 
				गीत्यर्थत्वादादिमोऽन्त्यो वर्णाभिव्यञ्जकत्वतः ।। 16 ।। 
	'यद्योन्याम्, तदुत्तरयोर्गायति' इति श्रूयते। तत्र- 'कया नश्चित्र आभुवत्' इत्यसावृग्योनिः। तस्यामृचि 'कया' इत्यक्षरद्वयमाद्यो भागः। 'नश्चित्र आभुवत्' इत्यक्षरषट््कं द्वितीयो भागः। तस्मिन्भागे द्वितीयाक्षरे चकारस्योपरितनमिकारं विलोप्य तस्य स्थान *आंयीभावमाम्नाय गीतिर्निष्पादिता। 'कस्त्वा सत्यो मदानाम्' इत्यनन्तरभाविन्युत्तरा। तस्यां योनिन्यायेन
चतुर्थाक्षरे तकारस्योपरितनं यकारमोकारं च लोपयित्वा तयोः स्थान आयीभावः। 'अभीषुणः'- इत्यसावपरोत्तरा । 
	तस्यामपि चतुर्थाक्षरे णकारस्योपरितनमकारं लोपयित्वा तस्य स्थान आयीभावः कर्तव्यः। अन्यथा गीतिनाशप्रसङ्गात्। इति प्राप्ते-
	ब्रूमः- नात्र योनौ वर्णान्तरस्याऽऽगमः कृतः। किं तर्हि विद्यमान एव चकारस्योपरितन इकारः सामप्रसिद्धया प्रक्रियया वृद्धः सन्नैकारो भवति। तस्य संध्यक्षरत्वादकारः पूर्वभागः, ईकार उत्तरभागः। तावुभौ विश्लेषेण गयिमानावायीभावं प्रतिपद्येते। तथा च सामगा आहुः- 'वृद्धं तालव्यमायी भवति' इति। तथा सति चतुर्थाक्षरे नास्ति तालव्य इकार इत्यायीभावो न कर्तव्यः। 'अभीषुणः सखीनामविता जरितॄणाम्' इत्येतस्यामुत्तरायां द्वादशाक्षरगतस्य रेफस्योपरितन इकारः पूर्ववदायी भवति। सोऽयमायीभाव उक्तनीत्या वर्णाभिव्यञ्जकत्वादुत्तरागतवर्णवशेन कर्तव्यः। गीत्यर्थत्वाभावेन योनिक्रमे तेन विनाऽपि न गीतिर्विनश्यति ।। 16 ।। 
				(दशमे- उत्तरयोः स्तोभातिदेशाधिकरणे सूत्राणि 34-38)।
					स्तोभस्यैके द्रव्यान्तरे निवृत्तिमृग्वत् ।।34।।
 					सर्वातिदेशस्तु सामान्याल्लोकवद्विकारः स्यात् 
					।।35।। अन्वयं चापि दर्शयति ।।36।।
					निवृत्तिर्वाऽर्थलोपात् ।।37।। अन्वयो वाऽर्थ-
					वादः स्यात् ।।38।। 
	दशमाधिकरणमारचयति-
					स्तोभा नोत प्रदिश्यन्ते नागीतित्वेन वर्णवत्। 
					स्वरादिवत्प्रदिश्यन्ते गीतिकालोपयोगतः ।। 17 ।। 
	वामदेव्यसाम्नो योनौ द्वयोरर्धयोर्मध्य ओकारद्वयेन हो शब्देन हायीशब्देन च निष्पन्नः स्तोम एवमाम्नातः- 'ओ ओ हो हायी' इति। सोऽयं स्तोभो नोत्तरयोरतिदिश्यते। कुतः। अगीतित्वात्। 'यद्योन्यां तदुत्तरयोर्गायति' इति गीतिमात्रमतिदिश्यते। तत्र प्रथमाया ऋचो वर्णा यथा नातिदिश्यन्ते, तथा स्तोभा अपि। इति प्राप्ते-
	ब्रूमः- स्वरो वर्णविशेषो विराम इत्येते गीत्युपयोगित्वाद्यथाऽतिदिश्यन्ते, तथा स्तोभा अपीति कालपरिच्छेदकत्वादति दिश्यन्ताम् ।।17।। 
				(एकादशे- स्तोभलक्षणाधिकरणे सूत्रम्-)।
			अधिकं च विवर्णं च जैमिनिः स्तोभशब्दत्वात् ।। 39 ।। 
	एकादशाधिकरणमारचयति-
				स्तोभस्य लक्षणं नास्ति किंवाऽस्ति, न विवर्णता । 
				आधिक्यमप्यतिव्याप्तं विशिष्टं लक्षणं भवेत् ।। 18 ।। 
	न तावद्विवर्णत्वं तल्लक्षणम्। वर्णविकारस्य विपरीतवर्णत्वेन स्तोभत्वप्रसङ्गात्। 'अग्न आयाहि'- इत्यस्यामृचि, अकारस्य स्थान ओकारं कृत्वा गायन्ति- 'ओग्नायी' इति। 'अधिको वर्णः स्तोभः' इत्युक्ते सत्यभ्यासेऽतिव्याप्तिः। 'पिबासोममिन्द्र मन्दतु त्वा' इत्येतस्यामृचि 'दतु त्वा' इत्यक्षरत्रयं गानकाले त्रिरभ्यस्तम्। अतो विकाराभ्यासयोरतिव्याप्तेर्नास्ति लक्षणम्। इति चेत्। 
	मैवम्। 'अधिकत्वे सत्यृग्विलक्षणवर्णः स्तोभः- इति विशिष्टस्य तल्लक्षणत्वात्। लोकेऽपि सभायां विप्रलम्भकेनोच्यमानं प्रकृतार्थानन्वितं कालक्षेपमात्रहेतुं शब्दराशिं 'स्तोभः' इत्याचक्षते। तस्मात्- अस्ति लक्षणम् ।। 18 ।। 
			(द्वादशे- नीवारादिषु प्रोक्षणावातादिधर्मानुष्ठानाधिकरणे सूत्रम्)।
				धर्मस्यार्थकृतत्वाद््द्रव्यगुणविकारव्यतिक्रमप्रति-
				षेधे चोदनानुबन्धः समवायात् ।। 40 ।।	
	द्वादशाधिकरणमारचयति-
				न स्युः स्युर्वाऽत्र नीवारा व्रीहिस्थाने *ऽमितेर्नहि।
				विकारतद्धितात्ते स्युः, प्रोक्षणादिरतो भवेत् ।। 19 ।। 
				मध्वाशनखपूतत्वपरिधीरापदेष्वपि । 
				ये धर्माः षडहादीनां ते कार्याः स्थानपाततः ।। 20 ।। 
	सामोहो गतः। अथ संस्कारोहः। वाजपेये नैवारश्चरुः श्रुतः। तत्र नीवाराणां व्रीहिस्थानपाते प्रमाणाभावाद््व्रीहिधर्माः पोक्षणावघातादयो नीवारेषु न कर्तव्याः। इति चेत्।
	मैवम्। 'नैवारः' इत्यस्य विकारार्थतद्धितस्य व्रीहिस्थानीयत्वे प्रमाणत्वात् । यथा व्रीहयस्तण्डुलद्वारेण हविर्निष्पादसाधनम्, तथा नीवारा अपि। तस्मात्- सन्ति प्रोक्षणादयः।
	अयं न्यायो मध्वशनादौ योजनीयः। 'संस्थिते पृष्ठ्ये षडहे अध्वाशयेत्। घृतं वा' इत्यत्र षडहधर्मो व्रतनियमादिर्मध्वशनैः कर्तव्यः। राजसूये 'नैर्ऋतं चरुं नखावपूतानाम्' इत्यत्रोलूखलमुसलयोधर्मः प्रोक्षणं नखेषु कर्तव्यम्। चातुर्मास्येषु 'परिधौ पशुं नियुञ्जीत' इत्यत्र यूपधर्मः पशुनियोजनं विस्पष्टमेव पशौश्रुतम्। ज्योतिष्टोमे 'ऐरं कृत्वोद्वेयम्' इत्यत्र गिरापदधर्म आयभिवादिरिरापदे कर्तव्यः ।। 19 ।। 20 ।।
				(त्रयोदशे- परिधौ यूपधर्मानुष्ठानाधिकरणे सूत्राणि  41-43)।
				तदुत्पत्तेस्तु निवृत्तिस्तत्कृतत्वात्स्यात् ।।41।। आवे-
				श्येरन्वाऽर्थवत्त्वात्संस्कारस्य तदर्थत्वात् ।।42।। आ-
				ख्या चैवं तदावेशाद्विकृतौ स्यादपूर्वत्वात् ।।43।।
	त्रयोदशाधिकरणमारचयति-
				न यूपधर्माः परिधौ सन्ति वाऽन्यार्थजत्वतः।
				नाविरोधादञ्जनाद्याः स्युर्नियोजनसाधने ।। 21 ।। 
	चतुर्मास्येषु यूपकार्यं पशुनियोजनं स्थविष्ठे मध्यमे परिधावाम्नायते- 'परिधौ पशुं नियुञ्जीत' इति। तत्र नियोजनकार्येण 
परिधेर्यूपस्थानीयत्वेऽपि न यूपधर्मास्तक्षणादयोऽञ्जनादयश्च तत्र युक्ताः। कुतः। अग्निपरिधानार्थं मध्यमपरिधेरितरपरिधिवदुत्पन्नत्वात्। इति चेत्। 
	बाढम्। अन्यार्थमुत्पन्नस्यापि वचनान्नियोजनसाधनत्वमस्ति। यूपोऽपि पशुनियोजनार्थं संस्क्रियते। ततो नियोजसाधने परिधौ युक्ताः संस्काराः। ननु- परिधिस्त्वक्सहितः, शयानश्च। तत्र तक्षणोच्छ्रायौ यूपधर्मौ विरूध्येते। एवं तर्हि तौ मा भूताम्। अविरुद्धास्त्वञ्जनादयः कर्तव्याः। तथा सति संस्कार निमित्तस्य यूपशब्दस्य परिधावपि मुख्यत्वात्। 'यूपायाज्यमानायानुब्रूहि' इत्यस्मिन्प्रैषमन्त्रे 'परिधयेऽज्यमानाय' इत्येवमूहो न कर्तव्यः ।। 21 ।। 
				(चतुर्दशे- शृतादौ प्रणीताधर्मानुष्ठानाधिकरणे सूत्रे 44-45)।
					परार्थेन त्वर्थसामान्यं संस्कारस्य तदर्थत्वात् 
					।।44।। क्रियेरन्वाऽर्थनिर्वृत्तेः ।।45।। 
	चतुर्दशाधिकरणमारचयति-
					शृतदध्नोः प्रणीतानां न धर्माः सन्ति वा नहि । 
					अपाकार्थत्वतः, सन्ति पाकहेतुत्वसाम्यतः ।। 22 ।। 
	अभ्युदयेष्ट्यां 'शते चरुम्। दधनि चरुम् ' इति शृतदधिनी आम्नाते। तयोः प्रणीताधर्मा न कर्तव्याः। हविःश्रपणार्थमुत्पन्ना उत्पवनादिधर्मसंस्कृतां आपः प्रणीताः। दधिपयसी तु श्रपणार्थं नोत्पन्ने। किंतु हविष्ट््वेन प्रदानार्थमुत्पन्ने। ततः साम्याभावान्नोत्पवनादयो धर्मास्तयोः । इति चेत्। 
	मैवम्। अन्यार्थमुत्पन्नयोरपि दधिपयसोरत्र चन्द्रोदयं निमित्तीकृत्य चरुश्चषणहेतुत्वं वाचनिकम्। ततः समानत्वात्तद्धर्माः ।। 22 ।। 
				(पञ्चदशे - बृहद्रथंतरयोर्धर्मव्यवस्थाधिकरणे सूत्रे 46-47)।
					एकार्थत्वादविभागः स्यात् ।। 46 ।।
					निर्देशाद्वा व्यवतिष्ठेरन् ।। 47 ।। 
	पञ्चदशाधिकरणमारयति-
				बृहद्रथंतरे धर्मैः संकीर्णे वा व्यवस्थिते । 
				पृष्ठैक्यात्संकरो धर्मे निर्देशादेर्व्यवस्थितिः ।। 23 ।। 
	ज्योतिष्टोम विकल्पितं पृष्ठस्तोत्रं विहितम्- 'बृहत्पृष्ठं भवति। रथंतरं पृष्ठं भवति' इति। तत्रोमयत्र धर्माः श्रुताः- 'बृहति स्तूयमाने मनसा समुद्रं ध्यायेत् । रथंतरे प्रस्तूयमाने संनी(मी) लयेत्' इत्यादयः। ते ह्युभयत्र संकीर्यरन्। पृष्ठसिद्धिलक्षणस्य कार्यस्यैकत्वात्। इति चेत्। 
	न। निर्देशभेदात्। सांकर्ये त्ववैलक्षण्येन 'बृहत्' इति, 'रथंतरम्' इति च द्वौ निर्देशौ नोपपद्येयाताम्। किंच-- उभयधर्मसाहित्यं विरुद्धम्। 'उच्चैर्गेयम्। बलवद्गेयम्' इति बृहद्धर्माः। 'नोच्चैर्गेयम्। न बलवद्वेयम्' इति रथंतरधर्माः। तस्मात्- उभयोर्धर्मा व्यवतिष्ठन्ते ।। 23 ।। 
			(षोडशे - कण्वरथंतरे बृहद्रथंतरधर्मसमुच्चयाधिकरणे सूत्रम्- )।
				अप्राकृते तद्विकाराद्विरोधाद्व्यवतिष्ठेरन् ।।48।।
	षोडशाधिकरणमारचयति-
				तयोर्धर्माः समुच्चेया न वा कण्वरथंतरे । 
				द्विस्थानत्वाद्भाष्य आद्यो विरोधाद्वार्तिकेऽन्तिमः ।। 24 ।। 
	वैश्यस्तोमे 'कण्वरथंतरं पृष्ठं भवति' इति श्रूयते। तत्र- कण्वरथंतराख्यसाम्नः प्राकृतयोः पृष्ठस्तोत्रसाधनयोर्बृहद्रथंतरयोरुभयोः स्थाने पतितत्वादुभयसंबन्धिधर्माः समुच्चेतव्याः। ये तु विरुद्धर्माः- 'उच्चैर्गेयम्' 'नोच्चौर्गेयम्' इत्यादयः, ते विकल्प्न्यन्ताम्। समुद्रध्याननिमीलनादीनां विरोधाभावात्। प्रकृताविव निर्देशमेदस्यात्राभावाच्च समुच्चयः। इति भाप्यकारस्य मतम्। 
	विकल्पितयोरेव द्वयोः स्थाने पतितत्वाद्विरुद्धधर्मस्वारस्याच्च विकल्प एव युक्तः, न तु समुच्चयः। इति वार्तिककारस्य मतम्। 
	तत्रोभयत्र तत्तन्मतविपरीतः पूर्वः पक्ष उन्नेयः ।। 24 ।। 
			(सप्तदशे- द्विसामके बृहद्रथंतरयोर्ष्यवस्थाधिकरणे सूत्रे 49-50)।
				उभयसाम्नि चैवमेकार्थापत्तेः ।।49।। स्वार्थत्वाद्वा 
				व्यवस्था स्यात्प्रकृतिवत् ।।50।। 
	सप्तदशाधिकरणमारचयति-
				द्विसामके द्वयोर्धर्मसांकर्यं वा व्यवस्थितिः ।
				पृष्ठैक्यात्संकरो मैवं धर्माणां सामगत्वतः ।। 25 ।। 
	'गोसव उभे कुर्यात्' इत्यादिना गोसवादौ बृहद्रथंतरसामद्वयसाध्यं पृष्ठस्तोत्रं विहितम्। तत्र पृष्ठस्तोत्रस्यैकत्वेन धर्मव्यवस्थाया असंभवाद््बृहत्वुप्रयधर्माः कर्तव्याः। रथंतरेऽप्युभयधर्मा इत्येवं सांकर्यम्। इति चेत्। 
	मैवम्। न ह्येते पृष्ठस्तोत्रप्रयुक्ता धर्माः, किंतु सामप्रयुक्ताः। ततः- साम्नोर्भेदाद्धर्मा व्यवतिष्ठन्ते ।। 25 ।। 
			(अष्टादशे - सौर्यादिषु पार्वणहोमाद्यननुष्ठानाधिकरणे सूत्राणि 51-56)। 							पार्वणहोमयोस्त्वप्रवृत्तिः समुदायार्थसंयोगात्तद-
				भीज्या हि ।।51।। कालस्येति चेत् ।।52।।
				नाप्रकरणत्वात् ।।53।। मन्त्रवर्णाच्च ।।54।।
				तदभावेऽग्निवदिति चेत् ।।55।। नाधि (वि?) का-
				रिकत्वात् ।।56।। 
	अष्टादशाधिकरणमारचयति-
				सौर्यादौ पार्वणौ होमौ स्तो न वा कालदेवकौ । 
				स्तः संघदेवकौ संघाविकारत्वान्न तत्र तौ ।। 26 ।। 
	दर्शपूर्णमासयोः श्रूयते- 'स्त्रुवेण पार्वणौ जुहोति' इति। तत्र- पर्वशब्दः कालविशेषवाची। ततः- कालदेवकौ तौ होमावारादुपकारकतया प्रयाजादिवत्सौर्यादिविकृतिष्वतिदिश्येति। इति चेत्। 
	मैवम्। पर्वशब्दस्याऽऽग्नेयादित्रिकसंघपरत्वात्। दानार्थवाचिनः पृणातेर्धातोर्निष्पन्नोऽयं पर्वशब्दः। स च 'प्रियते दीयतेऽस्मिन्' इत्यधिकरणव्युत्पत्त््या कालमाचष्टे। भावव्युत्पत्त्या तु क्रियापरः सन्प्रकरणवशादाग्नेयादिकर्मत्रयसंधमाह। तथा च मन्त्रवर्णोऽप्यनुगृहीतो भवति- 'ऋषभं वाजिनं वयं पूर्णमासं यजामहे' इत्येको मन्त्रः। 'अमावास्या सुभगा सुशेवा धेनुरिव भूय आप्यावमाना' इत्यपरो मन्त्रः। तत्र- अग्नीषोमवत्कर्मत्रयसंघस्य व्यासक्तदेवतात्वम्। न च संघस्य विकृतिः सौर्यादिः, किंतु- आग्नेयस्यैव। ततः- संघार्थयोर्होमवोनास्ति सौर्यादौ प्राप्तिः ।। 26।।
			(एकोनविंशे- दर्शपूर्णमासयोर्होमद्वयस्य व्यवस्थाधिकरणे-
					सूत्रे 57-58)।
			उभयोरविशेषात् ।।57।। यदभीज्या वा तद्विषयौ ।।58।। 
	एकोनविंशाधिकरणमारचयति-
				संकीर्णौ संघयोर्होमौ न वा प्रकरणादुभौ । 
				संकीर्णावुपकार्यस्य भेदादेतौ व्यवस्थितौ ।। 27 ।। 
	दर्शपूर्णमासप्रकरणे पठितत्वात्प्रयाजादिवद्दर्शेऽपि होमद्वयं कर्तव्यम्। पूर्णमासेऽपि तथा। इति चेत्। 
	मैवम्। उपकार्ययोः संघयोर्व्यवस्थितत्वेनोपकारकयोर्होमयोरपि व्यवस्थाया युक्तत्वात् ।।27।। 
			(विंशे- समिदादीनां यागनामधेयताधिकरणे सूत्राणि 59-60)।
			प्रयाजेऽपीति चेत् ।। 59 ।। नाचोदितत्वात् ।। 60 ।। 
	विंशाधिकरणमारचयति-
				देवता यजयो वा स्युः प्रयाजे समिदादयः। 
				विष्ण्वादिवद्देवतात्वं न चतुर्थ्याद्यभावतः ।। 28 ।। 	
	दर्शपूर्णमासयोः प्रयाजपश्चकमाम्नातम्- 'सनिधो यजति' इत्यादिना। तत्र- यथा 'विष्णुं यजति' 'वरुणं यजति' इत्यादौ द्वितीयानिर्दिष्टा विष्ण्वादयो देवताः, तथा समिदादीनां देवतात्वम्। ततो यागैर्देवताः संस्क्रियन्ते, इति दृष्टार्थत्वलाभः। इति चेत्। 
	मैवम्। सर्वत्र चतुर्थ्यां सद्धितेन वा देवता निर्दिश्यन्ते। तद्येथा- 'यदग्नये सायं जुहुयात्' 'आग्नेयोऽष्टाकपालः' इति। न च- अत्र समिदादिषु चतुर्थीतद्धितौ विद्येते। तादर्थ्यप्रतीतौ देवता भवति। न च- द्वितीयया तादर्थ्यं प्रतीयते, किंतु- ईप्सिततमत्वम्। तच्च कर्मनामत्व उपपद्यते। 'अग्निहोत्रं जुहोति' इत्यादौ तद्दर्शनात्। यथा 'पाकं पचति' इत्युक्ते पचिक्रियायाः कर्तव्यता प्रतीयते। तथा 'समिधो यजति' इत्युक्ते समिद्यागः कर्तव्य इत्यर्थो भवति। 'विष्णुं यजति' इत्यादौ तादर्थ्यमुपचर्यते। प्रयाजमन्त्रेषु 'समित्रो अग्न आग्यस्य त्यन्तु' इत्यादिषु समिदादिशब्दैर्बहुवचनैकवचनान्तैर्देवता निर्दिष्टाः। 
तदेव निमित्तीकृत्य तादृशैरेवशब्दैरिह यागा अभिधीयन्ते- 'समिधो यजति। तनूनपातं यजति। इडो यजति। यर्हिर्यजति। स्वाहाकारं यजति' इति। 
तस्मात्- नात्र देवतासंस्कारविधिः, किंतु यागाः केवला विधीयन्ते। तेषां च श्रुत्यादिभिः कार्यविशेषानवगमात्प्रकरणेनाऽऽरादुपकारकत्वम्। पञ्चमप्रयाजस्य तु यक्ष्यमाणाज्यभागादिदेवतादिसंस्कारकत्वं दशमेऽभिधास्यते ।। 28 ।। 
			इति श्रीमाधवीये जैमिनीयन्यायमालाविस्तरे नवमाध्यायस्य 
					द्वितीयः पादः ।। 2 ।। 
					अत्र पादे 				आदितः । 
		अधिकरणानि		 20					 567।
		सूत्राणि			 61					1650। 
						---------
					(अथ नवमाध्यायस्य तृतीयः पादः)।
				(प्रथमे- विकृतौ मन्त्रगतव्रीह्यादिशब्दानामूहाधिकरणे सूत्रे 1-2)।
					प्रकृतौ यथोत्पत्तिवचनमर्थानां तथो-
					त्तरस्यां ततौ तत्प्रकृतित्वादर्थे चाकार्य- 
					त्वात् ।। 1 ।। लिङ्गदर्शनाच्च ।। 2 ।। 
		तृतीयपादस्य प्रथमाधिकरणमारचयति-
					अग्निव्रीह्यादयो नोह्या ऊह्या वा नहि चोदनात्। 
					विवक्षा देवहविषोर्दृष्टत्वाद््ह्यते ततः ।। 1 ।। 
	प्रकृतौ- 'अग्नये जुष्टं निर्वपामि' इति देवताविषयो मन्त्र आम्नातः। 'व्रीहीणां मेध सुमनस्यमानः' इति द्रव्यविषयः । विकृतिषु- 'सूर्याय जुष्टं निर्वपामि' इति, 'नीवाराणां मेध सुमनस्यमानः' इत्येवमूहो न कर्तव्यः। कुतः। चोदकेन यथावस्थितस्यैव मन्त्रपाठस्यातिदिष्टत्वात्। इति चेत्। 
	मैवम्। प्रकृतौ देवताहविर्लक्षणयोरर्थयोरेव विवक्षा। तथा सति तत्प्रकाशनरूपस्य दृष्टप्रयोजनस्य लाभात्। अग्निव्रीहिशब्दविवक्षायामदृष्टार्थो मन्त्रपाठः प्रसज्येत। तस्मात्- सूर्यनीवारलक्षणार्थप्रकाशनायोहः कर्तव्यः ।। 1 ।। 
			(द्वितीये- पौण्डरीकेषु बर्हिःषु स्तरणमन्त्रस्योहाधिकरणे सूत्राणि 3-8)।
				जातिनैमित्तिकं यथास्थानम् ।। 3 ।। अविकार-
				मेकेऽनार्षत्वात् ।। 4 ।। लिङ्गदर्शनाच्च ।। 5 ।। 
				विकारो वा तदुक्तहेतुः ।। 6 ।। लिङ्गं मन्त्रचिकी-
				र्षार्थम् ।। 7 ।। नियमो वोभयभागित्वात् ।। 8 ।। 
	द्वितीयाधिकरणमारचयति-
				हरितोक्तिः पौण्डरीके न त्याज्या त्यज्यतेऽथवा । 
				नादृष्टार्थत्वतो मैवं गुणिद्रव्यस्य भासनात् ।। 2 ।। 
	'मौद्वं चरुं निर्वपेच्छ्रयै श्रीकामः' इत्यत्र पौण्डरीकाणि बर्हीषि भवन्ति' इति श्रुतम्। तत्र स्तरणमन्त्रश्चोदकप्राप्तः-- 'दर्भैः स्तृणीत हरितः' इति। तत्र- पूर्वन्यायेन दर्भसब्दस्थाने पुण्डरीकशब्दः प्रयोक्तव्यः। हरितशब्दस्तु प्रकृतौ नापूर्वीयद्रव्यवाची। ततोऽसमवेतार्थत्वाद्विकृतावय्यदृष्टार्तमनुहेन प्रयोक्तव्यः। इति चेत्। 
	मैवम्। गुणद्वारा गुणिद्रव्यप्रकाशने सति दृष्टार्थत्वलाभेन समवेतार्थत्वात्। तस्मात्- 'पुण्डरीकैः स्तृणीत रक्तैः'- इत्यूहनीयम् ।। 2 ।। 
			(तृतीये- अग्नीषोमीयपशौ लौकिकयूपस्पर्शप्रायश्चिताधिकरणे सूत्रम् -)।
					लौकिके दोषसंयोगादपवृक्ते हि चोद्यते । 
					निमित्तेन प्रकृतौ स्यादभागित्वात् ।। 9 ।।
	तृतीयाधिकरणमारचयति-
					यूपस्पर्शे वैदिके वा लौकिके मन्त्रकीर्तनम्। 
					आद्यः प्रकरणान्मैवं लौकिके प्रतिषेधतः ।। 3 ।। 
	ज्योतिष्टोमेऽग्नीषोमीयपशुप्रकरणे यूपस्पर्शस्य प्रायश्चित्तमाम्नात्म्- 'यद्येकं यूपमुपस्पृशेत्। 'एष ते वायो' इति ब्रूयात्, इति। तदिदमुच्छ्रयणाञ्जनादिकालिने वैदिकस्पर्शे भवति। कुतः। तत्प्रकरणात्। इति चेत्। 
	मैवम्। 'यूपो वै यज्ञस्य दुरिष्टमामुञ्चते। यद्यूपमुपस्पृशेद्यज्ञस्य दुरिष्टमासुञ्चेत्। तस्माद्यूपो नोपस्पृश्यः' इति प्रतिषिध्य पश्चात्प्रायश्चित्ताम्नानात्। प्रतिषेधश्च लौकिकस्पर्शविषयः, । वैदिकस्य विहितत्वात्। तस्मात्- लौकिके स्पर्शे प्रायश्चित्तम्  ।।3।।
			(चतुर्थे-{द्विपशुयागे पाशमन्त्रयोरेकवचनान्तब-} सूत्राणि 10-14)।
				हुवचनान्तयोर्द्विवचनान्तेनोहाधिकरणे										अन्यायस्त्वविकारेणादृष्टप्रतिघातित्वादविशेषाच्च
				तेनास्य ।। 10 ।। विकारो वा तदर्थत्वात् ।। 11 ।। 
				अपि त्वन्यायसंबन्दात्प्रकृतिवत्परेष्वपि यथार्थं 
				स्यात् ।। 12 ।। यथार्थं त्वन्यायस्याचोदितत्वात् 
				।। 13 ।। छन्दसि  तु यथादृष्टम् ।। 14 ।। 
	चतुर्थाधिकरणमारचयति-
				पाशं पाशान्द्वयोः पश्वोरेको मन्त्रोऽथवा द्वयम्। 
				एकैकत्वे द्वयत्वे किमेकस्योहोऽथवा द्वयोः ।। 4 ।। 
				एकेनैव कृतार्थत्वादेको मन्त्रस्तदाऽपि च । 
				अविकारेण बह््वर्थ एकार्थः समवायतः ।। 5 ।। 
				प्राकृतत्वादुभावूह्य एकार्थोऽत्र विवक्षया । 
				बह््वर्थोऽप्यूहनीयोऽत्र द्वयोः शक्तेरक्लृप्तितः ।। 6 ।। 
	ज्योतिष्टोमेऽग्नीषोमीयपशावेकवचनान्तबहुवचनान्तौ द्वौ पाशमन्त्रौ भिस्त्रयोः शाखयोराम्नातौ- 'अदितिः पाशं प्रमुमोक्त्वेतम्' इत्येकत्र। 'अदितिः पाशान्प्रमुमोक्त्वेतान्' इत्यपरत्र । तावुभौ पशुद्वयोपेतायां विकृतौ चोदकेनातिदिष्टौ। सा च विकृतिरेवमाम्नायते- "मैत्रं श्वेतमालभेत, वारुणं कृष्णम्, अपां चौषधीनां च संधावन्नकामः' इति। तत्रैकेनैव मन्त्रेण 
चरितार्थत्वान्न द्वयोरतिदेशः। इत्याद्यः पक्षः। 
	तदाऽप्यविकृतस्यैव प्रयोक्तुं शक्यत्वाद्बहुवचनान्तो मन्त्रो युक्तः। प्रकृतापेकस्मिन्पशावसमवेतार्थतया बहुवचनस्य विकृतावनूहनीयत्वात्। इत्येकः पक्षः। 
	तादृग्बहुवचनोपेतत्वादेव मन्त्रोऽप्यसावसमवेतार्थः प्रकृतौ भवति। एकवचनान्तस्तु  मन्त्रः प्रकृतौ समवेतार्थत्वाद्विकृतावतिदिश्यताम्। स च द्विवचनान्तेनोहनीयः। इति पक्षान्तरम्। 
	प्रकृतौ विद्यमानयोरुभयोर्मन्त्रयोर्विकृतावतिदेशस्य वारयितुमशक्यत्वादेकमन्त्रपक्षस्यावान्तरत्वेनोपन्यस्तावुभावपि पक्षावयुक्तौ। मन्त्रद्वयातिदेशपक्षे त्वेकवचनान्तः प्रकृतौ समवेतार्थतया विकृतावूहनीयः। बहुवचनान्तो यथावस्थित एव 
पठनीयः। इति पूर्वः पक्षः। 
	लोके वेदे वा बहुवचनस्य द्वयोरर्थयोरक्लृप्तशक्तित्वाद््द्विवचनान्ततया सोऽप्यूहनीयः। इति राद्धान्तः ।। 4 ।। 5 ।। 6 ।। 
			(पञ्चमे- {अग्नीषोमयिपशौ पाशैकत्वपाशबहु-} सूत्राणि 15-19)।
				 त्वाभिधायिमन्त्रयोर्विकल्पाधिकरणे 
				विप्रतिपत्तौ विकल्पः स्यात्समत्वाद््गुणे त्वन्याय-
				कल्पनैकदेशत्वात् ।। 15 ।। प्रकरणविशेषाच्च ।। 16 ।। 
				अर्थाभावात्तु नैवं स्यात्, गुणमात्रमितरत् ।। 17 ।। 
				द्यावोस्तथेति चेत् ।। 18 ।। नोत्पत्तिशब्दत्वात् ।। 19 ।। 
	पञ्चमाधिकरणमारचयति-
				उत्क्रष्टव्यो न वा मन्त्रो बह््वर्थोऽसंगतत्वतः । 
				उत्कर्षो न विकल्प्योऽसौ गुणे त्वन्यायकल्पना ।। 7 ।। 
	योऽयं पूर्वोदाहृतो बहुवचनान्तः पाशमन्त्रः, तस्य प्रकरणादुत्कर्षो बहुपाशयुक्तेषु पशुगणेषु कर्तव्यः। कुतः। एकस्मिन्पशौ प्रकृते तस्यानन्वितत्वात्। इति चेत्। 
	मैवम्। नासावुत्क्रष्टव्यः। किंत्वेकवचनान्तेन मन्त्रेण सह विकल्पनीयः। न हि 'पाशान्' इत्यत्र प्रधानस्याशस्यानन्वितत्वमस्ति। प्रातिपदिकविमक्त्योः प्रातिपदिकं प्रधानम्। धर्मिवाचकत्वात्। विभक्तिस्तु कर्मत्व- करणत्वादिधर्मवाचकत्वाद््गुणभूता। तथा विभक्तिवचनयोर्विभक्तेः कर्मादिकारकवाचित्वात्प्राधान्यम्। वचनस्य कारकसंख्याभिधायित्वाद््गुणत्वम्। तथा सति बहुवचनान्ते पाशशब्दे प्रातिपादिकं कर्मकारकविभक्तिश्चैकस्मिन्नपि पाशे संगच्छेते। गुणभूते तु बहुषचने लक्षणावृत्तिः कल्पनीया, पाशावयवगतं बहुत्वं लक्ष्यत इति। तस्मात्- गुणभूतं वचनमात्रमनुसृत्य कृत्स्नस्य मन्त्रस्य प्रकरणपाठो न बाधनीयः, किंतु प्रधानानुसारेण मन्त्रयोः समानत्वाद्विकल्पः कर्तव्यः 
।। 7 ।। 
			(षष्ठे- {दर्शपूर्णमासयोर्द्विपत्नीके प्रयोगे 'पत्नीं} सूत्रम्- )।
				संनह्य' इति मन्त्रस्यानूहाधिकरणे 
				अपूर्वे त्वविकारोऽप्रदेशात्प्रतीयते ।। 20 ।। 
	षष्ठाधिकरणमारचयति-
				पत्नीमिति द्विपत्न्यादावूह्यं नो वोह्यतेऽर्थतः । 
				नोपदेशस्य सामान्यादतिदेशाप्रवृत्तितः ।। 8 ।। 
	दर्शपूर्णमासयोर्मन्त्र आम्नायते- 'पत्नीं संनह्य' इति। तत्र- एकपत्नीकस्य यजमानस्य प्रयोगे समवेतार्थं एकवचनान्तः पत्नीशब्दः। स च द्विपत्नीकस्य बहुपत्नीकस्य च प्रयोगेऽर्थवशादूहनीयः। इति चेत्। 
	मैवम्। किमुपदेशप्राप्तस्योहः, अतिदेशप्राप्तस्य वा । नाऽऽद्यः। उपदेशसय् सर्वप्रयोगसाधारणत्वात्। यदि- एकपत्नीकप्रयोगार्थमेवायं मन्त्रोपदेशः स्यात्, तदानीम्- एकवचनं विवक्ष्येत। न त्वेवमस्ति। अन्यथा द्विपत्नीक-बहुपत्नीकप्रयोगयोर्मन्त्र एव नोपदिश्येत। तत्र कुत ऊहानूहचिन्तावकाशः। साधारणे सूपदेशे सर्वप्रयोगसमवेतार्थतया पत्नीपदे प्रातिपदिकं कर्मकारकविमक्तिश्चेत्युमयमेव पाशन्यायेन विवक्षितम्। एकवचनं त्वदृष्टार्थ। तथा च सर्वप्रयोगे' 
समवेतार्थतया पत्नीपदेषु यथावस्थितमेव पठनीयः। नापि 'अतिदेशप्राप्तस्योहः' इति द्वितीयः पक्षः। द्विबहुपत्नीकप्रयोगयोर विकृतित्वेनातिदेशायोगात्। तस्मात्- अत्र नास्त्यूहः ।। 8 ।। 
				(सप्तमे- द्विपत्नीकविकृतियागेऽपि 'पत्नीं संनह्य' इति 
					मन्त्रस्यानूहाधिकरणे सूत्रम्-)।
					विकृतौ चापि तद्वचनात् ।। 21 ।। 
	सप्तमाधिकरणमारचयति-
				ऊह्यो नो वैष विकृतावूह्योऽपाठेन पाशवत्। 
				नादृष्टच्छान्दसत्वाभ्यां पाशे छान्दसता न हि ।। 9 ।। 
	एव एकवचनान्तः पत्नीमन्त्रो विकृतौ द्विबहुपत्नीकप्रयोगयोरूहनीयः। कुतः। पाठाभावात्। प्रकृतार्क्थानुसारेण प्राप्तौऽप्यूहः सर्वप्रयोगसाधारणेन मन्त्रपाठेन वाचितः। विकृतौ तु बाधितस्य पाठस्याभावेनास्मदायत्ते प्रयोगेऽर्थानुसारेणोहो युक्तः। अत एव- पूर्वत्र द्विपाशयुक्तायां विकृतावेकवचनाम्तो बहुवचनान्तश्च पाशमन्त्र ऊहितः। इति चेत्। 
	मैवम्। 'पत्नीम्' इत्येकवचनस्याविवक्षितत्वेन प्रकृतावदृष्टार्थतया यथावस्थितपाठे सति विकृतावप्यदृष्टार्थं यथावस्थितस्यैव पठितव्यत्वात्। अश्चोच्येत- 'प्रकृतौ छान्दसत्वेन व्यत्ययेनैकचचनमेव द्वित्वबहुत्वयोरप्यर्थयोवर्तते' इति। एवं तर्हि विकृतावप्यूहमन्तरेणैव द्वित्वबहुत्वाभिधानान्मा भूदूहः। न च - एवं पाशेऽप्यूहो मा भूत्- इति शङ््कनीयम्। प्रकृतावेकवचनबहुवचनयोरेकस्मिन्नेव पाशे वैहिकप्रयोगदर्शनात्। द्विंत्वे तदभावात्। तस्मात्- पाशस्योहो विकृतौ, न तु 
पत्नीशब्दस्य ।। 9 ।। 
				(अष्टमे- सवनीयपशूनामग्नीषोमीयसमानविधानत्वे 'प्रास्मै, 
					अग्निम्' इति मन्त्रेऽनूहाधिकरणे सूत्रम्-)।
				अध्रिगौ सवनीयेषु तद्वत्समानविधानाश्चेत् ।। 22 ।। 
	अष्टमाधिकरणमारचयति-
				अग्नीषोमीयसवनस्थास्तुल्यविधयो यदि । 
				प्रास्मा इति तदा मन्त्रे पत्नीन्यायेन नोहनम् ।। 10 ।। 
	अग्निष्ठोमोक्थ्यपोदृश्यतिरात्ररूपासु ज्योतिष्टोमस्य संस्थास्वेकोत्तरवृद्ध्या सवनीयाः पशव आम्नाताः- 'आग्नेयः पशुरग्निष्टोम आलभ्यः। ऐन्द्राग्न उक्थ्ये द्वितीयः। ऐन्द्रो वृष्णिः षोडशिनि तृतीयः। सारस्वती मेष्यतिरात्रे चतुर्थी' इति। त एते सवनीयपशवोऽग्नीषोमीयपशुना समानविधयः, न तु तद्विकृतयः- इति कस्यचित्पूर्वपक्षिणो मतम्। तदेवाभ्युपगम्य कृत्वाचिन्ता क्रियते। अध्रिगुप्रैवमन्त्रे- 'प्रास्मा अग्निं भरता' इति वाक्ये पुंलिङ्गचतुर्थ्येकवचनाश्च इदं शब्दः पठितः। तस्य मेष्यां स्त्रीलिङ्गतया नास्त्यूहः, इति प्रथमपादे निर्णीतम्। इह त्वेकवचनस्य पशुद्वित्वबहुत्वयोः पत्नीशब्दवत्पूर्वोत्तरपक्षौ द्रष्टव्यौ । अर्थानुसारेण द्विवचनबहुवचनयोरूहः। इति पूर्वः पक्षः। 
	उपदेशस्य साधारणत्वेन सर्वत्र समवेतार्थयोः प्रातिपदिकविभक्त्योरेव विवास्त्रितत्वेनैकवचनस्याविवक्षितत्वात्। कथंचिद्विवक्षितत्वेऽपि च्छान्दसेन वचनव्यत्वयेन द्वद्यर्थबहूवर्थवाचित्वान्नास्त्यूहः। इति राद्धान्तः। 
	परमार्थतस्तु सवनीयपशूनामग्नीषोमीयविकृतित्वादस्त्येव लिङ्गवचनयोः पाशन्वायेनोहः ।। 10 ।। 
				(नवमे- नीवाराणां व्रीहिप्रतिनिधित्वे मन्त्रे व्रीहिशब्द-
					स्यानूहाधिकरणे सूत्राणि 23-26)।
				प्रतिनिधौ चाविकारात् ।। 23 ।। अनाम्नानाद-
				शब्दत्वमभावाच्चेतरस्य स्यात् ।। 24 ।। तादथ्याद्वा
				तदाख्यं स्यात्संस्कारैरविशिष्टत्वात् ।। 25 ।। 	
				उक्तं च तत्त्वमस्य ।। 26 ।। 
	नवमाधिकरणमारचयति-
				व्रीहिप्रतिनिधावूहो व्रीहीणामिति नास्ति वा । 
				अर्थादूहो न सादृश्यादंशानां साधनत्वतः ।। 11 ।। 
	श्रुतस्य द्रव्यस्यापचारे भूयोवयवसामान्योपेतं द्रव्यान्तरं तस्य प्रतिनिषिर्भवति। तद्यथा- व्रीहीणामपचारे नीवारास्तेषां स्थाने विनिशन्ते। तदेतत्पठेऽध्वायेऽवस्थितम्। प्रतिनिहितेषु नीवारेषु 'व्रीहीणां मेध'- इत्ययं मन्त्र ऊहितव्यः। कुतः। अर्थानुसारात्। इति चेत्। 
	मैवम्। नैवारचरौ नीवाराणां साधनत्वेन विहितानां व्रीहिस्थानीयतया नवति मन्त्रस्योहः । इह तु न नीवाराः साधनत्वेन विहिताः, किंतु भूयोवचवसादृश्यद्वारा प्राप्यन्ते। ततोऽवयवानामेव साधनत्वम्। तथा सति व्रीह्यवयवेध्वविकारेण यथा व्रीहिशब्दः, तथा नीवारावयवेष्वपि प्रवृत्तेर्नास्त्यूहः ।। 11 ।। 
				(दशमे- द्विपशुयागे सूर्यं चक्षुर्गमयतात्' इतिमन्त्रा-
					णामनूहाधिकरणे सूत्रे 0)।
				संसर्गिषु चार्थस्यास्थितपरिमाणत्वात् ।। 27 ।। 
				लिङ्गदर्शनाच्च ।। 28 ।। 
	अग्नीषोमीयपशावध्रिगुप्रैषे पशुसंबन्धिनां सूर्यादिसंसर्ग आम्नायते- सूर्यं चक्षुर्गमयतात्। वातं प्राणमन्ववसृजतात्। दिशः श्रोत्रम्-' इत्यादि। 'मैत्रं श्वेतमालभेत। वारुणं कृष्णम्' इति विहितयोर्द्वयोः पश्वोर्मन्त्रगताश्चक्षुरादिशब्दा द्विवचनान्तत्वेनोहनीयाः। कुतः। पशुभेदेन चक्षुरादीनां भिन्नत्वात्। इति चेत्। 
	मैवम्। न खल्वत्रेन्द्रियाधिष्ठानं शरीरगतं गोलकं चक्षुःशब्देन विवक्षितम्। तद्विवक्षायामेकस्मिन्नपि पशौ गोलकभेदादेकवचनान्तचक्षुः शब्दस्यानन्वयप्रसङ्गात्। गोलकस्य सूर्यादिप्राप्त्यसंभवाच्च। यत्तु रूपदशनादिसामर्थ्यलक्षणं 
तेजोमात्रम्, तदत्र चक्षुरादिशब्दैर्विवक्षितम्। तच्च पश्वनेकत्वेऽपि ततो निर्गत्य सूर्यादावेकीभूतत्वात्समुद्रप्रविष्टनदीवन्न भेदेनावतिष्ठते। तस्मात्- नास्त्यूहः ।। 12 ।। 
			(एकादश- {द्विपशुयागे, अध्रिगुप्रैषे 'एकधा'} सूत्राणि 29-31)।
			            इत्यस्य शब्दस्याभ्यासाधिकरणे
				एकधेत्येकसंयोगादभ्यासेनाभिधानं स्यात् ।। 29 ।। 
				अविकारो वा बहूनामेककर्मवत् ।। 30 ।। सकृत्त्वं
				त्वैकध्यं स्यादेकत्वात्त्वचोऽनभिप्रेतं तत्प्रकृतित्वात्प-
				रेष्वभ्यासेन विवृद्धावभिधानं स्यात् ।। 31 ।। 
	एकादशाधिकरणमारचयति-
				एकधेत्यविकारः स्यादभ्यासो वा सहत्वतः । 
				आद्यो मैवं प्राकृतस्य सकृत्त्वस्योचितत्वतः ।। 13 ।। 
	तस्मिन्नेवाध्रिगुप्रैषे श्रूयते- 'एकधाऽस्य त्वचमाच्छ्यतात्' इति। छिन्वीत्यर्थः। तत्र द्वयोः पश्वोरेकधेत्यस्य शब्दस्य नास्ति विकारः। कुतः। तस्य शब्दस्येह सहत्ववाचित्वात्। 'एकधा गाः पाययति' इत्यत्र यागैपद्ये प्रयोगदर्शनात्। पश्वनेकत्वेऽपि त्वगुत्पाटनस्यैककालीनत्वं बहुपुरुषकर्तुकस्य वहते। इति प्राप्ते-
	ब्रूमः- प्रकृतावेकस्मिन्पशौ यौगपद्यलक्षणोऽर्थो न संभवति। ततः सकृत्वं तस्य शब्दस्यार्थः। त्वगियमवयवशो बहुकृत्वो न च्छत्तव्या, किंतु सर्वाऽपि सकृदेकप्रयत्नेमेत्युक्तं भवति। यत्प्रकृतौ सकृत्वं, तदेव विकृतावुचितम्। ततः प्रतिपशु सकृत्त्वमभिधातुम् 'एकधा' इत्ययं मन्त्रोऽभ्यसितव्यः ।। 13 ।। 
			द्वादशे - {द्विपश्वादिपशुविकृतौ मेधपतिश-} सूत्राणि  32-40)।
				 ब्दस्य देवतानुसारेणोहाधिकरणे 
			मेधपतित्वं स्वामिदेवतस्य समवायात्सर्वत्र च प्रयु-
			क्तत्वात्, तस्य चान्यायनिगदत्वात्, सर्वत्रैवाधि-
			कारः स्यात् ।। 32 ।। अपि वा द्विसमवायोऽर्था-
			न्यत्वे यथासंख्यं प्रयोगः स्यात् ।। 33 ।। स्वामि-
			नो वैकशब्द्यादुत्कर्षो देवतायां स्यात्पत्न्यां द्विती-
			यशब्दः स्यात् ।। 34 ।। देवता तु तदाशीष्ट््वात्सं-
			प्राप्तत्वात्स्वामिन्यनर्थिका स्यात् ।। 35 ।। उत्स-
			र्गाच्च भक्त्या तस्मिन्पतित्वं स्यात् ।। 36 ।। उत्कृ-
			ष्येतैकसंयुक्तो द्विदेवते संभवात् ।। 37 ।। एकस्तु
			समवायात्तस्य तल्लक्षणत्वात् ।। 38 ।। संसर्गि-
			त्वाच्च तस्मात्तेन विकल्पः स्यात् ।। 39 ।। एक-
			त्वेऽपि गुणानपायात् ।। 40 ।। 
	द्वादशाधिकरणमारचयति-
			अविकारो विकारो वा स्यान्मेधपतिशब्दयोः । 
			विकारे स्वामिदेवार्थ एकार्थो वाऽन्तिमेऽपि किम् ।। 14 ।। 
			स्वाम्यर्थो देवतार्थो वा स्यादन्याय्यत्वतोऽग्रिमः । 
			अर्थभेदाद्विकारोऽत्र द्वावर्थौ शब्दयोर्द्वयोः ।। 15 ।। 
			मन्त्रैक्यादर्थ एकोऽत्र स्वाम्यस्मिञ्जायया द्विता । 
			देवार्थाशीर्देव एकोऽधिष्ठाने द्वे द्विधेरणम् ।। 16 ।। 
	अध्रिगुप्रैषनिगदस्याऽऽदाविदमाम्नायते- 'दैव्याः शमितार उत च मनुष्या आरभध्वम्। उपनयत मेध्या दुर आशासाना मेधपतिभ्यां मेधम्' इति। शाखान्तरे तु 'मेधपतये मेधम्' इति। अयमर्थः- 'शमितारः पशुधातिनो द्विविधाः- 
दैव्याः, मानुषाश्च । तानुभयान्संबोध्य होता कर्तव्यविशेषान्निर्दिशति- आरम्भः कर्तव्यः। मेधो यज्ञः, तद्योग्यान्दुरः पदार्थान्हिंसाहेतूनिहाऽऽनयत। किं कुर्वन्तः- यज्ञपतिभ्यां यज्ञपतये वा यज्ञमाशासानाः' इति। तत्र- एकवचनान्तस्य मेघपतिशब्दस्य द्विवचनान्तस्य च बहुपशुयुक्तासु विकृतिष्वनूहः, ऊहो वा, इति संशयः। ऊहपक्षेऽपि किमेकवचनान्तस्य यजमानोऽर्थः, द्विवचनान्तस्याग्नीषोमौ देवते इत्येवमर्थभेदः। किंवा- शब्दद्वयस्यैक एवार्थ इति संशयः। एकार्थत्वपक्षेऽपि यजमान एवार्थः, देवतैव वा, इति संशयः। तत्र- अग्नीषोमीये पशौ यजमानः, अग्नीषोमौ च, इति त्रयो मेधस्य पतयः, तेष्वेकवचनस्य द्विवचनस्य वाऽन्याय्यनिगदत्वेन प्रकृतातविवक्षितस्य वचनस्य विकृतावनूहः। इत्याद्यः पक्षः। 
	प्रकृतौ समवेतार्थत्वे संपादयितुं शक्ये सत्यन्याय्यनिगदत्वाभावाद्विकृतावूहः कर्तव्यः। इति द्वितीयः पक्षः। 
	अस्मिन्द्वितीयपक्षेऽपि प्रकृतावुपन्यस्तप्रकारेणार्थभेदाद्विकृतिषु बहुयजमानयुक्तास्वहीनादिषु यजमानानुसारेणैकवचनान्त ऊहनीयः। अनेकपशुयुक्तासु विकृतिषु देवतानुसारेण द्विवचनान्त ऊहनीयः। सोऽयं शाखाविकल्पेन प्रथमः पक्षः। 
	शाखाभेदेन पाठभेदेऽपि मन्त्रभेदाभावादर्थभेदो न युक्तः, किंतु- एक एवार्थः। इति पक्षान्तरम्। 
	तदपि देवतायाः संप्रदानत्वेन स्वामित्वाभावान्मेधपतिशब्दयोग्यता नास्तीति यजमान एव तच्छब्दार्थः। तस्मिंश्च यजमाने स्वत एकत्वम्, जायया सह द्वित्वम्। इत्येकवचनद्विवचने उभे अपि समवेतार्थे। ततो यजमानद्वयोपेतायां विकृतायेकवचनान्तो द्वित्वेनोहनीयः। द्विवचनान्तो बहुत्वेन। इति पूर्वः पक्षः। 
	मैघस्य यजमानार्थत्वं नैवाऽऽशासनीयम्। तस्य सिद्धत्वात्। देवतार्थत्वं त्वाशासनीयम्। ततो मेधमाशासाना इत्येतद्देवतायां समवेतार्थम्। संप्रदानस्याप्युद्देश्यत्वेन प्राधान्यान्मेधपतित्वमविरुद्धम्, देवताकारेणैकत्वादग्नित्वसोमत्वाकारेण द्वित्वाच्चैकवचनद्विवचने उपपन्ने । तस्मात्- देवतानुसारेण विकृतावूहः। इति राद्धान्तः ।। 14 ।। 15।। 16 ।। 
				त्रयोदशे- {बहुदैवत्ये पशावप्येकवचनान्तमे-} सूत्रे 41-42)।
					  ध पतिशब्दस्य विकल्पाधिकरणे
					नियमो बहुदेवते विकारः स्यात् ।। 41 ।। 
					विकल्पो वा प्रकृतिवत् ।। 42 ।। 
	त्रयोदशाधिकरणमारचयति-
				आदित्येष्वेकवाच्येष ऊह्यो नो वोह्यतेऽन्यवत् । 
				गणार्थत्वादनूहोऽतो विकल्पः प्रकृताविव ।। 17 ।। 
	प्रजापशुसंपत्तिकामस्य बहुदैवत्यः पशुराम्नायते- 'यः कामयेत- प्रथेय पशुमिः प्र प्रजया जायेय- इति, *स एतामविं 
वशामादित्येभ्यः कामायाऽऽलभेत' इति। वशा बन्ध्या। कामाय कामुकेभ्य इत्यर्थः। अत्र- चोदकप्राप्तो 'मेधपतये' इत्येकवचनान्तः शब्द आदित्यानां बहुत्वाद्बहुवचनान्तत्वेनोहनीयः। यथा 'मेधपतिभ्याम्' इति द्विवचनान्त ऊह्यते। यथा वा 'पाशः' इत्येकवचनान्त ऊह्यते। तद्वत्। इति चेत्। 
	मैवम्। प्रकृतावग्नीषोमयोर्गणैकत्वमेकवचनान्तो ब्रूते। आदित्यानामपि गणैकत्व समानमित्यनूहः। तस्मात्- अविकृत एकवचनान्त इतरेण सह प्रकृताविवात्रापि विकल्प्यते ।। 17 ।। 
			(चतुर्दशे- एकादशिन्यामेकवचनान्तमेधपतिशब्दस्योहा- 
					धिकरणे सूत्रम्- )।
				अर्थान्तरे विकारः स्याद्देवतापृथक्त्वा-
				देकाभिसमवायात्स्यात् ।। 43 ।। 
	चतुर्दशाधिकरणमारचयति-
				कृष्णग्रीवादिके नोह ऊहो वाऽस्य न पूर्ववत् । 
				देवत्वं न गणस्यात ऊहो बह््वभिधित्सया ।। 18 ।। 
	यूपैकादशिन्यामग्न्यादिदेवताकाः पशव आम्नाताः- 'प्रैवाऽऽग्नेयेन वाषयति। मिथुनं सारस्वत्या करोति। रेतः सौम्येन
दधाति। प्रजनयति पौष्णेन' इत्यादिना। ते च- स्वनामभिरन्यत्राऽऽम्नाताः- 'आग्नेयः कृष्णग्रीवः। सारस्वती मेषी। वभ्रुः 
सौम्यः। पौष्णः श्यामः' इत्यादिना। तत्र- अस्यैकवचनान्तस्य मेधपतिशब्दस्याऽऽदित्येष्विव नोहः। इति चेत्। 
	मैवम्। वैषम्यात्। आदित्यगणस्य तत्र देवत्वम्, इह त्वेकैकस्य पृथग्देवत्वम्। अतो बहून्देवानभिधातुं बहुवचनान्तत्वमूहनीयम् ।। 18 ।। 
				इति श्रीमाधवीये जैमिनीयन्यायमालाविस्तरे नवमा-
					ध्यायस्य तृतीयः पादः ।। 3 ।। 
						अत्र पादे 			आदितः। 
		अधिकरणानि			  14				 581। 
		सूत्राणि				  43				1693।
					(अथ नवमाध्यायस्य चतुर्थः पादः)।
				(प्रथमे 'षड््विंतिरस्य वङ््क्रयः' इत्यादौ समस्योहा-
						धिकरणे सूत्राणि 1-16)।
				षड््विंशतिरभ्यासेन पशुगणे तत्प्रकृतित्वाद््गुणस्य 
				प्रविभक्तत्वादविकारे हि तासामकात्सर्न्येनाभिसंब-
				न्धो विकारान्न समासः स्यादसंयोगाच्च सर्वाभिः 
				।।1।। अभ्यासेऽपि तथेति चेत् ।।2।। न गुणादर्थ-
				कृतत्वाच्च ।।3।। समासेऽपि तथेति चेत् ।।4।। 
				नासंभवात् ।।5।। स्वाभिश्च वचनं प्रकृतौ तथेह 
				स्यात् ।।6।।  वङ््क्रीणां तु प्रधानत्वात्समासेनाभि-
				धानं स्यात्प्राधान्यमध्रिगोस्तदर्थत्वात् ।।7।। 
				तासां च कृत्स्नवचनात् ।।8।। अपि त्वसंनिपा-
				तित्वात्पत्नीवदाम्नातेनाभिधानं  स्यात् ।।9।। 
				विकारस्तु प्रदेशत्वाद्यजमानवत् ।।10।। अपूर्व-
				त्वात्तथा पत्न्याम् ।।11।। आम्नातस्त्वविकारात्सं-
				ख्यासु सर्वगामितत्वात् ।।12।। संख्या त्वेवं प्रधानं 
				स्याहूङ््क्रयः पुनः प्रधानम् ।।13।। अनाम्नात-
				वचनमवचनेन हि वङ््क्रीणां स्यान्निर्देशः ।।14।।
				अभ्यासो वाऽविकारात्स्यात् ।।15।। पशुस्त्वेवं 
				प्रधानं स्यादभ्यासस्य तन्निमित्तत्वात्तस्मात्समास-
				शब्दः स्यात् ।।16।। 
	चतुर्थपादस्य प्रथमाधिकरणमारचयति-
				षड््विंशतिर्वङ््क्रयोऽस्येत्यनूहः स्यादुतोह्यते । 
				ऊहेऽपि वचनान्यत्वमस्येत्यावर्त्यतेऽथवा ।। 1 ।। 
				षड््विंशतेरुताभ्यासः समस्तोक्तिर्भवेदुत । 
				अनूहोऽकरणत्वेन दृष्टलाभात्तदूहनम् ।। 2 ।। 
				संख्यायाश्च पशौ युक्तेर्वङ््क्रीणां मुख्यतावशात् । 
				अमी पक्षा युज्यतेऽन्त्यस्ता अनुष्ठ्येतिशेषतः ।। 3 ।। 
	अध्रिगुप्रषे वाक्यमिदमाम्नायते- 'षड््विंशतिरस्य वङ््क्रयः, ता अनुष्ठ्योच्च्यावयतात्' इति। अयमर्थः- 'वङ््क्रयो वक्राणि पार्श्वास्थीनि। तान्यस्य पशोः षड््विंशतिसंख्यानि। एकैकस्मिन्पार्श्वे त्रयोदशानामवस्थितत्वात्। ताश्च वङ््क्रीरनुष्ठ्य, अनुष्ठायानुक्रमेण गणयित्वेति यावत्। उच्च्यावयतादुद्धरतात्' इति। सोऽयं मन्त्रो वङ््क्रीणामुद्धरणे करणतया न विनियुक्तः, किंतु संज्ञपनात्प्राक्पशौ नीयमाने होत्रा प्रयुज्यते। ततोऽसमवेतार्थत्वादनूहः। इत्याद्यः पक्षः। 
	अकरणत्वेऽपि नादृष्टार्थत्वम्। शमितॄणामुद्धरणायार्थस्याऽऽवश्यकत्वेन दृष्टार्थलाभात्। तस्मात्- प्रकृतौ समवेतार्थतया विकृतावूहः। तदाऽपि चत्वारः पक्षाः। 
	तत्र- संख्या मुख्यत्वेन प्रकाश्या। तेन द्वयोः पश्वोर्द्विगुणितां षड्् र्विंशतिसंख्यां प्रकाशयितुं द्विवचनान्ततया षड््विंशतिशब्द ऊहनीयः। इत्याद्यः पक्षः। 
	पशोश्चोदितत्वेन मुख्यत्वात्तद्वाचकं षष्ठ्यन्तम् 'अस्य' इति पदं पश्वनुसारेणाऽऽवर्तनीयम्। इति द्वितीयः पक्षः। 
	युक्तिर्योगः। षड््विंशतिसंख्यायाः पशुना सह संबन्धः, तस्य मुख्यत्वात्प्रतिपशुविभक्तां संख्यां प्रकाशयितुं षड््विंशतिपदस्याभ्यासः। इति तृतीयः पक्षः। 
	अत्र सर्वत्र मुख्यानुसारेण पदान्तराण्यूहनीयानि। संख्येयानां वङ््क्रीणां मुख्यत्वात्तासामियत्ता समस्य वक्तव्या। ततो 'द्विपञ्चाशदनयोर्वङ््क्रयः। अष्टसप्ततिरेषां वङ््क्रयः' इत्येवं यथायोगमूहनीयम्। इति चुतुर्थः पक्षः। अयमेव सिद्धान्तो वाक्यशेषानुगुण्यात्। 'ता अनुष्ट्य' इत्ययं वाक्यशेषः स च व्याख्यातः ।। 1 ।। 2 ।। 3 ।। 
			द्वितीये-{आश्वमेधिकसवनीयाश्वस्य चतुस्त्रिंशद्व-} सूत्रम्-)।
				ङ््क्रिरूपविशेषवचनविकल्पाधिकरणे
				अश्वस्य चतुस्त्रिंशत्तस्य वचनाद्वैशेषिकम् ।। 17 ।। 
	द्वितीयाधिकरणमारचयति-
				न चतुस्त्रिंशदित्येष निषेधो नियतो न वा । 
				गिरापदवदाद्यः स्यान्नैवकारहतत्वतः ।। 4 ।।
				निषेधः प्राप्तिपूर्वोऽतः प्रापकोऽत्रानुमीयते । 
				निषेधकप्रापकाभ्यां चतुस्त्रिंशद्विकल्प्यते ।। 5 ।। 
	अश्वमेधे त्रयः सवनीयाः पशवः श्रुताः- 'अश्वः, तूपरः, गोमृगः, ते प्राजापत्याः' इति। तेष्वश्वस्य चतुस्त्रिंशद्वङ््क्रयः। 
तथा च मन्त्रः- 'चतुस्त्रिंऋद्वाजिनो देवघन्धोर्वङ््क्रीरश्वस्य स्वधितिः समेति' इति। वाजी गन्धर्ववाहको जातिविशेषः। अत एवाऽऽम्नायते- 'हयो भूत्वा देवानवहत्, वाजी गन्धर्वान्, अर्वाऽसुरान्' इति। देवबन्धुर्देवानां प्रियः। स्वधितिश्छेदनहेतुः शस्त्रम्- इत्यर्थः। एवं सत्यध्रिगुप्रैषे विशेषोऽयमाम्नायते- 'न चतुस्त्रिंशदिति ब्रूयात्। षड््विंशतिरित्येव ब्रूयात्' इति। सोऽयं 'चतुस्त्रिंशद्वाजिनः' - इत्यादिकायाऋचः प्रतिषेधो गिरापदनिषेधवन्नित्यः, न तु विकल्पितः। यथा 'न गिरागिरेति ब्रूयात्, ऐरं कृत्वोद्गेयम्' इत्यत्र गिरापदनिषेधपुरःसरमिरापतवे विहिते सति निषिद्धस्य नित्यनिवृत्तिः। तथा चतुस्त्रिंशन्मन्त्रनिषेधपुरःसरं षड््विंशतिमन्त्रे विहिते सति नित्यनिवृत्तिर्निषिद्धस्य। इति चेत्। 
	मैवम्। 'षड््विंशतिरित्येव ब्रूयात्' इत्येवकारेण विधित्वप्रत्यययाधात्। षड््विंशतिमन्त्रस्तावच्चोदकप्राप्तत्वान्न विधेयः। 
तस्य चतुस्त्रिंशन्मन्त्रेणापवादप्रसक्तौ 'न चतुस्त्रिंशत्' इत्यपवादकं मन्त्रं प्रतिषिध्य चोदकप्राप्तस्यानपोदितत्वेन यथापूर्वमवस्थानमनूद्यते- इत्येवमर्थं सूचयितुमेवकारः प्रयुक्तः। गिरापददृष्टान्तस्तु विषमः। अप्राप्तत्वादिरापदं तत्र विधीयते। तेन च विहितेन पाठप्राप्ते गिरापदे बाधिते स बाधो 'न गिरा' इति प्रतिषेधेनानूद्यते। ततो दृष्टान्ते निषेधानुवादः, दार्ष्टान्तिके विध्यनुवादः, इति महद्वैषम्यम्। ननु विधिवाक्यस्थस्यैवकारस्यानुवादत्वे सति 'न चतुस्त्रिंशत्'- इत्यस्मिन्निषेधे कृत्स्नवाक्यतात्पर्यान्निषिद्धस्य नित्यनिर्वृत्तिस्तदवस्था स्यात्। मैवम्। प्रापकस्यापि सद्भावेन निषेधप्राप्तिभ्यां चतुस्त्रिंशन्मन्त्रस्य विकल्पितत्वात्। अथोच्यते- 'चतुस्त्रिंशद्वाजिनः' इत्येवं मन्त्रः केवलं स्वरूपेणैव पठितः। न त्वस्याघ्रिगुप्रैषवत्प्रापकं किंचिदस्ति- इति। तन्न। प्रापकवचनस्य कल्पनीयत्वात्। अन्यथा प्रसक्त्यभावेन प्रतिषेधानुपपत्तेः। तस्मात्- प्रसञ्जकेनोपजीव्येनानुमितविधिना प्रत्यक्षनिषेधेन च समानबलतया 'चतुस्त्रिंशत्'- इत्ययं मन्त्रोऽश्वस्याध्रिगुप्रैषे विकल्प्यते 
।। 4 ।। 5 ।। 
			तृतीये- {आश्वमेधिकसवनीयाश्वस्य चतास्त्र-} सूत्राणि 18-21)।
				 शद्बङ््क्रिरूपविशेषवचनाधिकरणे 
				तत्प्रतिषिध्य प्रकृतिर्नियुज्यते सा चतुस्त्रिंशद्वाच्य-
				त्वात् ।। 18 ।। ऋग्वा स्यादाम्नातत्वादविकल्पश्च 
				न्याय्यः ।। 19 ।। तस्यां तु वचनादैरवत्पदविकारः 
				स्यात् ।। 20 ।। सर्वप्रतिषेधो वाऽसंयोगात्पदेन 
				स्यात् ।। 21 ।। 
	तृतीयाधिकरणमारचयति-
				पृथग्वचनमश्वस्य स्यादन्याभ्यां समस्य वा । 
				आद्यः पदे निषिद्धेऽत्र विशेषो नियतो यतः ।। 6 ।। 
				वङ््क्रीयत्तानुक्तिदोषादृगेवात्र निषिध्यते ।
				पक्षे प्राप्तः प्राकृतोऽस्मिन्समस्योक्तः पुरा यथा ।। 7 ।। 
	पूर्वोक्ताश्वस्य तूपर- गोमृगाभ्यां समस्य वङ््क्रीयता न वक्तव्या, किंतु पृथगेव। कुतः। यस्मात् 'चतुस्त्रिंशद्वाजिनः' इत्ययं मन्त्रविशेषोऽश्वस्य नियतः। ननु- प्रत्यक्षनिषेधेनानुमितविधिना च विकल्पः पूर्वमुक्तः। तन्न। ऋचो निषेधाभावात्। 'न चतुस्त्रिंशदिति ब्रूयात्' इति ऋचि प्रथमपदमात्रं निषिध्यते। ननु- निषेधस्य प्रसक्तिपूर्वकत्वमुपजीव्य विधिरनुमितः। तत्रानुमापकस्य निषेधस्याभावेनानुमेयस्य विधेरप्यभावात्। 'चतुस्त्रिंशत्' इत्यस्या ऋचऋः प्राप्तिरेव नास्ति, तत्र कुतो नियतिः- इति चेत्। न । प्रकरणपाठमन्त्रलिङ्गाभ्यां विनियोगविधेरनुमेयत्वात्। तस्मात्- अनेन मन्त्रेणाश्वस्य पृथग्वचनम्। इति प्राप्ते-
	ब्रूमः- यदि 'चतुस्त्रिंशत्' इत्येकमेव पदं निषेध्येत, तदा तस्यामृचि वङ््क्रीणामियत्ता नोच्येत। ननु- 'षड््विंशतिरित्येव ब्रूयात्' इत्यनेन वाक्येन संख्यावाचिपदान्तरप्रक्षेपविधानादियत्तोच्यते- इति चेत्। न। तस्य वाक्यस्यैवकारेण विधिशक्तेः कुण्ठितत्वात्। तस्मात्- न पदमात्रस्य निषेधः, किंतु कृत्स्नाया ऋचः। तथा सति पूर्वोक्तविकल्पस्य तदवस्थत्वादृग्विशेषविधिपक्षे पृथग्वचनं कर्तव्यम्। तन्निषेधपक्षे- चोदकप्राप्ते प्राकृतेऽध्रिगुप्रैषे प्रथमाधिकरणन्यायेन समस्य वक्तव्यम्। तत्र तूपर- गोमृगयोः प्रत्येकं षड््विंशतित्वादश्वस्य चतुस्त्रिंशत्त्वात्समासेन 'षडशीतिरेषां वङ््क्रयः' इत्येवमूहनीयम् ।। 6 ।। 7 ।। 
			(चतुर्थे- अग्नीषोमीयपशावुरूकशब्देन वपाभिधानाधिकरणे सूत्रम्-)।
				वनिष्ठुसंनिधानादुरूकेण वपाभिधानम् ।। 22 ।। 
	चतुर्थाधिकरणमारचयति-
				पक्षी वपाऽथवोरूको रलयोरविशेषतः । 
				पक्षी वपा संनिधानाद््भ्रान्तिच्छेदनिषेधतः ।। 8 ।। 
	अग्निगुप्रैषे वचनमिदमाम्नायते- 'वनिष्ठुमस्य मा राविष्टोरूकं मन्यमानाः' इति। वनिष्ठुर्वपासमीपवर्ती कश्चित्पश्वङ्गविशेषः। तं मा राविष्ट तस्य लपनं मा कुरुत। व्यत्ययेन लकारस्य रेफः। किं कुर्वन्तः- उरुकं मन्यमाना वनिष्ठानुरूकवृद्धिं कुर्वन्त इत्यर्थः। अत्र- उरूकशब्देन काकविरोधी कश्चिदुलूकनामा पक्षिविशेषोऽभिधीयते। कुतः। 
रलयोरविशेषात्। पर्यङ््कः, पस्यकूकः, लोमानि, रोमाणि' इत्यादिदर्शनात्। उरूकशब्दः सादृश्यलक्षकः। 'पक्षिसदृशं वनिष्ठुं विवेकेन मन्यमाना मा राविष्ट' इति वाक्यार्थः। तस्मात्- उरूकः पक्षी इति प्राप्ते-
	ब्रूमः- उरूकशब्देनात्र वपा लक्ष्यते। कुतः। वनिष्ठुसंनिधानात्। सति हि संनिधावुरूकभ्रान्तिर्वनिष्ठौ संभवति। भ्रान्तिप्राप्तं च लवनमत्र निषिध्यते। 'उरूकं मन्यमाना वनिष्ठुं मा राविष्ट' इत्युक्तत्वात्। वपालवनकाले व्रान्त्या वनिष्ठोर्यल्लवनं तस्य निषेधे सति दृष्टोऽर्थो लभ्यते। भ्रान्तिनिवारणस्य दृष्टत्वात्। त्वत्पक्षे तु वनिष्ठोर्लवनमेव नास्ति। तच्चायुक्तम्। हृदयाद्यङ्गवल्लवितष्यत्वात्। 'वनिष्ठुमग्नीधे षष्ठवत्तं संपादयति' इत्याद्यनुष्ठानविधानात्। ततो लवनविषेधस्यासमवेतार्थत्वेनादृष्टार्थो मन्त्रपाठः प्राप्नुयात्। तस्यात्- वपावचन उरूकशब्दः। यद्यपि वपायामप्रसिद्धः [उरूक] शब्दः, तथाऽपि 'उरू विस्तीर्णमूको मेदो यत्र, इत्यवयवार्थद्वारा मेदस्विन्यां वपायां युक्त उरूकशब्दः। एवं सत्यनेकवपासु विकृतिष्वेकवचनान्त उरूकशब्द ऊहनीयः ।। 8 ।। 
			(पञ्चमे - अध्रिगौ प्रशसाशब्दस्य प्रशंसापरत्वाधिकरणे सूत्रे - 23-24)।
				प्रशसाऽस्यभिधानम् ।।23।। बाहुप्रशंसा वा ।।24।। 
	पञ्चमाधिकरणमारचयति-
				प्रशसेत्यसिरर्थः  स्यात्स्तुतिर्वा छेदनादसिः । 
				स्तुतिः कार्त्स्न्याय वाह्वोः स्यात्स्वधितिश्छेदसाधनम् ।। 9 ।। 
	 अध्रिगुप्रैषे वाक्यान्तरमाम्नातम्- 'प्रशसा बाहू' इति। तत्र- 'शसु हिंसायाम्' इत्यस्माद्धातोः सोपसर्गादुत्पन्नस्य सकारान्तप्रातिपदिकस्य तृतीयैकवचनान्तस्य 'प्रशसा' इति रूपं भवति। तच्चासेर्वाचकम्। तदेतत्केमचिद््ब्राह्मणवाक्येनानूद्यते-
'दश प्रयाजानिष्ट््वाऽऽह - 'शासमाहर' इति, असिं वै 'शास' इत्याचक्षते' इति। सोऽयमसिर्बाह्वोश्छेदनहेतुः। तस्मात्- दृष्टार्थलाभामसिः 'प्रशसा' इत्यस्य पदस्यार्थः। इति चेत्। 
	मैवम्। 'शतुं स्तुतौ' इत्यस्माद्धातोरयमुत्पन्नः 'प्रशसौ' इत्यस्य द्वितीयाद्विवचनान्तस्य शब्दस्य च्छान्दस औकारलोप आकारादेशे च कृते 'प्रशसा' इति भवति। बाह्वोः प्रशस्तत्वं नाम कार्त्स्न्यम्। 'प्रशसा बाहू कृणुतात्' इत्युक्ते 'निःशेषेणोद्धर्तव्यौ बाहू' इतीदृशो दृष्टार्थो लभ्यते। नात्र च्छेदनसाधनत्वमसेः संभवति। स्वधितेस्तत्साधनत्वेन विहितत्वात्। तस्मात्- स्तुतिरेवास्य शब्दस्यार्थः। तथा सति बाहुवृद्धौ बहुवचनान्तत्वेन 'प्रशसा' इति पदमूहनीयम् ।। 9 ।। 
			(षष्ठे- अध्रिगुप्रैषे श्येनादिशब्दानां कार्त्स्न्यवचनाधिकरणे सूत्राणि -25-27)। 
					श्येन-शला-कश्यप-कवष-स्त्रेकपर्णेष्वाकृ-
					तिवचनं प्रसिद्धसंनिधानात् ।। 25 ।। 
					कार्त्स्न्यं वा स्यात्तथाभावात् ।। 26 ।। 
					अध्रिगोश्च तदर्थत्वात् ।। 27 ।। 
	षष्ठाधिकरणमारचयति-
				सादृश्यमुत साकल्यं श्येनाद्युक्त्या विवक्षितम्। 
				प्रसिद्धसंनिधेराद्यस्तत्सत्त्वादखिलोद्धृतिः ।। 10 ।। 
	अध्रिगुप्रैषवचन एतदाम्नायते- 'श्येनमस्य वक्षः कृणुतात्' इति। तत्र- यथा 'अमी पिष्टपिण्डाः सिंहाः क्रियन्ताम्' इत्युक्ते प्रसिद्धसिंहसंनिधानात्पिष्टपिण्डेषु सिंहसादृश्यं वक्षसि कर्तव्यतया प्रतीयते। ततो वक्ष उद््धृत्य कर्तनाद्युपायेन पक्षचरणचञ्च्वादिकं संपाद्य श्येनसंस्थानं कर्तव्यम्। इति प्राप्ते-
	ब्रूमः- वक्षसि श्येनसादृश्यं स्वत एव पूर्वमस्ति। ततो 'यथा तन्न नश्यति तथा साकल्योनोद्धरणीयम्' इति विवक्षया श्येनशब्दः प्रयुज्यते। तथा सति हविरविकलं भवति। 
	*अंसादिष्वनेन न्यायेन साकल्यविवक्षया तत्तद्रूपकोक्तिर्द्रष्टव्या। एतदेवाभिप्रेत्य श्रूयते- 'गात्रं गात्रमस्यानूनं कृणुतात्' इति ।। 10 ।। 
			(सप्तमे- दर्शार्थोद््धृताग्निलोपे प्रायश्चित्तरूपज्योतिष्मत्या
					अननुष्ठानाधिकरणे सूत्रम्- )।
				प्रासङ्गिके प्रायश्चित्तं न विद्यते परार्थत्वात्तदर्थे रहि 
					विधीयते ।। 28 ।। 
	सप्तमाधिकरणमारचयति-
				ज्योतिष्मती भवेन्नो वा दर्शार्थोद््धृतलोपने ।। 
				निमित्तसत्त्वात्स्यान्नाग्निहोत्रार्थोद््धृतिवर्जनात् ।। 11 ।। 
	अग्निहोत्रप्रक्रियायामिदमाम्नायते- 'अग्नये ज्योतिष्पते पुरोडाशमष्टाकपालं निर्वपेतात्। यस्याग्निरुद््धृतोऽहुतेऽग्निहोत्र उद्वायेत्' इति। 'प्रतिदिनमग्निहोत्रं होतुं गार्हपत्यादुद््धृत्याऽऽहवनीयेऽग्निः प्रक्षिप्यते, सोऽयमुद््धृतोऽग्निः कदाचिदहुतेऽग्निहोत्रे यदि शाम्येत्, तदानीमियमिष्टिः प्रायश्चितम्' इत्यर्थः। तत्र- दर्शपूर्णमासार्थमुद््धृतस्याप्यग्नेः शान्तौ सेयं ज्योतिष्मतीष्टिर्भवेत्। कुतः। अग्न्युद्वानस्य निमित्तस्य सद्भावात्। इति चेत्। 
	मैवम्। अग्निहोत्रार्थमुद््धृतस्यैवाग्नेरुद्वानं निमित्तमिति प्रकरणादवगम्यते। अनया चेष्ट्याऽग्निहोत्रायैवाग्निः पुनरुत्पाद्यते तथा सत्यग्निहोत्रस्येयमिष्टिः सामवायिकमङ्गं भवति। अतोऽग्निहोत्रार्थोद््धृतोद्वानस्य निमित्तस्याभावान्नैमित्तिकीष्टिर्न प्रवर्तते 
।। 11 ।। 
				(अष्टमे- धार्योद्वाने प्रायश्चित्तरूपज्योतिष्मत्यननुष्ठानाधि-
						धिकरणे सूत्रे 29-30)।
					धारणे च परार्थत्वात् ।। 29 ।। क्रियार्थत्वादि-
					तरेषु कर्म स्यात् ।। 30 ।। 
	अष्टमाधिकरणमारचयति-
			धार्योद्वाने साऽस्ति नो वा सर्वार्थत्वेन विद्यते । 
			गतश्रीत्वनिमित्तं तत्परार्थत्वान्न विद्यते ।। 12 ।। 
	इदमाम्नायते- 'धार्यो गतश्रिय आहवनीयः' इति। गतश्रीशब्दार्थस्त्येवं श्रूयते- 'त्रयो ह वै गतश्रियः- ब्राह्मणः शुश्रुवान्, ग्रामणीः, राजन्यः' इति, 'और्वो गौतमो, भारद्वाजः' इति कल्पसूत्रकारः। गतश्रीभिर्धार्यमाणस्याऽऽहवनीयस्य सर्वकर्मार्थत्वे सत्यग्निहोत्रार्थत्वमप्यस्तीति तदुद्वाने सा ज्योतिष्मतीष्टिर्विद्यते । इति चेत्। 
	मैवम्। न ह्यस्य धारणेऽग्निहोत्रं निमित्तम्, किंतु गतश्रीत्वम्। सर्वकर्मसमुदायस्य चोदनया कयाचिदप्यचोदितत्वात्सर्वार्थत्वं शङ््कितुमप्यशक्यम्। गतश्रीत्वं निमित्तीकृत्य धृतोऽग्निः प्रसङ्गात्सर्वकर्मसूपकुर्वन्नग्निहोत्रेऽप्युकरोति- इति चेत्। उपकरोतु नाम। नैतावता प्रायश्चितस्य निमित्तं लभ्यते। अग्निहोत्रार्थमुद्धृतस्योद्वानं तन्निमित्तम्। न चात्र तदस्ति। किंत्वन्यस्य यस्य कस्यचित्कर्मणोऽर्थे समुद्धृतस्य गतश्रीत्वनिमित्तं धारणं क्रियते। तस्मात्- निमित्ताभावान्नास्ति सेष्टिः ।। 12 ।। 
			(नवमे - दर्शार्थस्योद्धरणस्यामन्त्रकत्वाधिकरणे सूत्रम्- )।
			न तूत्पन्ने यस्य चोदनाऽप्राप्तकालत्वात् ।। 31 ।। 
	नवमाधिकरणमारचयति-
			दर्शार्थोद्धरणे वाचेत्यादिर्नो वा, समन्त्रकम् । 
			कर्तुं स्यान्न निमित्तस्य कालस्यात्र विवर्जनात् ।। 13 ।। 
	अस्त्यग्निहोत्रे वह्न्युद्धरणमन्त्रः- 'वाचा त्वा होत्रा, प्राणेनोद्वात्रा, चक्षुषाऽध्वर्युणा, मनसा ब्रह्मणा, श्रोत्रेणाग्नीधैतैस्त्वा पञ्चीभिर्दैव्यैर्ऋत्विग्भिरुद्धरामि' इति। सोऽयं मन्त्रो दर्शपूर्णमासार्थेऽपि वह्न्युद्धरणे पठितव्यः। कुतः। तदुद्धरणस्याग्निहोत्रेऽ प्यङ्गत्वात्। उद्धृते हि तस्मिन्नग्नौ पर्वणि सायं, प्रतिपदि प्रातश्चाग्निहोत्रमनुष्ठीयते। यदि तत्र मन्त्रो न पठ्यते,
तदानीमग्निहोत्राङ्गमुद्धरणं विगुणं स्यात्। ततः समन्त्रकं कर्तुं मन्त्रः पठनीयः। इति चेत्।  
	मैवम्। अग्निहोत्राङ्गे समन्त्रकाग्न्युद्धरणे निमित्तस्य कालस्यासंभवात् । अधिवृक्षसूर्य आविःसूर्ये च काले क्रमेण सायं प्रातश्चाग्निहोत्रवह्र्युद्धरणं विहितम्। दर्शपूर्णमासार्थं तु पर्वणि प्रातरग्निहोत्रे हुते पश्चादग्निमुद्धृत्यान्वाधानं क्रियते। अतो निमित्तस्य कालस्याभावान्नैमित्तिकं समन्त्रोद्धरणं नास्ति ।। 13 ।। 
			(दशमे- प्रायणीयचरौ प्रदानधर्माणामननुष्ठानाधिकरणे 
					सूत्राणि 32-40)।
			प्रदानदर्शनं श्रपणे तद्धर्मभोजनार्थत्वात्संसर्गाच्च
			मधूदकवत् ।।32।। संस्कारप्रतिषेधश्च तद्वत् 
			।।33।। तत्प्रतिषेधे च तथाभूतस्य वर्जनात् 
			।।34।। अधर्मत्वमप्रदानात्प्रणीतार्थे विधानाः 
			दतुल्यत्वादसंसर्गः ।।35।। परो नित्यानुवादः 
			स्यात् ।।36।। विहितप्रतिषेधो वा ।।37।। 
			वर्जने गुणभावित्वात्तदुक्तप्रतिषेधात्स्यात्कारणा-
			त्केवलाशनम्।।38।। व्रतधर्माच्च लेपवत् 
			।।39।। रसप्रतिषेधो वा पुरुषधर्मत्वात् ।।40।। 
	दशमाधिकरणमारचयति-
			प्रदेयधर्माः स्युर्नो वा पयसि प्रायणीयगे । 
			चरुवत्स्युः पाकहेतुः सप्तम्या स्युर्न ते ततः ।। 14 ।। 
	ज्योतिष्टोमे श्रूयते- 'आदित्यः प्रायणीयः पयसि चरुः' इति। तत्र- चरुपयसोरुभयोर्देवतासंबन्धेन प्रदेयद्रव्यत्वसाम्यात्, यथा चरौ निर्वापवघातादयः समन्त्रकाः प्रदेयद्रव्यधर्मा अनुष्ठीयन्ते, तथा पयसि समन्त्रकवत्सापाकरणादयः प्रदेयद्रव्यधर्मा अनुष्ठेयाः। इति चेत्। 
	मैवम्। आधारवाचिन्या 'पयसि' इति सप्तम्या श्रपणहेतुत्वावगमात्। ततो न ते धर्माः कर्तव्याः, किंतु प्रणीताधर्मा उत्पवनादयस्तत्र कर्तव्याः ।। 14 ।। 
		(एकादशे - अभ्युदयेष्टौ दधिशृतयोः प्रदेयधर्मानुष्ठानाधिकरणे सूत्रे 41-42)।
				अभ्युदये दोहापनयः स्वधर्मा स्यात्प्रवृत्त-
				त्वात् ।।41।। शृतोपदेशाच्च ।।42।। 
	एकादशाधिकरणमारचयति-
				पयोदध्नोरभ्युदये न ते स्युर्वा, पुरेव नो । 
				प्रवृत्तत्वाद्देवयोगमात्रोक्तेः सन्ति तेऽन्यवत् ।। 15 ।। 
	अभ्युदयेष्टिरेवमाम्नायते- 'वि वा ऐनं प्रजया पशुभिर्वर्धयति, वर्धयत्यस्य भ्रातृव्यम्। यस्य हविर्निरुप्तं पुरस्ताच्चन्द्रमा अभ्युदेति। त्रेधा तण्डुलान्विभजेत्। ये मध्यमाः स्युः, तानग्न्ये दात्रे पुरोडाशमष्टाकपालं कुर्यात्। ये स्थविष्ठाः, तानिन्द्राय प्रदात्रे दधंश्चरुम्। येऽणिष्ठाः, तान्विष्णवे शिपिविष्टाय शृते चरुम्' इति। अयमर्थः- 'यस्य यजमानस्य दर्शकर्मार्थं हविर्भ्रान्त्या चतुर्दश्यां निरुप्तं भवति। तत उषसि पूर्वस्यां दिशि चन्द्रमा अभ्युदेति। तं यजमानमध्वर्युः प्रजया पशुमिश्च वियोजयति। तदीयं च वैरिणं वर्धयति। ततः प्रवृत्तेऽस्मिन्दर्शकर्मणि चन्द्रोदयं निमित्तीकृत्य पूर्वदेवतापनयनेन तण्डुलानां देवतान्तरसंबन्धः कर्तव्यः, इति। तदिदं षष्ठाध्याये निर्णीतम्। इह तु पूर्वोक्तप्रायणीयन्यायेन सप्तमीनिर्दिष्टयोर्दधिशृतयोः प्रदेयद्रव्यधर्मा न कर्तव्याः, किंतु प्रणीताधर्माः। इति प्राप्ते-
	ब्रूमः- विषमो दृष्टान्तः। प्रायणीयस्य पूवमप्राप्ततया द्रव्यं, देवता, श्रपणाधारभूतं पयश्च, इत्येवमनेकैर्गुणैर्विंशिष्टं कमैर्कमे वाक्येन विधातुं शक्यम्। इह तु कर्मणः प्रवृत्तत्वात्तस्मिन्कर्मणि तण्डुलानां नैमित्तिको देवतान्तरसंबन्ध एक एव गुणो विधातुं शक्यते, न तु दधिशृतयोः प्रणीतार्थत्वं गुणान्तरम्। अनेकगुणविधौ वाक्यभेदप्रसङ्गात्। तस्मात्तण्डुलवत्प्रदेयत्वेन प्रवृत्तयोर्दधिशृतयोः प्रदेयधर्माः कर्तव्याः ।। 15 ।। 
			(द्वादशे- पशुकामेष्टौ दधिशृतयोः प्रदेयधर्माननुष्ठानाधिकरणे सूत्रे 43-44)।
					अपनयो वाऽर्थान्तरे विधानाच्चरुपयोवत् 
					।।43।। लक्षणार्था शुतश्रुतिः ।।44।। 
	द्वादशाधिकरणमारचयति-
				स न्यायः पशुकामेष्ठौ प्रायणीयनयोऽथवा । 
				तुल्यश्रुतित्वात्स्यादाद्योऽपूर्वकर्मत्वतोऽन्तिमः ।। 16 ।। 
	'इदमाम्नायते- 'यः पशुकामः स्यात्सोऽमावास्यामिष्ट््वा वत्सानपाकुर्यात्' इति। तत्रेदमपरमाम्नातम्- 'ये मध्यमाः स्युः, तानग्नये दात्रे पुरोडाशमष्टाकपालं कुर्यात्। ये स्थविष्ठाः, तानिन्द्राय प्रदात्रे दधनि चरुम्। येऽणिष्ठाः, तान्विष्णवे शिपिविष्टाय शृते चरुम्' इति। तत्र- अभ्युदयेष्ट्यां समानश्रुतित्वात्तेनैव न्यायेन दधिदृ(शृ)तयोः प्रदेयधर्माः । इति चेत्। 
	मैवम्। पाठसाम्येऽप्यपूर्वकर्मत्वादर्थसाम्यं नास्ति। ततः प्रायणीयन्यायेन सप्तम्या श्रयणाधारत्वावगमात्प्रणीताधर्मा एवात्र कार्याः ।। 16 ।। 
			(त्रयोदशे- {ज्योतिष्टोमे श्रयणानां प्रदे-} सूत्राणि 45-50)।
				    यधमाननुष्ठानाधिकरणे 
			श्रयणानां त्वपूर्वत्वात्प्रदानार्थे विधानं स्यात् 
			।।45।। गुणो वा श्रयणार्थत्वात् ।।46।। 
			अनिर्देशाच्च ।।47।। श्रुतेश्च तत्प्रधानत्वात् 
			।।48।। अर्थवादश्च तदर्थवत् ।।49।। संस्कारं 
			प्रति भावाच्च तस्मादथ प्रधानं स्यात् ।।50।। 
	त्रयोदशाधिकरणमारयति-
			मिश्रणे पयआदीनां सोमधर्मा न वाऽग्रिमः । 
			प्रदातुं मेलनान्मैवं संस्कारार्थत्वतः श्रुतेः ।। 17 ।। 
	ज्योतिष्टोमे पयःप्रभृतिभिर्द्रव्यैर्ग्रहपात्रनिष्ठस्य सोमस्य मिश्रणमाम्नातम्- 'पयसा मैत्रावरुणं श्रीणाति, सक्तुभिर्मन्थिनम्, धानाभिर्हारियोजनम्, हिरण्येन शुक्रम्, आज्येन पात्नीवतम्' इति। तत्र- मिश्रणं सोमेन सह प्रदानार्थम्। ततः प्रदेयस्य सोमस्य 
ये धर्माः क्रयादयः, ते पयःप्रभृतिषु कर्तव्याः। इति चेत्। 
	मैवम्। मेलनस्य सोमसंस्कारार्थत्वात् 'मैत्रावरुष्पम्' इत्यादिभिर्द्वितीयाश्रुतिभिः सोमस्य प्राधान्यं गम्यते। 'पयसा' इत्यादिभिस्तृतीयाश्रुतिभिः पयःप्रभृतीनां तादर्थ्यम्। ततः संस्कारकाणां प्रदेयत्वाभावान्न तद्धर्माः सन्ति ।। 17 ।। 
			(चतुर्दशे- {'द्वशानाय परस्वत' इत्यत्र} सूत्राणि 51-55)।
				   यागान्तरविधानाधिकरणे
			पर्याग्निकृतानामुत्सर्गे तादर्थ्यमुपधानवत् 
			।।51।। शेषप्रतिषेधो वाऽर्थाभावादि-
			डान्तवत्।।52।। पूर्ववत्त्वाञ्च शब्दस्य 
			संस्थापयतीति चाप्रवृत्ते नोपपद्यते ।।53।। 
			प्रवृत्तेर्यज्ञहेतुत्वात्प्रतिषेधे संस्काराणामकर्म 
			स्यात्तत्कारितत्वाद्यथा प्रयाजप्रतिषेधे ग्रह-
			णमाज्यस्य ।।54।। क्रिया वा स्यादवच्छे-
			दादकर्म सर्वहानं स्यात् ।।55।। 
	चतुर्दशाधिकरणमारचयति-
			स्पर्शः परस्वदालम्भी यागो वोत्सर्गतोऽग्रिमः । 
			द्रव्यदेवान्वयाद्यागोऽङ्गरीतिविधिरुत्तमः ।। 18 ।। 
	अश्वमेघे समाम्नायते- 'ईशानाय परस्वत आलभते पर्यग्निकृतानारण्यानुत्सृणति' इति। परस्वच्छब्देनाऽऽरण्याः पशुविशेषा उच्यन्ते। तेषामालम्भः स्पर्शमात्रम्। कुतः। पर्यग्निकृतानां तेषां पशूनामुत्सर्गविधानात्। यागपक्षे तदसंभवात्। इति चेत्। 
	मैवम्। द्रव्यदेवतान्वयेन यागत्वावगमात्। 'ईशानाय' इति देवतायानिर्देशः। 'परस्वतः' इति द्रव्यस्य। नहि यागमन्तरेण द्रव्यदेवतयोरन्वयः संभवति। पर्यग्निकृतोत्सर्गवाक्येन क्लृप्तोपकारप्राकृतपर्यग्निकरणान्ताङ्गरीतिर्विधीयते। तया प्रत्यक्षविहितया निराकाङ्क्ष ईशानप्रयोगवचेने न चोदकमपेक्षते। तस्मात्- आलम्भो यागः। इतरस्तत्र गुणविधिः ।। 18 ।। 
			(पञ्चदशे- 'आज्येन शेषं संस्थापयति' इत्यनेन कर्मान्तर-
				 विधानाधिकरणे सूत्राणि 56-60)।
				आज्यसंस्थाप्रतिनिधिः स्याद््द्रव्योत्सर्गात् ।।56।। 
				समाप्तिवचनात् ।।57।। चोदना वा कर्मोत्सर्गा-
				दन्यैः स्यादविशिष्टत्वात् ।।58।। अनिज्यां च वन-
				स्पतेः प्रसिद्धां तेन दर्शयति ।।59।। संख्या त-
				द्देवतत्वात्स्यात् ।।60।। 
	पञ्चदशाधिकरणमारचयति-
				आज्येन शेषमित्युक्तौ द्रव्यप्रतिनिधिर्भवेत्। 
				कर्मान्यद्वाऽग्रिमस्त्यागशेषसंस्थापनोक्तिभिः ।। 19 ।। 
				अङ्गरीत्या समाप्तत्वाद्देवतोक्त्यनुवर्तनात् । 
				साम्याच्छेषः संस्थितिस्तु याग आलम्भनादिवत् ।। 20 ।। 
	'त्वाष्ट्रं पात्नीवतमालभेत' इति प्रकृत्य 'पर्याग्निकृतं पात्नीवतमुत्सृजति' इति श्रुतम्। तत्र पुनः श्रूयते- 'आज्येन शेषं संस्थापयति' इति। तदिदमाज्यं पशुद्रव्यस्य प्रतिनिधिर्भवेत्। उत्सर्गशेषसंस्थापनशब्दैस्तदवगमात्। पर्यग्निकरणादूर्ध्वं पशुद्रव्यस्य त्यागमभिधाय 'आज्येन' इति द्रव्यान्तरं वशुस्थानीयं' साधनभूतपदिश्य 'चोदकप्राप्तमुत्तरकालीनमङ्गजातं तेन द्रव्येण समापनीयम्' इति विधीयते। इति प्राप्ते-
	ब्रूमः- पूर्वाधिकरणन्यायेनाङ्गरीत्या पात्नीवतः पशुः समाप्तः। यदि पात्नीवतमालभेत' इति विहितस्य कर्मणः समाप्तिर्न स्यात्, केवलं पशुद्रव्यत्यागः क्रियते, तदा विहितो द्रव्यदेवतासंबन्धरूपो यागो नानुष्ठितः स्यात्। ततो देवतामुद्दिश्य त्यागोऽवश्यं कर्तव्यः स्यात्। तथा सति पशुसाधनके यागे मुख्येन पशुनैव साधिते कुतः प्रतिनिधिः। देवतोद्देशत्यागस्य चोत्पत्तिवाक्येनैव सिद्धत्वात्। पर्यग्निकरणोत्सर्गवाक्येनाङ्गरीतिविधाने संस्थापनीयः शेषो न कोऽप्यस्ति। तस्मात्- आज्यवाक्येन कर्मान्तरं विधीयते। देवता तु पात्नीवतशब्दस्यानुवृत्त्या लभ्यते। कर्मान्तरत्वेऽपि शेषत्वमुपचर्यते। पश्वाज्यद्रव्यकयोः पूर्वोत्तरकर्मणोः पत्नीवदाख्याया देवताया एकत्वेनाव्यवहितानुष्ठानेन चोपक्रमोपसंहारसदृशत्वात्। संस्थितिक्रियया त्वालम्भननिर्वापादिवद्यागो विवक्ष्यते। लिङ््प्रत्ययश्चापूर्वभावनामभिधत्ते। तस्मात्- आज्यद्रव्यकं पत्नीवद्देवताकं शेषवत्पशुयागसमनन्तरभाविकर्मान्तरमत्र विधीयते ।। 19 ।। 20 ।। 
			इति श्रीमाधवीये जैमिनीयन्यायमालाविस्तरे नवमाध्यायस्य 
					चतुर्थः पादः ।। 4 ।। 
				।।समाप्तश्चायं नवमोऽध्यायः ।। 9 ।। 
					अत्र पादे 				आदितः। 
	अधिकरणानि 			  15					 596। 
	सूत्राणि 				  60				 	1653। 
						-------
