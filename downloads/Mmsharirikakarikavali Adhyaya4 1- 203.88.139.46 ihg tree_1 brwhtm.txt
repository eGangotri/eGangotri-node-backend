।। श्रीः ।।
शारीरककारिकावली
।। चतुर्थाध्याये प्रथमः पादः ।।
।। आवृत्त्यधिकरणम् ।। (4-1-1)
(सि. सू.) - आवृत्तिरसकृदुपदेशात् ।। (4-1-1)
		पूर्वाध्याये ब्रह्मविद्या साधनैस्सह चिन्तिता ।
		अध्यायेऽस्मिन् तत्स्वरूपविशोधनपुरस्सरम् ।। 1 ।।
		विद्याफलं चिन्त्यतेऽस्मिन् पाद आवृत्तिनामके ।
		एकादशाधिकरणैः विद्यावृत्त्यादि चिन्त्यते ।। 2 ।।
		न्यायेऽत्रासकृदावृत्ता विद्या कार्येति कथ्यते ।
		"ब्रह्मवित् ब्रह्मवेदा"द्यैर्विहितं वेदनं किमु ।। 3 ।।
		सुकृत्कृतं वै शास्त्रार्थेऽसकृदावृत्तमेव किम् ।
(पू.) -		विशयेऽयेत्र "ब्रह्म वेद ब्रह्मैव भवती"ति च ।। 4 ।।
		वेदनस्यैवात्र विधेरावृत्तो मानशून्यतः ।
		सकृत्कृतऽपि शास्त्रार्थनिर्वृत्तेश्च सकृत्कृतम् ।। 5 ।।
(सि.) -	तन्नात्रासकृदावृत्तं 'वेदनं' शास्त्रचोदितम् ।
		ध्यानोपासनपर्यायरूपाद्वेदनशव्दतः ।। 6 ।।
		उपदेशात्मनो ब्रह्मेत्युपक्रान्त उपासिना ।
		एवं वेदेति विदिना चोपसंह्रियते तथा ।। 7 ।।
		विद्युपास्त्योर्व्यतिकरस्समानार्थेषु दृश्यते ।
		ध्यानं च तैलधारावदविच्छिन्ना ततिः स्मृतेः ।। 8 ।।
		स्मृतिमात्रं तु न भवेत् तदेकार्थ उपासनम् ।
		तस्मादसकृदावृत्तं शास्त्रार्थो वेदनं स्फुटम् ।। 9 ।।
(सि. सू.) - लिङगाच्च (4-1-2)
		अयमर्थः स्मृतेश्चापि ज्ञायते स्मृतिरीदृशी ।
		"तद्रूपप्रत्यये चैका सन्ततिश्चति दृश्यते ।। 10 ।।
					इत्यावृत्त्यधिकरणम् ।।

।। आत्मत्वोपासनाधिकरणम् ।। (4-1-2)
(सि. सू.) - आत्मेति तूपगच्छन्ति ग्राहयन्ति च ।। (4-1-2)
		विद्या चासकृदावृत्ता कर्तव्येति पुरेरितम् ।
		न्यायेऽत्रोपासनाकारनिर्णयः क्रियते नयैः ।। 11 ।।
		किमुपासितुरन्यत्वेनोपास्यं ब्रह्म केवलम् ।
		उपासितुरात्मत्वेनेति प्राप्तेऽत्र संशये ।। 12 ।।
(पू.) -		उपास्यमन्यत्वेनैवोपासितुः प्रत्यगात्मनः ।
		ब्रह्मणोऽर्थान्तरत्वात्तदुक्तं पूर्वमनेकधा ।। 13 ।।
		यथावस्थितरूपं हि ब्रह्मोपास्यं मुमुक्षुणा ।
(सि.) -	नैवं ब्रह्मोपास्यमात्मेत्येवोपासितुरात्मनः ।। 14 ।।
		पूर्वे "त्वमहमस्मीति" ह्युपगच्छन्त्युपासकाः ।
		शास्त्राणि बोधयन्तीमं ध्यातृनर्थमवाधितम् ।। 15 ।।
		"य आत्मनि" "तथैवैतदाम्यमित्यादिकान्यपि" ।
		यथा च स्वशरीरं प्रत्यात्मत्वात्प्रत्यगात्मनः ।। 16 ।।
		जायते चानुसन्धानं "देवो मर्त्योऽह"मित्यपि ।
		तथास्याप्यन्तरात्मत्वात् ब्रह्मणस्तस्य चाप्यहम् ।। 17 ।।
		ब्रह्मास्मीत्यनुसन्धानं उपपद्यत एव हि ।
		अतश्चोपासितुर्ब्रह्मोपास्यमात्मतया सदा ।। 18 ।।
				इत्यात्मत्वोपासनाधिकरणम् ।।
प्रतीकाधिकरणम् ।। (4-1-3)
(सि. सू.) - न प्रतीके न हि सः (4-1-3)
		उपासित्रा स्वात्मतया ब्रह्मोपास्यमितीरितम् ।
		प्रतीकोपासनेप्येवमस्त्वित्येतन्निवार्यते ।। 19 ।।
(पू.) - 	"मनो ब्रह्मे"त्यादिनोक्तप्रतीकोपासनेष्वपि ।
		ब्रह्मोपासनतासाम्यात्तस्यात्मत्वादुपासितुः ।। 20 ।।
		आत्मेत्येवोपासनं तत्कार्यमत्रेति चेन्न तत् ।
(सि.)	-	न चात्मत्वानुसन्धानं प्रतीके कार्यमत्र हि ।। 21 ।।
		नोपासितुर्भवत्यात्मा प्रतीको मनआदिकः ।
		उपास्योऽत्र प्रतीको वै न ब्रह्मेदमुपासनम् ।। 22 ।।
		अब्रह्मणि ब्रह्मदृष्ट्याऽनुसन्धानात्मकं खलु ।
(अव.) -	ब्रह्मैव स्यान्मनोदृष्ट्योपास्यमित्येतदस्यते ।। 23 ।।
(सि. सू.) - ब्रह्मदृष्टिरुत्कर्षात् ।। (4-1-5)
		मनआदौ ब्रह्मदृष्टिस्स्यान्न तद्दृष्टिरीश्वरे ।
		ब्रह्मणो मनआदिभ्यः उत्कर्षात् श्रेष्ठभूपतौ ।। 24 ।।
		भृत्यदृष्टिः प्रत्यवायकरी भृत्ये तु तद्दृशिः ।
		श्रेयसेऽतः प्रतीकेऽत्र नात्मत्वोपासनं मतम् ।। 25 ।।
				इति प्रतीकाधिकरणम् ।।
आदित्यादिमत्यधिकरणम् ।। (4-1-4)
(सि. सू.) - आदित्यादिमतयश्चाङ्ग उपपत्तेः (4-1-6)
		उत्कृष्टत्वाद्देवताया निकृष्टमनआदिषु ।
		देवतात्वमनीषैव कर्तव्येति पुरेरितम् ।। 26 ।।
		तन्नोपपद्यत इति वादोऽत्र विनिवार्यते ।
		"य एव तपती"त्यत्र कर्माङ्गाश्रयवेदने ।। 27 ।।
		आदित्यदृष्टिरुद्गीथे कार्या किमथवा रवौ ।
(पू.) -		उद्गीथदृष्टिरिति च संशये भास्करेऽत्र वै ।। 28 ।।
		उद्गीथदृष्टिः कर्तव्याऽफलादित्यतोऽस्य च ।
		फलसाधनकर्माङ्गतयोत्कृष्टत्वमस्ति हि ।। 29 ।।
(सि.) -	नैवं क्रत्वङ्ग उद्गीथे कार्यास्सूर्यादिबुद्धयः ।
		सूर्यादिदेवतानामेवोत्कृष्टत्वोपपत्तितः ।। 30 ।।
		तत्पूजनद्वारतो हि कर्मणां फलहेतुता ।
		तस्मादादित्यादिदृष्टिः कार्योद्गीथ इति स्थितम् ।। 31 ।।
				इत्यादित्यादिमत्यधिकरणम् ।।
आसीनाधिकरणम् ।।(4-1-5)
सि. सू. - आसीनस्संभवात् (4-1-7)
		ध्यानात्मत्वमुपास्तेः प्राक् साधितं तदनुष्ठितौ ।
		नियमेनासनापेक्षा नास्तीत्येतन्निवार्यते ।। 32 ।।
		इदं ब्रह्मोपासनं च कुर्यादासीन एव किम् । 
		उतासीनश्शयानो वा तिष्ठन् वेत्यत्र संशये ।। 33।।
(पू.) -		विशेषाश्रयणादत्रानियमेनेति चेन्न तत् ।
		आसीन एव तत् कुर्यात् तस्यैवैकाग्र्यसंभवात् ।। 34 ।।
		ध्यानं चित्तैकाग्र्यसाध्यं स्थितिगत्योर्न तद्भवेत् ।
		निद्राप्रसक्तिश्शयने कुर्यादासीन एव तत् ।। 35 ।।
(सि. सू.) - ध्यानाच्च ।। (4-1-8)
		उपास्तेर्ध्यानरूपत्वात् चित्तैकाग्र्यमपेक्षितम् ।
		ध्यानं च तैलधारावदविच्छिन्नस्मृतेस्ततिः ।। 36 ।।
(सि. सू.) - अचलत्वं चापेक्ष्य ।। (4-1-9)
		पृथिव्यादेर्निश्चलत्वमपेक्ष्यैव प्रयोगतः ।
		"पृथिवी ध्यायतीवे"ति पृथिवीपर्वतादिवत् ।। 37 ।।
		आसीनस्यैव मनसः निश्चलत्वं स्फुटं भवेत् ।
(सि. सु.) - स्मरन्ति च (4-1-10)
		"उपाविश्यासने युज्यात् योगमात्मविशुद्धये ।। 38 ।।
		इति स्मरन्ति ध्यानं तत् आसीनस्यैव चासने ।
(सि. सू.) - यत्रैकाग्रता तत्राविशेषात् ।। (4-1-11)
		ऐकाग्र्यादन्यदेशादिविशेषाश्रवणादिह ।। 39 ।।
		एकाग्रतानुकूलो यो देशः कालश्च योगिनः ।
		स एवोपासनस्य स्यात् देशः कालश्च तद्वचः ।। 40 ।।
		"समे शुचौ देश" इति वक्त्युपासितुरस्य च ।
		एकाग्रतैकान्तदेशं न तु देशं नियच्छति ।। 41 ।।
		"मनोनुकूल" इति च वाक्यशेषादतश्च तत् ।
		कुर्यादुपासनं विद्वान् उपविष्ट इति स्थितम् ।। 42 ।।
				।। इति आसीनाधिकरणम् ।।
।। आप्रयाणाधिकरणम् ।।(4-1-6)
सि. सू. - आप्रयाणात्तत्रापि हि दृष्टम् ।। (4-1-12)
		उपासनमिदं नानुवर्तनीयं मुमुक्षुभिः ।
		आदेहपातादित्येषा शंकाऽत्र विनिवार्यते ।। 43 ।।
		एकाह एव संपाद्यमुपासनपिदं किमु ।
		आप्रायाणादनुष्ठेयं प्रत्यहं वेति संशये ।। 44 ।।
(पू.) -		एकस्मिन्नेव दिवसे शास्त्रार्थस्य कृतत्वतः ।
		समापनीयं विदुषा तावतैवेति चेन्न तत् ।।45 ।।
(सि.) -	आदेहपातं नित्यानुवर्तनीयमुपासनम् ।
		उपासनारंभदिनप्रभृत्यामरणादपि ।। 46 ।।
		मध्ये सर्वत्र कालेऽपि दृष्टं ह्येतदुपासनम् ।
		"स खल्वेवं वर्तय"न्नित्यतः कार्यं तदामृते ।। 47 ।।
					इत्याप्राणाधिकरणम् ।।
।। तदधिगमाधिकरणम् ।। (4-1-7)
(सि. सू.) - तदधिगम उत्तरपूर्वाघयौरश्लेषविनाशौ तद्व्यपदेशात् (4-1-13)
		विद्यास्वरूपमियता ग्रन्थेनात्र निरूपितम् ।
		विद्याफलमितः पश्चात् चिन्त्यते, परमात्मनः ।। 48 ।।
		निर्गतातिशयानन्दरूपत्वात् तत्स्मृतेरपि ।
		तादृग्रूपतया तस्याः फलत्वस्यापि संभवात् ।। 49 ।।
		फलाध्यायेऽप्यत्र तस्या निरूपणमिदं कृतम् ।
		विदुषश्च ब्रह्मविद्याप्राप्तावुत्तरपूर्वयोः ।। 50 ।।
		अश्लेषनाशाववघयोः "कर्म न श्लिष्यते" तथा ।
		"एवं ह सर्वे पाप्मानः प्रदूयन्त" इति स्फुटम् ।। 51 ।।
		श्रूयते किं संभवतोऽश्लेषनाशवुपासितुः ।
(पू.) - 	उत नेत्यत्र विशये न संभवत एव तौ ।। 52 ।।
		"नाभुक्तं क्षीयते कर्म"त्यादिशास्त्रविरोधतः ।
		सा चाश्लेषविनाशोक्तिर्विद्यास्तुतिपरा भवेत् ।। 53 ।।
(सि.) -	नैवमस्याब्रह्मविद्यासंप्राप्तौ तदनन्तरम् ।
		अश्लेषश्च कृताघानां नाशः पूर्वकृतैनसाम् ।। 54 ।।
		भवतः श्रुतिषु स्पष्टं तथैव व्यपदेशतः ।
		"नाभुक्त"मिति शास्त्रं तत् दृढयत्येव कर्मणाम् ।। 55 ।।
		फलोत्पादनशक्तिं च, "यथेषीक"मिति श्रुतिः ।
		तादृकशक्तेर्नाशमाह विद्ययैव तथैव च ।। 56 ।।
		उत्तराघाश्लेषवाक्यं तादृक्शक्तेश्च कर्मणाम् ।
		उत्पत्तिप्रतिबन्धं च विद्यया प्राह तन्मिथः ।। 57 ।।
		न वै विरोधः स्याद्भिन्नविषयत्वात्, यथैव च ।
		दहत्यग्निर्वस्तु, तं च जलं शमयतीति च ।। 58 ।।
		विरुद्ध्यते नैव वाक्यद्वयमेतत् तथाऽत्र च ।
		अश्लेषवचनं त्वेतत् प्रामादिकपरं भवेत् ।। 59 ।।
		शास्त्रे दुष्कर्मकरणनिषेधात् विदुषोऽपि च ।
		विद्यायाः पापविरतिनिष्याद्यत्वं हि कथ्यते ।। 60 ।।
		अतश्च विद्यानिष्ठस्य पूर्वोत्तरकृतैनसोः ।
		नाशाश्लेषौ श्रुतिप्रोक्तौ युज्यते यद्विभूमतः ।। 61 ।।
				।। इति थदधिगमाधिकरणम् ।।
इतराधिकरणम् ।। (4-1-8)
सि. सू. - इतरस्याप्येवमसंश्लेषः पाते तु ।। (4-1-14)
		पूर्वोत्तराघयोः पूर्वं नाशाश्लेषावुदीरितौ ।
		तादृक्सुकृतयोरत्र कथ्यते तौ च विद्यया ।। 62 ।।
		अनिष्टरूपफलकत्वाभावात् पुण्यकर्मणोः ।
		पापस्यैवाश्लेषनाशकथनाच्च श्रुतौ तयोः ।। 63 ।।
		नाशाश्लेषौ न भवत इति चेत्तन्न युज्यते ।
		सुकृतस्यापि तद्विद्यापूर्वोत्तरकृतस्य च ।। 64 ।।
		विद्याफलविरोधित्वात् नाशाश्लेषौ स्त एव हि ।
		मुमुक्षोः सुकृतस्यापि विद्यानिष्टफलत्वतः ।। 65 ।। 
		"सर्वे पाप्मानोत" इति पाप्मशब्दोक्तिरस्य हि ।
		विद्यानुगुणवृष्ट्यन्नारोग्यमुख्यफलस्य तु ।। 66 ।। 
		देहपातादूर्ध्वमसंश्लेषोऽनिष्टत्वतो भवेत् ।
		ततोऽस्य पुण्यं नष्टं प्राक् अश्लिष्टं स्यात्तदुत्तरम् ।। 67 ।।
						।। इतीतराधिकरणम् ।।
	
	
	
	
	
	
	
	
	
	


		

	
	

	
	
	

	
	
		

अनारब्धकार्याधिकरणम् ।। (4-1-9)
(सि - सू)  अनारब्धकार्ये एव तु पूर्वे तदवधेः ।। (4-1-15)
विद्योत्पत्तेः पूर्वकृतपुण्यदुष्कृतकर्मणोः ।
प्रङ् नाशः कथितस्तत्र विशेषाश्रवणाछ्रुतौ ।। 68 ।।
सर्वेषां कर्मणां नाशः इति वादोऽत्र वार्यते ।
निःशेषतो विनाशः किं पूर्वपुण्याघयोरथ ।। 69 ।।
फलदानायाप्रवृत्तकर्मणोरिति संशये ।
सर्वे प्रदृयन्त इति विशेषाश्रवणात् श्रुतौ ।। 70 ।।
निःशेषेण विनाशस्तत्कर्मणोरिति चेन्न तत् ।
फलदानायाप्रवृत्ते कर्मणी एव नश्यतः ।। 71।।
न कर्म तत्प्रवृत्तं तु तस्य ताव दिति श्रुतौ ।	  	शरीरमोक्षपर्यन्तविलम्बश्रवणात्तथा ।। 72 ।।	
सर्वकर्मविनाशे च शरीरस्थित्यसंभवात् ।
अतो विनाशोऽप्रवृत्तफलपुण्याघयोर्भवेत् ।। 73 ।।
।। इत्यनारब्धकार्याधिकरणम् ।।	                                                       ।। अग्निहोत्राद्यधिकरणम् ।। (4-1-10) 
(सि - सू) अग्निहोत्रादि तु तत्कार्यायैव तद्दर्शनात् ।। (4-1-16)
प्राग्विद्योत्तरपुण्यानामश्लेषः कथितस्ततः ।
पुण्यकर्मफलेच्छाया अभावे नित्यकर्मणाम् ।। 74 ।।
अननुष्ठेयताशङ्का वार्यतेऽधिकृताविह ।
पुण्यत्वसाम्येनैवाग्निहोत्राद्याश्रमकर्मणाम् ।। 75 । 	
कार्याश्लेषादकार्याणि तानीत्येतन्न युज्यते ।
अग्निहोत्रादिकर्मैतत् नित्यनैमित्तिकात्मकम् ।। 76 ।।
विद्योत्पत्त्याख्यकार्यार्थमैवानुष्ठेयमन्वहम् ।
तमेतं वेदे ति तस्य तत्कार्यार्थत्वदर्शनात् ।। 77 ।।
विद्योत्पत्तिर्न सिद्ध्येद्धि तत्त्यागे दूषितात्मनः ।
विद्या साऽऽवर्तनीया हि यावज्जीव दिने दिने ।। 78 ।।
अर्थोऽयं च स खल्वेवं वर्तय न्निति कथ्यते ।
अतो विद्योत्पत्तये वै कार्यमाश्रमकर्म तत् ।। 79 ।।
(अव) अग्निहोत्रादि कृत्यास्ताः विद्योत्पत्तिफला यदि ।
प्राचीनं सुकृतं चापि विनष्टमुपभोगतः ।। 80 ।।
भुक्तशिष्टं तदारब्धफलं वाक्यस्य को भवेत् । 
विषयः सुहृदस्साधुकृत्या मित्यत्र कथ्यते ।। 81 ।।
(सि - सू)  अतोऽन्यापि ह्येकेषामुभयोः ।। (4-1-17)
अग्निहोत्राद्याश्रमीयसाधुकृत्येतरापि हि ।
विद्याप्तेः प्रागुत्तरयोरुभयोः पुण्यकर्मणोः ।। 82 ।।
बलिष्ठकर्मसंरुद्धफला कामनया कृता ।
अनन्ता संभवेत् साधुकृत्या तद्विषयं वचः ।। 83 ।।
तस्य पुत्रा दाय मिति केषाञ्चिच्छाखिनां तथा ।
विद्ययाऽश्लेषनाशोक्तिरपि तद्विषयैव हि ।। 84 ।।
अव कर्मणोऽनुष्ठितस्यापि फलसंरोधसंभवात् ।
स्मारयत्यत्र पूर्वोक्तं यदेवे त्यादिसूत्रतः ।। 85 ।।
(सि - सू ) यदेव विद्ययेति हि (4 - 1 - 18)
यदेव विद्यये त्युक्तसुद्गीथोपासनस्य हि ।
फलं क्रतुफलोत्पत्तिशैघ्र्यभङ्गनिवर्तनम् ।। 86 ।।
अतस्संरुद्धफलकपुण्यस्यैवाप्तंसक्रमः ।
तस्मादाश्रमधर्मास्ते कर्तव्या विदुषाऽऽदरात् ।।87 ।।
।। इत्यग्निहोत्राद्यधिकरणम् ।।
इतरक्षपणाधिकरणम् ।। (4 - 1 - 11)
(सि - सू) भोगेन त्वितरे क्षपयित्वाथ संपद्यते ।। (4 - 1 - 15)
प्राक् पुण्यपापयोर्नाशः उक्तोऽनारब्धकार्ययोः ।
आरब्धकार्येयोर्नाशे विशेषोऽत्र प्रदर्श्यते ।। 88 ।।
फलदानप्रवृत्ते किं पुण्यपापे विनश्यतः ।
विद्यायोनिशरीरावसानेऽत्रानियमोऽथवा ।। 89 ।।  
तद्देहान्तेऽन्यदेहान्ते वेति प्राप्तेऽत्र संशये ।
(पू) 	तस्य ताव दिति श्रुत्यां ब्रह्मप्राप्तवुपासितुः ।। 90 ।।
तद्देहपातावधिकविलम्बस्यैव संश्रुतेः ।
तच्छरीरावसाने वै तन्नाश इति चेन्न तत् ।।91 ।।
सि फलदानप्रवृत्ते भोगेनैव विनाश्य च ।
अथ संपद्यते ब्रह्म नाशासंभवतस्तयोः ।। 92 ।।
फलभोगं विनारब्धफलयोरेकदेहतः ।
फलानुभव इत्यत्रनियमात् येन वर्ष्मणा ।। 93 ।।
फलभोगसमाप्तिः स्यात् तदन्ते नाश एतयोः ।
तस्य ताव च्छ्रुतिरभिप्रैति कर्मविमोक्षणम् ।। 94 ।।
अतश्चानियमो नाशे प्रारब्धफलयोस्तयोः ।
एवं चानारब्धफलमभुक्तं प्रागनुष्ठितम् ।। 95 ।। 
अनन्तं चानादिकालसञ्चितं द्विविधं च तत् ।
विद्यामहिमतो नश्यत्यनन्तरकृतं च तत् ।। 96 ।।
प्रामादिकं दुष्कृतं तु न श्लिष्यति विदुष्यथ ।
नष्टं तदीयपुण्यं च पापं मित्रारिसङ्गतम् ।। 97 ।।
फलमस्मै न दास्यामि पुण्यदुष्कृतकर्मणोः ।
एवं परस्य सङ्कल्पस्तयोर्नाश इतीर्यते ।। 98 ।।
मित्रारिसंक्रमश्चापि सुहृदे विदुषोऽस्य च ।
दास्ये पुण्यफलं पापफलं चास्यैव शत्रवे ।। 99 ।।
एवं परात्मसङ्कल्पः. देहे तिष्ठति योगिनः ।
विद्यामाहात्म्यसंभूतं फलं पादेऽत्र चिन्तितम् ।। 100 ।।	
इति इतरक्षपणाधिकरणम् ।।
।। इति चतुर्थाऽध्याये प्रथमः पादः ।।
