श्लोक 42.
	अनित्यदेवतादिस्वीकारे नित्यस्य वैदस्यानित्यार्थसंयोगापत्तिरिति शंकायां प्रवाहनित्यत्वेन तद्दोषपरिहारं स्वयमभिमत्य-तदर्थमिन्द्रत्वादिजातिर्न स्वीकार्या ; आकृत्यधिकरणे च जैमिनीये आकृतिपदं संस्थानवाच्येव, न तु नित्यजातिवाचि ; विशिष्टवाचित्वपक्षे दोषाभावात विशेषणमात्रवाचिता च न स्वीकर्तव्या यथा च संस्थानातिरिक्तजात्यभावः, तथैव संस्थानादिभावातिरिक्ताभावोऽपि नेति प्रपञ्चितम् । अस्य संस्थानरूपाकृतिविषयकविचारप्रवृत्तस्याधिकरणस्य विशिष्टवाचित्वस्थापकत्वात् तत्रैव सर्वेषां पदानां विशिष्टपरदेवतारूपपरमात्मपर्यन्तवाचकत्वमपि सिद्धम्-अपृथक््सिद्धधर्मवाचिनां धर्मिपर्यन्ततेति न्यायस्याविशिष्टत्वात् । तथा च गवादिशब्दो न केवलगोत्ववाची, न च तद्विशिष्टपिण्डमात्रवाची, नापि तद्विशिष्टपिण्डविशिष्टजीवमात्रवाची ; किंतु तादृशजीवविशिष्टपरमात्मपर्यन्तवाची । यत्र चेतनं प्रति अचेतनस्य शरीरत्वम् , तत्रैवम् , यस्य समष्टिरूपाचेतनस्य मूलप्रकृत्यादेर्वा जीवशरीरता नास्ति, तद्वाचिपदस्य तु अचेतनविशिष्टपरमात्मपरतैव ; न तु जीवस्य घटनेति प्रमेयनिष्कर्षं प्रतिपिपादयिषुः, लोके चेतनाचेतनशब्दानां परमात्मपर्यन्ततया व्यवहाराकरणात् तथा तदधिकरणन्यायशिक्षणमयुक्तमिति शंकायाम् , लौकिकव्यवहाराभावः परमात्मप्रसंगस्य लोके प्रायेणाभावात् जगत्परमात्मनोरपृथक्सिद्धिरूपसंबन्धापरिज्ञानाच्च स्यात् , शास्त्रव्यवहारसत्त्वात्तु सर्वमेषितव्यम् । आकृत्यधिकरणस्य तावद्विषयकत्वपोषकमिदं शास्त्रमिति शास्त्रीयम् अभेदव्यवहारं शास्त्रीयमेव तदुपपादनप्रकारञ्च प्रदर्शयन् , अत एव तस्याभेदव्यवहारस्य प्रकारान्तरेण निर्वाहप्रवृत्तमतान्तरनिरसनमपि सिद्धमित्यप्याह सदिति । अनेन श्लोकेन, "तदेवाग्निस्तद्वायुस्तत्सूर्यः" इत्यादिना देवतानां परमात्मैक्यावधारणात् देवतैक्यमेव ; अनित्यत्वञ्च नेति शंकाऽपयपास्यते अग्न्यादिसामानाधिकरण्यं शरीरात्मभावनिबन्धनमित्युपपादनेन । संस्थानंकलयाकृतिमित्येवं प्राक् कथकादिसंबोधनेनोक्तम् । इह तु साक्षात् परमात्मैव संबोध्यते । तदिदं सदर्थापलाविबाह्यकुदृष्टिषु वैमुख्यादित्याहुः । सर्वान्तर्यामितया संनिहितस्य परमात्मनः सौलभ्यादिगुणानुभाविनस्तत्संबोधनेन संलपितुमवशादियं प्रवृत्तिः । वेदान्तव्युत्पत्तिरहितान् अनुपसन्नान् प्रति वेदान्तप्रमेयं साक्षान्नोपदेष्टव्यमिति च भगवदाभिमुख्येन विज्ञापनम् । तेन चेति चकारः इतिचेति चकारश्च मिथस्समुच्चयार्थः । तदनुप्रविष्टत्वतज्जत्वतल्लत्वतदनत्वानि 
अभेदव्यवहारहेतव इत्युक्तं भवति । अनुप्रवेशवाक्यस्फूर्तये सच्चत्यच्चेति प्रयोगः । सत्=चित् , यत् तद्भिन्नमचित् । सच्च त्यच्चेत्युक्तौ चिदचितौ, महदहंकारादिभौतिकपर्यन्ताचेतनजातं देवमनुष्यादिजीवजातञ्च सृष्ट््वा तदनुप्रवेशं कृतवानसि भगवन् । तेन अनुप्रवेशेन हेतुना त्वं विश्वमुक्तोऽसि-चिदिति अचिदिति महान् अहंकारः देवो मनुष्यः इदं तदित्येवं विश्ववाचकशब्दसमानाधिकरणस्ववाचकशब्दको भवसीत्यर्थः । तत्तदन्तर्यामितया प्रतिपादितोऽसीति यावत् । "तत् सृष्ट््वा तदेवानुप्राविशत् ; तदनुप्रविश्य सच्च त्यच्चाभवत्" इति वाक्ये अनुप्रविश्येति ल्यपा अनुप्रवेशस्य चिदचित्सामानाधिकरण्यहेतुत्वमुक्तम् । अथ तज्जत्वादिकं हेतुमाह तज्जेति । विश्वमिति पदस्यात्राप्यनुषंगात् , तज्जत्वात् तल्ल्यनत्वात् त्वं विश्वमिति चोक्तोऽसीत्यन्वयः । अत्र "सर्वं खल्विदं ब्रह्म तज्जलानिति" इति वाक्यमभिप्रेतम् । तत्र इतिशब्देन तज्जत्वादेर्विश्वतादात्म्ये हेतुत्वमुक्तम् । श्रुतौ जं च लं च तदेव अन् च जलान् ; तस्य जलान् तज्जलान् । तदिति ब्रह्मवाचि । जनिलयाननानां तत्संबन्धित्वञ्च तदधीनत्वरूपम् । तदधीनजन्मलयस्थितिमत् (मत्त्वात्) विश्वं तदित्युक्तं भवति । श्लोके लेत्येतत्स्थाने लि इति अन् इत्येतत्स्थाने अन इति च प्रयोगः प्रत्ययभेदात् । लमिति डप्रत्यये ; अन् इति विच्प्रत्यये । लि इति क्विपि ; अन इति अचि । ननु घटस्य दण्डकुलालादिजन्यत्वेऽपि तदभेदो न भवतीति तज्जत्वं कथं हेतुरिति शंकापरिहाराय लेत्यप्युक्तम् । यत् लयस्थानं सत् जन्महेतुः तस्य कार्याभेद इष्टः । उपादेयत्वरूपजन्यत्वं विवक्षितमिति भावः । ब्रह्मण उपादानत्वात् जगदभेदोऽक्षत एव । ननु अनुप्रवेशादभेदव्यवहारः, तदधीनजीवनत्वाच्च तथा व्यवहार इत्ययुक्तम् । गृहानुप्रवेशमात्रेण गगनस्य गृहिणश्च तदभेदाभावात् ; राजाधीनजीवने भृत्ये तदभेदाभावाच्चेत्यत्र श्रुत्याशयं दर्शयति निखिलं त्वच्छरीरं किलेति । अनुप्रवेशाननशब्दाभ्यां नित्यनियमनधारणविवक्षणात् नियमेन नियाम्यत्वधार्यत्वयोः शरीरत्वरूपत्वात् शरीरात्मभावावगतौ शरीरवाचिशब्दस्य शरीरिपर्यन्तवाचित्वन्योयेन तादात्म्योपपत्तिरिति भावः । अनेन अनुप्रवेशाननयोरुक््त्या ब्रह्मजगतोर्भेदस्यैव प्रतीयमानतया कार्यकरणैक्याभावात् कथमुपादेयत्वलीलमानत्वे इति शंकापि परिहृता भवति । अन्तर्यामिब्राह्मणादिना कारणं कार्यञ्च सर्वं चेतनाचेतनं ब्रह्मशरीरभूतमित्यवगमात् विशिष्टब्रह्मण एव कार्यत्वकारणत्वसिद्ध्या न कश्चिद््दोषः । श्रुतौ 
तदधीनस्थितिकत्वरूपतदनत्वस्य विशेषणभूतचेतनाचेतनमात्रनिष्ठतया तज्जत्वतल्लत्वयोरपि तन्निष्ठयोरेव विवक्षणेऽपि विशिष्टरूपेणोपादानभूतब्रह्माधीनत्वस्य विशेषणगतजन्मादावप्यक्षततया सर्वंखल््विति सर्वशब्दार्थे सर्वान्तर्यामि इत्यत्रैकदेशे सर्वस्मिन् तज्जत्वादेरन्वयात् तज्जत्वादिविशिष्टसर्वान्तर्यामि ब्रह्म तज्जत्वादिहेतुज्ञाप्यसर्वतादात्म्यवदिति अर्थो ज्ञातो भवति । एवञ्च कार्यकारणैक्यमपि ब्रह्मणि शरीरात्मभावनिबन्धनमेव ; अन्यथा निर्विकारत्वभंग इत्याशयः । अत एव तुर्यपादेन मतान्तरनिरासः । किलेति किलशब्दः "यस्य पृथिवी शरीरम्....यस्य तमः शरीरम्....यस्यात्मा शरीरम्" इत्यादिबहुश्रुतिप्रसिद्धिप्रदर्शि । इतीत्यस्य हृदयमित्यत्रान्वयः । एवंरूपमभेदव्यवहारतात्पर्यं विवृण्वद्भिः पूर्वार्धसूचितैः अनुप्रवेशजन्मादिपरैः शास्त्रैः मतान्तरस्थाः निरस्ता भवन्तीत्यर्थः । अत्र पूर्वार्धे व्याख्यातृभिः तेनचेत्यत्र चकारस्त्वर्थे । तस्य हृदयमित्यत्रान्वयात् हृदयं तु इत्यर्थः । इतिचेति चकारो वाकारार्थे । तेन सर्वं खल्विदं ब्रह्मेति वाक्यस्य सर्वशरीरकं ब्रह्मेति सर्वं ब्रह्मशरीरमिति अर्थविकल्पो दर्शितो भवतीत्युक्तम् । अत्र व्याख्यातरीतिश्च सम्यगवधेया । द्वितीययोजनायां "ब्रह्मशब्दो ब्रह्मशरीर लाक्षणिकः" इति रत्नसारिण्यां कण्ठरवेणोक्तम् । तेन शरीरिवाचकशब्दस्य शरीरे प्रयोगोऽपि मुख्य इति केषाञ्चित् कल्पनाविस्तरः प्रतिक्षिप्तो भवति । अधिकमस्मदीये आचार्यभाष्यतात्पर्ये द्रष्यव्यम् ।
	एतावता देवतैक्यभ्रमव्युदासः पदानां परमात्मपर्यन्तवाचितायां शास्त्रप्रमाणप्रदर्शनञ्च कृते भवतः । शरीरिपर्यन्तत्वं विनैव भास्करादिपक्षावलम्बनेन सामानाधिकरण्यनिर्वाहो न युक्तः उक्तप्रमाणदर्शितरीतिहानिप्रसंगादित्याह भेदेति । जगद्ब्रह्मणोर्भेदाभेदौ भास्करयादवोभयेष्टौ । तत्र चेतनाचेतनयोर्ब्रह्मणश्चाभेदः स्वाभाविकः ; अद्वैतात् । अचेतनब्रह्मणोर्भेदोऽपि स्वाभाविकः ; कार्यकारणभावात् । जीवविषये तु घटाकाशादिवत् औपाधिको भेद इति भास्करपक्षः । तत्रापि कार्यकारणभावस्वीकारात् स्वाभाविक एव भेद इति यादवपक्षः । ब्रह्मणोऽनुप्रवेशस्याधारत्वनियन्तृत्वादेः ततश्शरीरात्मभावस्य च शास्त्रतोऽवगमात् , 'भेदव्यपदेशाच्चान्यः', 'अधिकं तु भेदनिर्देशात्' इत्यादिसूत्रतश्च भेद एवेति नाभेदस्यावकाशः । समानाधिकरणप्रयोगावगमितस्त्वभेदो न चिदचिदभेदः, किंतु चिदचिदन्तर्याम्यभेद एव । पृथगात्मानमित्यादिभेदश्रुतयश्च जाग्रति । अतः शास्त्रविरोधः । प्रकृत्याद्यचेतनस्य नित्यत्वाच्च न कार्यता । जीवकार्यतावादियादवप्रकाशमते 
अकृताभ्यागमादिदोषश्चेति । शांकरमतमाह अभेदं भ्रममपीति । क्वचिदभेदं क्वचिद्भ्रमञ्चेति समुच्चयाय अपिशब्दः । जीवब्रह्मणोरभेदः । जडब्रह्मणोर्मिथ्यासत्ययोस्तदयोगात् ब्रह्मणि जडभ्रममात्रम् । शुक्तौ रजतस्येव कल्पनेति यावत् । तथाच तत्त्वमसीत्यत्र स्वरूपाभेदो विभक्त्यर्थः । ज्योतींषि विष्णुरित्यादौ तदयोगात् बाधार्थसामानाधिकरण्यम् । विष्णुरेवास्ति न ज्योतींषीति तदर्थ इति । इदमप्ययुक्तम् ; शास्त्रे अनुप्रवेशस्योक्तेः । न हि मिथ्याभूते कस्यचिदनुप्रवेशो भवति । मिथ्यावस्तुनो जन्यत्वधार्यत्वनियाम्यत्वादिकमपि न भवति । सर्वं खल्विदं ब्रह्मेत्यत्र सर्वपदेन चिदचिदुभयग्रहणात् तत्राभेदो विभक्त्यर्थश्चेत् , अचिति नान्वयः । चिदचिद्भ्रमाधिष्ठानमिति सर्वशब्दार्थश्चेत् जीवस्वरूपान्वयो न भवति । अस्मन्मते शरीरात्मभावनिबन्धनतदात्म्यमुभयत्रैकरूपम् । शब्दानां विशिष्टवाचित्वस्य मुख्यत्वात् पदे लक्षणादिदोषोऽपि नास्ति । सर्वशास्त्रैकरस्यञ्चेति । जगद्ब्रह्मणोरत्यन्तभेदवादिनो यथा अभेदपरैः शास्त्रैर्निरस्ताः, तथा अभेदशास्त्रमभेदपरतयैव निर्वहन्तः कुदृशोऽपि तदर्थविवरणभूतशास्त्रैर्निरस्ताः ; भेदभेव स्वीकृत्याभेदशास्त्रस्यापि मुख्यार्थताया एवास्माभिरुक्तेरिति । अस्य श्लोकस्यानुप्रवेशादिविरोधेन परनिरसने तात्पर्यम् ; अन्यविधप्रतिक्षेपप्रपञ्च उपरि ।। 42 ।।
43.
	अथ प्रासंगिकमरुणाधिकरणमिति मूलवाक्यम् । इदञ्च शारीरककतिपयाधिकरणार्थपरेऽत्र निबन्धे पूर्वमीमांसान्तर्गतारुणाधिकरणविचारः कथमिति शंकापरिहारार्थम् । श्रीभाष्ये आनन्दमयाधिकरणे तत् यथा प्रासंगिकम् , तथेहापीति भावः । प्रसंगशब्दप्रयोगात् मुख्यसंगतिर्नास्तीत्यभिप्रेतमिति न ; श्रीभाष्ये समानाधिकरणपदयोरेकार्थकत्वावश्यकतायां प्रतिपाद्यमानायाम् , पूर्वपक्षी अरुणाधिकरणमादाय भिन्नार्थकत्वमपि भवतीति शशंके । तन्निराकरणे प्रवृत्तः स्वयं पृथक् पूर्वमीमांसाव्याख्यानस्याकरणात् , 'तत्रास्मद््व्याख्याने द्रष्टव्यम्' इत्युक्त्वोपरतेः कर्तुमशक्यतया तदधिकरणशिक्षणमत्रैव व्यस्तृणीतेति भावः । तथेहापि विशिष्टपर्यन्तबोधकत्वमेव पदानाम् आकृत्यधिकरणस्योपनिषदाञ्चेष्टमित्यभिप्रायवर्णने अरुणाधिकरणविरोधः स्यादिति शंकायाम् तत्समाधानार्थं तदधिकरणशिक्षणं श्रीभाष्यकृतमत्र विशदीक्रियत इति भावः । अत्रैवमद्वैतिशंका-भेदेऽपि सामानाधिकरण्यं दृश्यते, सिंहो माणवक इति, शुक्तौ च इदं रजतमिति । तत्र सिंहसदृश इति, रजतभ्रमविषय 
इति सिंहरजतपदयोर्लक्षणास्वीकारात् अभेद एव सामानाधिकरण्यमिति चेत्-अथाप्यरुणयैकहायन्या पिङ्गाक्ष्या गवा सोमं क्रीणाति इति वाक््ये अरुणापदस्याऽऽरुण्यरूपगुणार्थकस्य तद्भिन्नद्रव्यवाचिपदेन सामानाधिकरण्यं दृश्यते । न च तत्रारुणापदं गुणविशिष्टद्रव्यपरम् ; पूवमीमांसागतिविरोधप्रसंगादिति । कीदृशी पूर्वमीमांसागतिरिति चेत्-तत्प्रदर्शनमनेन उन्नीतमिति श्लोकेन । मीमांसकैः, "नागृहीतविशेषणा बुद्धिर्विशिष्टे प्रवर्तते" इति न्यायात् विशेषणज्ञानं विना विशिष्टज्ञानायोगात् पदानां विसेषणमात्रे शक्तिः । अयमेवाकृत्यधिकरणार्थः । तथाचारुणापदं गुणमात्रवाचीति निष्कृष्य, आरुण्यगुणमात्रार्थकत्वमादायैवारुणाधिकरणे तत्र पूर्वपक्षः प्रवर्तितिः, तन्मात्रार्थकत्वं स्वीकृत्यैव सिद्धान्तोऽपि कृतः । अस्माभिस्तु आकृत्यधिकरणं पदानां विशिष्टवाचित्वस्तापकमेवेत्युपपादनात् अरुणापदं विशिष्टद्रव्यपरमेव । अतो भाष्ये द्रव्यपर्यन्तत्वस्वीकारेणैव पूर्वपक्षः सिद्धान्तश्च दर्शितौ । मीमांसकमतेऽस्मन्मते च प्रकृतवाक्ये अरुणयेति पदं क्रीणातीत्यत्र नान्वेति ; किंतु अध्याहृतक्रियान्तरे इति पूर्वपक्षः समानः ; क्रीणातीत्यत्रैवान्वय इति सिद्धान्तश्चैकरूपः । तत्रैह मीमांसकरीतिरेवम्-क्रीणातीत्युक्तः क्रयो नाम द्रव्यविनिमयः ; तस्य द्रव्यसाध्यत्वात् गुणसाध्यत्वासंभवात् आरुण्यस्य क्रयान्वयायोगात् अरुणयेति पदं तद्वाक्यानिविष्टं पृथग्भूतम् । तस्य स्वान्वययोग्यक्रियान्तराध्याहारेण आरुण्येन द्रव्यं परिच्छिन्द्यादिति वाक्यार्थे कल््पिते तद्द्रव्यं किमित्याकांक्षायाम् , कल््पितस्यास्य वाक्यस्य सोमयागप्रकरणगतत्वात् सोमयागद्रव्यं सर्वं परिच्छिन्द्यादित्यर्थलाभात् , सर्वेण प्रकृतद्रव्येणारुणेनैव भाव्यमिति पूर्वपक्षः । सिद्धान्तस्तु-सत्यम् अरुणापदमारुण्यमात्रपरम् । तथापि गवा क्रीणातीति गोपदोक्तस्य गोत्वस्य जातितया क्रयसाधनत्वायोगेऽपि द्रव्यद्वारा तत् भवतीति यथा क्रयान्वयः, तथाऽस्य गुणस्यापि परम्परया क्रयसाधनत्वं भवितुमर्हतीति अत्रैवान्वयो युक्तः । न चारुण्यमेकहायनीद्रव्यमित्यनेकविधाने वाक्यभेद इति शंक्यम् ; आरुण्य.एकशयनीपिंगाक्षीरूपसर्वविशिष्टकयरूपैकविशिष्टार्थविधानात् । तत अरुण्यस्य द्रव्यापेक्षायां स्वान्वितक्रयान्वयिगोरूपद्रव्यस्य संनिकृष्टतया तदन्वय इष्यत इति । मीमांसकैः, वायव्यं श्वेतमालभेतेत्यत्र श्वेतपदस्य द्रव्यप्रयन्तार्थकत्वं स्वीकृतम् ; कथंमरुणयेत्येतदपि न तथेत्याशंक्य उपात्तद्रव्यकवाक्यस्थं गुणपदं गुणमात्रवाचि । अत्र एकहायन्यागवेति द्रव्योपादानमस्तीति विशेषः इत्युक्तम् । तैरेव रक्तः पट इत्यत्र रक्तपदं 
द्रव्यपर्यन्ततयेष्टं कथमिति चेत्-प्रथमायाः पाणिनिमते कारकवाचित्वाभावात् क्रियान्वयनिर्बन्धाभावात् पटेनान्वयसंभवात् रक्तपदस्य द्रव्यपरता युक्ता ; अत्र तु अरुणयेति तृतीया कारकविभक्तिरिति क्रियान्वय एव वक्तव्यः । अतः पटस्य शुक्ल इत्यत्र शुक्लपदमिवारुणापदं गुणमात्रवाचीत्युक्तम् । अयमर्थ इह श्लोके उच्यते-अरुणाधिकरणे गुरुणा प्रभाकरेण । उपलक्षणमिदं भट्टस्य । उन्नीतम्-उत्प्रेक्षितम् । किमिति ? अत्र एकहायन्या पिंगाक्ष्या गवेत्युक्तद्रव्यमेकहायनी अभिधानिकमारुण्यान्वयं नागात्-नाप्नोति स्म । आरुण्यविशिष्टैकहायनीविषयकशाब्दबोधो नैतद्वाक्यजन्य इति यावत् । किं तु उभयविशिष्टक्रविषयकबोधे जाते गुणस्य द्रव्याकांक्षया द्रव्ये आक्षेप्ये तद् द्रव्यमिदमेवेति एव वाक््यान्वितत्वरूपसंनिकर्षातिशयेन प्रापितमेव तदन्वयमेकहायनी प्राप्नोति । नन्वरुणयेति पदं विशिष्टवाचीति शंकां परिहरति यदिति । अरुणयेति वाक् पदम् उपात्तद्रव्यकवाक्यस्था(स्थतया) यत् यस्मात् केवलगुणमेव ब्रूते । पटस्य शुक्ल इत्यत्र शुक्लपदस्य द्रव्यपर्यन्तता कुतो नेत्यत्रोपात्तद्रव्यकवाक्यस्थत्वमेव हि हेतुः । तदत्रापीति भावः । ननु रक्तः पटो भवतीत्यत्रोपात्तद्रव्यके गुणविशिष्टवाचिता भवदिष्टेत्यत्र तद्वैषभ्यं दर्शयति नेति । कारकविभक्त्यन्ताः गिरः पदानि मिथः संगता न भवन्ति । मिथोन्वयस्तेषां पदानां न भवति । कारकाणां क्रिययैवान्वयात् । अतो रक्तः पट इत्येतद्वैषम्यम् । तथाचारुणयेत्यत्र गुणमात्रवाचित्वेऽपि सामानाधिकरण्यं मीमांमकसंमतमिति अद्वैतिप्रत्यवस्थानम् ।। 43 ।।
44.
	अर्वाचीनमीमांसकादृता अरुणाधिकरणार्थवर्णनगतिर्नादरणीयेति श्रीभाष्ये तद्वर्णनसरणिः प्राची प्रादर्शि । तत्रानाश्वासे सम्प्रति विद्वांसो मिलन्तो विमृशन्त्वित्याह अरुणेति । अरुणाधिकरणस्य भगवद्रामानुजपादैर्या व्याख्यानसरणिः प्रमाणोपपत्तिमत्तया समगणि संशीलिता, इयमेवोचितत्वेन, अन्या मीमांसकसरणिश्चानुचितत्वेन प्रागव्यक्ताऽपि विदुषां सभायां व्यक्तीभवतीत्यर्थः ।। 44 ।।
45.
	अथैतदुपपादयति उपात्तेति । भगवद्रामानुजपादप्रदर्शिता सरणिस्तावदियम्- आकृत्यधिकरणं विशिष्टवाचित्वस्थापकमिति प्रागेवावाचि । अरुणादिपदस्य विशिष्टवाचित्वं श्वेतमालभेतेत्यादौ तैः स्वीकृतञ्च । अथापि पटस्य शुक्ल इत्यादौ 
उपात्तद्रव्यकवाक्ये गुणमात्रपरत्वदर्शनात् अरुणयैकहायन्येत्यत्रापि न द्रव्यपरत्वं लाघवादिति तैरुच्यते-तदयुक्तम् , तैरेव रक्तः पट इत्यत्र द्रव्यपरत्वेष्टेः । अत एवं वक्तव्यम्-यथा गोशब्दस्य विष्टवाचित्वमेव, न तु गोत्वमात्रे प्रयोगः ; अयं गौरितिवत् अस्य गौरिति प्रयोगादर्शनात्-न तथाऽत्र ; शुक्लः पट इतिवत् पटस्य शुक्ल इत्यपि प्रयोगात् । अतो निष्कर्षविवक्षारहितस्थले सर्वत्र विशिष्टपरत्वमिति व्यवस्था तद्विवक्षा च विसदृशविभक्तिबलात् समानविभक्त्यभावात् विजातीयविभक्तिसत्त्वादवसीयेत । तत्सत्त्वेऽपि पटस्य शुवलो भाग इति प्रयोगे द्रव्यपर्यन्तवाचिता दृश्यते । अतोऽपृथक््सिद्धत्वसंबन्धेन स्वान्वयिद्रव्यवाचक पदसत्त्वे गुणमातरविवक्षा । पटस्य शुक्ल इत्यत्र षष्ठ्यर्थ आधेयताविशेष इति शुक्लपदं गुणमात्रपरम् । तत्रैव शुक्लो भाग इत्युक्तौ घटपदस्य भाग एव घटकतयाऽन्वयः, न गुणे इति न विशिष्टवाचित्वभंगः । अतो विजातीयविभक्त्यन्तस्य गुणान्वयिद्रव्यवाचिपदस्याभावात् श्वेतमालभेत, रक्तः घटः अरुणयैकहायन्या इत्यादौ विशिष्टवाचित्वमेव । द्रव्यानुपादान इव द्रव्योपादानेऽपि रक्तः घटः अरुणयैकहायन्या इत्यादौ विशिष्टवाचित्वमेव । द्रव्यानुपादान इव द्रव्योपादानेऽपि रक्तः पट इत्यत्रेव आकृत्यधिकरणसिद्धं विशिष्टवाचित्वं न बाध्यम् । द्रव्यानुपादानेऽपि रक्तं रूपं पश्येत्यादौ गुणमात्रविवक्षा दृश्यते । अतो गुणमात्रविवक्षारहितस्थले सर्वत्व आकृतिनयात् , आकृतिवाचिनां विशिष्टवाचित्वमुत्सर्ग इति आकृत्यधिकरणात् अरुणयेति पदे प्रकृत्या=प्रातिपदिकेनैव आरुण्यगुणवैशिष्ट्यं द्रव्ये परिणमति भासते, प्रतीयते । गुणमात्रार्थकत्वे 'गुणे शुक्लादयः पुंसि' इति पुंलिंगतैव स्यात् ।  तर्हि अरुणाधिकरणे किं विवारणीयमिति चेत्-तदाह विभक्तिरिति । समानविभक्तिकत्वेऽपि कारकविभक्तित्वात् क्रियान्वयस्यैव वाच्यत्वात् अरुणयेति विभक्त्या एकहायनीद्रव्यैक्यस्य बोधयितुमशक्यत्वात् एकहायन्या एवारुण्यमिति न सिध्येदिति पूर्वपक्षः । न च क्रियान्वयेऽपि एकक्रयाक्रियायामुभयोरन्वयात् पश्चादुभयोर्मिथोऽन्वयोऽवगम्येतेति शंक्यम्-चकाराद्यभावेन अरुणायाः एकहायन्याश्च निरपेक्षकरणत्वावगमात् क्रयमेदस्यैव प्राप्तेः । तर्हि दशभिः क्रीणातीति द्रव्यदशकप्रतीतिर्भज्येतेति चेत्-अतोऽप्यत्र वाक्ये एकमेव क्रयान्वयि, अन्यत् वाक्यात् पृथक्कार्यमिति मन्यताम् । क्रयस्य वाक्यान्तरप्रप्तत्वे सुतरामनेकबिधानमसंभवि । अरुणयेत्यस्य पृथक्करणे च मीमांसकोक्तरीत्यैव प्राकरणिकद्रव्यव्यक्तिभिः अरुणाभिर्भाव्यमिति सर्वद्रव्यारुण्यं पूर्वपक्षीष्टमिति । 
अत्रास्मत्सिद्धान्तरीतिरित्थम्-अरुणयैकहायन्येति सामानाधिकरण्यादुभयोः पदयोरेकत्वे सिद्धे अरुणापदेनैव द्रव्यगुणयोरभिहितत्वात् विशिष्टसेयैकक्रयरूपकर्मान्वयात् गुणस्यात्रैव नियमः, न प्राकरणिकद्रव्यान्तरे प्रसक्तिरिति । अयं भावः-
	आकृत्यधिकरणनयात् , अरुणयेति स्त्रीलंगश्रवणात् , एकहायन्येत्येतत्सामानाधिकरण्याच्चारुणापदं गुणविशिष्टद्रव्यवाच्येव । नात्र यदाग्नेयोऽष्टाकपाल इत्यादाविव विशिष्टक्रयरूपकर्मविधिः । अजया क्रीणाति, वाससा क्रींणातीति प्रतिवाक्यं क्रयविधानेनानेकक्रयकल्पने प्रमाणाभावात् दशभिः क्रीणातीति वाक्यस्यैव क्रयविधायकत्वात् । तत्र दशभिरिति समुदायश्रवणात् नाजादीनां विकल्पप्रसक्तिः । विकल्प्यत्वाभिमतानां द्रव्याणां गौरवलाघवदर्शनादपि विकल्पायोगात् समुच्चयः सिध्यतीति तदुपष्टम्भकमेव दशभिरिति पदम् । एवञ्च पराप्तक्रयोद्देशेनाजादेरिव अरुणावाक्येन द्रव्ये विधेये नानापदोपात्ततया कारकतया मिथः संश्लेषं विनाऽन्वयाच्च वाक्यभेदः स्यादिति यदेकं स्वरसतो विशेष्यत्वार्हं तदर्थस्यैव क्रयकरणत्वेन विधानम् ; अरुणयेति तु तत्रानन्वयात् पृथक्कार्यमिति प्राकरणिकसर्वद्रव्यारुण्यं तदर्थ इति पूर्वपक्ष्याशयः । द्रव्यस्यानेकपदोपत्तत्वेऽपि सामानाधिकरण्यबलादनेकधर्मविशिष्टैकद्रव्यपरत्वावगामात् सर्वाकारविशिष्टस्यैव क्रयक्रियाकरणत्वं बोध्यत इति न वाक्यभेद इति सिध्दान्तः । कारकविभक्त्यर्थानां क्रियायामेवान्वय इत्येतत् सत्यम् । विभक्तीनां वचनत्वाकारेण संखायावाचित्वं संख्यायाः प्रकृत्यर्थेऽन्वयश्च यथेष्यते, तथा समानविभक्तित्वाकारेणाभेदार्थकत्वं पदान्तरोपात्तार्थैक्यस्य प्रकृत्यर्थेऽन्वयश्चानुभविकत्वादेषितव्ये । तत्रारुणैकहायन्येति समस्तपद इव व्यस्तयोरपि पदयोर्विशिष्टवाचित्वमवसीयते । समानविभक्तीनां स्वप्रकृत्यर्थे सममिव्याहृत. स्वसमानविभक्त्यन्तपदार्थाभेदबोधकत्वव्युत्पत्त्या एकहायन्यभिन्नारुणाकरणकः अरुणाभिन्नैकहायनीकरणकश्च क्रय इति बोधे जाते नोभयोर्विधेयत्वम् ; अर्थैक्यादेकत्रैव विधितात्पर्यादन्यस्यानुवादत्वसंभवात् । यथा नयनद्वये संनिकर्षद्वये च सत्यपि घटस्यैकस्य प्रत्यक्षे सकृदैव भानम् , तथा विभक्तिभेदेऽप्यर्थोपस्थितिभेदेऽपि सर्वविशेषणविशिष्टद्रव्यकरणकत्वस्य सकृदेव शाब्दबोधे भानमिति पक्षश्च श्रुतप्रकाशिकादर्शितः । अत एव रक्तः पट इत्यत्र मिथोन्वय इष्टः । अग्नये पावकाय, विष्णवे शिपिविष्टायेत्यादौ कारकविभक्तिभेदादनेकविधानमाशंक्य, पार्थसारथिमिश्रैः 
शास्त्रदीपिकायामुक्तम् , 'पुराणप्रसिद्धार्थस्य भिन्नपदोपात्तत्वेऽपि एकपदस्थल इवार्थैक्यम्' इति । पुराणप्रसिद्धिस्थलेऽपि तदिष्टौ प्रत्यक्षप्रसिद्धारुणादिस्थले किंपुनः । वस्तुतः समानविभक्तिकत्वमेव प्रयोजकम् , न तु प्रमाणान्तरप्रसिद्धिः । इदमपि समानैवेति एवकाराभिप्रेतं श्लोके । न चार्थैक्यरूपाभेदस्य विभक्त्यर्थत्वे प्रथमातिक्रमे कारणाभावात् विशेषणविभक्तीनां प्रथमाविभक्तित्वमेवास्तु ; प्रथमायाः प्रातिपदिकार्थवाचित्वादमेदेन नामान्तरार्थेऽन्वयसंभवादिति वाच्यम् , तदा समानविभक्तित्वाभावेनाभेदाप्रतीतेः । इदमपि समानैवेत्येवकारज्ञाप्यम् । विभक्तीनां कारक एवानुशासनात् अभेदेऽनुशासनाभावात् सा विभक्तिः त्रिरूपा वचनत्व.समानविभक्तित्व.कारकविभक्तित्वरूपाकारत्रयवती कारकबुद्धिं जनयेत् । कारकबोधिका सत्येव व्यवहारसिद्धव्युत्पत्त्या अर्थैक्यमपि बोधयतीति भावः । तैत्तिरीये अरुणया क्रीणाति, एकहायन्या क्रीणातीति पृथक््पृथक् वाक्यश्रवणेऽपि एकवाक्यताऽभिप्रेतेत्याशयेन एकवाक्यतयैवैवं पठित्वा अधिकरणप्रवर्तनं मीमांसकैः कृतम् ; यत्र क्वापि न्यायः शिक्षणीय इति ।
	एवञ्च विशिष्टपरतयैवारुणाधिकरणप्रवृत्तेररुणापदस्य गुणमात्रपरत्वाभावात् सर्वत्रार्थैक्य एव सामानाधिकरण्यमिति सर्वं खल्विदं ब्रह्मेत्यादावपि शरीरात्मभावनिबन्धनविशेषणविशेष्यतापन्नार्थबोधादन्तर्याम्यैक्यमेव विवक्ष्यते, न मतान्तरोक्तत्यन्ताभेद इति सिद्धं तदेवाग्निस्तद्वायुरित्यादावपि न देवतैक्यम् , किंत्वन्तर्याम्यैक्यमेवेति । अतो देवतानां भिन्नत्वात् भगवदुपासनं दिविषदामपि संभवतीति ।। 45 ।।
46.
	यद्यैवं शरीरातममभावनिबन्धनमेव सामानाधिकरण्यम् , न तु साक्षादभेदनिबन्धनम् , तर्हि 'य आत्मानमन्तरो यमयति' इत्यस्य नियतनियाम्यत्वपरतया, जीवैः स्वातन्त्र्येण कस्यापि कर्मणोऽकृततया पुण्यपापकर्तृत्वाभावेन तत्फलभोक्तृता न स्यात् । नन्वीश्वरस्य साधारणकारणत्वात् , 'प्रधानकारणीभूता यतो वै सृज्यशक्तयः' इति जीवशक्तीनाभेव मुख्यकारणत्वात् न क्षतिरिरि चेत्-किमिदं साधारणकारणत्वम् , न हि सलिलवत् स संनिधानमात्रेण कारणम् , किंतु संकल्पद्वारा । वैषम्यनैर्घृण्यसूत्रे च स्वशक्त्येत्यस्य स्वकर्मणेत्यर्थो भाषितः । कर्मणेत्यस्य कर्मजनितसंकल्पेनेत्येवार्थो वक्तव्यः । अतो जैवव्यापारस्य सर्वस्य अयमिदं करोत्वितीश्वरसंकल्पाधीनत्वात् 
स्वातन्त्र्यलेशाभावात् न फलप्राप्तेरवकाशः । ननु परेण जन्तुहनने प्रेरित एव यो हन्ति, स लोके शिक्ष्यत एव । एवं परप्रेरणयैव सत्कर्म कुर्वन् अनुगृह्यते चेति चेन्न ; वैषम्यात् । बहिः स्थित्वा राजादयः प्रेरयन्ति, न तदाचरणकाले हस्तपादादिकं तदीयं स्वयं प्रचाल्य कारयन्ति । प्रेरणाधीनया स्वबुद््ध्यैवायमिच्छति यतते च । प्रकृते चेश्वरः, जीवः स्वशरीरमिव, स्वयमन्तः प्रविश्य भूतावेशन्यायेन प्रवर्तयन् जीवशरीरद्वारा सर्वं कारयतीति हि विशेषः । अतः शरीरात्मभावो न स्वीकार्य इत्याशंकायाम्-परायत्ताधिकरणार्थप्रतिबोधनेन परिजिहीर्षन् आह आदाविति । प्रतिमादिवत् वायूदकादिप्रेरितवत् भूताविष्टपुरुषवच्च अस्वतन्त्रत्वात् न फलभागितेति धीव्यावर्तनाय स्वातन्त्र्यशक्त्येति तदस्तित्वं दर्शितम् । तर्हीश्वरस्य सर्वकारणत्वभंग इति धीनिवर्तनाय ईश्वरदत्तयैवेत्युक्तम् । परप्रेरणया हननादिकर्तरीवात्रापि ज्ञानादिसत्त्वात् तद्वत् फलभागित्वमवर्जनीयमिति ज्ञप्तये तत्तज्ज्ञानेत्यादिकम् । अयं भावः-एकैकोऽपि पुण्यं वा पापं वाऽनुभयं वा तद्विषयकज्ञान चिकार्षाप्रयत्नवानेव निष्पादयतीति सांदृष्टिकमेतत् । भूतावेशादिस्थले तु शारीरव्यापाराः न तच्छरीरजीवप्रयत्नाधीनाः । ततस्तत्र तस्य न फलभागिता । प्रतिमादिषु ज्ञानादेर्नैव प्रसक्तिः । अचेतनेषु स्वातन्त्र्यशक्तेरीश्वरेणादत्तत्वात् । स्वातन्त्र्यशक्तिर्नाम स्वातन्त्र्यस्वरूपयोग्यता चेतनत्वमेव । स्वातन्त्र्यं नाम, 'स्वतन्त्रः कर्ता' इत्यनुशासनावगमितं ज्ञानचिकीर्षाप्रयत्नवत्त्वमेव । नित्यस्यानित्यस्य च सर्वस्येश्वरेच्छायत्तत्वादीश्वरदत्तैवेयं शक्तिः । तस्याश्च शक्तेः सर्वकार्यसाधारणकारणत्वात् तत्प्रद ईश्वरोऽपि सलिलमिव साधारणकारणं भवत्येव । एवं देहेन्द्रियादिरूपशक्तिरपि सदसत्कर्मसाधारणकारणमेवेति तत्प्रदानतोऽपि तस्य साधारणकारणता । तददत्तेन स्वयमार्जितेन जीवस्य किञ्चित्कार्यकर्तृत्वे ईश्वरस्य सर्वकारणता भज्येत, न त्विदानीमिति ज्ञापनार्थमपि तद्दत्तयैवेत्युक्तम् । उत्पादयन् वर्तत इत्यत्र ज्ञानाद्युत्पत्त्यनुकूलव्यापारान्तरव्यापृत इत्येतावान् अर्थो न विवक्षितः । अतो द्वितीयपादस्य तत्तज्ज्ञानादिकारणं भवति जीव इत्येतावानेवार्थः ।
	ननु साधारण्या स्वातन्त्र्यशक्त्या जायमाने ज्ञानादौ विषयविशेषव्यवस्था कथम् ? कथं सर्वेऽप्येकरूपमेव कार्यं न कुर्वन्ति ? ।। सत्यम् ; तद््वैलक्षण्यं तत्तज्ज्ञानेति पदेन दर्शितमेव । तत्संभवस्तु पूर्वकर्मवशादिति चेत्-ईश्वरसंकल्पविशेषादित्युक्तं भवति । एवञ्च तस्य विशेषकारणत्वमप्यस्तीति कथं जीवस्य फलभागितेति चेत्-
	अत्र केचिदेवं समादधते-यो यद्विषयकज्ञानचिकीर्षाप्रयत्नवान् , स तत्फलभागिति नियमः कर्षकादिसाधारण्येन सुप्रसिद्धः । शास्त्रफलं प्रयोक्तरीति च मीमांसकाः । तत् ज्ञानादिकं स्वतो वा परतो वा, पराधीनत्वमपि पूर्णतो वा अंशतो वेत्यादिविमर्शो व्यर्थः । लोके सामान्यकारणमात्रेण विशेषकार्यायोगात् तत्तत्कर्मादिरूपे कारणे इष्टे तदधीनेश्वरसंकल्परूपविशेषकारणमपि स्वीकार्यमेव । कथमयं स्वयमेव कारयित्वा स्वयमेव दण्डयतीति चेत्-सिद्धान्ते, 'एष एव साधु कर्म कारयति यमेभ्यो लोकेभ्य उन्नीनीषति, एष एवासाधु कर्म कारयति यमधो निनीषति' इति कतिपयसदसत्कर्मविषये भगवतः प्रयोजककर्तृत्वं फलप्रदत्वञ्च कथमिष्टम् ? पूर्वकर्मफलप्रदानरूपत्वात् तत् युक्तमिति चेत्-सर्वत्र तुल्यमिदम् ; एवञ्च यथा कर्माक्षकालप्रकृतिपारवश्यान्मया कृतम् , न तु केवलेन ; अतो नाहं दण्ड्य इति जीवो न विवदितुमर्हति ; पुण्यकर्मोफलस्याप्यलाभप्रसंगात्-तथा ईश्वरपारवश्यान्मया कृतमित्युक््त्वा दण्डादात्मानं नापसारयितुमर्हति । यद्येवं सर्वं कर्माधीनम् , किमीश्वरेण ; सर्वं चेदीश्वराधीनम् , किं वा कर्मणेति चेत्-कर्मणामचेतनत्वात् विलम्बेन फलहेतुत्वाच्च चेतनः संकल्परूपद्वारवान् अपेक्ष्यते । ईश्वरमात्रे कारणे वैषम्यनैर्घृण्ये प्रसज्येयातामिति कर्माप्यपेक्ष्यते । तर्हि कर्मपारवश्यादीश्वरस्य स्वातन्त्र्यं भज्येत ।। न । अस्य कर्मण एतत्फलमिति व्यवस्थायाः तेनैव स्वातन्त्र्येण कृतत्वात् स्वकृतव्यवस्थानुसार्येवाहमिति तदध्यवसायस्यापि तत्स्वातन्त्र्यमूलकत्वात् । अव्यवस्थादरणसमर्थोऽपि वात्सल्यात् जनानामक्षोभायैकरूप एवावतिष्ठते । अतः कर्मब्रह्मोभयं प्रमाणशरणैर्ग्रहीतव्यम् । एवं चिन्तितनिमिषितादिसर्वव्यापारविषयेऽपि तादधीन्ये सत्यपि ज्ञानचिकीर्षाप्रयत्नाश्रयत्वप्रयुक्तस्य फलभागित्वस्य निरोधासंभवात् क्वचिदंशे ईश्वरस्य कारणत्वं प्रवर्तकत्वं नेति संकोचनं व्यर्थमेव । अतः कार्त्स्नेयेन परायत्त एव सन् पुण्यापुण्यफलभागपीति । अयमेव श्रीदेशिकचरणपक्ष इत्यपि केचिदाशेरते । सांकरभाष्यं प्राय एतत्पक्षेण प्रवृत्तमिति शक्यं वक्तुम् । अत्र तु श्लोके एतत्पक्षमुपेक्ष्य स्वपक्षे वैलक्षण्यं दर्शयतीति ज्ञायते ।
	अत्र व्याख्यातारः-आदौ सर्गादौ ईश्वरदत्तयेति व्याख्यान्ति । तर्हि पूर्वसर्गे जीवानां स्वातन्त्र्यशक्तिः किं नास्ति । प्रतिसर्गमादौ दानञ्च किमर्थम् । अतः प्रथमप्रवृत्तौ ईश्वरस्यौदासीन्यं दर्शयितुम् आदाविति प्रयोगः । आदौ स्वयमुत्पादयन् वर्तते=जीवः 
आदिमज्ञानचिकीर्षाप्रयत्नविषये स्वयं कारणमित्यर्थः । ज्ञाऩञ्चेदं मदिष्टसाधनमिदं मत्कृतिं विना न सिध्यतीत्येवंरूपम् । ततश्चिकीर्षा मया कर्तव्यमिति । ततः कृतिः प्रयत्नः । इमानि पूर्वकर्मनिष्पत्तिपर्यन्तमनुवर्तन्ते । पठनपचनभक्षणादयो हि प्रत्येकं बहुव्यापारसमुदायरूपाः । तत्र प्रथमव्यापारपूर्वभावीनी इमानि ज्ञानचीकीर्षणप्रयतनानि । उत्पादयन् वर्तते इत्यनेन-अनुभवसिद्धस्य प्रयत्नान्तगुणवत्त्वस्यापलापो न शक्य इति, तथा नेयं प्रथमप्रवृत्तिः सर्गारम्भसामयिकप्रवृत्तिरूपा । किंत्विदानीमप्येकैककार्यारम्भे प्रथमभाविनीति च ज्ञाप्यते । ननु कस्यचिज्जीवस्य सद्विषये ज्ञानचिकीर्षाप्रयत्नाः अन्यस्यासद्विषये इति वेषम्यं कुतः । पूर्वकर्मायत्तं तदिति चेत्-तर्हीश्वरसंकल्पाधीनमित्येवोक्तं भवतीति चेत्-पूर्वकर्मवशादेवानेन देहेन्द्रियादिकं लब्धम् । इच्छति चेश्वरः, अयमस्मिन् समये एतत्कर्मफलमनुभवत्विति । फलञ्चानुभवरूपं कारणान्तराधीनतत्तद्विषयसंनिधानायत्तम् । नात्र एतदसदर्थरूपविषयानुभव एवास्य भवत्विति विशेषरूपेणेश्वरेच्छा । यत्र सद्विषये असद्विषये वा ईश्वरस्य विशिष्य प्रवर्तकत्वमिष्टम् , तत्र तथा स्यात् । न सर्वत्र अतः फललम्भकस्य भगवतो यत्र विशेषरूपः संकल्पो न भवति, तत्र स उदासीनः उपेक्षक इत्यच्यते । यद्यपि पूर्वोक्तरीत्या पूर्वकर्माधीनत्वात् सर्वथा विशेषसंकल्प एवेश्वरस्येति स्वीकारेऽपि नेश्वरे दोषः, नापि जीवस्यादण्ड््यत्वादि-तथापि लोके प्रेरकस्य क्वचित् विशेषप्रयत्नात् , क्वचित् सामान्यप्रयत्नमात्राच्च विशेषकार्योदयदर्शनात् सेयमुभय्यपि रीतिरीश्वरेऽपि संभवन्ती नैव वारणीया । एवं स्वीकार एवेश्वरस्य क्वचिदुपेक्षकत्वं क्वचिदनुमन्तृत्वं क्वचित् विशिष्य प्रयोजकत्वमिति शास्त्रेषु विभजनं संगच्छते ।
	या तु-पुरुषप्रथमव्यापारोऽपि सर्वत्रेश्वरीयविशेषसंकल्पादेव । एवं प्रयोजक एव सन् अनुमन्तेत्यप्युच्यते । तस्य पूर्वकर्मफलप्रदानरूपत्वात् । उदासीन इत्यप्युच्यते, प्रतिबन्धकान्तरेण तत्कार्यप्रतिरोधो भवति चेत्, कामं भवत्विति तत्र तस्यानिर्भरताया अवगमादिति निर्वाहप्रक्रिया-सा कार्यव्यक्तिमेदेनोदासीनत्वादिधर्मसमन्वयसामञ्चस्यालाभे अगतिकगत्या स्यादादरणीया । अस्यास्मिन्नवसरे सुन्दरवस्तुसंदर्शनाद्यानन्दो भवत्विति सामान्यसंकल्प एव सति यादृच्छिकवेश्याकुलटादिवीक्षणाद्युपनिपाते ईश्वरस्तत्र साधारण्येनैव हेतुः । तदनन्तरं तस्य प्रयत्नपर्यन्तोत्पत्तिमपेक्ष्य विशिष्य तत्रैवानुमतिं ददाति । तस्य सद्विषयकत्वेऽनुग्रह इवासद्विषयकत्वे निग्रहो युक्तः । एवं प्रधमप्रयत्ने साधारणकावणत्वमात्रेण नास्य कर्मफलत्वभंगः । सामान्यसंकल्पानुकूलकर्ममूलकत्वात् ।
	अत्र-परमात्मनः सर्वान्तःप्रवेशे सत्यपि तदवच्छेदेन नियन्तृत्वं न स्वीकार्यम् । गुर्वादिवत् शास्त्रमूलोपदेशमात्रं साक्षात् परम्परया वा तत्कार्यं भवतु । 'मत्तः स्मृतिर्ज्ञानमपोहनञ्च' इत्येतदपि तत्तदपेक्षिणां विषये स्यात् । सर्वजननस्वरूपयोग्यतापरं वा । अतः सर्वस्य हिताहितप्रवृत्तिम् अन्तःस्थित्वा जनयतीतीदृसपरायत्तत्वं नांगीकार्यमिति पूर्वपक्षोऽप्यनुपपन्नः । 'बहिः स्थित्वा क्रियमाणस्योपदेशस्याननुवर्तनेऽपि जीवः करिष्यत्येव "ईश्वरः सर्वभूतानां हृद्देशेऽर्जुन तिष्ठति भ्रामयन् सर्वभूतानि" इति गीतायामुक्तेः, 'अन्तरो यमयति' इति श्रुतेश्चान्तर्नियमनस्य प्रसिद्धत्वात् ।
	तर्हि ततश्चिन्तितनिमिषितादिसर्वप्रवर्तकत्वं विशिष्यैवास्त्विप्यनुपपन्नम् । पूर्वमेव कर्मसापेक्षत्वं सृष्टेरुक्तवता सूत्रकारेण, 'कृतप्रयत्नापेक्षस्तु' इति विशिष्य प्रयत्नपदघटनात् , 'सोपेक्षस्तु' इति पूर्ववदनुक्तेः ईश्वरनिरपेक्षोऽपि प्रयत्नोऽस्तीति ज्ञापनात् । कर्मसापेक्षे तत्र तस्य दुर्वचत्वचिन्तायामपि सामान्यसंकल्पापेक्षत्वं विशेषसंकल्पानपेक्षत्व़ञ्च लोकरीत्या संभावितमादाय तत्सामञ्जस्यं संपाद्यते । उपेक्षकत्वानुमन्तृत्वादिनिर्वाहार्थमेवैवं सूत्रितत्वात् । अतो नियन्तृश्रुतेः सर्वथा भंगो वा विशेषरूपेणैव सर्वत्र तत्प्रसरो वा न ; किंतु यथासंभवं सामान्यतो विशेषतो वा नियमनविषयत्वं भवतीति सर्वत्र विशेषविषयकत्वनिर्बन्धाभावमात्रम् । लोकेऽपि मनुष्याणां प्रवृत्तिः सामान्यतो भवन्त्यपि निर्विशेषसामान्यायोगात् विशेषे पर्यवस्यति ; तथेश्वरसंकल्पोऽपि क्वचिदिति ।  एतदनंगीकारे ईश्वरस्य दोषप्राप्तिरिति भयात् एतत्स्वीकार इति तु न ; किंतु शास्त्रपरिशीलने एवं प्रमेयावधारणात् तस्य प्रतिबोधनार्थमेव एवमुक्तिः । सर्वमिदमभिप्रेत्याह तत्रेत्युत्तरार्धम् । तत्र=आद्यज्ञानचिकीर्षाप्रयत्नेषु उपेक्ष्य तदुत्पादनार्थयत्नं निवारणञ्चाकृत्वा ततः तदनन्तरं तत्प्रवृत्तिमनुमत्य-द्वितीयादिप्रवृत्तौ तत्र सहकारीभूयकर्मणि निष्पन्ने यथायथं निग्रहमनुग्रहं वा विदधत् ततः यदा फलमुत्पादनीयम् , तदा सदसत्कर्मफलं प्रयच्छति । सद्विषये प्रवृत्तपुरुषे सहकारित्वानुग्राहकत्वफवप्रदत्वानि न संमन्यन्ते चेत् , ईश्वरत्वभंगो यथा-तथौवासद्विषयेऽपीति ।। 46 ।।
47.
	ननु पूर्वकर्मफलप्रदायित्वात् तस्य विशेषसंकल्पेन यत्र कार्यप्रेरणम् , ततो निवारणं कामं मा भूत् । यत्र तु सामान्यसंकल्पे पुरुषप्रवृत्तेरसदर्थे पर्यवसानावकाशः, तत्र तदभिज्ञो दयालुः किं न निवर्तयेत् ; असत्तो निवर्तने सति सद्विषयप्रवृत्त्या 
कर्मसाफल्यसंपादनसंभवात् । एवंस्थितेऽनुमननं सुतराम् अयुक्तम् । तदभावेऽपि प्रथमप्रवृत्तिवदेव सर्वप्रवृत्तिसंभवात् । तथासति पश्चाद््दण्डनमप्युचितं भवति । अन्यता स्वयमेव सहकारितया स्थित्वा कार्यं निर्वर्त्य दण्डयतीत्यनौचित्यम् । एवम्भूतदोषास्पद. श्रौतेश्वरापेक्षया निर्दोषानुमानिकेश्वर एव सहृदयविवेकिनां हृद्य इत्यत्राह दुष्कर्मस्विति । दुष्कर्मतो न वारयतीति सत्यम् । तन्न दोषाय । एवं सर्वत्र दुष्कर्मप्रवृत्तान् वारयति चेत् , लोके दुष्कर्मोत्पत्तिः प्रागपि न स्थिता स्यादिति सदसत्कर्मविभाग एव न स्यात् । तदनिवारणमिदमभ्युपगम्यैव पुण्यपापविभागः । यदपि अनुमननाभावेऽपि कार्यं भवेदिति-तत्रोच्यते । शत्रुवधरूपाभिचारार्थतया कर्म वेदे विहितम् । तदनुष्ठानस्य सर्वतैवाभावे तद्विधिवैयर्थ्यम् । अनुष्ठिते च तस्मिन् फलप्रदात्रा, कर्ता अभिचरत्वित्यनुमन्तव्यम् । तद्वदेव पूर्वकर्मानुगुण्येन पापरुचीनां सर्वत्रानुमननमिष्टमिति नानौचित्यम् । एवञ्चान्तर्यामितया नियन्तृत्वश्रुतेरत्र विषये संकोचाकारणात् शास्त्रस्याधिकविषयकता । नचायं तस्य दोषः । तल्लक्षणाभावात् । यस्य यत् अनिष्टावहम् , तत् तस्य दोषः । न ह्यनेनेश्वरस्य किञ्चिदनिष्टमापद्यते । तस्य स्वतन्त्रत्वात् शिक्षकान्तराभावात् । तेन तस्य क्रियमाणत्वादेव न तस्य तदनिष्टता । तत्कृत्यमस्माकमनिष्टं स्यात् । तावता स कथं दुष्टः । तदुक्तम् , "स्वानिष्टं नेश्वरे हि प्रसजति न परानिष्टमस्य प्रतीपम्" इति । अतो दुष्टशिक्षणार्थमेवानुमत्य तत्कार्यनिर्वर्तनात् तत्स्वातन्त्र्यस्य निरंकुशत्वमेव सिध्यतीति गुण एव । चेतनानामनेन भयोत्पादनादप्ययं गुणः ; यद्यस्माभिरीषत् पदमपथि न्यस्यते, तद््व्याजेनानुकूल इव भवन् सोऽतितीब्रं दण्डयेदिति आदित एव जागरूकैर्भाव्यमिति परिशीलनस्येदानीमवकाशसत्त्वात् । एवं श्रुत्या गुणत्वेनाभिमतस्य च नियमनादेर्न दोषत्वप्रसक्तिः । येषां सांकुशमेव स्वातन्त्र्यम् , तेषां लौकिकानामपि चेदृशव्यापारो न दोषो लक्ष्यते, किमुतेश्वरस्येत्याह दृष्टश्चेति । दोषः स्यान्निग्रहांशो नियमयितुरिति न ; निग्रहसामान्यस्यादोषत्वात् । अरिनिग्रहस्यादोषताया लोकसिद्धत्वात् ; प्रत्युत गुणत्वमेव । चोरादिरपि प्रजाशत्रुत्वात् राजशत्रुरेव । चोरत्वनिर्धारणाय राजप्रेरितश्छन्नवेषः चोरत्वाभिमतस्यानुकूल इव भूत्वा चौर्यं स्वसाहायकेन निर्वर्त्य चोरत्वं प्रतिष्ठाप्य दण्डनपात्री करोतीति लोके दृश्यते । तथाऽयमनुमन्वानः पापं निर्वर्त्य दण्डयति । ननु तत्र चोरत्वं निरूप्य दण्डः क्रियते ; नैवमत्र दण्डनात् पूर्वं तस्मै तन्निरूपणं भवतीति चेत्-किञ्चिज्ज्ञाः दण्डकाः जातु भ्रान्त्या दण्डयेयुरिति स्वस्य तथात्वाभावज्ञापनाय तन्निरुपणम् । सर्वज्ञविषये 
संदेहस्यानवसरात् नैव निरूपणस्याऽऽवश्यकता । नरकादिषु प्रबलशिक्षणावसरे तत्प्रतिसंधापनमपि भवत्येव । ननु लोके चौर्ये सहायीभावश्चोरतानिर्धारणाय । अत्र तु तदनुमननं न तदर्थम् । स्वत एव निर्धारितत्वात् । अत ईश्वरो न साधुकर्मा, कारयित्वा दण्डनात् ; ईश्वरो नानुमन्ता निर्दुष्टत्वादित्यनुमीयत इत्यत्राह न स्यादिति । ईश्वरः सिद्धो न वा । सिद्धश्चेत् , किं श्रुत्या आहो अनुमानेन । आद्ये धर्मिग्राहकमानेन साधुकर्मत्वेनानुमन्तृत्वेन च सिद्ध इति हेतुर्बाधितः । नान्त्यः ; अनुमानेनेश्वरासिद्धेः प्रपञ्चितत्वात् । तथा चौपनिषदवाक्यस्याप्रमाणत्वे, आश्रयासिद्धतया हेतुराभास इति । अतः श्रुतिप्रतिपन्नरूप एवेश्वरः । नन्वीश्वरः संभावितवैषम्यनैर्घृण्यः निरङ््कुशस्वातन्त्र्यात् । न हि वैषम्यादिर्दोषः । स्वानिष्टं नेश्वरे हि प्रसजतीति भवतैवोक्तत्वादिति चेत्-अत्राप्यनुमाने आश्रयासिद्धिः । औपनिषदवचप्रामाण्ये च, 'समोऽहं सर्वभूतेषु' इत्यादिवचनबाधितमनुमानमिति । व्यासार्यदेशिकसूक््त्यैकरस्वममाभिरन्यत्र प्रपञ्चितम् ।। 47 ।।
48.
	ननु सर्वेषामपराधित्वा तयादेरवकाश एव नास्तीत्यत्राह दुष्कर्मेति । दयादिगुणानां विषयदिर्भिक्षं नास्ति, सापराधानामिव अपराधनिवृत्तिव्यवसायिनामपि दर्शनात् । दुष्कर्मविषये यो व्यवसायः=कर्तव्यमेवेदमिति अध्यवसायः, ततो विरतः निवृत्तः दयादिगुणपात्रीभवतीत्यर्थः । अन्यत्र तु निग्रह एव गुणः । पुरा एतज्जन्मप्राक्काले भूयोभिः अनन्तैर्जन्ममिः समार्जितानि बुद्धिपूर्वकृतान्यपि आगांसि अपराधान् । अपराधफलाप्रदानमेको गुणः ; अपरिच्छिन्नसुखप्रापणमन्यो गुणः । लक्ष्मीसहाय इति । अपराधसहनम् , अनन्तसुखप्रदानञ्चोभयकार्यम् । 'लक्ष्म्या सह रक्षकः' इति रक्षणरूपकार्ये साहित्यश्रवणात् । सहयोगं विना लक्ष्म्या रक्षक इति श्रवणे रक्षकत्वं लक्ष्म्यधीनमिति पुरुषकारतामात्रपरतयाऽपि योज्येत ; नेदानीम् । लक्ष्म्यास्तत्कारुण्योद््भावकत्वमप्यस्ति । तत्साहित्यसंपत्तये तत्रापि व्यावृतेः उभयकार्येषु स्वरसप्रवृत्तोऽप्रवृत्तमन्यमप्यधीनयन् साधयतीति लोकदृष्टम् । तदिदं पुरुषकास्कृत्यं कारुण्यरूपयेत्यनेन ज्ञापितम् । यत्र क्वचित् लक्ष्म्या अनुक्तावपि 'कृपया पर्यपालयत्' इत्यादा विवकृपापदेनैव लक्ष्मीविवक्षाऽपि मन्तव्येत्यपि तदाशयः । लक्ष्मीसहायः इत्यस्य लक्ष्मीसहधर्मचरीक इत्यर्थः, 'सहधर्मचरी तव' इत्याद्यनुसारेण ग्राह्यः स्यात् । लक्ष्म्याः सहायभूत इति लाघवात् तत्पुरुषे 
आगसामनादरणे सुखप्रदाने च यतमानायां लक्ष्म्यां तन्मुखोल्लासाय स्वयमपि यतत इत्यर्थः ।। तत् तस्मात् कारुण्यपुरस्सरः कारुण्यं पुरस्सरं यस्येति बहुवीहिः । कारुम्यादिर्गुणगणः । तथाचान्तर्हितं कारुण्यमुज्जृम्भते दुष्कर्मव्यवसायविरतेर्लक्ष्म्यधीनाया आश्रिते दर्शनात् । ततः शक्त्यादिगुणा अपि तदानुकूल्यविधानाय भवन्ति । किमिदं कारुण्यं नाम ? परदुःखदुःखित्वमिति केचित् । कस्तदर्थः । परेषां दुःखं दृष्ट््वा तदधीनदुःखवान् भवति भगवानित्यहुः । किमिदं दुःखं नाम ? प्रतिकूलतया कस्यचिद्वेदनमिति । कस्य प्रतिकूलतया, स्वस्य वा जीवानां वा । ईश्वरं प्रति किमपि न प्रतिकूलम् ; तेनैव जीवे तस्य  साक्षाद्वा परमुखेन  वोत्पाद्यमानत्वात् । जीवदुःखवत्तायास्तदिष्टत्वात् । आश्रितदुःखं न सहते इति चेत्-असहनं न स्वयमपि दुःखवत्त्वम् । किंतु तद््दुःखनिराकरणतीव्रेच्छावत्त्वम् । परदुःखदुःखीत्यस्यापि स्वयं दुखरहित एव सन् स्वदुःखे प्राप्ते यथा तत्वविहारे यतते, तथा यतते स्वस्मिन् तदारोपेणेत्यर्थ इत्यलम् ।। 48 ।।
49.
	एवं जीवप्रवृत्तेः कार्त्स्न्ये परायत्तत्वं प्रत्यपादि । तेन शरीरात्मभावनिबन्धनमेव सामानाधिकरण्यमीश्वरस्य अचेतनेन जगता, चेतनैः सर्वैः, देवताभिश्चेति सिद्धम् । अभेदं भ्रमञ्च समानाधिकरणस्थले वर्णयन्त एतेन निरस्ता इति प्राक् संगृहीतमासीत् । तदेतत् मायावादिमतनिरसनेन विशदयितुमारभते आदाविति । आदावित्यनेन अयं दोषः प्रथम इत्युच्यते । तत्र तत्त्वसाधकत्वेन संमतानामन्यथाकल्पनरूपदोषोपन्यासः पूर्वं चतुर्भिः पद्यैः । अथ तन्मतसाधकत्वेन तदभिमतानां दूषणमिति क्रमः । एतदभिप्रायेण आदाविति प्रथमांशोपन्यासो ज्ञाप्यते । प्रमाणतर्काभ्यां वस्तुसाधनं सर्वेष्टम् । तत्र प्रमाणानां तर्काः सहकरिणः=इतिकर्तव्यताभूताः । प्रमाणेषु प्रत्यक्षप्राबल्ये संमन्तव्येऽपि श्रुतेरेव प्राबल्यं तैरुक्तम् । एवमुक््त्वापि सर्वश्रत्यन्यथाकरण एव तैर्व्याप्रियते । तदिदमादावुच्यत इत्याशयेनापि प्रथममादिवित्युक्तिः । श्रुतयो भेदाभेदघटकार्थपरतया त्रेधा विभक्तुं शक्यन्ते । तत्र भेदश्रुतिरुपक्रमगता । तदप्रामाण्यकल्पनेनाभेदश्रुतिरक्षणप्रयासे उपक्रमाधिकरणविरोथः । असंजातविरोधितया तत्प्राबल्यस्य तदनुरोधेन जघन्यान्याथाकरणस्यैव न्याय्यत्वात् । एवमुपक्रमविरोध इति ज्ञापनार्थमपि आदौ भेदश्रुतीनामिति । तथा च श्लोकचतुष्कमेच्छ्रलोकपूर्वार्धं भेदश्रुतीनामिति पदाञ्च मनसिकृत्य आदाविति प्रयोगः । 
भेदश्रुतयः-कर्मकाण्डः, उपनिषद्गतानि विधिवाक्यानि चिदचिदीश्वरतद््गुणादिद्वैतप्रतिप्रादकवाक्यानि च । तासामद्वैतश्रुत्या बाधस्य तैरुच्यमानतया असत्यविषयकत्वमेवोक्तं भवति । तथाचाप्रामाण्यापत्तिः । ऐक््यवाचः तत्त्वमसि, अयमात्मा ब्रह्म, सर्वं खल्विदं ब्रह्म, ज्योतींषि विष्णुः भुवनानि विष्णुः  इत्यादयः ; पदद्वयोपात्तार्थैक्यबोधकत्वात् । तत्र तदादिपदेन सर्वज्ञत्वबृहत्त्वविष्णुत्वादिविशिष्टे त्वमादिपदेन अभिमुखत्वाज्ञत्वादिविशिष्टे च कथ्यमाने विशेषणविरोधात् विशिष्टैक्यं दुर्वचमिति विचिन्त्य तैः प्रवृत्तिनिमित्तधर्माणां त्यागेन धर्मिमात्रपरता पदद्वयस्यापि वर्णिता, तदा विरोधाभावादैक्यं सुस्थमिति । यादृशाद्वैतवाक्ययथाश्रुतार्थरक्षमायान्यश्रुतीनां कदर्थनम् , तादृशवाक्यानामपि वाच्यार्थप्रहाणात् यथाश्रुतरक्षणं न भवत्येव । विभक्त्यर्थभूतमैक््यं रक्षितं भवतीति चेत्-सर्वेष्वपि मतेषु तद् रक्षितमेव । यदा तु बाधार्थं सामानाधिकरण्यमितीष्यते, तदा तद् ब्रह्मैवास्तीति अन्यन्नास्तीति चार्थ उच्यते ; तदा ऐक्यरूपविभक्त्यर्थत्यागोऽपि, । नञर्थस्यापि विवक्षणात् लक्षणा स्फुटा । घटककवेदवाक््यार्थस्य शरीरात्मभावस्य व्यावहारिकसत्यतयाऽप्यंनगीकारात् तद्वाक्यराशिवैयर्थ्याच्चाह दूरेणैवेति । तासामुभयस्य । वाक्यानन्त्येऽपि भेदवाक््त्वैक्यवाक््त्वरूपधर्मद्वयाभिप्रायेण उभयेत्युक्तम् । तस्य घटना=सामरस्यं तत्संपादने वा ; तत्पराणाम् तदर्थप्रवृत्तानां, 'यस्य वृथिवी शरीरम् , यस्यात्माशरीरम्' इत्यादीनाम् , दूरेण प्रहाणम् वाच्यार्थस्य फलस्य च सर्वथैव परित्यागः । शरीरलक्षणनिर्वचनकौशलाभावेन तार्किकाद्युक्तशरीरलक्षणाभावमात्रेणौपचारिकत्वाश्रयणात् । कथं शरीरात्मभावस्योभयघटनार्थत्वमिति चेत्-भेदवाक्योपात्तस्य भदस्याभंगेन ऐक्यवागुपात्तस्य वाच्यार्थैक्यस्य चाभंगेनार्थनिरूपणोपयोगित्वेनेति भाव्यम् । शरीरात्मभावे हि कथ्यमाने लोके जीवतद्देहयोरिव परमात्मतदतिरिक्तयोर्भेदो दृढसिद्धः । अपृथक््सिद्धत्वावगमाच्च तथाभूतधर्मवाचिनां धर्मिपर्यन्तार्थकत्वस्य, अनेनजीवेनेत्यादिवाक्योपस्कृताकृत्यधिकरणसिद्धतया चेतनाचेतनवाचिशब्दानां विशिष्टपरमात्मवाचित्वे स्थिते विभक्त्यर्थैक्यं न तत्त्वत्रयभेदविरोधीति सर्वसामञ्जस्यम् । वेदातिरिक्तप्रमाणान्यथाकरणमप्याह प्रत्यक्षेति । प्रमाणानां स्वरसगतिः स्वतः प्रमाभूतज्ञानजनकत्वं भेदविषयकत्वञ्च । अतो ज्ञानोत्पत्तिकाल एव गृहीतस्य स्वतःप्रामाण्यस्य भेदस्य च कुतर्ककल्पितापार्थबलेन हतिरपि दोषः । प्रमाणानुग्राहकतर्काणां 
बाधोऽपि-ऐक्यवाचां विशिष्टैक्यपरत्वे, घटकश्रुतीनां यथावस्थितशरीरात्मभावबोधकत्वे, नेहनानास्तीत्यादीनां स्वतन्त्रवस्त्वन्तरनिषेधपरत्वे, यदेवेह तदमुत्रेत्यादीनां सर्वदेशसर्वकालव्यापितामात्रपरत्वे, एकमेवाद्वितीयमित्यादीनां नामरूपाभाव-निमित्तकारणान्तराभावादिमात्रपरत्वे च ये तर्काः, तेषां सर्वेषां स्वकल्पिततर्काभासप्रतिहतत्वकल्पना । तर्कबाधे भूयत्वोक्त्या पूर्वोक्तवाक्यातिरिक्तवाक्यानामपि ग्रहणमभिमतम् । तेन सर्ववेदपरित्यागसिद्धिः । एवं घटोऽस्तीत्यादौ घटसत्ताग्राहकत्वे तर्कसिद्धे, कुतर्केण ब्रह्मरूपास्तित्वमात्रस्य ग्रहणं, न घटस्येत्यनेन तर्कबाधोऽपि ग्राह्यः । अद्वैतसाधकतर्काणामत्र तर्कपदेन ग्रहणं न युक्तम् । पूर्वोक्तप्रमाणानुग्राहकाणामेव ग्राह्यत्वात् । श्रुतिप्रत्यक्षादिपदैरद्वैतविरोधि प्रमाणानाभेव ग्रहणात् तदैकरस्यामायाच्च । मायावादे एतान्तोदोषाः । स्वमतेवतदभावमाह तदिति । अत्र तदिदमिति अनृतविषयतेत्यादि प्रथमान्तपदोक्तसर्वार्थग्रहणे तेषामभाव एव वक्तव्यः । इतरथेति तेषामन्यथात्वं कथमुच्यत इति शंक्येत । अतो रत्नसारिण्यां तत्पदेन श्रुतिप्रत्यक्षादिप्रमाणतर्काणां ग्रहणमिति कृत्वा तत् सर्वमितरथा अद्वैत्युक्तानृतविषयकत्वादिप्रकारविलक्षणप्रकारवदित्यर्थोवर्णितः । तत्त्वसारास्वादिन्यां तु तत्पदेन पूर्वोक्तार्थोपसर्जनभूत श्रुत्यादिग्रहणे स्वारस्यभंगमालोच्य अनृत विषयत्वादिदोषाणामेव ग्रहणं कृतम् । इतरथेत्यस्येतरथाऽर्थ उक्तः । मायावादे ते दोषाः सन्ति, अस्मन्मते ते इतरथेत्युक्तौ न सन्तीत्येवार्थ इति । तथाचार्थसिद्धप्रमाणतर्काणामबाधितस्वरसार्थविषयकत्वमित्युक्तं भवति । यद्वा अनृतविषयता, लक्षणा, दूरेण प्रहाणं भूयान् तर्कबाधश्चेति तदेतत् सकलं मायावादे । लक्ष्मणाचार्यपक्षे इतरथा=प्रकारान्तरम् सत्यविषयत्वादीन्यर्थः        ।। 49 ।।
50.  
	ननु भदवाक्यानामनृतविषयकत्वमवस्यमंगीकार्यमिति शांकरशंकामनूद्य निरस्यति नेति । मेदवाक्यानां भेदरूमार्थपरत्वे वैयर्थ्यमेव ; चेतनाचेतनादिभेदस्य प्रत्यक्षादिसिद्धतया तद्विषये अज्ञातज्ञापनायोगात् । तत् त्वमसि, नेह नानास्ति इत्याद््युक्तमद्वैतं तु लोकानवगतम् । अतोऽन्यप्रमाणागोचरतदर्थपरत्वे अस्य प्रमाणान्तराप्राप्तार्थपरत्वेन प्रामाण्यं सिध्येत् । एवमद्वैतवाचां प्रामाण्येऽपि भेदवाक्यवैयर्थ्यपरिहारः कथमिति चेत्-अद्वैतस्य द्वैतप्रतियोगिकतया प्रतियोग्यनुतादपूर्वकमेवाभावस्य कथनीयतया अद्वैतवाक्यैकवाक्यतया 
प्रास्यण्यसिद्धेः । एवमितीत्यनोन तत्पक्षमनूद्य निरस्यति व्यर्थः प्रयास इति । द्वयोर्भावो द्विता द्वितैव द्वैतम् । द्वित्यस्य भेदव्याप्यत्वात् द्वैतपदेन भेदो विवक्ष्यते । एवञ्च तत्त्वत्रित्वादिवादस्यापि न द्वैतवादत्वहानिः । द्वैतप्रतियोगिकञ्चाद्वैतम् अभेद एव । तदत्र भेदः प्राप्तः अभेदोऽप्राप्त इति अभेदशास्त्रं प्रमाणम् । भेदवाक्यजातमभेदरूपाभावप्रतियोग्यनुवादरूपमिति भवन्मतम् । तत्रोच्यते-लोके कतिपयविषये भेदव्यवहारवत् क्वचिदभेदव्यवहारोऽष्यस्ति, नीलो घटः डित्थः पाचकः इत्यादिदर्शनात् । तत् कथं तस्याप्राप्तत्वम् ? नीलघ्वटाद्यभेदस्य प्रप्तत्वेऽपि जीवपराभेदस्याप्राप्ततया  विधेयत्वमिति चेत्-घटमटादिभेदस्य प्राप्तत्वेऽपि प्रकृतिपुरुषेश्वराणां शास्त्रैकगम्यतया तन्मिथो भेदस्यापि लोकतोऽप्राप्रतया विधेयत्वं तुल्यम् । एवमीश्वरतद््गुणतत्सर्वविभूतिविषयेऽपि द्रष्टव्यम् । तदाह प्रख्यातादिति । लोकप्रसिद्धादन्य एव भेदः शास्त्रेणोच्यते । यथा त्वत्संमतजीवेश्वराभेद इति न द्वैतवाक्यस्यानुवादरूपता । तर्हि उभयोर्विधाने मिथोविरोध इति चेत्-सत्यम् । तदर्थं किं कर्तव्यम् । अन्यतराप्रामाण्यमगत्या स्वीकर्तव्यमिति चेत्-प्रथमावगतभेदानुसारेण पाश्चात्यवाक्यमेवाप्रमाणां भवितुमर्हति । कथं वेदस्याप्रामाण्यमिति चेत्-तुल्यम् । व्यावहारिकप्रामाण्यं भदशास्त्रस्यास्त्विति चेत्-युष्माकं जीवेश्वरैक्यभ्रान्तेर्वर्तमानतया प्रातिभासिकसत्तावदभेदपरतया स्यादद्वैतवाक्यानां प्रामाण्यम् । बाधितार्थ विषये कथं प्रामाण्यमिति चेत्-व्यावहारिकविषयेऽपि तुल्यम् । वस्तुतो लोकदृष्टप्रक्रियया सिंहोमाणवकः, राजा पुरोहित इत्यादिवत् पाश्चात्यवाक्यमन्यता नेयम् । एवंस्थिते यद्यद्वैतवाक्यस्यापि लक्षणां विनैव सुकरो निर्वाहः ; तदा क्व विरोधः । घटकवाक्येन शरारीरात्मभावे कथिते 'अनेन जीवेन', 'तदनुप्रविश्य सच्च त्यच्चाभवत्' इत्यादिवाक्यात् आकृत्यधिकरणनयाच्च जीवादिवाचिपदानां विशिष्टपरमात्मपरतया वाच्यार्थाभेद एव वाक्यार्थः भेदशास्त्रप्रमेयप्रतिष्ठापक एव लक्ष्यत इति । नन्वेवमाकृतिनयसिद्धत्वे अभेदस्य प्राप्तत्वात् अत्र कथं तद्विधिरिति चेत्-अद्वैतशास्त्रं विधायकमिति नास्मामिरुच्यते । प्रतिबन्द्यभिप्रायेण त्वदद्वैंतवदित्युक्तम् । अतो नाभेदो विधेयः । अनुवादता च न लोकप्राप्तस्य, किंतु शास्त्रतर्कप्राप्तस्य । तत्प्रयोजऩञ्च, विशिष्टरूपेणैव प्रत्यक्षस्य मुक्तौ भावितया तदनुगेधिविशिष्टानुसंधानमेवोपासने तदर्थमननादौ च कार्यम् , न तु पृथक्सिद्धतया ग्रहणमिति ज्ञापनम् । एवं सदेवेदमित्यैक्यप्रतिपादनं ब्रह्मण उपादानत्वसिद्धये, 
तत्त्वमसीत्यन्तेनैकयप्रतिपादनं तदुपपादनायेत्येवं तत्रतत्र द्रष्टव्यम् । अनुवादत्वेऽपि त्वन्मत इव बाधितार्थकत्वरूपाप्रामाण्यस्य न प्रसक्तिः, प्रतिपाद्यस्य यथार्थत्वादिति सुभहद््वैषम्यम् ।। 50 ।।	
	  
