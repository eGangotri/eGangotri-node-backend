श्लोक 76 
	अथ अन्यास्तर्हि इत्यत्र विवक्षितं वाक्यन्तरमपि प्रदर्श्य निर्वहति प्रस्तुत्येति । श्वेताश्वतरे, 'वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम्' इति सर्वव्यापिनं पुरुषं प्रस्तुत्य, ततो यदुत्तरतरं तदरूपमनामयम् । य एतद्विदुरमृतास्ते भवन्ति' इति तदधिकस्य तत्त्वस्य प्राप्यतया कथनात् नारायणाधकमपि किञ्चित् तत्त्वमस्तीति व्योमातीतवादिनः । तदयुक्तम् । प्रथममुक्तस्य पुरुषस्य तत्प्राकस्थितेन वाक्येन, वेदाहमेतं...तमेवं विदित्वाऽतिमृत्युमेति नान्यः पन्था विद्यतेऽयनाय इति मृत्युतरणहेतुत्वं प्रस्तुतम् । तत्प्राक्तने च मन्त्रे, ततः परं ब्रह्मेत्यारभ्य, 'ईशं तं ज्ञात्वाऽमृता भनन्ति' इति तस्यैवामृतत्वहेतुत्वमुक्तम् । 'नान्यः पन्था विद्यतेऽनाय', इति उपायान्तरं न्यक््कृतम् - निषिद्धम् । अथ तस्य आदि पुरुषस्य एतद््घटनाय  - अमृतहेतुत्वोपपत्तये यस्य सार्वेश्वरी सर्वेश्वरता निष्प्रतिभटा - प्रतिघातकरहिता,     'यस्मात् परं नापरमस्ति' इति वाक्येनोद््घुष्टा । एवं तदतिशयितवस्त्वभावमुद््धुष्य, अथ, ततो यदुत्तरतरमिति वाक्येन तदतिशयितवस्तुसद्भावः, 'य एतद्विदुरमृतास्ते भवन्ति' इति एतस्यैवामृतत्वहेतुता च कथमुच्येत ? अतः, 'यदुत्तरतरं तत् मुक्तिदायि' इति येयमुक्तिः, तत् श्वेताश्वतरागमे पूर्वं प्रोक्तस्य निगमनमात्रम् । तरप्श्रवणात् तत इति पञ्चम्या तदपेक्षितावधिवचनात् यच्छब्दस्य पुरुषपरत्वात् पूर्वोक्तपुरुषावधिकातिशयविशिष्टवस्तु प्रतीयते हीति चेन्न तत इत्यस्य हेतूक्तिरुपत्वात् । अतस्तद्वाक्यं हेतूक्तिमत् । ततः तस्मात्  पूर्वोक्तब्रह्मणः पुरुषस्य सर्वातिशायित्वात् तस्यैव मुक्तिप्रदत्वाच्च, य एतद््ब्रह्म विदुरमृतास्ते भवन्तीत्यर्थः । यदुत्तरतरं तदरूपमनामयमिति किमर्थमिति चेत् - किञ्चिदाशंकापरिहारार्थम् । पुरुषं महान्तमादित्यवर्णमिति सहस्त्रशीर्षत्वाद्याकृतिरूपयुक्ततया । आमयादिहेयाकारसंभावनया न मुक्तिहेतुतेति मन्वानं प्रत्युच्यते । अतिशयितोत्कर्षवत्त्वेनोक्तं यत् तत् स्वल्वप्राकृतरूपयुक्तं प्राकृतहेयरूपरहितत्वात् 
आमयादिप्रसक्तिरहितम् । अेतस्तद्वेदनमेव मुक्तिहेतुः । तदन्यतो मुक्तिरिति मन्बानास्तु दुःख मेवापियन्तीति उक्तार्थनिगमनत्वं सुदृढमिति ।। 76 ।।
श्लोक 77 
	ननु 'ततो यदुत्तरतरम्' इति मन्त्रानन्तरम्, "सर्वाननशिरोग्रीवः सर्वभूतगुहाशयः । सर्वव्यापी स भगवान् तस्मान् सर्वगतः शिवः" इति शिवपदप्रयोगात् त्वदिष्टनारायणव्यतिरिक्तमुत्तरतरं तत्त्वमिति प्रतीयत इत्यत्र तत् शिवपदं नारायणपरमेवेत्याह यदिति । अत्र वाक्ये आगमः कर्ता, शिवपदं कर्म, निर्दिशतीति क्रियेति स्पष्टम् । यत् शिवपदमिति यच्छब्दप्रतिसंबन्धी तच्छब्दोऽध्याहार्यः ; उत्तरार्धे तदध्याहारेणान्बयस्य दुर्वचत्वात् व्याख्यातारः पूर्वार्धमेव पदव्यत्यासेन द्वेधा विभज्य, यत् शिवपदं श्वेताश्वतरागमः निर्दिशति, तत् तस्मिन् भगवति निर्दिशतीत्यर्थमाहुः । यदित्यस्य यस्मादित्यर्थ इष्यताम्, तदा न वाक्यभेदः । यस्मात् शिवपदं नामसहस्रादौ भगवति स्पष्टप्रयोगान्तरं तस्मिन् भगवत्येव मुक्तिप्रदत्वादिविशेषणत्रयविशिष्टे निर्दिशति, तस्मादेव तन्निर्देशकत्वादेव स एव पुनरपि प्रभुत्वादिविशिष्ट उपरि व्यक्त इति सर्वमेकं वाक्यम् । भगवति शिवपदप्रयोगः स्पष्टो नारायणानुवाकेऽपि, 'शाश्वतं शिवमच्युतम्, नारायणं महाज्ञेतम्' इति । रुद्रः    सामान्यतः शिवः । नारायणः शाश्वतशिवः । मंगलत्वं शाश्वतमस्य । रुद्रस्तु तत्पादोदकेन स शिवः स्वशिरोधृतेन ' तस्मिन् भगवत्येव तत् पदं निर्दिशति अत्रापि, 'स भगवान् तस्मात् सर्वगतः शिवः' इति भगवच्छब्दस्य प्रथमं प्रयोगात् । भगवच्छब्दो विष्णौ रूढ इति व्यक्तं विष्णुपुराणादिषु । प्रक्रान्ता या मुक्तिः तत्प्रदत्वं तस्यैव वेदाहमिति मन्त्रे पूर्वं व्यक्तम् । सर्वव्यापित्वमत्राक्तं, तेनेदं पूर्णं पुरुषेण सर्वमिति प्रागुक्तम्, सर्वाननशिरोग्रीव इतीदं सहस्रशीर्षा पुरुष इत्यादिना विवरिष्यतेऽत्रैव । तस्य, सर्वत्राऽऽननशिरोग्रीवाधीनकार्यकरणदक्ष इत्यर्थः । सर्वशब्दस्य सर्वत इत्यर्थ इति उपरि 'सर्वतः पाणिपादं तत्' इति अत्रैव प्रयोगात् अवसीयते । 'तदर्थश्च गीताभाष्ये पूर्वोक्तरूपो व्यक्तः । अत्रापि, अपाणिपादो जवन इत्यादि । यत् यस्मात् भगवत्येव पदंमिदं निर्दिशति आगमः ; न रूद्रे, अत एव स एव पुनरुपरि श्रूयते । 'महान्  प्रभुर्वै पुरुषः सत्त्वस्यैष प्रवर्तकः' इति हि समानन्तरमन्त्रः । महान् पुरुषः इति पुरुषं महान्तमित्येतत्प्रत्यभिज्ञापकम् । सत्त्वप्रवर्तकत्वं विष्णोरेव प्रसिद्धं जायमानकटाक्षादिषु बहुषु । प्रभुत्वमपि सर्वभावकत्वफलप्रदत्वादिरूपं तस्यैव । मोक्षे सिद्धोपायः स मुख्य इति प्रकृते विक्षितमिति व्यक्तमुत्तरार्धे तत्रैव मन्त्रे ।। 77 ।।
श्लोक 78 
	नन्वत्र बहुषु मन्त्रेषु प्रयुक्तानि शिवपदानि रुद्रपराण्येव समानन्तरचतुर्थखण़्डे, 'यदा तमस्तन्न दिवा न रात्रिर्न सन्न चासत् शिव एव केवलः' इति प्रलये शिवान्यनिषेधेन कारणत्वतोक्त्या तस्य पदस्य एक व्यक्तिरूढत्वावगमेन रुद्रस्यैव सर्वकारणत्वोक्तेस्तदभ्यासरूपत्वादिति शंकां परिहरति यदिति । नारायणानुवाकादौ हरौ प्रयुक्तं यत् शिवपदं श्वेत्ताश्वतरश्रुतिः वक्ति प्रयुंक्ते, तत् विश्वकारणपरत्वात् अग्रे प्रलयकालेऽपि जाग्रति प्रकाशमाने तत्रैव हरावेव हि युक्तम् । नानार्थकतया शिवपदस्य नारायणसाधारण्यात् । विष्णोः साकाशादुद्भूतं जगत् तत्रैव च स्थितम्'  इत्यादिस्मृतिमूलभूताः औपनिषदाः वाक्यखण्डाः, सोऽध्वनः पारमाप्नोति तत् विष्णोः परमं पदम्, सर्वव्यापी स भगवान्, व्याप्य नारायणः स्थितः, एको हवै नारायणः, ह्वीश्च ते लक्ष्मीश्च पल्यौ इत्यादिशब्दैः कारणं निर्दिशन्ति । ते च शब्दतः तन्मात्राह्वयभूतत्वादसाधारणाः । तावद्वाक्यविरोधात्, न ब्रह्मा नेशानः, नारायणाद्रुद्रो जायते इत्यादिवाक्यविरोधाच्च शिवपदं रुद्रव्यक्तिग्रहणाक्षमं मंगलभूतनारायणपरमेव । न च व्यक्तिविशेषप्रतीतिभंगः, सर्वनाशे स परं कथं स्यादिति शैंकायां तस्य निरुपाधिकमंगलत्वरूपकेवलशिवत्वादिति हेयप्रसक्तिराहित्यरूपकैवल्यविशिष्ट- शिवत्वाश्रयतदेकव्यक्तिनिर्देशस्य तदनुकूलत्वात् अत एव मंगलवाचिनं शब्दमाकांक्षन्ति ते उपनिषद्भागा इति शिवपदप्रयोगः । न च रुद्राकांक्षित्वं तेषामस्ति ; विष्णुरूपव्यक्तिसमन्त्रयेन शान्तकारणव्यक्त्याकांक्षत्वात् । यद्वा औपनिषदा भागाः सामान्यरूपेण कारणं प्रतिपादयन्तः तदाकांक्षिणः किं तत् कारणमिति विशेषकांक्षन्तः विष्णुनारायणादिभिराह्वयैः - तद्घटितवाक्यैरेव विष्णुमेव कारणत्वेना- भिदधति । तेषामेवाह्वयानां साधारव्यविदूरत्वादित्यर्थः । शाश्वतं शिवमित्यत्र शाश्वतशब्दवत् केवलशब्द इह रुद्रव्यावर्तकः शिवशब्दस्यार्थान्तरपरत्वं दर्शयति । अत्रैव, 'या ते रुद्र शिवा ननुः' (3) इति मंगलार्थे शिवशब्दः । एवं ततो यदुत्तरतरमिति वाक्यपश्चाद्भाविशिवशब्दानामिव, तत्पूर्वोत्तरभाविनाम्, 'एको रुद्रो न द्वितीयाय तस्थे' 'विश्वाधिको रुद्रो महर्षिः,' 'रुद्र यत् ते दक्षिणं मुखम्' (4) इति रूदादिपदानां निर्वाहोऽपि ग्राह्यः । एको रुद्र इति श्रुतिः एकादशानामपि रुद्राणामेकात्मत्वमपि ब्रुयात् । रुद्रो महर्षि, यो देवानां प्रभवश्चोद्भवश्चेति, हिरण्यगर्भ जनयामास पूर्वमिति च तत्र श्रवणात् संसाररूग्द्रावकत्वादिकं योगार्थमादाय नारायणपर एवेति । इदं सर्वं साधारण्यविदूरेति 
विष्ण्वादिशब्दस्थितं वैलक्षण्यं दर्शयता व्यञ्जितम् ।। 78 ।।
श्लोक 79 	
	आदौ शिवपदाभावादपि अत्र भगवत्परत्वं सुगममिति वदन्, साधारण्यविदूरेति, स्पष्टप्रयोगान्तरं, प्रयुक्तं हरौ इति च प्रागुक्तं विशदयति यदिति । श्वेताश्वतरनिगमस्यान्ते उपनिषदि, किं कारणं ब्रह्म इत्यारभ्य जगद्धेतुत्वेनोक्तं ब्रह्म परमं  'उद्गीतमेतत् परमं तु ब्रह्म' इत्युक्तं यत् ब्रह्म  श्रुतशिवपदं श्रुतं शिवपदं यस्मिन् तत् - शिवपदवाच्यतया अग्रे उपरितनभागे पूर्वोक्तवाक्ये जगर्ति प्रकाशते, सः भगवान् विष्णुरेव । स इति विधेयप्राधान्यात् पुल्लिंगता । शिवपदस्याग्र एव श्रवणात् आदौ सामान्यत एव ब्रह्मकीर्तनात् तत्र 'पुरुष इति चिन्त्यम्' इति जीवात्मनां जगत्कारणत्वाभावस्य ज्ञापनात् 'आत्माऽप्यनीशः सुखदुःखहेतोः' इति च दुःखजन्मभाक्तया जीवानां स्रष्ट्यत्वाभावस्य विशदीकरणात् रुद्रस्यापि जीवत्वेनावगतस्य तथात्वायोगात्, 'ते ध्यानयोगानुगता अपश्यन् देवात्मशक्तिं स्वगुणौर्निरूढाभ्' इति जगन्मूलस्य प्रकृतेः सांख्यसंमतकपिलर्षिबैलक्षण्येन जीवात्मव्यावृत्तदेवात्मशक्तित्वेन योगिसंघदृष्टत्वस्योक्तत्वात् योगस्य च शास्त्रार्थनिर्णयोपजीवित्वेन श्रुत्यन्तराधीननिर्धारण सापेक्षत्वप्रतीतेः तत्र च 'एको ह वे नारायण' इत्यादितो भगवत एव कारणत्वप्रतिपत्तेरिहादावेव भगवतः कारणत्वमवसीयत इति भावः । नन्वेतदुपनिषदुत्तरवाक्यविरोधे श्रुत्यन्तरमूलकं निर्धरण मयुक्तमित्यत्राविरोधं दर्शयति प्रयुक्त इति । यजुषि श्रुतिशिरसि तैत्तिरीयोपनिषदि तस्मिन् भगवति यत् यस्मात् प्रयुक्तः 'शाश्वतं शिवमच्युतम्' इति । अतः शिवशब्दः शिवशब्दवाच्यरूद्रभिन्नसाधारणः । नामसहस्रे च, 'सर्वश्शर्वः शिवः स्थाणुः' इति । अतो नामत्वेन पाठात् रुद्र इव विष्णावप्यसाधारण्यं हर्यादिशब्दस्येव नानार्थकत्वात् सुवचम् । अतो विरोधन्न मंगलान्तरसाधारण्यम् । यदि निरुपाधिकमंगलत्वं भगवदसाधारणमिति तद्गुणनिमित्तकं नामेत्युच्यते, तदाऽप्यसाधारण्यं तस्य । रुद्रेऽप्यतिशयविशेषविशिष्टमंगलार्थमादायोपपत्तौ न रूढिरिति विमर्शः संभवति । सर्वया विवशब्दस्य अतत्साधारण्यं रुद्र भिन्नसाधारण्यमस्ति । नारायणगिरः विष्णुनारायणादिशब्दानां तु अतत्साधारण्यम् - न सः असः विष्णुभिन्नो रुद्रादिः तत्साधारण्यं न समागणि । संज्ञायामेव णत्वविधानात् अन्यत्र तत्प्रयोगाभावस्य सर्वसंमतत्वात् । अतः श्रुत्यन्तरश्रुतनारायणादिशब्दस्यानन्यथासिद्धतया तद्ग्रहणात् तदविरोधेनैव श्वेताश्वतरोपनिषदि अग्रे जाग्रत् शिवपदं विष्णुप्रत्यायकं भवतीति न 
रुद्रग्रहणप्रसक्तिरिति ।। 79 ।।
श्लोक  80
	कस्त्वमिति श्लोके तैत्तिरीयकमुखत्रय्यन्तेत्युक्तं समनन्तरैः त्रिभिः श्लोकैरुपपाद्य, अन्यास्तर्हि गिरः कथमिति पश्नतत्प्रत्युत्तरविवरणं यत् संज्ञेत्यारभ्य पञ्चश्लोक्या । तत्र, तस्मिन् यदन्तस्तदन्वेष्ठव्यम् इति छन्दोग्यवाक्यम्, 'ततो यदुत्तरतरम्', 'तस्मात् सर्वगतः शिवः, 'न सन्नचासच्छिव एव केवलः' इति श्वेताश्वतरवाक्यानि च विचारितानि । अथ, अत्राह रुद्रः कथम् इति प्रश्नोत्तरविवरणमारभ्यते यद््देवैरिति । अथर्वशिरोर्थशिक्षणं भवत्येकादशभिः श्लोकैः । अथर्वशिरोऽधिकृत्य वक्तव्यमस्मदीयेऽथर्वशिरस्सारे द्रष्टव्यम् । अत्रोपयुक्तमात्रमुच्यते । अत्रैवं शंकते - विष्णुनारायणादि शब्दानां तदितरसाधारण्याभावात् श्रीपतिरेव कारणमिति यदुक्तम्, तत् अथर्वशिरोविरुद्धम् । तत्र ब्रह्म । विष्णुप्रभृतिसर्वचेतनविलक्षणस्य रुद्रस्यैव परत्वप्रतीतेः । तत्र प्रथमखण्डः, "देवा ह वै स्वर्गं लोकमायन् । ते देवा रुद्रमपृच्छन् को भवानिति । सोऽब्रवीत् ---अहमेकः प्रथममासम्, वर्तामि च, भविष्यामि च । नान्यः कश्चिन्मत्तो व्यतिरिक्त इति, सोऽन्तरादन्तरं प्राविशत्  दिशाश्चान्तरं प्राविशत् । सोऽहं नित्योऽनित्योऽहं व्यक्तोऽव्यक्तो ब्रह्माब्रह्माहम्, प्राञ्चःप्रत्यञ्चोऽम् ...यो मां वे, स सर्वान् देवान् वेद सर्वाश्च वेदान्" इत्यादिः । अत्र रुद्रः स्वस्य कालत्रयवर्तित्वं स्वपृथक््सिद्धस्य कस्यचिदभावञ्च प्रथममाह । अन्तर्बहिश्च तत् सर्वं व्याप्य नारायणः स्थितः' इति नारायणे सर्वान्तर्यामिणि श्रयमाणे कथं सर्वस्य रुद्रापृथक्सिद्धत्वमिति शंकायाम्, श्रुतिराह सोऽन्तरादिति । अचेतनादन्तरो यश्चेतनवर्गः तस्मादप्यन्तरं नारायणमपि स रुद्रः प्राविशत् ; अतो दिशश्च प्राविशत् ; अयमेव सर्वव्यापीति । इत्थं सिद्धं व्यापित्वमेव पुनरपि रुद्रोक्त्या विव्रियते सोऽहं नित्योऽनित्य इत्यादिना । द्विदीये च खण्डे, यश्च ब्रह्म, यश्च विष्णुः यश्च स्कन्दः यश्चेन्द्र इत्यादिना ब्रह्मविष्णुप्रभृतीनां रुद्रांशत्वं वक्ष्यत इति । तत्र षड्भिः श्लोकैः प्रथमखण्डार्थं शोधयति । 'मत्तो व्यतिरिक्त इति ' इत्यत्र इतिशब्दार्थस्यावत् विचार्यः इतिशब्दस्य समाप्तिः प्रकारः हेतुश्च प्रसिद्धोऽर्थः । तत्र समाप्तिपरत्वं प्रकारपरत्वं वा पूर्वपक्षीष्टम्, इतिशब्देन रुद्रवाक्यसमाप्तिर्ज्ञाप्यते, सोऽन्तरादित्यादिकं स्वयं श्रुत्योच्यत इति च ।
	इदमयुक्तम्, उपरि सोऽहमिति रूद्रवाक्यानुवृत्तिदर्शनात् अत्र तस्समाप्त्ययोगात् । अतो हेतुवचनः । हेतुश्चोत्तरवाक्यार्थः पूर्ववाक्यार्थो वा । भवतु वा प्रकारववनः । 
तदुपपादनम् उत्तरवाक्यतः । पूर्वपक्षिसंमते समाप्त्यर्थकत्वेऽपि नास्मदभिमतार्थासिद्धिः । सर्वथा रुद्रान्तर्यामिपारम्यमेवात्रोच्यते, न रुद्रपारम्यमिति श्लोकषट्कनिर्गलितार्थः । एतत्पद्यार्थस्तावत् - आथर्वणे मूर्धनि - अयर्वशिरोनाम्नि उपनिषदि रूद्रः देवैः अनुयुक्तः - को भवानिति पृष्टस्सन् उत्तरम् प्रत्युत्तरम् उशन् कामयमानः । वश कान्तौ । विवक्षन्निति यावत् । विवृत्य विवरणपूर्वकम् महतीम् अधीश्वरधुराम् ईश्वरकृत्यम् अतिशयितमैश्वर्यम् आत्मनि - स्वस्मिन् व्याजहे व्याहरत् अवोचदिति यत्, तत् सः रुद्रः वामदेवादिवत् प्रादुर्भवदन्तरात्मभगवद्भूमा सन् अफणत् व्याजहार । कथं तत् ज्ञायते, सोन्तरादन्तरं पर्विशदित्यधीतविधया । एव मधीतत्वादित्यर्थः । अधीतप्रकारेण प्रादुर्भवदित्यन्वयः । सोन्तरादिति वाक्यदर्शितरीत्या स्वान्तरात्मभूतस्य भगवतः विष्णोर्भूमा महिमा सर्वान्तरात्मत्वं प्रादुर्भवन्  साक्षात्कृतत्वात् प्रकाशमानो यस्य तादृशस्सन् अफणत् । यथा वामदेवो ना ऋषिः, 'अहं ब्रह्मास्मि' 'अहं मनुरभवं सूर्यश्च' इति पश्यन् प्रतिपेदे तद्वदित्यर्थः ।  'शास्त्रदृष्ट्या तु' इति सूत्रे इदं द्रष्टव्यम् । अयमपि कश्चित् वामदेवः तद्वदाह स्मेति ; आदिपदेन प्रह्लादग्रहणम् । 'सर्वगत्वादनन्तस्य स एवाहमवस्थितः । मत्तसर्वमहे सर्वं मयि सर्वं सनातने' इति हि सोऽफणत् । अतो भगवति स्वान्तरात्मत्वं दृष्ट्वा तत एव तस्याहंशब्दवाच्यत्वमप्यवधार्य मदन्तर्यामी प्रथममास, वर्तते, भविष्यति चेत्यर्थाभिप्रायेण अहभेक इत्याद्यवोचत् तथाच नात्र रुद्रपारम्यसिद्धिरिति ।। 80 ।।
श्लोक 81 
	ननु सोऽन्तरादिति वाक्ये स इति रुद्रः परामृश्ते । तच्छब्दस्य पूर्वोक्तपरामर्शित्वात् । रुद्रस्य प्रकृतत्वात् विष्ण्वादिप्रस्तावस्य प्राक् अभावाच्च । पूर्वं सोऽब्रवीदिति तच्छब्दगृहीतस्यैव ग्रहणौचित्याच्च । न च रुद्रवाक्यमध्ये रुद्रेण स्वस्य अहमिति निर्देष्टव्यस्य कथं स इति निर्देश इति शंक्यम् । इतिशब्देन रुद्रवाक्यस्य समाप्तत्वावगमात् । अस्य सोऽब्रवीदितिवत् श्रुतिकर्तृकवाक्यत्वात् । तत्र इतिशब्दस्य समाप्तिरेवार्थश्चेत्, रुद्रवचनसमाप्तिरित्यर्थः तेन अहमेवेत्यादिकं सोब्रवीदित्युक्तवचनप्रकार इति अर्थाद् ज्ञायते । इतिशब्दस्य प्रकारार्थकत्वे प्रकारः आनुपूर्वी । अहमेव प्रथममित्याद्यानुपूर्वीप्रकारकवचनवान् स इति कथनात् अर्थात् वाक्यसमाप्तिर्ज्ञायते । अतो रुद्रस्यैवान्तर्यामित्वं प्राविशदित्यन्तेनोक्तमिति शंकायामाह नान्य इति । 'नान्यः कश्चिन्मत्तो व्यतिरिक्तः' इत्यस्मात् उग्रस्य रुद्रस्य वाक्यादूर्ध्वः - उपरि स्थितः इतिः इतिशब्दः तत्समाप्तिं  तत्र 
रुद्रवाक्यसमाप्ततां न ब्रवीति । प्राग्वत् पूर्वम् अहमेक इतिवत्, पश्चात् 'सोहं नित्योऽनित्यः' इत्याद्यानुपूर्व्या अहंशब्दघटिततया उग्रस्य वाक्यमनुवर्तत इति ज्ञायते हि । अतः तद्वाक्यसमाप्तिपर इतिशब्दो मध्ये न युक्तः । अतो रुद्रवाक्यमध्यनिविष्टतया सोऽन्तरादिति वाक्ये स इति  रुद्रग्रहणायोगात् प्राविशदिति प्रथमपुरुषनिर्देशाच्च अन्यस्यैव ग्रहणम् । अन्यस्याप्रसक््त्या प्रसिद्धपरामर्शित्वस्वीकारेण भगवत्परत्वमिष्यते । सः विश्वमूर्तिर्भगवान् अन्तरादन्तरं हृदयपुण्डरीकादन्तरं जीवं अष्टमूर्तिततया अन्तरादप्यन्तरं माञ्च प्राविशत् । अन्यदपि सर्वं दिशश्चेत्युक्तं प्राविशदिति परमात्मन एव सर्वत्र प्रवेश इह रुद्रेणोक्तो भवतीति ।। 81 ।।
श्लोक 82 
	पूर्वोक्तयुक्त्यैव प्रकारपरत्वमपि नेति वदन् हेतुपरत्वम्, तदा कः कुत्र हेतुरिति चाह स इति । अतः इतिशब्दस्य समाप्त्याद्यर्थकत्वायोगात् । सः इतिः हेतुं वक्ति ; नापि प्रकारम् । हेतुश्च सर्वान्तःप्रवेश- प्रह्लादेन, मत्तः सर्वमहं सर्वमित्यर्थस्थापकतयोक्त इति अत्रापि प्राविशदित्यक्तः प्रवेशो हेतुः ;  अहमेक आसमित्युक्तार्थसाधकत्वात् । का सा प्रह्लादोक्तिरिति चेत् - वैष्णवे पुराणे विष्णुपुराणे सर्वगत्वादनन्तस्येत्याकारिका स्पष्टा किल । एवं तर्हि प्राविशदित्येतदनन्तरेण भाव्यमितिना ; न तु पूर्वमिति चेत् - अनन्तरमेव योज्यते । समाप्त्यर्थकत्वे, सोऽहमिति वाक्यारम्भात् प्राक् पुनः, सो ब्रवीदिति पदद्वयाध्याहारप्रसंगात् तदपेक्ष्या स्थितस्योत्तरत्र योजनाया उचितत्वात् ।। 82 ।।
श्लोक 83
	प्रह्लादवाक्ये तथात्वेऽप्यत्र स्वस्थान एवेतिशब्दस्यान्वयकथनं ज्याय इत्यभिप्रेत्य हेत्वर्थकत्वमेवान्यथोपपादयति अथवेति । इतिशब्देनात्र 'नान्यः कश्चिन्मत्तौ व्यतिरिक्तः'  इति वाक्योक्तो यो व्यतिरेकः  मद्व्यतिरिक्तवस्त्वन्तराभावः स एव, अहमेकः प्रथममासमित्याद्युक्तस्य स्वसार्वकालिकत्वरूपस्यान्वयस्य भावपदार्थस्य तं प्रतीति यावत्, हेतुरकथि हेतुत्वेनोक्तः । न च स्वसार्वकालिकसत्तां प्रति स्वातिरिक्तवस्त्वभावः कथं हेतुः ; एक इति शब्दोक्तैकत्वविवरणमात्रं किलेदमिति वाच्यम् - अहमेक आसमित्यनुक््त्वा प्रथममिति पदस्यापि प्रयोगात्, अहं कारणतया स्थित इत्यर्थलाभात् एकशब्देन नामरूपविभागराहित्येनावस्थानं लभ्यते । प्रकृतिपुरुषयोरपि तदा सत्त्वात् स्वस्यैव कथं कारणत्वमिति शंकापनुत्तये नान्य इति वाक्यम् । अन्यपदस्यापि सत्त्वात् व्यतिरिक्तपदं 
पृथक््सिद्धार्थकम्, प्रकृतिपुरुषयोरपि मदपृथक््सिद्धतया मत्पृथक्सिद्धवस्त्वन्तराभावात् तयोः कारणत्वमपि मदधीनमिति ममैव कारणत्वमुपपन्नमित्युच्यते । अत एव सर्वस्य मदपृथक्सिद््ध्या मम भवद्भविष्यत्कालसत्त्वमपीत्युपपन्नमिति भावः एवं हेत्वर्थकत्वपक्षः पद्यद्वयेनोपपादितः अत्रैव तुरीयपादेन प्रकारार्थकत्वपक्षोपि स्वीकर्तु शक्य इत्याह । प्रकारपक्षोऽपि प्रतिपत्तुं सुकरः उचितान्वयोपपादनेन सुस्वीकर इत्यर्थः । अयमाशयः - अहंपदेन रुद्रग्रहणेन तस्य सर्वकारणत्व सार्वकालिकत्व स्वापृथविसद्धसर्वकत्वानां कथनं श्रुत्वा देवाः 'कथमिदं घटते । अस्याप्यस्मत्तुल्यजीवविशेषत्वादित्यचिन्तयन् । अत उपपादयत्येवम् । तत् इतीत्यस्य इत्थमित्यर्थः, तथोक्तं टीकायां व्यासार्यैः । तमेव प्रकारं स एत्राह सोन्तरादिति । भगवत एव मयि अन्यत्र च सर्वत्र प्रविष्टत्वात् अहमिति मदन्तर्यामिग्रहणात् नानुपपत्तिरिति । अथवा अहं सर्वदा अस्मि, मद्व्यतिरिक्तवस्त्वभावरूपप्रकारवांश्चास्मीति मन्ये इत्यर्थः तदुपपादनमुपरि ।। 83 ।।
श्लोक 84
	एवं समाप्त्यर्थकत्वमुपेक्ष्य इतिशब्दस्यार्थान्तरपरत्वमुपपाद्य ततः सिद्धं स इत्यस्य रुद्रार्थकत्वाभावं निगमयति रुद्रस्येति श्लोकेन । समाप्तिपक्षे हि सोन्तरादित्युक्तः श्रुत्युक्तिः स्यात् । रुद्रस्तदा स इति गृह्येत अतः इतिशब्दस्यान्यार्थकत्वात् रुद्रवाक्यस्यासमाप्तत्वात् असौ सोन्तरादित्यक्तिः रुद्रस्यैव । एवञ्च स इति स्वस्य ग्रहणायोगात्  तस्मात् रुद्रात् अन्य एव कश्चि । सोन्तरादिति वाक्येन तदन्तरात्मतया तत्र कथ्यते । अत्रैव दिशश्चेत्यनेन तस्य रुद्रस्येव । अन्येषां सर्वोषामप्यात्मत्वेनन रुद्रादन्य एव कथ्यते ।। कोऽसावन्यः स्यादिति विमर्शे प्रमाणान्तरे विष्णोस्तथात्वं प्रसिद्धमिति स इति प्रसिद्धार्थकमिति समञ्चसम् ।। 84 ।।
श्लोक 85
	पूर्वपक्षिसंमते समाप्त्यर्थकत्वपक्षेऽपि स्वशयविरोधमाहानन्तरश्लोकेन इतीति । इत्युक्तिः इतिकारः हरागिरः अहमेव प्रथममित्यारब्धस्य रुद्रवचसः समाप्तिं वदतु । वा इति पूर्वोक्तेन सह विकल्पपरम् । अतः समाप्तत्वात् सोऽन्तरादित्यसौ उक्तिः रुद्रकर्तृकोक्तिर्मा भूत् । श्रुत्युक्तिरेव । इत्थं सति - एतावता अस्मन्मतस्य विघटना अघटमानता किञ्चित् ईषदपि न । समाप्त्यर्थकस्यास्य रुद्रकर्तृकसर्ववाक्यान्ते योजनसंभवात् (ता.दी.) । अत्रैव वास्तु ;  तदाऽपि न दोषः । तदुपपादयति रुद्र इति । इदार्नी स इत्यस्य रुद्रवाचित्वात् रुद्रः 
अन्तरं प्राविशदित्युक्ते रुद्रस्यैवान्तर्यामित्वमुक्तं भवति ; अन्तरमिति विष्णोर्गहणे विष्णुं प्रत्यपि तस्यान्तर्यामित्वं सिध्यतीति हि युष्माकं शंका । सा न प्राविशदित्यस्य रुद्रस्वरूपप्रवेशपरत्वं विहाय अमलधिया निर्मलज्ञानेन संप्रविष्टः - अवगाहते स्म, बुद्ध्या जग्रहेत्यर्थ वर्णनात् समन्वयात् । तादृशार्थपरत्वे उदाहरति चिकीर्षुरिति । नरं स्ववश्यं चिकीषुर्मेधावीवेति दृष्टान्तः । यं नरं स्ववश्यं कर्तुमिच्छति मेधावी, तं नरं [स्वमेधया] स प्रविशतीति चाणक्येनोक्तम्, "यस्ययस्य हि यो भावः, तेनतेन हि तं नरम् । अनुप्रविश्य मेधावी क्षिप्रमात्मवशं नयेत्" इति । यो नरो यद्भाववान् तद्भावविशिष्टं तमनुप्रविश्य - तद्भाववानयमिति स्वबुद्ध्या सम्यगवधार्येत्यर्थः । इदं चाणक्यवाक्यं श्रुतप्रकाशिकायामेतद्विवरणारिथमुपात्तम् । तथाचापरं नरं वश्यं चिकीर्षुर्मेधाविव, रुद्रो हरिममलधिया संप्रविष्ट इति वेदकर्तृकया सोऽन्तरादिति वाचा ज्ञाप्यते । न हि मेधावी अपंर नरं संप्रविष्ट इत्यक्तौ तदन्तर्मेधाविस्वरूपप्रवेश इष्यते तद्वदिति । प्राविशदित्यस्यैवमर्थवर्णनात् प्रमाणान्तरप्राप्तविष्णुपारम्याविरोधः । उपरि सोह मित्यादेः प्राक्, सोब्रवीदिति पुनर्वाक्यानुषंगः कार्य इति युष्माकमपि संमतमेवेति । एवं प्रथमखण्डार्थ उक्तोऽभूत् ।। 85 ।।
श्लोक 86 
	ननु सर्वोऽप्ययं महिमा न रूद्रस्य, किंतु तदन्तर्यामिण इति यदि, तर्हि देवैस्तत्त्व ज्ञानानन्तरं किमिति रुद्र एव स्तूयते नम्यते च पौनःपुन्येन । अतस्तेषां प्रश्नोत्तरग्रहणानन्तरमपि रुद्रध्यातत्वस्याष्युक्तेः रुद्रपारम्यमेवोपनिषदर्थ इति शंकां परिहरन् द्वितीयखण्डाशयं दर्शयति श्रुत्वेति । अर्थर्व मूर्ध्नि - अथर्वशिरसि रुद्रवाक्यश्रवणानन्तरं अपराः तदीयस्य रुद्रशब्दवाच्यसंबन्धिनो महिम्नः स्तोत्राय गुणकथनाय लब्धोद्यमाः बुद्धिपूर्वं प्रवृत्ताः । अनेन तदुक्तो महिमा तदीय एव, न तु भगवत इति पूर्वपक्षयाशयद्योतनम् । अस्य रुद्रशब्दवाच्यस्य सर्वैश्वर्यम् ।    सार्वैश्वर्यमिति पाठाभावात् सर्वमैश्वर्यमिति विग्रहः । षष्ठीतत्पुरुषे सर्वनिरूपितमीश्वरत्वमित्यर्थः । यत् व्याजहिरे व्याहृतवन्तः, इह अस्मिन् सर्वैश्वर्यविषये ते अमराः अन्तर्यामिसमाधिहेतवः तदैश्वर्यसंबन्धितया रुद्रान्तर्यामिभगवद्भावनाया अस्मासूत्पाद्यायाः हेतवोऽभूवन् । यद्वा सर्वैश्वर्यं व्याजह्नरे इति यत् - इह वचने इत्यर्थः । एतद्वचनद्वारा अमराः अस्माकं समाधिशिक्षका इति यावत् । यदि देवा न पृष्टवन्तः स्युः, रुद्रो न स्वाभिमतं प्रकाशितवान् स्यात् । प्रकाशितमाकर्ण्य यद्येवं देचा न स्तुतवन्तः स्युः, तर्हि देवानां रुद्रोक्तौ अविश्वास इत्यपि ग्रहणसंभवात् 
रद्रान्तर्यामिनिष्ठतया सर्वैश्वर्यविषयकभक्तियोगः कार्य इति निश्चयो नास्माकमुदियात् । तेषां व्याहाराश्च, 'यो वै रुद्रः स भगवान् यश्च ब्रह्मा' इत्याद्यकारकाः रुद्रे भगवदभेदं ब्रह्मादिसर्वप्रपञ्चवस्त्वभेदञ्च दर्शयन्तः रुद्रान्तर्यामिणो भगवत्त्वात् तन्मुखेन ब्रह्माद्यन्तर्यामित्वस्यापि सद्भावात् वामदेववाक्य इवाभेद इति भगवद्घटनयैवेदमैश्वर्यमिति ज्ञापयन्तः रुद्रान्तर्यास्युपासनमपि सत्यापयन्तीति भावः । अत्र ते इत्यस्य स्त्रीलिंगरुद्रोक्तिविशेषणत्वायोगात् दिविषद्वाका इत्येतद्विशेषणत्वं यदिति पूर्वार्धगतयच्छब्दप्रतिसंबन्धित्वञ्च व्याख्यातृभिरादृतम् । अन्तर्यामिसमाधिहेतव इत्यस्य रुद्रोक्तिविशेषणत्वञ्चोक्तम् । यद्युक्ता इत्यत्र तत् युक्ताः इति पदद्वयं कृत्वा तत् तस्मादिति हिशब्दप्रतिसंबन्धीत्युक्तम् । तात्रपक्षे ते इत्यस्य वाक्यव्यवहितस्यातिदूरेऽन्वयः कर्तव्यो भवति । एतदपेक्षया ते इति पदं विहाय अन्तर्यामिसमाधीत्येव पाठः श्लाष्यः स्यात् तद्युक्ता इत्यत्रैव ते युक्ता इति पर्युक्तं स्यात् । ते इत्यस्य प्रधानपरामर्शितया अमरग्रहणं सुकरमेव । अर्थोपपादनञ्च कृतमेव । अतः तेऽन्तर्यामिसमाधिहेतव इहेति पृथग्वाक्यम् । ते इत्यस्य व्याहारा इत्यर्थकत्वेऽपि इहेत्यन्तं पुथग्वाक्यमित्येव अन्वयक्लेशाभावाय युक्तम् । ननु यो वै रुद्रः स भगवान् यश्च विष्णुरित्यपि देवैर्व्याहृतत्वात् रुद्रान्तर्यामी भगवान् विष्ण्वन्तर्यामी चेति तदर्थावगमात् कथं विष्णुपारम्यमित्यत्राह व्यक्ता इति । प्रारम्भे रुद्रोक्तयः, सोन्तरादन्तरं प्राविशदिति विशधातुप्रयोगात् स्वान्तःप्रविष्ट (विष्णुरूप) परवस्तुयुक्ततया व्यक्ताः हि । तत्रान्तर्यामिग्रहणं स्पष्टं किल । दिविषद्वाकाश्च देवकर्तृकोक्तयश्च तदनुक्तयः तदनुवादरूपत्वात् तदेकाशयाः अन्तर्याम्यभिप्रायप्रवृत्ता एव । स भगवानित्यस्य तदन्तर्यामी भगवानित्यवार्थ इति भावः । यश्च विष्णुरिति तु रुद्राख्यजीवात्मान्तर्यामिणो विष्मुविग्रहान्तर्यामित्वमपीत्यर्थकम् । एतदर्थमेव चं विना तुः प्रयुक्तः ।। 86 ।।
श्लोक 87 
	अथर्वशिरसि कोशभेदेन खण्डविभागो विभिन्नतया लक्ष्यते पाठभेदाश्च । तदिदमस्माभिरथर्वशिरस्सारेऽप्यदर्शि । साम्प्रदायिकग्रन्थेष्वपि एतत्खण्डविभागोक्तिर्नैकप्रकारा । तदत्र तृतीयखण्ड एव ओंेकारनामानि पठितानीति तद्विषये वक्तव्यमाह ओंकारेति । ओंकारस्य रुद्रेशानमहेश्वरादिशब्दैः कीर्तनात् स एव ओंकारस्याप्यर्थ इति श्रुत्यभिप्राय इति शंका । नान्विति प्रश्ने । प्रत्याह तानित्विति । प्रसिद्धस्य पार्वतीपतेः सर्वोशितुत्वं स्थापयितुं न समार्थनीत्यर्थः । यद्वा ननु - खलु । ओंकारपूर्वंकतया प्रतिपादितानि खल्विति हेतुः ।। 
87 ।।
श्लोक 88 
	ननु कथं न समर्थानि । उत्तरखण्डे हि रुद्रेशानादिनामान्येव निरुच्यन्ते, ऋषिभिर्द्रुतमस्य रूपमुपलभ्यते इति रुद्रः, यः सर्वान् देवान् ईशते इतीशानः इत्यादिना इत्याशंकायाम्, ओंकारस्यैव प्रणवादिशब्दवत् रुद्रादिशब्दा अपि समाख्या इत्युक्त्वा तत्र तदर्थसमन्वयविधानाय निरुच्यन्त इति नात्र देवतान्तरग्रहणप्रसक्तिरित्याह समाख्या इति । प्रकान्तो य ओंकारः स्वशब्देन प्रणवशब्देन च, तद्विषया एव समाख्या इति तदभेदनिर्देशात् ज्ञायते । कास्ताः इत्यत्र विचादविषयसमाख्यामात्रं निर्दिशति रुद्रेति । रुद्रेति प्रथमं निर्दिश्य ईशानादिपदमपि प्रयुज्यते ; महादेवशब्दोऽपि प्रयुक्तः तदाह महादेवशिरस इति । इदञ्च महीशूरमुद्रितान्ध्रकोशपाठानुसारेण । अन्यत्र महादेवशब्दाभावात् । आथर्वण्याः श्रुतेः शिरसि प्रतिपदमिमाः समाख्याः निर्वचनविषयीकृता इति यत् - तदिदमपि न रुद्रदेवतायां तासां सामाख्यानां समन्वयाय । तत्र तत्तद्रूढेः प्रसिद्धतया विवादाभावात् । किंतु तत् निर्वचनं तारस्य ओेकारस्य तत्तत्समाख्याप्रतिपाद्यं  विभवं महिमानं व्यनक्ति  ज्ञापयति । रुद्रादिशब्दानां रूढ्यर्थं विहाय व्युत्पत्त््या परमात्मपरत्वं स्वीकृत्य तादृशमहिमब्रह्मप्रतिपादकतया तत्तच्छब्देन प्रणव इहाभेदेन प्रशस्यते;  साक्षादपि इति व्युत्पादनमिदं रुद्रनिवारकमेवेति भावः । ननु किमिति तारस्य नामन्तरनिर्देशेनार्थविवरणम् ; तत्राह ओंकार इति। एतदर्थर्वशिरोविधास्यमानायां मुक्त्यर्थविद्यायामोंकारः करणभूतो मन्त्रः । तत्र रुद्रान्तर्यामितया भगवदुपासनात् रुद्रदिसमाख्यार्थानामोंकारे समन्वयाय निर्वचनं स्थाने इति भावः ।। 88 ।।
श्लोक 89 
	नन्वत्रोपरि, 'एको रुद्रो न द्वितीयाय तस्थे', 'बुद््ध्या संचितं स्थापयित्वा तु रुद्रे', शान्ति संसृजति पशुपाशविमोक्षणम्' इति पशुपाशविमोक्षणार्थमस्मत्कर्तव्यं रुद्रोपासनमुपदिश्यते । पशुपाशविमोक्षणकर्तुत्वे च रुद्र एव प्रसिद्धः । तस्योपास्याकारसमर्पणमेवाऽऽदितः क्रियते । अत एव तदुपरि, 'अग्निरिति भस्म' इत्यारभ्य भस्मधारणमपि शिष्यते । विष्णूपासकत्वे भस्मधारणस्य प्रसक्त्यभावात् । अतोऽन्तर्यामितया विष्णुघटनमयुक्तमित्यत्राऽऽह पन्था इति । पूरवशलोकवत् अयमपि शंकापरिहारोभयात्मकः । कस्त्वमिति श्लोकप्रभृति हि जिज्ञसुतदितरसंभाषणात्मकत्वं यथायथम् । प्रोक्त 
इत्येतदवधिः शंकाग्रन्थः । नन्विहेत्यत्र 'निर्विहा' इति 'निर्वह' इति च पाठोऽप्रसिद्धः क्वचित्   लेखकस्खलनकृतः । अतो विहन्तीति विहा-विघ्नः ; निर्वीहा निर्हिघ्नः इत्यादिकल्पनमनपेक्षितम् ।   'पन्थानं बन्धशान्तेः पशुपतिभजनं निर्वह'  इति पाठे प्रोक्त इति पदस्योत्तरत्नान्वयस्य वक्तव्यतया क्लेश एव । अर्थस्तु-अर्थसिरसि इहोपरिनभागे  बन्धस्य  पशुपाशस्य खान्तेः विमोक्षणस्य पन्थाः उपायः पशुपतिभजनरूप एव प्रोक् इति कथमन्तर्यामिग्रहणमिति । परिहरति  प्राच्येति ।  अयमर्थः-एको ह देवः इत्यस्मात् प्रघट्टकात्प्राक् तदेतद्रुद्रचरितम् इत्युपसंहारः कृतोऽस्ति । तदर्थश्च  तदिदमुपासनं रुद्रानुष्ठितमिति । प्रारम्भे सोन्तरादन्तरमिति भगवदनुप्रवेशस्य कथनात् ओंकारपूर्वकोपासनस्य रुद्राननुष्ठितत्वोक्त्या च रुद्रकर्तृकोपासनं निगमय्य, तद्रीत्याऽस्माभिरपि तदितरदेवैविवोपासनं कर्तुं  सक्यमिति तदुपासनप्रपञ्चनमुपरि भवति । अतः प्राच्या तदुक्त्या=पूर्ववाक्यानसारात् रुद्रस्यान्तरात्मतया हहिरेवोपास्यताय स्फुरति । मोक्षार्थेपासने रुद्रस्य  विषयत्वं  वैष्णवैः कथमिष्यते इति चेत्, तदुपपाद्यते यद्वदिति । मध्वादीत्यादिना प्रतर्दनविद्यादिपरिग्रहः । मधुविद्यायां  मोक्षान्तफलायां वसुरुद्रादित्यमरुत्साध्यरूपदेवगणोपभोज्यामृत मयादित्योपासनरूपायां वस्वादिसुरशरीरको हरिरुपास्यः ।  इन्द्रोपदिष्टप्रतर्दनविद्यायाञ्च  मोक्षार्थायां प्राणरूपाचेतनसरीरकत्ववत् इन्द्रशरीरकतया स उपास्यः ।  ब्रह्मकायनिषेवणपूर्वकमोक्षार्थ विद्यायाञ्च चतुर्मुखशरीरो हरिरुपास्यः ।  मोक्षार्थविद्यायामपि चिदचिदन्वये अनन्यथासिद्धं  लिंगं  यत्रयत्र, तत्रतत्र चिदचिद्विशिष्टतयैव रहेरुपास्यत्वमिष्यते । तद्वदिह रुद्रशरीरकः स उपास्यो भवितुरमह्ति । अतः  प्रथमावगतविशिष्टोपासनमेव पश्चादपि तदधिकारिविषये  तत्रोच्यते इति । भस्माविषये वक्तव्यमाह  श्रुतमिति । भसितं भस्म । तत् विधिबलात् प्रसुतस्य रुद्रशरीरकोपासनस्यैव शेषभूतं ग्राह्यम् । घञन्तः शेषशब्दो भावार्थकः पुल्लिंगः । शिष्टत्त्वं शेषः । तत  अर्शआद्यचि शेशमिति नपुंसकम् ।। 89 ।।
श्लोक 90
	एवं भस्मनः परमात्मोपासनशेषत्वे सर्वपरविद्यासाधारण्यं  स्यात्, तत् अनुष्ठानविरुद्धम् ।  अतो  रुद्रमात्रोपासन एव तत्  युक्तमित्यत्राह प्रसुत्येति । अथर्वशिरसि  रुद्रशरीरकस्य पुरुषोत्तमस्य विद्यामेव प्रस्तुत्य ईरितं कथितं बसितं अस्याः विद्याया एवांगं भवितुमर्हति । पुरुषोत्तमस्योपास्यत्वेऽपि रुद्रशरीरकत्वेनोपासनात् तदंगत्वं युज्यते । 
इतरत्र=परविद्यान्तरे  एतत्प्रसक्तिर्न भवति ।  प्रकरणोपस्थितविद्याविशेषेणवाकांक्षाबलादन्वयात् ; अन्यत्रान्वये मानाभावात् । तत्र दृष्टान्तमाह यद्वदिति ।   सौत्रामणी इति ईकारान्तः शब्दः । स पशुयागविसेषः । (3-5-3-अ.) (10-1-9 अ)  सुत्रामदेवताकत्वात् सौत्रमणी । तथाऽत्र   आश्निनः सारस्वतश्च पशुः । तत्र 'आश्विनं गृह्णाति' इत्यादिना सुराग्रहणानि पयोग्रहणानि च विहितानि । तत्राग्नीषोमायपशुयागाङ्गभूतप्राकृतपशुपुरोडाशयागे द्रव्यान्तरविधिरित प्राचांपक्षः । द्रव्यान्तरविशिष्टक्रियान्तरं पश्वङ्गभूतमिति वार्तिककारः । तदेवमत्र पशुयागे सुराग्रहाः विहिताः न हि पशुयागान्तरे प्रसज्यन्ते । तद्वदेव  भस्धारणं भक्तियोगान्तरे  न प्रसज्यत इति । सुराया इव भस्मनोऽपि निषिद्धत्वात्  तदादरममन्यत्रायुक्तमित्यासयेन चैतद्दृष्टान्तकथनम् ।। 90 ।।        
श्लोक 91
	एवमथर्वशिरोवृत्तं वृत्तम् । अत्र कथमुद्भवत्यवतरति इति प्रश्नप्रतिवचने अथर्वशिखावाक्यार्थव्युत्पादनेन विवृणोति आथर्वण्यामिति । अत्रेयमाशंका-अथर्वशिरसि, सोऽन्तरादन्तरं प्राविशदिति रुद्रेण स्वान्तर्यामिणः प्रस्तावात् अन्तर्यामिविष्णूपासनमेव तदिति यदुक्तम्, तदथर्वशिखाविरोधादयुक्तम् । अत्र हि 'ब्रह्मविष्णुरुद्रेन्द्राः संप्रसूयन्ते' इति चतुर्मुखाविशेषं विष्णोरप्युत्पत्तिः कथ्यते । नन्विदं रुद्रस्यापीति चेत्-अस्तु कश्चिदुत्पद्यमानोऽपि रुद्रः ; रुद्राणामेकादशत्वात् अधिकत्वाद्वा । 'कारणं तु ध्येयः सर्वैश्वर्यसंपन्नः सर्वेश्वरः शम्भुराकाशमध्ये' इत्यतश्च विष्णुप्रभृतीनामपि कारणमन्येश्वरविलक्षणं सर्वेश्वरभूतं शम्भुप्रभृतिपदरूढ्यर्थभूतं तत्त्वमेव परमिति निश्चीयत इति ।। अत्रोच्यते-अथर्वषिंदृष्टायां शिखायाम्-अथर्वशिखोपनिषदि सर्वकारणमेव ध्यातव्मुक्तम् , न रुद्रादिरिति भवतामपीष्टम् । सर्वकारण़ञ्च 'एको ह वै नारायणः' इति ईशानादिनिषेधेन नारायणशब्देन निर्दिष्टः । तादृशाः शब्दाः असाधारणा न व्यक््त्यन्तरपरा इति प्रागेवोक्तम् । अत्र विष्णोरुत्पत्तिकथनात् विष्णुव्यतिरिक्त एव स इति चेत्-अत्रेदं वक्तव्यम्-'सीता लक्ष्मीर्भवान् विष्णुः', 'ततस्त्वमपि दुर्धर्षस्तस्मात् भावात् सनातनात् (परवासुदेवात्) । रक्षा'र्थं सर्वभूतानां विष्णुत्वमुपजग्मिवान्' इति वचनेन परमकारणतत्त्वमेव जगद्रक्षणाय विष्णुरूपं जग्राहेति स्पष्टमवगमात् कारणस्य
तद्भिन्नत्वं न भवतीति विष्णुजन्मनः कर्माधीनत्वायोगात् स्वेच्छावताररूपता । रुद्रेण च जातेन, 'अनपहतपाप्मा वा अहमस्मि नामानि मे धेहि'  इति स्वस्य कर्मवश्यत्वाविष्करणात् 
, 'आब्रह्मस्तम्बपर्यन्ताः जगदन्तर्व्यवस्थिताः । प्राणिनः कर्मजनितसंसारवशवर्तिनः' इति तज्जन्मनः कर्माधीनत्वस्मरणाच्च न रुद्रपरतत्त्वयोरैक्यम् । विष्णु-रुद्रातिरिक्तः परमशिवस्तु शशश्रृङ्गमेव । जगदुपकृतये इत्यनेन, 'जगतामुपकाराय न सा कर्मनिमित्तजा', 'जगदुपकृतिमर्त्यः' इति वचनस्मारणम् । इच्छावतारः । 'इच्छागृहीताममितोरुदेहः' इति विष्णुपुराणम् । विष्णुशब्दोऽसाधारण इति प्रागेवोक्तम् । 'कृष्ण एव हि लोकानामुत्पत्तिरपि चाप्ययः' इतिवत् , 'विष्णोः सकाशादुद््भूतं जगत् तत्रैव च स्थितम्' इत्यादिभिः फणितिभिः विष्णुशब्देन सर्वकारणतत्वोपदेशः स्पष्टः इति परस्य तदैक्यसिद्ध्या तत्र शम्भुशब्दरूढ्यर्थानन्वयात् 'शम्भुराकाशमध्ये' इति वाक््ये शं सुखं भवत्यस्मादिति शम्भुरिति योगार्थमादाय शम्भुशब्दस्तस्मिन् परस्मिन् ग्राह्यः । स तथा दृष्टप्रयोगश्च, ''विश्वशम्भुवम्'' इति पदे विश्वपदघटनात् रूढ्यर्थे तदनन्वयात् विश्वसमवेतसुस्वजनकमित्येवार्थास्य वक्तव्यत्वात् । तथाचाथर्वशिखायां शम्भ्वादिपदं 'साक्षादप्यविरोधं जैमिनिः' इति न्यायेन यौगिकम् । नात्रापर्यवसानवृत्तिरपि ।। 91 ।।
श्लोक	92
 ननु शम्भुशब्दरूढ्यर्थस्य रुद्रस्योपासनमथर्वशिरसि यद् विहितम्, तदेवात्रानूद्य, 'आकाशमध्ये ध्येयः'  इति स्थलं विधीयते । अथवाऽत्र 'कश्च ध्येय' इति पूर्वं प्रश्नात् ध्येयोद्देशेन शम्भुत्वं विधेयम् । एवं प्राप्तं रुद्रोपासनमनूद्य भस्मधार'णं तत्र विधीयत इत्येकोपासनपरत्वे संभवति किमित्युपासनद्वयस्वीकारः अतो नाथर्वशिखा शुद्धविष्णूपासनपरेत्यत्राह उदितमिति । अथर्वणः शिरसि शिखाया़ञ्च=अथर्वशिरउपनिषदि अथर्वशिखोपनिषदि च अपुनर्भवाय मोक्षाय उदितं उक्तमुपासनद्वयं विभिन्नमुपासनम्, स्फुटम्=स्वरससिद्धमेतत् । भेदो विषयवैलक्षण्यादित्याह पुरेति । कलेबरिणः शरीरिणः, केन शरीरीत्यत्र पुरवैरीत्युक्तम् । त्रिपुरारिः शिवः तेन देहिन इत्युक्तौ शिवरूपदेहयुक्तस्य शिवान्तर्यामित्वविशिष्टस्येत्युक्तं भवति । एवं विग्रहसंभवात्  पुरवैरिकलेबरमिति कर्मधारयं कृत्वा 'न कर्मधारयान्मत्वर्थींयः' इति तत इनिप्रत्ययविचारो व्यर्थः । कमलदृशः पुण्डरीकाक्षस्य । क्वचिदिति पदमथर्वशिरोर्थकं पुरवैरिकलेबरिण इत्यत्रान्वेति । क्वचनेति पदं अथर्वशिखार्थकं यथासंख्यं कमलदृश इत्यत्र । कारणतत्त्वेत्यादिपदं हार्देत्यादिकमपि तद्वत् यथाक्रममन्वेतीति युक्तम् । विदुषः उपासकस्य । इदं हार्दसुषावन्वेति । सुषिः विवरम्, हार्दसुषिः=हृदयाकाशः तं जुषते सेवते यः तस्य । अयमर्थः-अथर्वशिरसि अहमेव 
प्रथममासम्, सोन्तरादन्तरमिति प्रतिपादितस्तावत् रुद्रान्तर्याम्येव । स एव कारणतत्त्वपरश्रुत्यन्तरैरपि विहितः=बोधितः । यत्रानन्यथासिद्धं जीवलिंगमस्ति तत्र तदन्तर्यामित्वेनैव हरिर्बोधनीयः, न स्वरूपेण । अथर्वशिरसि चाऽऽदौ, 'रुद्रमपृच्छन्' इति रुद्रप्रस्ताव,  यो वै रुद्रः स भगवान्' इति जीवपदेश्वरपदयोः सामानाधिकरण्यम्, उपरि भस्मवचनञ्चानन्यथासिद्धं लिंगम् ; अन्तरात्मत्वं कण्ठोक्तञ्चेति पुरवैरिकलेबरित्त्वेनैव हरिस्तत्र विषयः । अथर्वशिखायां तु तथाऽनन्यथासिद्धजीवलिंगाभावात् 'स कारणं कारणानां सर्वैश्वर्यसंपन्नः' इति परमात्मासाधारणधर्मश्रवणाच्च योगव्युत्पत्त्या साक्षात् परमात्मविषयकत्वमेव युक्तम् । विशिष्य चाऽऽकाशमध्ये इति विद्वत्पुरुषहृदयाकाशे स्थितत्वेन ध्येयत्वविधानात् भगवत एव तत्र हार्दरूपेण वर्तमानत्वात् पुरवैरिमूर्तेस्तन्निष्ठत्वासिद््ध्या,  'स यश्चायं पुरुषे यश्चासावादित्ये' इत्यादित्यमण्डलान्तर्वर्त्येवायमिति पुण्डरीकाक्षमूर्तिविशिष्टोपासनमिष्टम् ; न विरूपाक्षान्तर्यामित्वविशिष्टविषयकमिति । यद्वा पुरवैरीत्यारभ्य क्वचिदित्यन्तं शिरोविषयकम् । कमलदृश इति पदं विरूपाक्षमात्रं नोपास्यमिति ज्ञापनाय, कलेबरी क इति जिज्ञासाशमनाय-पुरवैरिहृदयस्थहार्दविषयकम् । क्वचनेत्यारभ्य कृत्स्नं शिखाविषयकम् । श्रुतिविहितस्येति पदं, नात्र शभ्सुर्विधीयते । कारणानां कारणमिति प्रागुक््त्या सर्वकारणं नारायण इति कारणतत्त्वपरश्रुतिभिखगततया कार्यभूतशभ्भुव्यावृत्तकारणभूतशम्भूद्देशेन ध्यानविधिरिहेति ज्ञापनाय । सर्वथा रूपस्थानादिभेदात् विद्याभेदः । 
	अत्र व्याख्याद्वयेऽपि उपनिषद््द्वयेऽपि रुद्रशरीरकपरमात्मोपासनं विधीयत इति तदर्थकतया श्लोको व्याख्यातः । क्वचित् क्वचनेत्यत्रेषद्भेदेऽपि वीप्सेति कृत्वा तत्रतत्र नारायणानुवाकादिषु ध्येयता विहितस्य कमलदृशः इत्यन्वयार्थ उक्तः । पूर्वश्लोके शम्भुशब्दस्य यौगिकतायाः श्लोकोक्तत्वेऽपि, ''अपर्यवसानवृत्त्या भगवत्परत्वमपि संभवति'' इति प्रथमव्याख्यायां स्वयमुक्तम् । वेदार्थसंग्रहे श्रुतप्रकाशिकादौ  च 
शिखावाक्यस्थ शम्भुशंकरेशानशब्दानां 'विश्वशम्भुवम्' इति श्रुत्यादिप्रमाणप्रदर्शनेन 
नारायणसाधारण्यं यौगिकत्वञ्चोक्तम् । शिरोवाक्यस्थरुद्रपद एवान्तर्यामिविवक्षोक्ता । यद्यथर्वशिखाया अन्तर्यामिपरत्वमभ्यमंस्यत, श्रुतप्रकाशिकायामवश्यमेव तथा व्याख्यास्यत । श्लोकश्च तदनुसार्यर्थपरत्व एव स्वरसः । अत एवमस्माभिर्व्याख्यातमिति ध्येयम् । अत एव तात्पर्यचन्द्रिकायाम्, (8.73) अथर्वशिखावचनोदाहरणे अनुक््त्वा अथर्वशिरठदाहरण एव, 
''अत्र प्रकरणादिवशात् अन्तरितं शासनमनुसंधेयमित्युक्तम् । अन्तरितम् =व्यवहितम्-जीवद्वारकम् ।। 92 ।। 
श्लोक	93 
भगवदादिशब्दवत् पुरुषशब्दो नारायणासाधारण इति वदतः प्रति कश्चित् शैव आह-तावता तस्य निकर्ष एव स्थापितो भवतीति । तदिदमनुवदति उक्तमिति । केनचित् शैवेनोक्तम् । किमिति ; तदाह ईश्वर इति । ईश्वर इत्युक्तिः इब्दः पुरुष इत्युक्तिश्च यथासंख्यं शिवे श्रीशे च वर्तेते । क्वचित् शिवेपि पुरुपदं श्रीशेऽपीश्वरपदं प्रयुज्यत इति शंकापरिहाराय बहुश इत्युक्तम् उक्तिविशेषणं महदित्यादि । महदिति परमेति च वाचौ=शब्दौ तद्युक्ते तथा वियुक्ते महत्परमशब्दरहिते केवले इत्यर्थः । शिवे महेश्वरः परमेश्वर इति, केवलं ईश्वर इति च शब्दोऽस्ति । श्रीशे च महापुरुषः, परमपुरुष इति, केवलं पुरुष इति च । पुरुषशब्दो राजपुरुष इत्यादौ दासपरतया पिरसिद्धः । तेन निकर्षः श्रीशे सिद्धः । महापुरुष परमपुरुषशब्दौ दासत्वकाष्ठापरौ दासत्वकाष्ठापरौ निकर्षकाष्ठामेव दर्शयतः । ईश्वरशब्द उत्कृष्टवाची । महेश्वरपरमेश्वरशब्दौ च उत्कर्षातिशयदर्शित्वादस्मत्पक्षस्यातीव साधकौ । अत उत्कर्षबोधकपदत्रयेण निकर्षबोधकपदत्रयेण च व्याख्यातयोः विवृततत्त्वयोः एतयोः शिंवश्रीशयोर्मध्ये । 'ननु एनयोरिति अन्वादेशेन भाव्यम् ।। तर्हि एतयोरिति कदा प्रयोगः । प्रथममिति चेत्, नन्वयं प्रथम एव । पुनः प्रयोगेऽपि तदविवक्षा स्यादीषद््भेदबुद््ध्या । तयोरिति प्रासरक्षणं तेन । गिरिशस्य शिवस्योत्कर्षः यथा पुंसः जीवस्य प्रधानात् अचेतनादुत्कर्षः । यद्वा गिरिशस्याचेतनादिव पुंसः श्रीशादप्युत्कर्ष इत्यर्थः । दितीयव्याख्यायां पुंस इत्यपि पञ्चम्यन्तम् ।। 93 ।।      
श्लोक	94 
	इदं निरस्यति नेति । एतत्=त्वदुक्तं न सम्यक् । हेतुमाह श्लोकद्वयेन । तत्र पुरुषादिशब्दः किंः समाख्येति मन्यते, श्रुतिरिति वेति विकल्पमभिप्रेत्य आद्यं निरस्यति समाख्यया इति । अत्रेदमाकूतम्-प्रायो रूढिमान् शब्दः श्रुतिरित्युच्यते, यौगिकोऽपि स्फुटप्रतिपन्नविशिष्टार्थः शब्दविशेषः श्रुतिः । कोशादिवशात् आख्यात्वेन प्रसिद्धो यौंगिकः शब्दः समाख्या । पूरुषशब्दः पूर्वमेवाहमिहाऽऽसमिति पुरुषत्वम्, सर्वान् पाप्मन औषत्=अदहदिति पुरुषः, पूस्संज्ञेति पुरे तस्मिन् शयनात् पुरुषो हरिः, पुरु बहु सनोति-ददातीति पुरुषः इति बहुधा व्याख्यायते । तत्र न निकर्षप्रतीतिः । राजपुरुष इत्यादौ 
पुरुषशब्दस्यावयवव्युत्पत्तिरप्रसिद्धा । पुरुषशब्दो यदा चेतने प्रयुज्यते, तदा अचेतनापेक्षयोत्कर्ष एव प्रतीयेत । एवं मनुष्याद्याकृतिविशेषविशिष्टवाची चेति मृगाद्यपेक्षयोत्कर्षप्रतीतिरेव । अथ पुरः स्थितः पुरुष इति कथञ्चित् व्युत्पाद्यते, तदापि समभिव्याहृतपदानुसारेण क्वचिदुत्कर्षो निकर्षो वा लभ्य इत्यव्यवस्थैव । राजशब्दसमभिव्याहारात् षष्ठ्यर्थसंबन्धविशेषनिर्णयानन्तरभेव निकर्षप्रतीतिः । अतः, पुरः स्थितितिरस्य सेवकतया वाऽनुग्राहकतया वेत्यादि विमर्शनीयम् । तथाच निकर्षो न शब्दार्थः, अपितु कल्प्यः ; आध्वर्थवमिति समाख्यावशात् अध्वर्योः कर्मविशेषांगत्ववत् । यावत् कल्पयितुमारभ्यते, ततः प्रागेव समाख्यापेक्षया बलवता श्रुतिलिंगादिप्रमाणान्तर्गतेन वाक्येन लिंगेन श्रुत्या वा विष्णोरुत्कर्षे वेदप्रमाणावगते सति क्व निकर्षल्पनावसरः ? तथा ईश्वरशब्देनापि गिरिशे नोत्कर्षकल्पना । निरुपाधिकेशनस्य बाधात्, तस्मिन् विष्णुनिरुपितेश्वरत्वस्याप्रामाणिकत्वात् । भग्नार्थत्वं बाधितवादिविवक्षितार्थकत्वम् । महेश्वरशब्दस्तु रूढ्यर्थे ईश्वरे किञ्चिद्रपं महत्त्वमपि बोधयेत् । महादेवशब्दो हि त्रिपुरासुरसंहारार्थं स्वस्य सर्वदेवगतबलापेक्षायां रुद्रेण कृतायां देवैः स्वस्वबलस्यार्धं तस्मिन्नर्पितमिति तत्प्रयुक्तमहत्त्वाश्रयत्वादिति विशदं भारते कर्णपर्वणि । यथा च महेन्द्रस्य इन्द्रत्वे सति महत्त्वमपि वृत्रासुरवधायत्तम् । अतो न निरुपाधिकेशनसिद्धिः । देवेन्द्रवदित्युक्तं  विवृणोति इन्द्र इति । इतरथा=दुर्बलया समाख्ययाऽप्यर्थस्थापने इन्द्रस्य गिरिशान्नीचस्यैव परमेश्वरत्वापत्तिः इन्द्रमहेन्द्रदेवेन्द्रसमाख्यानां निरुपपदसोपपदानां तत्रार्थयोगात् । इदि-परमैश्वर्ये इति ईशधात्वपेक्षया इदिवातोः ईशनपारम्यार्थकतया ततो विशेषात् । उभाभ्यां तत्र वक्तव्यं परिहारमाह आख्या हीति । यथा महावृक्षसमाख्या अत्यल्पे उद्भिदि प्रयुज्यमाना वटाश्वत्थादिष्विव महत्त्वाभावात् प्रत्यक्षप्रमाणबाधात् रूढिमात्रेणावतिष्ठते, तद्वत् इन्द्रादिसमाख्येति वक्तव्यम् । यद्वा आपेक्षिकं परिमाणं महत्त्वं ग्राह्यम् । केवलजीवेऽपि, ''उपद्रष्टाऽनुमन्ता च कर्ता भोक्ता महेश्वरः । परमात्मेति चाप्युक्ते देहेऽस्मिन् पुरुषः परः'' इति महेश्वरादिपदस्य देहस्थितवस्त्वन्तरापेक्षयाऽतिशयमादाय व्यवहारादित-तर्हि महेश्वरपरमेश्वरादिशब्देष्वपि तुल्यमिति अत्यल्पमेतते ।। 94 ।। 
श्लोक	95 
	पुरुषादिशब्दःश्रुतिरेव । ततो जीवान्तरवत् राजपुरुषादिवत् पुरुषशब्दवाच्यत्वमात्रेण विष्णौ निकर्षानुमानमित्यत्र तदाभासतामाह किमित । जीवसामान्यं पुरुष इत्युक्तेः शब्दस्य 
गोचत. विषय इत्येतावता श्रीशे जीवत्वानुमानं किं तेऽभिमतम्, तर्हि ईशो रुद्रः ध्रुवः स्यात् शंकुः स्यात्=स्थावरविशेषः स्यात् । ''स्थाणुः पुमान् महादेवे शंकावस्तत्री स्थिरे त्रिषु'' इति कोशात् उभयोरपि स्थाणुशब्दवाच्यत्वात् । यत् यद्वाचकशब्दवाच्यम् ; तत् तन्निष्ठासाधारणधर्मवदिति व्याप्तेस्त्वदिष्टत्त्वात् । तदिदमापादनमाह गिरिश इत्यादिना बहूदाहरणेन । मुखभुवां ब्राह्मणोऽस्य मुखमासीदिति भगवन्मुखोत्पन्नानां ब्राह्मणानां यत् आचार्यशब्दवाच्यत्त्वं तत् तक्षत्वाय तक्षाख्यदारुशिप्ल्पिगतजातिप्राप्तये भवेत् । हरिपदवाच्यत्वाविशेषात् कण्ठीखः सिंहः मणडूकत्वं  भेकत्वमुपेयात् । अतो न सामान्यमुखी व्याप्तिः विशेषव्याप्तिरपि न भवति ; स्थाण्वादिशब्देऽपि भावात् । हेतोरप्रयोजकत्वाच्च ।। 95 ।।
श्लोक	96 
ननु न समाख्यामात्रेण शिवस्य परत्वं कल्प्यते, किंतु 'शिव एव केवलः' इत्यादिकारणवाक्यप्रतिपादितत्वात् वाक्यप्रमाणादेवेत्यत्राह प्राणेति । परमित्यन्तं प्रथमं वाक्यम् ; प्राणाद्येष्वित्यन्तं द्वितीयम् ; उपरि सर्वं तृतीयम् । अयमर्थः-यतो वा इमा
नीति वाक्येन जगत्कारणत्वं परब्रह्मलक्षणमित्युक्तम् शिवस्य च जगत्कारणत्वं वाक्यादवगम्यत इति स परं ब्रह्मेति चेत्-आकाशाधिकरण प्राणाधिकरणादिदर्शितैर्वाक्यैरन्येषामपि कारणत्वं ज्ञाप्यते ; परं ब्रह्माऽऽकाशादिपदैर्जोधुष्यते । अतः शिवादन्यत्र प्राणे, प्राणादपि न्यूनोपकारके आकाशादौ च परत्वगणना स्यात् । ननु कारणवाक्यजन्यप्रतीतिविषयत्वमात्रं हेतुश्चेत्-आपातप्रतीतिमादायैवमापत्तिः स्यात् । कारणवाक्य-आगततात्पर्यनिश्चयाधीनप्रमितिविषयत्वं हेतुः ; प्राणाधिकरणादौ प्राणादिषु तादृशप्रमितिविषयत्वनिराकरणान्न तत्र व्यभिचार इति चेत्-तेनैव न्यायेन शिवेऽपि कर्मवश्ये तद्धेतुभंगात् तस्यापि परत्वासिद्धिः । तदिदमाह शिवादीति । तत् परं ब्रह्म  मंगलत्वार्थकशिवादिशब्दगदितं चेत्-शिवादिशब्दशक्त्यन्तरादिविषये रुद्रादौ परत्वं कुतः ? रूढ्या रुद्राद्यर्थस्वीकारस्तु न भवति । प्राणादिपदरूढ्यर्थेषु सर्वकारणत्वान्वयस्येव रुद्रादिष्वपि तदन्वयस्य बाधितत्वात् । रुद्रादेर्भगवत्सृज्यत्वकर्मवश्यत्वादेर्महोपनिषदादिप्रसिद्धत्वादित्यर्थः ।। 96 ।।
श्लोक	97 
	आदौ शारीरकशास्त्रारम्भं समर्थ्य तच्छास्त्रे प्रथमाध्याये स्थापितं सर्बान्त    र्यामिणो 
नारायणस्य जगत्कारणत्वमुपपाद्य निर्गुणब्रह्मण उपनिषदर्थत्वायोगमपि निरूप्य, ''एतेन सर्वे व्याख्याताः व्याख्याताः'' इत्यन्तिमसूत्राभिप्रेतो ब्रह्मरुद्रादेः सविशेषात्मनोऽपि पारम्याभावः समर्थितः । अथ श्रूयमाणश्रुतिगतानां वाक्यानामेवं निर्वाहेऽपि अश्रूयमाणानामनधीतानां श्रुतीनामानन्त्यात् सर्वशाखोपसंहारेणैवार्थस्य निर्णेयत्वात्, तत्रास्माकमशक्त्या महर्षिप्रणीतस्मृतीनामेवानुसर्तव्यतया तत्र मन्वादिस्मृतीनां धर्मेदम्परतया तत्त्वनिर्णयानुपयोगित्य कपिलस्मृतेरेवाऽऽदर्तव्यतया तद्विरोधेन ईदृशेश्वरकरणकत्वनिर्णयो न युक्त इति शंकायां द्वितीयाध्यायार्थं तन्निरसनाय दर्शयति यदिति । अप्रथिति प्रथयतेर्णिजन्तात् कर्मणि यकि लुङ् । विशुद्धाः प्रतितर्कपराहतत्व.वेदविरुद्धत्वादिदोषरहिताः प़ञ्चाङ्गसंपन्नाः नयाः उत्तरमीमांसादर्शितास्तर्काः तैर्लब्धा परिष्कृतिः तर्कस्य प्रमाणेतिकर्तव्यताभूतत्वात् तर्काधीनोपकृतिरेव परिष्कृतिरलंकारः ; अर्थविशेषे प्रामाण्यरूपमौज्ज्वल्यम् ; तद्वतीभिरुपनिषद्भिः प्रथमाध्यायविषयवाक्यभूताभिः अन्तरधिकरणस्पष्टोक्तस्य गतिसामान्यसिद्धस्य च कमलदृशः भगवतः परः परिब्रढिमा=प्रभौ परिबृढ इति निपातनात् प्रभुत्वातिशयः परिबृढत्वं निरतिशयोत्कर्षः अप्रथि प्रकाशितः इति यत् इदमेव=विष्णुपारम्यप्रकाशनमेव  इतरगिरः अनधीतानन्तशाखान्तर्गताःवाचःअनुरोद््धुं घटन्ते=अनुसरन्तिइत्येव मनुमुख्याः मुनयः स्फुट मुपबंहयन्ति विशदीकुर्वन्ति । धर्मशास्त्रप्रणेता मनुर्हि स्वोपदेश्यधर्माराध्यदेवताप्रतिपादनाभावे धर्मविधानं व्यर्थमिति आराध्यप्रतिपादनेदम्परो नारायणं भगवन्तमेवाऽऽदिकारणमभाणीत् । तत्त्वेदम्पराः पराशरादयश्च तथा । इम एव यथावत्कर्माचरणसुनिष्पन्नयोगजन्ययथावस्थितार्थसाक्षात्कारशालिनः ; न कपिलादयः । अतो बहुस्मृत्युपबृंहितसर्वशाखासिद्धं विष्णुपारम्यमिति ।। 97 ।।
श्लोक	98 
	ननु मन्वादिभिर्धर्माराध्यतया भगवान् प्रतिपादित इति भवतैवोक्तत्वात् विष्णुपारम्यसिद्धावपि तज्ज्ञानस्य कर्मशेषत्वमेवेति न ब्रह्मणो वेदान्तप्रधानार्थत्वम् ; न वा भक्तिरूपोपायान्तरे उपनिषदां तात्पर्यमिति साधनाध्यायनिरूपितोऽर्थो न सिध्यति । नतरां ; 'स्वाध्यायोऽध्येतव्यः' इति वाक्यं नार्थज्ञानोद्देशेनाध्ययनं विदधाति, किंतु स्वाध्यायोद्देशेन । अतोऽध्ययनं निर्विचिकित्सानूपूर्वीधारणात्मकाक्षरराशिग्रहणर्थमेवेति स्वीकारात् । अतो वेदादर्थज्ञानं संपाद्यमिति मीमांसकमतस्य स्वाध्यायविध्यर्थस्य सिद्धान्त्यनिष्टत्वात् 
विस्पष्टवेदार्थग्रहणस्यैवानावश्यकत्वे स्थिते, मिथोविरुद्धार्थकानेककारणवाक्य.वेदनस्मरणनिध्यानोपानदर्शनाद्यनेकविरुद्धोपायपरवाक्य । ऐक्यभेदादि विचित्रमोक्षप्रदर्शिवाक्यजालजटिलानामुपनिषदां कृतमर्थविचारेणेति शंकायामाह ऐदम्पर्यमिति । स्वाध्यायोऽध्येतव्य इति वेधौ स्वाध्यायस्य वेदस्य तव्यप्रत्ययेन कर्मत्वावगमात् अध्ययनं प्रति तस्योद्देश्यत्वात् तत्प्राप्तिरूपफल एव विधिपर्यवसानं युक्तमिति ब्रमः । अत  एव निरर्थकहुम्फडाद्यध्ययनसाधारण्यमपि । एतावता लोकसिद्धं यत् शब्दप्रयोगस्यार्थज्ञानार्थत्वम्, न तद्् वारयितुं शक्यम् । न हि स्वर्गयागयोस्विर्थज्ञानतदुपाययोः शास्त्रैकगम्यत्वम् । अत एवाध्ययनस्य पक्षप्राप्तत्वात् नियमविधिरिति मीमांसकैरप्युच्यते । स नियमविधिः स्वाध्यायग्रहणं प्रत्येयास्तु । नियमविधिफलं तु उपायान्तरलब्धस्याकार्यकरत्वमेव । तदयं पद्यार्थः- ऐदम्पर्यमिति व्याहन्तीत्यस्य कर्म । स्वाध्यायोऽध्येतव्य इति स्वाध्यायपदघटितं यत् अध्ययनविधिवाक्यम्, तस्य तात्पर्यं नार्थज्ञानपर्यन्ते, किंतु ततः पूर्वं साक्षाज्जायमानायामक्षरसिद्धौ=आनुपूर्वीधारणसिद्धावेव पर्यवस्यतीत्यस्माभिरुक्तम् । इदं तात्पर्यं स्वाध्यायनिष्ठस्य शब्दस्वभावसिद्धार्थबोधकत्वस्य तदधीनकार्यस्य च न व्याघातकं भवति । गृहीतेन स्वाध्यायेन किं कार्यमित्यपेक्षायां संभावितसर्वफलस्वीकारत् । न्यायरत्नमालायां तथोक्तत्वाच्च । एवं सति व्याघातकत्वं ये आपादयन्ति, तद्दर्शितजपविधिन्यायेन तैः संतुष्टैर्भाव्यम् । आयुष्मद्भिः संतुष्यतमिति भावे प्रयोगः । तेषां पक्षस्याऽऽयुरभावेऽपि ते पूर्णायुषो भवन्तु ; मीमांसारूपविचारस्य तदुक्तरीत्या विधिप्राप्तत्वाभावेऽपि रागप्रवृत्ततया सोत्साहमर्थं निर्णयन्तु । वेदमेव जपेन्नित्यम् , 'याजयित्वा प्रतिगृह्य वा त्रिः स्वाध्यायमधीयीत' इति केवलशब्दोच्चारणविधानात् तदेव अर्थज्ञानार्थत्वव्याघातकं स्यादिति न हि भवद्भिरिष्यते । अर्थपुराणादिप्रपञ्चनेन । नन्वज्ञातार्थज्ञापकत्वेनैव प्रामाण्यं वक्तव्यम् लौकिकः शब्दो यं प्रति प्रयुज्यते, तं प्रति अज्ञातज्ञापकत्व एव तस्य प्रामाण्यम् । वेतस्य नाज्ञातज्ञापकत्वम्, वेदवक््त्रा येन मानेन ज्ञातम्, तेनैवान्येनापि सुज्ञानतया तस्यानावश्यकत्वात् । केनाप्यज्ञातत्वे वक्तरेवाभावप्रसंगात् ।। ईश्वरो वक्तेति चेन्न-तदसिद्धेः ।। अनुमानेन तत्सिद्धिरिति चेत्-तर्हि परब्रह्मबोधकत्वेन प्रामाण्यं वेदस्यासिद्धम् । अतः सर्ववेदाप्रामाण्यम् ; कर्मकाण्डमात्रस्याज्ञातार्थज्ञापकत्वेऽपि उपनिषदां पृथगर्थाभाव एवेत्यत्राह अनन्येति । अप्राप्ते शास्त्रमर्थवत् । कर्मणां प्रकारान्तरेणाप्राप्तत्वं सुस्पष्टम् । अपौरुषेयत्वाच्च वेदस्य न वक््त्रपेक्षा । पुरुषं विना कथं 
शब्द इति चेत्-प्रत्यक्षतः श्रूयमाणे का विप्रतिपत्तिः । अनुपलब्धकर्त्रकल्पने च न किञ्चिद्् बाधकम् । न चेश्वरोऽनुमानसिद्धः ; शास्त्रयोनित्वाधिकरणे तन्निरासात् । न चोपनिषदां जीवमात्रपरत्वं वा, ईश्वरतत्परवाक्यसत्त्वेऽपि उपासनादिविधायकत्वाभावो वा शंकितुं शक्यते, ''अधिकोपदेशातु बादरायणस्यैवं तद्दर्शनात्'' इति सर्वस्थापनात् । अतोऽनन्यलभ्येश्वरतदुपासन.ततप्राप्यफल.तद्भोक्तजीवस्वरूपादिविषये उपनिषदां प्रवृत्तिरिति । अतस्तद्विचारार्थं रागतः प्रवृत्तिरध्ययनविधेरर्थज्ञानार्थत्वाभावेऽपि घटत एव । वस्तुतः उपनिषदोऽर्थवादमात्रमिति भवन्निर्धारणमपि विचारं विना न सिध्यति । अतो विचारे प्रवृत्तौ तस्यऽऽभासत्वं वंय स्थापयेतेति संग्रहः ।। 98 ।।
श्लोक	99 
	अर्थज्ञानोद्देशेनाध्ययनविध्यभावे अक्षरराशिग्रहणमात्रार्थत्वे वेदवाक्यं सर्वमर्थपरं न भवेदिति यदुक्तम्, तत् द्वेधा विवल्प्य निराकरोति य इति । श्रुतिगिर इति द्वितीयान्तम् । श्रौतशब्दराशीन् यः स्वार्थतात्पर्यरहितान् आचष्टे-रहितत्वेन कथयतीत्यर्थः । केन हेतुना ; तमाह स्वाध्यायेति । स्वाध्यायविधेराशयमस्मदुक्तमुपजीव्य । अक्षरराशिग्रहणमात्रहणमात्रार्थत्वपक्षे इति यावत् । सः पूर्वपक्षी विकल्पमर्हति । तं प्रति कश्चिद्विकल्पः क्रियत इत्यर्थः । तमाह विधिरित्यादिना इतीत्यन्तेन । विधिः स्वाध्यायविधिः सार्थक इति मन्यते, निरर्थक इति वेति । अनेनत्यादिना स्यादित्यन्तेन प्रथमकल्पदूषणम् । आद्ये=सार्थकत्वकल्पे तुल्यनयात् सर्वा गिरोऽर्थेदम्परा एव स्युः । इतरत्र=अनर्थकत्वप्रतिभटः स्यात् । उभयथाऽप्यर्थपरत्वमक्षतमिति ।। 99 ।।   
श्लोक	100 
	पुनरत्रार्वाचीनमीमांसकाः अस्मदुक्ते विकल्पं कल्पयन्तः शंकन्ते । तदाह यदिति । अध्ययनविधेरर्थज्ञानार्थत्वाभावे शब्दग्रहणमात्रार्थत्वे अधीत्य स्नायादित्यस्य अध्ययनविध्यर्थानुष्ठानान्तरमेव समावर्तनविधायकत्वात् समन्तरमेव गृहस्थो भवेत् कथं कर्मानुष्ठानम् अर्थज्ञानाभावात् । अथोपनीतस्य सांध्यकर्मानुष्ठानमिव कञ्चित् कालं हितोपदेशिशिक्षामूलं तत् भवतु । पश्चात् विशदमर्थ भोत्स्यत इति चेत्-कथं बोधः । गुरुमुखादिति चेत्-तर्हि गुरुगृहे तत्परिचर्यारूपकाष्ठाहरणोदकाहरणादिव्यग्रस्य क्रमिकः शृंखलाबद्धः गृहस्थकर्मसंतानः कथमवसरं लभेत । अथैतल्लोपो मा भूदिति कर्मक्रमावसरः स्वीकृत इति स स्यादेवेति चेत्-तर्हि गुर्वनुवर्तनापेक्षितो यावानवकाशस्तावान् कथं भवेदिति 
। अत्रेति । अत्राक्षेपे वक्ष्माणश्लोकरीत्या समाधिः ।। मेधृ संगमे । गृहिणी गृहमुच्यते । गृहमेधी गृहस्थः ।। 100 ।। 
श्लोक	101 
	समाधिमेवाऽऽह यदिति । यदिति यस्मादित्यर्थकम् । द्वितीयपादे तदिति प्रथमं तस्मादित्यर्थकम् । अत्र विकल्पः-किं गृहस्थकर्मानुष्ठानावकाशो नास्ति, काष्ठाहरणादिगुरुकार्यव्यग्रत्वादित्युच्यते, किं वा गुरुकार्याभावेऽपि कर्मसंत्रानव्यग्रस्य श्रवणार्थमप्यवकाशो नास्तीति । आद्यांशनिरासः श्रोतुरित्यन्तेन । अन्त्यनिरासः श्रावयितुरित्यादिना । अध्ययनविधेर्वेदानुपूर्वीधारणार्थत्वं यस्मात्, तस्मात्  तच्छेषभूतत्वात्  काष्ठाहरणादेः तत् कर्म गृहस्थस्य नाऽऽवश्यकम् । अतः श्रोतुरपि गृहस्थस्य , ततो विरतत्वात् क्रियानुष्ठानावकाशः पूर्णः । अन्त्यस्तु न ; श्रावयितुर्गुरोरपि गृहस्थत्वातिशयात् तस्य तदधिकक्रियानुष्ठाने सत्यप्यवकाशोऽस्तीत्येषितव्यम् । अन्यथाऽध्ययनस्यैवानिष्पत्तेः । अतस्तद्वदेव पश्चादपि तस्य सत्यवकाशे श्रोतुः परं कथं स न भवेत् । नन्वध्यापनविधिबलाद् गुरुः प्रागध्यापयामास । तस्याक्षरग्रहणमात्रार्थत्वे गुरुर्विध्यभावात्् शिष्यप्रार्थनायामप्युदासीः । सुतरां परिचरणमूलप्रीतेरप्यभावे इत्यत्राह स्नेहेनेति । कृप्या निःस्पृहो वदेदिति पश्यन्तः परमकारुणिकाः परशतं सन्ति । पत्रादिरेव गुरुश्चेत्, सुतराम् । तस्यचित् गुरोः वित्तस्पृहाऽपि हेतुः स्यात् । अध्यापनविधिवादिभिः प्राभाकरैः आचार्यककामोऽध्यापयेदित्युक्तम् । अतो यशोविषयकस्पृहाऽपि क्वचिद्धेतुः अत एवाध्यापनविधेरप्यनंगाकाराते स्नेहादिमूलमेवाक्षरराशिशिक्षणमिति तद्वदेवार्थशिक्षणमपीति ध्येयम् ।। 101।।
श्लोक	102 
	एवं पुरुषार्थाधिकरणगतस्य, 'अध्ययनमात्रवतः' इति सूत्रस्याप्यर्थशोधनात् अध्यायत्रयार्थसंग्रह आसीत् । एवं श्रुतोपनिषत्कानां फलाध्यायोक्ते देहावसानानन्तरभाविनि अृर्थद्वयं मुमुक्षूणामसाधारणम् । अर्चिरादिगतिः भगवच्छेषतैकरतितया तदनुभवरूपफलप्राप्तिश्चेति । तत्र प्रथमांशमर्चिरादिपादनिरूपितार्थनिष्कर्षेणाऽऽतिवाहि
केयत्ताप्रदर्शनेनाऽऽह अर्चिरिति । अर्चिः=अग्रिः । अर्चिरादिशब्दाः न भोगभूमिपराः, न वा मार्गचिह्नपराः ; किंत्वातिवाहिकदेवतापराः इति निर्णीतम् , ''आतिवाहिकास्तल्लिंगात्'' इति सूत्रे । अगूतिवाहिकाः=अतिवाहे-मुमुक्षोः तत्तत्सथानतिक्रमार्थसबहुमानप्रापणे नियुक्ताः । इमे 
द्वादश क्रमात् अग्निः, अहर्देवता,शुक्लपक्षदेवता उत्तरायणदेवता संवत्सरदेवता वायुः आदित्यः चन्द्रमाः, वैद्युताख्यो मानसापरनामा चामानवः वरुणः इन्द्रः ब्रह्मा चेति । तत्रामानतस्तु वरुणेन्द्रप्रजापतिदेशानन्तरमपि आब्रह्मप्राप्ति मुमुक्षुनेतेति विशेषः ।। 101 ।।
श्लोक	103 
	ननु मोक्षे आनन्दमयब्रह्मणा परमसाम्यं श्रौतं भोगसाम्यं सौत्रञ्च सुस्वीकरम् । यत् तत्र अविभागेन दृष्टत्वादिति सूत्रविवक्षितत्वेनाभिमतं शेषत्वं कामरूप्यनुसंचरन् इति, तदिच्छानुसारिचेष्टितादि च, तन्नोपपद्यते ; तत्र दुःखस्यावर्जनीयत्वात् । शेषत्वं दुःखरूपं शेषतात्वात् राजशेषत्ववदित्यनुमानात् । न चात्र व्याप्तिभंगः, दुःखरूपत्वेनैवेक्षितत्वात् । नियमभंगादर्शनात् । दुःखेष्टौ च मुक्तत्वभंगादिति शंकामुद्भाव्य निरस्यति शेषत्वमिति । दुखत्वं प्रतिकूलतया वेद्यमानत्वम् परिहरति मैवमिति । अयमर्थः-किमवच्छेदेन साध्यसिद्धिरिहोद्दिश्यते, उत सामानाधिकरण्येन । नाद्यः, दर्शादिप्रधानकर्मनिरूपितं यत् प्रयाजाद्यंगे शेषत्वम्, यच्च लोके गृहाद्यचेतनानां शेषत्वम्, तस्य शेषवस्तुनि दुःखहेतुत्वाभावात् । अथ शेषत्वमिति चेतनगतशेषत्वमेव विवक्षितमिति चेत्-न ; तदपि यत्र कैङ्कर्यरूपव्यापारे पर्यवसानं विना स्वरूपयोग्यतारूपेणैवास्ति, तत्र दुःखाभावात् । तर्हि दासकृत्यमेव हेतुरासीत्, तत्र व्यभिचारः । न च कॢञ्चित्पुरुषनिरूपितदीर्घकालानुवृत्तसेवासमुदायः दुःखरूपसेवाघटितः तादृशसमुदायत्वात् राजसेवासमुदायवदिति वाच्यम् ; एवमप्यवच्छेदकावच्छेदेन तत्साधने, मोक्षकालिके माधवदास्ये दासेन स्वेच्छया सोत्साहं क्रियमाणे, 'न रोगं नोत दुःखताम्' इति धर्मिंग्राहकश्रुतिप्रमाणसिद्धं दुःखत्वराहित्यमिति तत्र साध्यबाधात् । हेतुर्दुष्टः । एतेन माधवदास्यमेव विशिष्य पक्षीकृत्य दुःकत्वसाधनमपि निरस्तम् । भूयः प्रियमिति । स्वानुभवभगवदनुभवोभयापेक्षया तत्कैङ्कर्यमधिकप्रियम्, तथा तत्र स्वामिनः प्रियत्वापेक्षया  दासस्य प्रियत्वमधिकम् । अतः सुखत्वमेवेत्यर्थः । सामानाधिकरण्येन साधनमिति द्वितीयपक्षे दोषमाह यद्वोति । क्वचित् दुःखत्वसाधनं बाधितमित्युक्तत्वात् तद््व्यतिरिक्तं दास्यं माधवव्यतिरिक्तसुरनरादिप्रतियोगिकं दास्यमेवात्रासुखत्वेन साध्येतेत्यर्थः । मैवमिति अत्राप्यनुषज्यते । तत्र हेतुमाह सिद्धं हि तदिति । राजसेवादेर्दुःखत्वस्य सर्वेष्टत्वात् सिद्धसाधनरूपो दोष इति भावः । श्लोके स्वरसोऽन्थः पाठः स्यादपि । तदेवं परतत्त्वपरमहितपरमपुरुषार्थाः समग्राहिषत ।। 103 ।।
श्लोक	104 
	अथ प्रबन्धृवैलशण्यं विशिष्य प्रदर्शयन् निगमयति वरदेति । वरद इत्यह्वयः=नाम भगवन्नाम स्वपितामहनामैकदेशश्च मण्डनम् अलंकारो यस्य सः । प्रणतार्तिहरवरदपरब्रह्मवत् अयमप्याश्रितापेक्षितप्रदो विश्वप्रसिद्धश्च भविप्यतीति, तदेव नाम महद्भिः कृतम् । तदस्य महद् भूषणम् । वस्तुतो वरदाह्वयस्य भगवतो मण्डनः शोभातिशयप्रदः, स्वयं तत्सन्निधौ संनिधा श्रीविष्यप्रवचनेन । स हि तत्र यादवप्रकाशप्रवचनमधः कृत्वा श्रीयतिराजसूक्तिप्रवनमूर्व्वमनुमेने । मनीषी श्रीविष्णुचित्तपदपंकजसंगमसंपन्ननिरतिशयमननशक्तिः । इतरदुर्लभं श्रीभाष्यकारदिव्यमंगलविग्रहसंबन्धमप्याह यतीति । यतिः बृन्दारक इव यप्तिबृन्दारकः, बृन्दारको दैवतम् ।''बृन्दारकनागकुञ्जरैः पूज्यमानम्'' इति विशेष्यस्य पूर्वनिपातः । बूज्यमानत्वरूपः सामान्यवर्म । यतीराजस्य भागिनेयः भगिन्याः पुत्रः । यदाहु, 'भूमिकमलाभिधाने पुण्ये रामानुजार्यसोदर्ये' इति । उतरार्धं रत्नसारिण्याम्, 'याभ्यामुभावभूतां पुत्रौ दाशरथिवरदनामानौ' इति । तत्त्वसारास्वादिन्यां तु 'ये द्वे उभावसूतां पुत्रौ दाशरथिवरविष्ण्वार्यौ' इति । वरदविष्णुरित्येब तन्नामधेयं सर्वसंमतम् । श्रीभाष्यकारमातृतत्स्वस्रोरपि भूश्रीनामवत्त्वं प्रसिद्धम् । (अत्र सोदर्योः इिति नामनी स्याताम्) यथासंख्यं तयोर्दाशरथिः वरदविष्णुश्च (नडादूर् आच्चान्) पुत्रौ स्याताम् । दाशरथिविषयेऽन्यत् पद्यमाहुः 'इतरसुलभा किमेषा भाषा वाधूलदाशरथिरेकः । न परित्यक्तस्त्यजता बन्धूनिति सदसि लक्षमणार्यकृता' इति बन्धून् त्यजता संन्यस्यता भाष्यकृता बन्धवस्त्यक्ताः ; दाशरथिं न त्यजामीत्युक्तम् । एवं लक्षमणार्यकृता भाष=तदीया वाक् दाशरथिविषये इति तत्र प्रेमातिशयो भाष्यकृतामिति । एतावाता वरदविष्ण्वार्यो भागिनेयः उपेक्षित इति न मन्तव्यम् ; सिंहासनाधिपतित्वेन परिगणिते अन्तरङ्गशिष्यत्वकृतस्य प्रेम्णोऽनपलप्यत्वात् । दाशरथिप्रशंसाऽपि रक्तसंबन्धनिबन्धना तत्संबन्धरहितव्यक््त्यन्तरादतिशयमेवाऽ विष्कुर्यात् । 'कमलाख्ययतिश्रेष्ठकनिष्ठकुलवर्धनः,' ''प्रियस्वस्रीयताराज्यं प्राज्यमासीत् यतीशितुः,'' प्रियस्ते भगिनीसुतः श्रुत्यन्तद्वयपीठार्यवर्यतामेतु नेतरः'' इति चाहुः । तस्य पौत्रः=पुत्रपुत्रः । पुत्रस्य नाम श्रीदेवराजाचार्य इति । पितृचरणसविध एवास्य सांगोपाङ्गसर्ववेदप्रहणम् ; यदुच्यते, 'आम्नायानध्यगीष्ट स्वपितृचरणतः साकमङ्गोत्तमाङ्गैः' इति । वेदान्तविषयेऽप्याचार्यकं वोढुमर्होऽपि, 'वैशद्यातिशयं पुत्रो लभताम्, न ह्यदृष्टार्थमेवाध्ययनम्' इति पुत्रं श्रीविष्णुचित्तार्यसंनिधौ अध्येतुमाज्ञापयामास ।। वंशमूलकं गौरवमुदितम् । तस्य 
ग्रन्थनिर्माणप्रवचनाद्यनुपयोगित्वात् तत् मुख्यमाह निगमान्तेति । निगमान्तः वेदान्त एव पयोधिः समुद्रः । तस्य कर्णधारः नाविकः । ननु संसारपयोधिसंतारकत्वे वक्तव्ये वेदान्तं तरतीत्यत्रेवेत्युक्तम् ।। उच्यते । शास्त्रपारदृश्वेति प्रयोगात् पारप्राप्तिरप्यपेक्षिता । सा नावैव साध्येति । एवं निगमान्तपयोधावतिविस्तृते अनन्तवेदशाखासंबद्धे यद्यत्प्रदेशप्राप्तिरपेक्षिता (यद्यद्वाक्यं विचार्य निर्णेयम्) तत्रतत्र गमनमेतदावार्यकृताध्यापनरूपनौसमारेहैकसाध्यमिति पयोधिर्णधारत्वम् । काश्चन नौका अन्तर्जलमवगाह्यापि गच्छेयुः, उपर्यपि ।। एवं निगमः नगरम् श्रीवैकुण्ठनगरम्, तत् अन्ते अवधौ यस्य तस्य पयोधेः संसारसमुद्रस्य तारकत्वादपि कर्णधारता । कर्णधारपदप्रयोगात् श्रोतॄणां कर्णौ धारयत्ति साववानस्थितौ वरोतीत्यप्यर्थ उक्तः । निगमान्तपाः=त्रय्यन्तनिष्णाताः तद्योधिनां विरोधिनामपि कर्णौ वशे स्थापयतीति वा ।। विश्वस्य=साक्षादेव श्रोतॄणामन्येषां प्रदेशान्तरस्थानां भाविनाञ्च प्रतिपन्नानां तत्त्वसारास्वादिन्या तत्त्वज्ञानं भूयादिति मत्या विश्वस्मै हितम्, अधिकपरिश्रमाक्षम.सारबुभुत्सु. सर्वलोकमुद्दिश्य तत्त्वसाराख्यमिमं ग्रन्थं विदधे विरचयामास । ननु भूतानद्यतनपरोक्षे लिट् । न चायं लडन्तः ; ग्रन्थावसाने वर्तमानप्रयोगायोगात् । तत् भूतत्वेऽप्यनद्यतनत्वं परोक्षत्वञ्च कथम् । न हि स्वकीयं रचनं स्वस्य परोक्षं भवति । अतोऽयं श्लोकः कस्यचित् शिप्यस्य स्यात् ।। नैवम् ; पूर्वश्लोकपर्यन्ते निपपन्ने तद्दिने कार्यान्तर.वक्तव्यान्तरचिन्तया तूष्णीम्भूय दिनान्तरे एतत्पसद्यनिर्माणादनद्यतनत्वं सुगमम् । परोक्षत्वं तु एतद््ग्रन्थविधानं वरदाह्वयैक्येऽपि न  मत्कृतम् कितु भगवता वरदेनैवेति सात्त्विकत्यागसंपन्नः एतत्कृतिर्भगवन्निष्ठेति स्वपरोक्षां मन्यत इति सूपपन्नम् । एतत्प्रतिपाद्यार्थानुभवपारवश्यात् अनायासकथनाच्च स्वकृतौ स्वस्यावधानाभावं वा लिटा सूचयति । तत्त््वहितपुरुषार्थरूपशारीरकतत्त्वसारप्रतिरपादकत्वात् ग्रन्थोऽपि तत्त्वसारः ।।
	(1)  श्रीभाष्यं सूत्रभाष्येष्वधिगतविभवं तस्य गम्भीरिमाणं 
	     द्रष्दुं शिष्टा विशिष्टाः, कतिचिदधिकृताश्चात्र पीठाधिपत्ये । 
	    आलोड्यास्याक्षराणि स्वपरमतिपदस्वीकृतिन्यक््कृतिज्ञः 
	    कोऽन्यः श्रीवत्सवंश्यात् वरदगुरुवरात् श्राविताशेषपागत् ।।
      (2)  तद््ग्रन्थरीतिगतितत्परसाधुबृन्दं नातिश्रमक्षममतिं नतपादपद्मम् ।
सारार्थधारणचणं समनुग्रहीतुं श्रीतत्त््वसारमखिलेड््यमयं व्यतानीत्् ।। 
(3) श्रीरङ्गलक्ष्मणमुनीन्द्रकृपात्तबोधः श्रीवीरराघवकृती स्वशताभिषेकम् ।
कूटस्थवात्स्यगुरुराड््वरिवस्ययेत्थं धन्यं विधित्सति हयास्यपदाब्जभक्तः ।। 
इत्यभिनवदेशिकस्य वात्स्यसच्चक्रवर्तिनो 
वीरराघवाचार्यस्य कृतिषु 
श्रीतत्त्वसारव्याख्या वात्स्यवरिस्या ।। 
।। श्रीरस्तु ।।       
