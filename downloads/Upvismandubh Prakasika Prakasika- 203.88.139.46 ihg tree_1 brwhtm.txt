1.1
हरिः ओम् । ओमित्येतदक्षरमिदं सर्वम् । तस्योपव्याख्यानम् । भूतं भवद्
"भविष्यदिति सर्वमोङ्कार एव । 	यच्चान्यत् त्रिकालातीतं, तदप्योङ्कार एव ।। 1 ।।"
B.1.1
प्रकाशिका
[श्रीमद्रङ्गरामानुजमुनिविरचिता]
[मङ्गलाचरणम् ]
"		अतसीगुच्छसच्छायम् अञ्चितोरस्स्थलं श्रिया ।"
"		अञ्जनाचलशृङ्गारमञ्जलिर्मम गाहताम् ।। 1 ।।"
"		व्यासं लक्ष्मणयोगीन्द्रं प्रणम्यान्यान् गुरूनपि ।"
"		माण्डूक्योपनिषद्व्याख्यां करिष्ये विदुषां मुदे ।। 2 ।।"
"	ओमित्येतदक्षरमिदं सर्वं तस्योपव्याख्यानम् । अकार-उकार- मकार अर्धमात्रात्मक पादचतुष्टयवति ओंङ्कारे अनिरुद्ध"
प्रद्युम्न सङ्कर्षण- वासुदेवापरपर्याय- विश्व-तैजस-प्राज्ञ-तुरीयाख्य पादचतुष्टययुक्त-ब्रह्मदृष्टिविधानायेदं
प्रकरणमारभ्यते । ओमित्येतदक्षरमिदं सर्वम् - चेतनाचेतनात्मकमिदं सर्वं जगदोङ्काररूपमेव तद्यथा शंकुना सर्वाणि
पर्णानि सन्तृण्णान्येवमोङ्कारेण सर्वा वाक्संतृण्णा (छां.उ. 2-23-3) ओङ्कार एवेदं सर्वम् (छां.उ.2-23-4)
इति श्रुत्यन्तरात् । 1तस्य1 प्रणवस्य उपव्याख्यानं गुणविभूत्युपासनप्रकारप्रपञ्चनम् , क्रियत  इति  शेषः
। भूतं भवद्भविष्यदिति सर्वमोङ्कार एव । यच्चान्यत् त्रिकालातीतं तदप्योङ्कार एव । कालत्रयपरिच्छिन्नं कालत्रयापरिच्छिन्नं
च सर्वमोङ्कार एवेत्यर्थः । प्रणवोत्पन्नव्याहृति- मूलकवेदसृष्टत्वात् सर्वस्य जगत इति भावः ।। 1 ।।
1.2
सर्वं ह्येतद् ब्रह्म; अयमात्मा ब्रह्म । सोऽयमात्मा चतुष्पात् ।। 2 ।।
B.1.2
"	प्र. - सर्वं ह्येतद्ब्रह्मेति । कालत्रय1परिच्छिन्नात्मकं1 सर्वमपि वस्तु ब्रह्मैवेत्यर्थः । ततः किमित्यत्राह"
- अयमात्मा ब्रह्मेति । अयं ओङ्कारस्सर्वात्मभूतं ब्रह्मैव । ततश्च ओङ्कारे सर्वात्मभूतब्रह्मदृष्टिः कर्तव्येत्यर्थः
। सोऽयमात्मा चतुष्पादिति । ओङ्कारे अध्यस्यमानोऽयमात्मा पादचतुष्टययुक्त इत्यर्थः ।। 2 ।।
2.1
जागरितस्थानो बहिष्प्रज्ञः सप्ताङ्ग एकोनविंशतिमुखः
स्थूलभुग्वैश्वानरः प्रथमः पादः ।। 1 ।।
B.2.1
"	प्र. - तदेव पादचतुष्टयं प्रपञ्चयति - जागरितस्थानो बहिः प्रज्ञ इति । जागरितं स्थानं यस्य स जागरितस्थानः,"
जाग्रद्दशानिर्वाहक इत्यर्थः । जागरिते ब्रह्मा (ब्रह्मो. 2) इति ब्रह्मशब्दितस्य अनिरुद्धस्यैव जाग्रद्दशानिर्वाहकत्वात्
। बहिःप्रज्ञः - बहिः रूपादौ प्रज्ञा येन सः बहिःप्रज्ञः । सप्ताङ्गः एतस्यात्मनो वैश्वानरस्य मूर्धैव सुतेजाः
चक्षुर्विश्वरूपः प्राणः पृथग्वर्त्मा सन्देहो बहुलः वस्तिरेव रयिः पृथिव्येव पादौ 1 (छां.उ. 5-18-2) इति
वैश्वानरविद्योक्तरीत्या द्युसूर्यवाय्वाकाशवारिपृथिवी- रूपैः मूर्धचक्षुःप्राणमध्यकायमूत्राशयपादरूपैः षड्भिरङ्गैर्जाग्रता
जीवेन च सप्ताङ्गत्वं द्रष्टव्यम् । एकोनविंशतिमुखः - पञ्चज्ञानेन्द्रियपञ्चकर्मेन्द्रियपञ्चप्राणान्तःकरण-
चतुष्टयरूपैः मुखैरेकोनविंशतिमुखत्वम् । एषामधिष्ठेयत्वं जाग्रदवस्थजीवद्वारा द्रष्टव्यम् । स्थूलभुक् -
स्थूलं - रूपादिकं भुङ्क्ते इति स्थूलभुक् । भोजने प्रयोजककर्तृत्वात् । ऋतं पिबन्तौ (कठ.उ.3-1) इति परमात्मनिर्देशव-
दुपपत्तिर्द्रष्टव्या । वैश्वानरः - विश्वान् नरान्नयतीति वैश्वानरः । स एकःपादः ।। 1 ।।
2.2
स्वप्नस्थानोऽन्तःप्रज्ञः सप्ताङ्ग एकोनविंशतिमुखः प्रविविक्तभुक् तैजसो द्वितीयः पादः ।। 2 ।।
B.2.2
"	प्र. - स्वप्नस्थानोऽन्तः प्रज्ञ इति । स्वाप्निकवस्तूनां जाग्रद्वदितरानुभाव्यत्वं नास्तीति तद्वस्तूनामनुभावयिता"
प्रद्युम्नः अन्तःप्रज्ञ उच्यते । सप्ताङ्गत्वैकोनविंशतिमुखत्वे तस्य स्वाप्निकैरीश्वरसृष्टैः द्युसूर्यादिभिः
प्राणेन्द्रियैः तदानीम् 1प्रलीनान्तःकरण1चतुष्टयेन च पूर्ववद्द्रष्टव्ये । 2स्वाप्नार्थानां2 तत्तत्पुरुषमात्रभोग्यतया
स्वप्नदशापन्नस्य जीवस्य प्रविविक्तभुक्त्वात् तदधिष्ठातुस्तैजस- शब्दितस्य प्रद्युम्नस्यापि प्रविविक्तभुक्त्वोक्तिर्द्रष्टव्या
। इतराविदितानामतिसूक्ष्माणां स्वाप्नपदार्थानां तेजोवद्भासकत्वात्प्रद्युम्नस्य स्वप्नाधिष्ठातुस्तैजसत्वोक्तिः ।। 2 ।।
2.3
यत्र सुप्तो न कञ्चन कामं कामयते न कञ्चन स्वप्नं पश्यति, तत् सुषुप्तम् ।
सुषुप्तस्थान एकीभूतः प्रज्ञानघन एव आनन्दमयो ह्यानन्दभुक् चेतोमुखः
प्राज्ञस्तृतीयः पादः ।। 3 ।।
B.2.3
"	प्र. - यत्र सुप्तो न कञ्चन कामं कामयते न कञ्चन स्वप्नं पश्यति, तत्सुषुप्तमिति । यत्र स्थाने जीवः सुप्तः"
सन् रागादिदोषानुपहतः स्वप्नं च न पश्यति तत्स्थानं सुप्तम् । सुप्तमित्यधिकरणे क्त प्रत्यय इति भावः । सुषुप्तस्थान
एकीभूतः इति । सुषुप्तस्थाने एकीभूतः । सुषुप्तस्थाने - एकत्वं प्राप्तः स्वयं । सुषुप्तिस्थानतया स्थित
इत्यर्थः । तदभावो नाडीषु तच्छ्रुतेः आत्मनि च (ब्र.सू.3-2-5) इत्यधि- करणोक्तरीत्या 1सुषुप्तस्थानस्सन्1
प्रज्ञानघनः - ज्ञानस्वरूपः, आनन्दमयः-आनन्द- घनः जीवस्य सौषुप्तिकानन्दानुभावकः चेतोमुखः - विशुद्धचेतोग्राह्यः1
ज्ञानानन्दमय इति यावत् । आनन्दभुक् - यः प्राज्ञःसंकर्षणाभिधः तृतीयः पाद इत्यर्थः ।। 3 ।।
2.4
एष सर्वेश्वर एष सर्वज्ञ एषोऽन्तर्याम्येष योनिस्सर्वस्य । प्रभवाप्ययौ हि भूतानाम् ।। 4 ।।
B.2.4
"	प्र. - एष सर्वेश्वर एष सर्वज्ञ एषोऽन्तर्यामी एष योनिस्सर्वस्य प्रभवाप्ययौ हि भूतानामिति । योनिः - स्थानमित्यर्थः,"
योनिर्द्वयोर्भगे स्थाने  (अ.को. 2-6-76) इति कोशात् । शिष्टं स्पष्टम् । यद्यपि विश्वतैजसप्राज्ञानां त्रयाणां
भगवद्व्यूहतया सर्वेश्वरत्वादिकमप्यविशिष्टम् । अथापि व्यवस्थित- पूर्वोक्त1तत्तद्धर्मवत्तया1 त्रयाणामनुसन्धानं
कर्तव्यमिति भावः ।। 4 ।।
2.5
नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं नप्रज्ञं नाप्रज्ञं
अदृष्टमव्यवहार्यमग्राह्यमलक्षणमचिन्त्यमव्यपदेश्यमैकात्म्यप्रत्ययसारं
प्रपञ्चोप शमं शान्तं शिवमद्वैतं चतुर्थं मन्यन्ते । स आत्मा । स विज्ञेयः ।। 5 ।।
।। इति द्वितीयः खण्डः ।।
B.2.5
"	प्र. - चतुर्थं पादं निर्दिशति - नान्तः प्रज्ञमिति नान्तःप्रज्ञं न बहिःप्रज्ञं नोभयतः प्रज्ञमिति - बहिःप्रज्ञान्तःप्रज्ञयोर्विश्वतैजसयोर्व्यावृत्तिः"
। नप्रज्ञानघनं  नप्रज्ञमिति - प्रज्ञानघनस्य  सुषुप्तिस्थानस्थस्य  व्यावृत्तिः । प्रज्ञशब्दात् प्रज्ञादिभ्यश्च
(पा.सू. 5-4-28) इति स्वार्थे अण् । अतः प्राज्ञशब्दस्य स्वार्थाणन्ततया
प्रज्ञप्राज्ञयोरेकार्थत्वात् । ननु प्रज्ञभिन्नत्वे अप्रज्ञत्वं स्यात् । एवं चाज्ञत्वप्रसंग इत्यत्राह
- नाप्रज्ञमिति । प्रकर्षेण जानातीति प्रज्ञः । ज्ञानादिषड्गुणमध्ये ज्ञानप्रधानत्वेन प्रज्ञशब्दितात्  सुषुप्तिस्थानस्थात्सङ्कर्षणाद्भिन्नत्वेऽपि
सर्वज्ञतया 1अप्रज्ञत्वमपि1 नास्तीति भावः । अदृष्टं 2बाह्येन्द्रियज्ञानागोचरं2 अव्यवहार्यमग्राह्यं वाग्घस्तादि3कर्मेन्द्रियागोचरं3
। अत एव अलक्षणं, लक्ष्यतेऽनेनेति लक्षणं अनुमानं - अनुमानागम्यमित्यर्थः । अत एवाचिन्त्यं अव्यपदेश्यं
इदमीदृगिति चिन्ता व्यपदेशानर्हं, एकात्मप्रत्ययसारं - एकात्मप्रत्ययगोचरम् । प्रपञ्चोपशमं -  सङ्कर्षणप्रद्युम्नानिरुद्धादिप्रपञ्चस्यापि
उपशमो यस्मिन् तत्प्रपञ्चोपशमम् । एतन्नानावताराणां निदानं बीजमव्ययम् (भाग. 1-3-5) इति स्मरणात् । शान्तं
- ऊर्मिषट्करहितम् । शिवं - कदाचिदुत्पादविनाशाविर्भावतिरोभावगन्धरहिततयाशिवं मङ्गलं, अद्वैतं - सजातीयद्वितीयरहितं, 4एतादृशं4
वासुदेवं चतुर्थं मन्यन्ते । 5स5 आत्मा ।  आप्नोतीति ह्यात्मा । सर्वदेशकालसर्ववस्तुव्याप्तत्वात्
सङ्कर्षणादीनामपि स आत्मा । स विज्ञेयः ।  तमेवैकं जानथात्मानमन्या  वाचो  विमुञ्चथ (मुं.उ. 2-2 5) इति श्रुतेः
। तस्यैव विज्ञेयत्वमिति भावः ।। 5 ।।
।। इति द्वितीयखण्ड प्रकाशिका ।।
3.1
हरिः ओम् सोऽयमात्मा अध्यक्षरमोङ्कारोऽधिमात्रम् ।
पादा मात्राः मात्राश्च पादाः अकार उकारो मकार इति ।। 1 ।।
B.3.1
"	प्र. - सोऽयमात्माध्यक्षरमोङ्कारोऽधिमात्रम् । अध्यक्षरं अक्षरेषु अधिमात्रम् - मात्रासु वर्तमानो य ओङ्कारो"
नादात्मकः स एव अयमात्मेत्यर्थः । पादा मात्रा मात्राश्च पादाः । यतो ब्रह्मणः पादभूताः उक्ताः अनिरुद्धप्रद्युम्नसङ्कर्षणवासुदेवाः
मात्राः प्रणवमात्राभूताकारादिवाच्याः । अतोऽस्य ओङ्कारस्य या मात्राः -  अकार उकार-मकारात्मिकाः ता एव
ब्रह्मणः पादभूता इत्यर्थः । समस्तप्रणवे ब्रह्मदृष्टिं कृत्वा प्रणवमात्रासु अकारादिषु चतुर्षु चानिरुद्धादिचतुष्टयदृष्टिः
कर्तव्या इत्यर्थः । तदेव दर्शयति - अकारउकारमकार इति । इदमुपलक्षणं नादस्यापि ।। 1 ।।
3.2
जागरितस्थानो वैश्वानरोऽकारः प्रथमा मात्रा । आप्तेरादिमत्त्वाद्वा आप्नोति ह
वै सर्वान् कामानादिश्च भवति । य एवं वेद ।। 2 ।।
B.3.2
"	प्र. - तदेव विविच्य दर्शयति - जागरितस्थानो वैश्वानरोऽकारः प्रथमा मात्रा । प्रथममात्रायां अकारे जागरितस्थानवैश्वानरशब्दितानिरुद्धदृष्टिः"
कर्तव्येत्यर्थः । वैश्वानरस्याकाररूपत्वे हेतुमाह - आप्तेरादिमत्त्वाद्वा । आप्तिः -  व्याप्तिः । सकलशब्दप्रकृतिभूतस्याकारस्य
सर्वशब्दव्याप्तत्वं सर्वजगद्व्याप्तस्यानिरुद्धस्येवेत्यव- गन्तव्यम् । आदिमत्त्वाद्वा - सर्वशब्दादिभूताकारशब्दवाच्यत्वाद्वा वैश्वानरस्याकार-
रूपत्वमित्यर्थः । आप्तिमत्त्वादिमत्त्वज्ञानयोः फलमाह - आप्नोति ह वै सर्वान्कामानादिश्च भवति, य  एवं वेद
। आदिश्च भवति सर्वप्रधानं भवतीत्यर्थः ।। 2 ।।
3.3
स्वप्नस्थानस्तैजस उकारो द्वितीया मात्रोत्कर्षादुभयत्वाद्वा उत्कर्षति ह वै
ज्ञानसन्ततिं समानश्च भवति नास्याब्रह्मवित्कुले भवति य एवं वेद ।। 3 ।।
B.3.3
"	प्र. - स्वप्नस्थान इति । स्वप्नस्थानस्तैजस उकारो द्वितीयमात्रा । तैजसस्य उकाररूपत्वे हेतुमाह - उत्कर्षादुभयत्त्वाद्वा"
। विश्वापेक्षया तैजसस्य उत्कृष्टत्वाद्वा 1तत्समानयोः1 प्राज्ञतैजसयोर्द्वितीयत्वाद्वा उकारूपत्व2मित्यर्थः
। अत्र विश्वापेक्षया तैजसस्योत्कृष्टत्वं ततोऽपि सूक्ष्मत्वात् । प्राज्ञतैजसयोर्विश्वापेक्षया साम्यं
तु गुणपूर्तिसाम्यादिति द्रष्टव्यम् । एवमुकारस्याप्यकारलयस्थानत्वात्ततः उत्कृष्टत्वं ।
उकारमकारयोरकारसाम्यं च वर्णत्वादिनेति ध्येयम् । उत्कृष्टत्वज्ञानस्य फलमाह - उत्कर्षति ह वै ज्ञानसन्ततिमिति
। शिष्यप्रशिष्यादिषु ज्ञानसन्तत्या उत्कृष्टो भवतीत्यर्थः । एवं विदस्सन्ताने ब्रह्मविद्या इतरसन्तानापेक्षया
अतिरिच्यत इति यावत् । उभयत्वज्ञानस्य फलमाह - समानश्च भवति । उत्कृष्टानां समानश्च भवतीत्यर्थः । नास्याब्रह्मवित्कुले
भवति य एवं वेद । स्पष्टोऽर्थः ।। 3 ।।
3.4
सुषुप्तस्थानो प्राज्ञो मकारस्तृतीया मात्रा मितेरपीतेर्वा ।
मिनोति ह वा इदँ सर्वं, अपीतिश्च भवति, य एवं वेद ।। 4 ।।
B.3.4
"	प्र. - सुषुप्तस्थान इति । सुषुप्तस्थानः प्राज्ञो मकारस्तृतीयामात्रा । मकाररूपत्वे युक्तिमाह - मितेरपीतेर्वा"
। मिनोति 1प्राज्ञ1स्सर्वमात्मनि तादात्म्येन मकारोऽपि स्वात्मनि अकारोकारौ मिनोति मकारावधिकत्वादकारोकारयोरित्यर्थः
। अपीतिः-प्रलयः । प्राज्ञे - जगत्प्रलीयते, मकारे हि अकारोकारौ प्रलीयेते । मकारा- वसानत्वादकारोकारयोरित्यर्थः
। तद्ज्ञानद्वयस्य फलं क्रमेणाह - मिनोति हवा इदं सर्वमपीतिश्च भवतीति । इदं सर्वं जगत् मिनोति परिच्छिनत्ति जानातीत्यर्थः ।
अपीतिश्च भवति परमात्मनि लयश्च तस्यभवति । य एवं वेदेत्यर्थः ।। 4 ।।
।। इति तृतीयखण्डप्रकाशिका ।।
4.1
अमात्रश्चतुर्थोऽव्यवहार्यः प्रपञ्चोपशमः शिवोऽद्वैत एवमोङ्कार
आत्मैव संविशत्यात्मनात्मानम् । य एवं वेद, य एवं वेद ।। 1 ।।
B.4.1
"	प्र. - अमात्रश्चतुर्थोऽव्यवहार्यः प्रपञ्चोपशमश्शिवोऽद्वैत एवमोङ्कार आत्मैव । अमात्रः - परिच्छेदशून्यः"
अव्यवहार्यत्वादि पूर्वोक्तलक्षणोपेतश्चतुर्थः आत्मैव व्यूहवासुदेव एव । एवमोङ्कारः । एवम्भूत ओङ्कारः ओङ्कारैकदेशनादरूप
इति यावत् । अस्य व्यूहवासुदेवस्य  परवासुदेवेन समस्तप्रणवरूपेणाति- सन्निकृष्टैक्यसूचनार्थमोङ्कार इति समस्तनिर्देशः
। तद्ज्ञानस्य फलमाह - संविशत्यात्मनात्मानं य एवं वेद । एवं - अनिरुद्धप्रद्युम्नसङ्कर्षणवासुदेवपरवा- सुदेवरूपेण
व्यस्तसमस्तप्रणवोपासकः आत्मना - परमात्मनानुगृहीतः सन् तेनैवोपायेन क्रमात्तमेव प्राप्नोतीत्यर्थः ।। 1 ।।
।। इति चतुर्थखण्डप्रकाशिका ।।
"	क्षेमाय यः करुणया क्षितिनिर्जराणां भूमावजृम्भयत भाष्यसुधामुदारः ।"
"	वामागमाध्वगवदावदतूलवातो रामानुजस्स मुनिराद्रियतां मदुक्तिम् ।।"