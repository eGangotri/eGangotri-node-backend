सगर उवाच ।।
ब्रह्मपुत्र महाभाग वद भार्गवचेष्टितम् ।।
यच्चकार महावीर्य्यो राज्ञः क्रुद्धो हि कर्मणा ।। 31.1 ।।
वसिष्ठ उवाच ।।
गते तस्मिन्महाभागे भृगो पितृपरायणः ।।
रामः प्रोवाच संक्रुद्धो मुंचञ्छ्वासान्मुहर्मुहुः ।। 31.2 ।।
परशुराम उवाच ।।
अहो पश्यत मूढत्वंराज्ञो ह्युत्पथगामिनः ।।
कार्त्तवीर्यस्य यो विद्वांश्चक्रे ब्रह्मवधोद्यमम् ।। 31.3 ।।
दैवं हि बलवन्मन्ये यत्प्रभावाच्छरीरिणः ।।
शुभं वाप्यशुभं सर्वे प्रकुर्वंति विमोहिताः ।। 31.4 ।।
श्रृणवंतु ऋषयः सर्वे प्रतिज्ञा क्रियते मया ।।
कार्त्तवीर्यं निहत्याजौ पितुर्वैरं प्रसाधये ।। 31.5 ।।
यदि राजा सुरैः सर्वैरिंद्राद्दैर्दानवैस्तथा ।।
रक्षिष्यते तथाप्येनं संहरिष्यामि नान्यथा ।। 31.6 ।।
एवमुक्तं समाकर्ण्य रामेण समुहात्मना ।।
जमदग्निरुवाचेदं पुत्रं साहसभाषिणम् ।। 31.7 ।।
जमदग्निरुवाच ।।
श्रुणु राम प्रवक्ष्यामि सतां धर्मं सनातनम् ।।
यच्छ्रुत्वा मानवाः सर्वे जायंते धर्मकारिणः ।। 31.8 ।।
साधवो ये महाभागाः संसारान्मोक्षकांक्षिणाः ।।
न कस्मैचित्प्रकुप्यंति निंदितास्ताडिता अपि ।। 31.9 ।।
क्षमाधना महाभागा ये च दांतास्तपस्विनः ।।
तेषां चैवाक्षया लोकाः सततं साधुकारिणाम् ।। 31.10 ।।
यस्तु दुष्टैस्तु दंडाद्यैर्वचसाऽपि च ताडितः ।।
न च क्षोभमवाप्नोति स साधुः परिकीर्त्थते ।। 31.11 ।।
ताडयेत्ताडयंतं यो न च साधुः स पापभाक् ।।
क्षमयाऽर्हणतां प्राप्ताः साधवो ब्राह्मणा वयम् ।। 31.12 ।।
नरनाथवधे तात पातकं सुमहद्भवेत् ।।
तस्मान्निवारये त्वाद्य क्षमां कुरु तपश्चर ।। 31.13 ।।
वसिष्ठ उवाच ।।
एवं पित्रा समादिष्टं विज्ञाय नृपनंदन ।।
रामः प्रोवाच पितरं क्षमाशीलमरिंदमम् ।। 31.14 ।।
परशुराम उवाच ।।
श्रृणु तात महाप्राज्ञ वि5प्तिं मम सांप्रतम् ।।
भवता शम उद्दिष्टः साधूनां सुमहात्मनाम् ।। 31.15 ।।
म शमः साधुदीनेषु गुरुष्वीश्वरभावनैः ।।
कर्त्तव्यो दुष्टचेष्टेषु न शमः सुखदो भवेत् ।। 31.16 ।।
तस्मादस्य वधः कार्यः कार्त्तवीर्यस्य वै मया ।।
देह्याज्ञां माननीयाद्य साधये वैरमात्मनः ।। 31.17 ।।
जमदग्निरुवाच ।।
श्रृणु राम महाभाग वचो मम समाहितः ।।
करिष्यसि यथा भावि तथा नैवान्यथा भवेत् ।। 31.18 ।।
इतो व्रजत्वं ब्रह्माणां बृच्छ तात हिताहितम् ।।
स यद्वदिष्यति विभुस्तत्कर्त्ता नात्र संशयः ।। 31.19 ।।
वसिष्ठ उवाच ।।
एवमुक्तः स पितरं नमस्कृत्य महामतिः ।।
जगाम ब्रह्मणो लोकमगम्यं प्राकृतैर्जनैः ।। 31.20 ।।
ददर्श ब्रह्मणो लोकं शातकौंभविनिर्मितम् ।।
स्वर्णप्राकारसंयुक्तं मणिस्तंभैर्विमूषितम् ।। 31.21 ।।
तत्रापश्यत्समासीनं ब्रह्माणममितौजसम् ।।
रत्नसिंहासने रम्ये रत्नभूषणभूषितम् ।। 31.22 ।।
सिद्धेंद्रैश्च मुनींद्रैश्च वेष्टितं ध्यानतत्परैः ।।
विद्याधरीणां नृत्यं च पश्यंतं सस्मितं मुदा ।। 31.23 ।।
तपसा फलदातारं कर्त्तारं जगतां विभुम् ।।
परिपूर्णतमं ब्रह्म ध्यायतं यतमानसम् ।। 31.24 ।।
गुह्ययोगं प्रवोचंतं भक्तवृंदेषु संततम् ।।
दृष्ट्वा तमव्ययं भक्त्या प्रणनाम भृगूद्वहः ।। 31.25 ।।
स दृष्ट्वा विनतं राममाशीर्भिरभिनंद्य च ।।
पप्रच्छ कुशलं वत्स कथमागमनं कृथाः ।। 31.26 ।।
संपृष्टो विधिना रामः प्रोवाचाखिलमादितः ।।
वृत्तांतं कार्त्तवीर्यस्य पितुः स्वस्य महात्मनः ।। 31.27 ।।
तच्छ्रुत्वा सकलं ब्रह्मा विज्ञातार्थोऽपि मानद ।।
उवाच रामं धर्मिष्ठं परिणामसुखावहम् ।। 31.28 ।।
प्रतिज्ञा दुर्लभा वत्स यां भवन्कृतवान्रुषा ।।
सृष्टि रेषा भगवतः संभवेत्कृपया बटो ।। 31.29 ।।
जगत्सृष्टं मया तात संक्लेशेन तदाज्ञया ।।
तन्नाशकारिणी चैव प्रतिज्ञा भवता कृता ।। 31.30 ।।
त्रिःसप्तकृत्वो निर्भूपां कर्तुमिच्छसि मेदिनीम् ।।
एकस्य राज्ञो दोषेण पितुः परिभवेन च ।। 31.31 ।।
ब्रह्मक्षत्र्रियविट्शूद्रैः सृष्टिरेषा सनातनी ।।
आविर्भूता तिरोभूता हरेरेव पुनः पुनः ।। 31.32 ।।
अव्यर्था त्वत्प्रतिज्ञा तु भवित्री प्राक्तनेन च ।।
यद्वायासेन ते कार्यसिद्धिर्भवितुमर्हति ।। 31.33 ।।
शिवलोकं प्रयाहि त्वं शिवस्याज्ञामवाप्नुहि ।।
पृथिव्यां बहवो भूपाः संति शंकरकिंकराः ।। 31.34 ।।
विनैवाज्ञां महेशस्य को वा तान्हंतुमीश्वरः ।।
बिभ्रतः कवचान्यंगे शक्तीश्चापि दुरासदाः ।। 31.35 ।।
उपायं कुरु यत्नेन जयबीजं शुभावहम् ।।
उपाये तु समारब्धे सर्वे सिध्यंत्युपक्रमाः ।। 31.36 ।।
श्रीकृष्णमंत्रं कवचं गृह्ण वत्स गुरोर्हरात् ।।
दुर्ल्लंघ्यं वैष्णवं तेजः शिवशक्तिर्विजेष्यति ।। 31.37 ।।
त्रैलोक्यविजयं नाम कवचं परमाद्भुतम् ।।
यथाकथं च विज्ञाप्य शंकरं लभदुर्लभम् ।। 31.38 ।।
प्रसन्नः स गुणैस्तुभ्यं कृपालुर्दीनवत्सलः ।।
दिव्यपाशुपतं चापि दास्यत्येव न संशयः ।। 31.39 ।।
इति श्रीब्रह्मांडे महापुराणे वायुप्रोक्ते मध्यभागे तृतीय 
उपोद्धातपादे भार्गवचरिते एकत्रिंशत्तमोऽध्यायः ।। 31 ।।

वसिष्ठ उवाच ।।
ब्रह्मणो वचनं श्रुत्वा स प्रणम्य जगद्गुरुम् ।।
प्रसन्नचेताः सुभृशं शिवलोकं जगाम ह ।। 32.1 ।।
लक्षयोजनमूर्द्ध्वं च ब्रह्मलोका द्विलक्षणम् ।।
अथनिर्वचनीयं च योगिगम्यं परात्परम् ।। 32.2 ।।
वैकुंठो दक्षिणे यस्माद्गौरीलोकश्च वामतः ।।
यदधो ध्रुवलोकश्च सर्वलोकपरस्तु सः ।। 32.3 ।।
तपोवीर्यगती रामः शिवलोकं ददर्श च ।।
उपमानेन रहितं नानाकौतुकसंयुतम् ।। 32.4 ।।
वसंति यत्र योगींद्राः सिद्धाः पाशुपताः शुभाः ।।
कोटिकल्पतपः पुण्याः शांता निर्मत्सरा जनाः ।। 32.5 ।।
पारिजातमुखैर्वृक्षैः शोभितं कामधेनुभिः ।।
योगेन योगिना सृष्टं स्वेच्छया शंकरेण हि ।। 32.6 ।।
शिल्पिनां गुरुणा स्वप्ने न दृष्टं निश्वकर्मणा ।।
सरोवरशतैर्दिव्यैः पद्मरागविराजितैः ।। 32.7 ।।
शोभितं चातिरम्यं च संयुक्तं मणिवेदिभिः ।।
सुवर्णरत्नरचितप्राकारेण समावृतम् ।। 32.8 ।।
अत्यूर्द्ध्वमंबरस्पर्शि स्वच्छं क्षीरनिभंपरम् ।।
चतुर्द्वारसमायुक्तं शोभितं मणिवेदिभिः ।। 32.9 ।।
रक्तसोपानयुक्तैश्च रत्नस्तंभकपाटकैः ।।
नानाचित्रविचित्रैश्च शोभितैः सुमनोहरैः ।। 32.10 ।।
तन्मधये भवनं रम्यं सिंहद्वारोपशोभितम् ।।
ददर्शरामो धर्मात्मा विचित्रमिव संगतः ।। 32.11 ।।
तत्र स्थितौ द्वार पालौ ददर्शातिभयंकरौ ।।
महाकरालदंतास्यौ विकृतारक्तलोचनौ ।। 32.12 ।।
दग्धशैलप्रतीकाशौ महाबलपराक्रमौ ।।
विभूतिभूषितांगौ च व्याघ्रचर्मांबरौ च तौ ।। 32.13 ।।
त्रिशूलपट्टिशधरौ ज्वलंतौ ब्रह्मतेजसा ।।
तौ दृष्ट्वा मनसा भीतः किंचिदाह विनीतवत् ।। 32.14 ।।
नमस्करोमि वामीशौ शंकरं द्रष्टुमागतः ।।
ईश्वराज्ञां समादाय मामथाज्ञप्तुमर्हथ ।। 32.15 ।।
तौतु तद्वचनं श्रुत्वा गृहीत्वाऽज्ञां शिवस्य च ।।
प्रवेष्टुमाज्ञां ददतुरीश्वरानुचरौ च तौ ।। 32.16 ।।
स तदाज्ञामनुप्राप्य विवेशांतः पुरं मुदा ।।
तत्रातिरम्यां सिद्धौघैः समाकीर्णां सभां द्विजः ।। 32.17 ।।
दृष्ट्वा विस्मयमापेदे सुगंधबहुलां विभोः ।।
तत्रापश्यच्छिवं शांतं त्रिनेत्रं चंद्रशेखरम् ।। 32.18 ।।
त्रिशूलशोभितकरं व्याघ्रचर्मवरांबरम् ।।
विभूतिभूषितांगं च नागयज्ञोपवीतिनम् ।। 32.19 ।।
आत्मारामं पूर्णकामं कोटिसूर्यसमप्रभम् ।।
पंचाननं दशभुजं भक्तानुग्रहविग्रहम् ।। 32.20 ।।
योगज्ञाने प्रब्रुवंतं सिद्धेभ्यस्तर्कमुद्रया ।।
स्तूयमानं च योकींद्रैः प्रमथप्रकरैर्मुदा ।। 32.21 ।।
भैरवैर्योगिनीभिश्च वृतं रुद्रगणैस्तथा ।।
मूर्ध्ना नमाम तं दृष्ट्वा रामः परमया मुदा ।। 32.22 ।।
वामभागे कार्त्तिकेयं दक्षिणे च गणेश्वरम् ।।
नंदीश्वरं महाकालं वीरभद्रं च तत्पुरः ।। 32.23 ।।
क्रोडे दुर्गां शतभुजां दृष्ट्वा नत्वाथ तामपि ।।
स्तोतुं प्रचक्रमे विद्वान्गिरा गद्गदया विभुम् ।। 32.24 ।।
नमस्ये शिवमीशानं विभुं व्यापकमव्ययम् ।।
भुजंगभूषणं चोग्रं नृकपालस्रगुज्ज्वलम् ।। 32.25 ।।
यो विभुः सर्वलोकानां सृष्टिस्थितिविनाशकृत् ।।
ब्रह्मादिरूपधृग्ज्येष्ठस्तं त्वां वेद कृपार्णवम् ।। 32.26 ।।
वेदा न शक्ता यं स्तोतु मवाङ्मनसगोचरम् ।।
ज्ञानबुद्ध्योरसाध्यं च निराकारं नमाम्यहम् ।। 32.27 ।।
शक्रादयः सुरगणा ऋषयो मनवोऽसुराः ।।
न यं विदुर्यथातत्त्वं तं नमामि परात्परम् ।। 32.28 ।।
यस्यांशांशेन सृजयंते लोकाः सर्वे चराचराः ।।
लीयंते च पुनर्यस्मिंस्तं नमामि जगन्मयम् ।। 32.29 ।।
यस्येषत्कोपसंभूतो हुताशो दहतेऽखिलम् ।।
सोर्द्ध्वलोकं सपातालं तं नमामि हरं परम् ।। 32.30 ।।
पृथ्वीपवन वह्न्यभभोनभोयज्वेंदुभास्कराः ।।
मूर्त्तयोऽष्टौ जगत्पूज्यास्तं यज्ञं प्रणमाम्यहम् ।। 32.31 ।।
यः कालरूपो जगदादिकर्त्ता पाता पृथग्रूपधरो जगन्मयः ।।
रर्त्ता पुना रुद्रवपुस्तथांते तं कालरूपं शरणं प्रपद्ये ।। 32.32 ।।
इत्येवमुक्त्वा स तु भार्गवो मुदा पषात तस्यांघ्रि समीप आतुरः ।।
उत्थाप्य तं वामकरेण लीलया दध्रे तदा मूर्ध्नि करं कृपार्णवः ।। 32.33 ।।
आशीर्भिरेनं ह्यभिनंद्य सादरं निवेशयामास गणेशपूर्वतः ।।
उवाच वामामभिवीक्ष्य चाप्युमां कृपार्द्रदृष्ट्याऽखिलकामपूरकः ।। 32.34 ।।
शिव उवाच ।।
कस्त्वं वटो कस्यकुले प्रसूतः किं कार्यमुद्दिश्य भवानिहागतः ।।
विनिर्द्दिशाहं तव भक्तिभावतः प्रीतः प्रदद्यां भवतो मनोगतम् ।। 32.35 ।।
इत्येवमुक्तः स भृगुर्महात्मना हरेण विश्वार्त्तिहरेण सादरम् ।।
पुनश्च नत्वा विबुधां पति गुरुं कृपासमुद्रं समुवाच सत्वरम् ।। 32.36 ।।
परशुराम उवाच ।।
भृगोश्चाहं कुले जातो जमदग्निसुतौ विभो ।।
रामो नाम जगद्वंद्यं त्वामहं शरणं गतः ।। 32.37 ।।
यत्कार्यार्थमहं नाथ तव सांनिध्यमागतः ।।
तं प्रसाधय विश्वेश वांछितं काममेव मे ।। 32.38 ।।
मृगयामागतस्यापि कार्त्तवीर्यस्य भूपतेः ।।
आतिथ्यं कृतवान् देव जमदग्निः पिता मम ।। 32.39 ।।
राजा तं स बलाल्लोभात्पातयामास मन्दधीः ।।
सा धेनुस्तं मृतं दृष्ट्वा गवां लोकं जगाम ह ।। 32.40 ।।
राजा न शोचन्मरणं पितुर्मम निरागसः ।।
जगाम स्वपुरं पश्चान्माता मे प्रारुदद्भृशम् ।। 32.41 ।।
तज्ज्ञात्वा लोकवृत्तज्ञो भृगुर्नः प्रपितामहः ।।
आजगाम महादेव ह्यहमप्यागतो वनात् ।। 32.42 ।।
मया मह सुदुःखार्त्तान्भ्रातॄन्मात्रासहैव मे ।।
सांत्वयित्वा स मंत्रज्ञोऽजीवयत्पितरं मम ।। 32.43 ।।
आनागते भृगौ मातुर्दुःखेनाहं प्रकोपितः ।।
प्रतिज्ञां कृतवान्देव सात्वयन्मातरंस्वकाम् ।। 32.44 ।।
त्रिःसप्तकृत्वो यदुरस्ताडितं मातुरात्मनः ।।
तावत्संख्यमहं पृथ्वीं करिष्ये क्षत्रवर्जिताम् ।। 32.45 ।।
इत्येवं परिपूर्णा मे कर्त्ता देवो जगत्पतिः ।।
महादेवो ह्यतो नाथ त्वत्सकाणमिहागतः ।। 32.46 ।।
वसिष्ठ उवाच ।।
इत्येवं तद्वचः श्रुत्वा दृष्ट्वा दुर्गामुखं हरः ।।
बभूवानम्रवदनस्छिंतयानः क्षणं तदा ।। 32.47 ।।
एतस्मिन्नंतरे दुर्गा विस्मिता प्राहसद्भृशम् ।।
उवाच च महाराज भार्गवं वैरसाधकम् ।। 32.48 ।।
तपस्विन्द्विजपुत्र क्ष्मां निर्भूपां कर्त्तुमिच्छसि ।।
त्रिः सप्तकृत्वः कोपेन साहसस्ते महान्बटो ।। 32.49 ।।
हंतुमिच्छसि निःशस्त्रः सहस्रार्जुनमीश्वरम् ।।
भ्रूभंगलीलया येन रावणोऽपि निराकृतः ।। 32.50 ।।
तस्मै प्रदत्तं दत्तेन श्रीहरेः कवचं पुरा ।।
शक्तिरत्यर्थवीर्या च तं कथं हंतुमिच्छसि ।। 32.51 ।।
शंकरः करुणासिद्धः कर्त्तुं चाप्यन्यथा विभुः ।।
न चान्यः शंकरात्पुत्र सत्कार्यं कर्त्तुमीश्वरः ।। 32.52 ।।
अथ देव्या अनुमतिं प्राप्य शंभुर्द्दयार्णवः ।।
अभ्यधाद्भद्रया वाया जमदग्निसुतं विभुः ।। 32.53 ।।
शिव उवाच ।।
अद्यप्रभृति विप्र त्वं मम स्कंदसमो भव ।।
दास्यामि मंत्रं दिव्यं ते कवचं च महामते ।। 32.54 ।।
लीलया यत्प्रसादेन कार्त्तवीर्यं हनिष्यसि ।।
त्रिः सप्तकृत्वो निर्भूपां महीं चापि करिष्यसि ।। 32.55 ।।
इत्युक्त्वा शंकरस्तस्मै ददौ मंत्रं सुदुर्लभम् ।।
त्रैलोक्यविजयं नाम कवचं परमाद्भुतम् ।। 32.56 ।।
नागपाशं पाशुपतं ब्रह्मास्त्रं च सुदुर्ल्लभम् ।।
नारायणास्त्रमाग्नेयं वायव्यं वारुणं तथा ।। 32.57 ।।
घांधर्वं गारुडं चैव जृंभणास्त्रं महाद्भुतम् ।।
गदां शक्तिं च परशुं शूलं दण्डमनुत्तमम् ।। 32.58 ।।
शस्त्रास्त्रग्राममखिलं प्रहृष्टः संबभूव ह ।।
नमस्कृत्य शिवं शांतं दुर्गां स्कंदं गणेश्वरम् ।। 32.59 ।।
परिक्रम्य ययौ रामः पुष्करं तीर्थमुत्तमम् ।।
सिद्धं कृत्वा शिवोक्तं तु मन्त्रं कवचमुत्तमम् ।। 32.60 ।।
साधयामास निखिलं स्वकार्यं भृगुनंदनः ।।
निहत्य कार्त्तवीर्यं तं ससैन्यं सकुलं मुदा ।।
विनिवृत्तो गृहं प्रागात्पितुः स्वस्य भृगूद्वहः ।। 32.61 ।।
इति श्रीब्रह्मांडे महापुराणे वायुप्रोक्ते मध्यभागे तृतीय 
उपोद्धातपादे भार्गवचरिते द्वात्रिंशत्तमोऽध्यायः ।। 32 ।।

सगर उवाच ।।
श्रुतं सर्वं मुनिश्रेष्ठ कीर्त्यमानं त्वया विभो ।।
कवचं वद सर्वत्र त्रैलोक्यविजयप्रदम् ।। 33.1 ।।
वसिष्ठ उवाच ।।
श्रृणु वत्स प्रवक्ष्यामि कवचं परमाद्भुतम् ।।
मंत्र च सिद्धिद शश्वत्साधकानां सुखावहम् ।। 33.2 ।।
गोपीजनपदस्यात वल्लभाय समुच्चरेत् ।।
स्वाहांतोऽयं महामंत्रो दशार्णो भुक्तिमुक्तिदः ।। 33.3 ।।
सदाशिवस्त्वस्य ऋषिः पंक्तिश्छंद उदाहृतम् ।।
देवता कृष्ण उदितो विनियोगोऽखिलाप्तये ।। 33.4 ।।
त्रैलोक्यविजयस्याथ कवचस्य प्रजापतिः ।।
ऋषिश्छंदश्च जगती देवो राजेश्वरः स्वयम् ।। 33.5 ।।
त्रैलोक्यविजयप्राप्तौ विनियोगः प्रकीर्त्तितः ।।
प्रणवो मेशिरः पातु श्रीकृष्णाय नमः सदा ।। 33.6 ।।
पायात्कपालं कृष्णाय स्वाहेति सततं मम ।।
कृष्णेति पातु नेत्रे मे कृष्णस्वाहेति तारकाम् ।। 33.7 ।।
हरये नम इत्येष भ्रूलतां पातु मे सदा ।।
ॐ गोविन्दाय स्वाहेति नासिकां पातु संततम् ।। 33.8 ।।
गोपालाय नमो गण्डं पातु मे सततं मनुः ।।
क्लीं कृष्णाय नमः कर्णौ पातु कल्पतरुर्मम ।। 33.9 ।।
श्रीं कृष्णाय नमः पातु नित्यं मेऽधरयुग्मकम् ।।
ॐ गोपीशाय स्वाहेति दन्तपंक्तिं ममावतु ।। 33.10 ।।
श्रीकृष्णेति रदच्छिद्रं पातुमे त्र्यक्षरो मनुः ।।
ॐ श्रीकृष्णाय स्वाहेति जिह्विकां पातु मे सदा ।। 33.11 ।।
रामेश्वराय स्वाहेति तालुकं पातु मे सदा ।।
राधिकेशाय स्वाहेति कंठं मे पातु सर्वदा ।। 33.12 ।।
नमो गोपीगणेशाय ग्रीवां मे पातु सर्वदा ।।
ॐ गोपेशाय स्वाहेति स्कंधौ पातु सदा मम ।। 33.13 ।।
नमः किशोरवेषाय स्वाहा पृष्ठं ममावतु ।।
उदरं पातु मे नित्यं मुकुन्दाय नमो मनुः ।। 33.14 ।।
ह्नीं श्रींक्लींकृष्णाय स्वाहा करौ पातु सदा मम ।।
ॐ विष्णवे नमः स्वाहा बाहुयुग्मं ममावतु ।। 33.15 ।।
ॐ ह्रींभगवते स्वाहा नखपंक्तिं ममावतु ।।
नमो नारायणायेति नखरंध्रं ममावतु ।। 33.16 ।।
ॐ ह्रींश्रींपद्मनाभाय नाभिं पातु सदा मम ।।
ॐ सर्वेशाय स्वाहेति केशान्मम सदाऽवतु ।। 33.17 ।।
नमः कृष्णाय स्वाहेति ब्रह्मरंध्रं सदाऽवतु ।।
ॐ माधवाय स्वाहेति भालं मे सर्वदाऽवतु ।। 33.18 ।।
ॐ ह्रींश्रींरसिकेशाय कटिं मम सदाऽवतु ।।
नमो गोपीजनेशाय ऊरू पातु सदा मम ।। 33.19 ।।
ॐ नमो दैत्यनाशाय स्वाहेत्यवतु जानुनी ।।
यशोदानन्दनायेति नमोतो जंघकेऽवतु ।। 33.20 ।।
रासारंभप्रियायेति स्वाहांतो हीं ममावतु ।।
वृंदाप्रियाय स्वाहेति सकलांगानि मेऽवतु ।। 33.21 ।।
परिबुर्णमनाः कृष्मः प्राच्यां मां सर्वदाऽवतु ।।
स्वयं गोलोकनाथो मामाग्नेय्यां दिशि रक्षतु ।। 33.22 ।।
पूर्णब्रह्मस्वरूपश्च दक्षिणे मां सदाऽवतु ।।
नैर्ऋत्यां पातु मां कृष्णाः पश्चिमे पातु मां हरिः ।। 33.23 ।।
गोविंदः पातु वायव्यामुत्तरे रसिकेश्वरः ।।
ऐशान्यां मे सदा पातु वृन्दावनविहार कृत् ।। 33.24 ।।
वृंदाप्राणेश्वरः शश्वत्पातु मामूर्द्ध्वदेशतः ।।
सदैव मामधः पातु बलिध्वंसी महाबलः ।। 33.25 ।।
जले स्थले चांतरिक्षे नृसिंहः पातु मां सदा ।।
स्वप्ने जागरणे चैव पातु मां माधवः स्वयम् ।। 33.26 ।।
सर्वान्तरात्मा निर्लिप्तः पातु मां सर्वतो विभुः ।।
इति ते कथितं भूप सर्वाघौघविनाशनम् ।। 33.27 ।।
त्रैलोक्यविजयं नाम कवचं परमेशितुः ।।
मया श्रुतं शिवमुखात्प्रवक्तव्यं न कस्यचित् ।। 33.28 ।।
गुरुमभ्यर्च्य विधिवत्कवचं धारयेत्तु यः ।।
कण्ठे वा दक्षिणे बाहौ सोऽपि विष्णुर्न संशयः ।। 33.29 ।।
स साधकोऽवसद्यत्र तत्र वाणीरमे स्थिते ।।
यदि स्यात्सिद्धकवचो जीवन्मुक्तो न संशयः ।। 33.30 ।।
निश्चितं कोटिवर्षाणां पूजायाः फलमाप्नुयात् ।।
राजसूर्यसहस्राणि वाजपेयशतानि च ।। 33.31 ।।
महादानानि यान्येव भुवश्चापि प्रदक्षिणा ।।
त्रैलोक्यविजयस्यास्य कलां नार्हंति षोडशीम् ।। 33.32 ।।
व्रतोपवासनियमाः स्वाध्यायाध्ययने तथा ।।
स्नानं च सर्वतीर्थेषु नास्यार्हंति कलामपि ।। 33.33 ।।
सिद्धत्वममरत्वं च दासत्वं श्रीहरेरपि ।।
यदि स्यात्सिद्धकवचः सर्वं प्राप्नोति निश्चितम् ।। 33.34 ।।
स भवेत्सिद्धकवचो दशलक्षं जपेत्तु यः ।।
यो भवेत्सिद्धकवचो विजयी स भवेद् ध्रुवम् ।। 33.35 ।।
राज्यं देयं शिरो देयं प्राणा देयाश्च भूपते ।।
एतत्तु कवचं वत्स न देयं संकटेऽपि च ।। 33.36 ।।
मया प्रकाशितं यत्ते चैतेषां त्राणकारणात् ।।
ममाज्ञाकरणाच्चैव तद्विद्धि कुलभास्कर ।।
इदं धृत्वा तु कवचं चक्रवर्त्ती भवान्भव ।। 33.37 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय
उपोद्धातपादे भार्गवचरिते त्रयस्त्रिंशत्तमोऽध्यायः ।। 33 ।।

सगर उवाच ।।
ब्रह्मपुत्र महाभाग महान्मेऽनुग्रहः कृतः ।।
यदिदं कवचं मह्यं प्रकाशितमनामयम् ।। 34.1 ।।
और्वेणानुगृहीतोऽहं कृतास्त्रो यदनुग्रहात् ।।
भवतस्तु कृपापात्रं जातोऽहमधुना विभो ।। 34.2 ।।
रामेण भार्गवेंद्रेण कार्त्तवीर्यो नृपो गुरो ।।
यथा समापितो वीरस्तन्मे विस्तरतो वद ।। 34.3 ।।
कृपापात्रं स दत्तस्य राजा रामः शिवस्य च ।।
उभौ तौ समरे वीरौ जघटाते कथं गुरो ।। 34.4 ।।
वसिष्ठ उवाच ।।
श्रृणु राजन्प्रवक्ष्यामि चरितं पापनाशनम् ।।
कार्त्तवीर्यस्य भूपस्य रामस्य च महात्मनः ।। 34.5 ।।
स रामः कवचं लब्ध्वा मंत्रं चैव गुरोर्मुखात् ।।
चकार माधनं तस्य भक्त्या परमया युतः ।। 34.6 ।।
भूमिशागी त्रिषवण स्नानसध्यापरायणः ।।
उवासपुष्करे राम शतवर्षमतंद्रितः ।। 34.7 ।।
समित्पुष्पकुशादीनि द्रव्याण्यहरहर्भृगोः ।।
आनीय काननाद्भूप प्रायच्छदकृतव्रणः ।। 34.8 ।।
सततं ध्यानसंयुक्तो रामो मतिमतां वरः ।।
आराधयामास विभुं कृष्णं कल्मषनाशनम् ।। 34.9 ।।
तस्यैवं यजमानस्य रामस्य जगतीपते ।।
गतं वर्षशतं तत्र ध्यानयुक्तस्य नित्यदा ।। 34.10 ।।
एकदा तु महाराज रामः स्नातुं गतो महान् ।।
मध्यमं पुष्करं तत्र ददर्शाश्वर्यमुत्तमम् ।। 34.11 ।।
मृग एकः समायातो मृग्य युक्तः पलायितः ।।
व्याधस्य मृगयां प्राप्तो धर्मतप्तोऽतिपीडितः ।। 34.12 ।।
पिपासितो महाभाग जलपानसमुत्सुकः ।।
रामस्य पश्यतस्तत्र सरसस्तटमागतः ।। 34.13 ।।
पश्चान्मृगी समायाता भीता सा चकितेक्षणा ।।
उभो तौ पिबतस्तत्र जलं शंकितमानसौ ।। 34.14 ।।
तावत्समागतो व्याधो बाणपाणिर्धनुर्द्धरः ।।
स दृष्ट्वा तत्र संविष्टं रामं भार्गवनन्दनम् ।। 34.15 ।।
अकृतव्रणसंयुक्तं तस्थौ दूरकृतेक्षणः ।।
स चिन्तयामास तदा शंकितो भृगुनन्दनात् ।। 34.16 ।।
अयं रामो महावीरो दुष्टानामंतकारकः ।।
कथमेतस्य हन्म्येतौ पश्यतो मृगयामृगौ ।। 34.17 ।।
इति चिन्ता समाविष्टो व्याधो राजन्यसत्तम ।।
तस्थौ तत्रैव रामस्य भयात्संत्रस्तमानसः ।। 34.18 ।।
रामस्तु तौ मृगों दृष्ट्वा पिबंतौ सभ्यं जलम् ।।
तर्कयामास मेधावी किमत्र भयकारणम् ।। 34.19 ।।
नैवात्र व्याघ्रसेनादो न च व्याधो हि दृश्यते ।।
केनैतौ कारणेनाहो शंकितौ चकितेक्षणौ ।। 34.20 ।।
अथ वा मृगजातिर्हि निसर्गाच्चकितेक्षणा ।।
चेनैतौ जलपानेऽपि पश्यतश्चकितेक्षणौ ।। 34.21 ।।
नैतावत्कारणं चात्र किंतु खेदभयातुरौ ।।
लक्षयेते खिन्नसर्वांगौ कम्पयुक्तौ यतस्त्विमौ ।। 34.22 ।।
एवं संचिंत्य मतिमान्स तस्थौ मध्यपुष्करे ।।
शिष्येण संयुतो रामो यावत्तौ चापि संस्थितौ ।। 34.23 ।।
पीत्वा जलं ततस्तौ तु वृक्षच्छायासमाश्रितौ ।।
रामं दृष्ट्वा महात्मानं कथां तौ चक्रतुर्मुदा ।। 34.24 ।।
मृग्युवाच ।।
कांत चात्रैव तिष्ठावो यावद्रामोऽत्रसंस्थितः ।।
अस्य वीरस्य सांनिध्ये भयं नैवावयोर्भवेत् ।। 34.25 ।।
अत्राप्यागत्य चैव्द्याधौ ह्यावयोः प्रहरिष्यति ।।
दृष्टमात्रो हि मुनिना भस्मीभूतो भविष्यति ।। 34.26 ।।
इत्युक्ते वचने मृग्या राम र्शनतुष्टया ।।
मृगश्चोवाच हर्षेण समाविष्टः प्रियां स्वकाम् ।। 34.27 ।।
एवमेव महाभागे यद्वै वदसि भामिनि ।।
जानेऽहमपि रामस्य प्रभावं सुमहात्मनः ।। 34.28 ।।
योऽयं संदृश्यते चास्य पार्श्वं शिष्योऽकृतव्रणः ।।
सचाने न महाभागस्त्रातो व्याघ्रभयातुरः ।। 34.29 ।।
अयं रामो महाभागे जमदग्निसुतोऽनुजः ।।
पितरं कार्त्तवीर्येण दृष्ट्वा चैव तिरस्कृतम् ।। 34.30 ।।
चकारातितरां क्रुद्धः प्रतिज्ञां नृपघातिनीम् ।।
तत्पूर्तिकामो ह्यगमद्ब्रह्मलोकं पुरा ह्ययम् ।। 34.31 ।।
स ब्रह्मा दिष्टवांश्चैनं शिवलोकं व्रजेति ह ।।
तस्य त्वाज्ञां समादाय गतोऽसौ शिवसन्निधिम् ।। 34.32 ।।
प्रोवाचाखिलवृत्तांत राज्ञश्चप्यात्मनः पितुः ।।
स कृपालुर्महादेवः सभाज्य भृगुनंदनम् ।। 34.33 ।।
ददौ कृष्णस्य सन्मंत्रमभेद्यं कवचं तथा ।।
स्वीयं पाशुपतं चास्त्रमन्यास्त्रग्राममेव च ।। 34.34 ।।
विसर्जयामास मुदा दत्त्वा शस्त्राणि चादरात् ।।
सोऽयमत्रागतो भद्रे मेत्रसाधनतत्परः ।। 34.35 ।।
नित्यं जपति धर्मात्मा कृष्णस्य कवचं सुधीः ।।
शतवर्षाणि चाप्यस्य गतानि सुमहात्मनः ।। 34.36 ।।
मंत्र साधयतो भद्रे न च तत्सिद्धिरेति हि ।।
आत्रास्ति कारणं भक्तिः साव वै त्रिविधा मता ।। 34.37 ।।
उत्तमा मध्यमा चैव कनिष्ठा तरलेक्षणे ।।
शिवस्य नारदस्यापि शुकस्य च महात्मनः ।। 34.38 ।।
अंबरीष्स्य राजर्षे रंतिदेवस्य मारुतेः ।।
बलेर्विभीषणस्यापि प्रह्लादस्य महात्मनः ।। 34.39 ।।
उत्तमा भक्तिरेवास्ति गोपीनामुद्धवस्य च ।।
वसिष्ठादिमुनीशानां मन्वादीनां शुभेक्षणे ।। 34.40 ।।
मध्या च भक्तिरेवास्ति प्राकृतान्यजनेषु सा ।।
मध्यभक्तिरयं रामो नित्यं यमपरायणः ।। 34.41 ।।
सेवते गोपिकाधीशं तेन सिद्धिं न चागतः ।।
वसिष्ठ उवाच ।।
इत्युक्ता त्वरितं कांतं सा मृगी हृष्टमानसा ।। 34.42 ।।
पुनः पप्रच्छ भक्तेस्तु लक्षणं प्रेमदायकम् ।।
मृग्युवाच ।।
साधुकांत महाभाग वचस्तेऽलौकिकं प्रिय ।।
र्हदृग् ज्ञानं तव कथं संजातं तद्वदाधुना ।। 34.43 ।।
मृग उवाच ।।
श्रृणु प्रिये महाभागे ज्ञानं पुण्येन जायते ।। 34.44 ।।
तत्पुण्यमद्य संजातं भार्गवस्यास्य दर्शनात् ।।
पुण्यात्मा भार्गवश्चायं कृष्णाभक्तो जितेंद्रियः ।। 34.45 ।।
गुरुशुश्रूषको नित्यं नित्यनैमित्तिकादरः ।।
अतोऽस्य दर्शनाज्जातं ज्ञानं मे।द्यैव भामिनि ।। 34.46 ।।
त्रैलोक्यस्थितसत्त्वानां शुभाशुभनिदर्शकम् ।।
अद्यैव विदितं मेऽभूद्रासस्यास्य महात्मनः ।। 34.47 ।।
चरितं पुण्यदं चैव पापघ्नं श्रृण्वतामिदम् ।।
यद्यत्करिष्यते चैव तदपि ज्ञानगोचरम् ।। 34.48 ।।
योत्तमा भक्तिराख्याता तां विना नैव सिद्ध्यति ।।
कवचं मंत्रसहितं ह्यपि वर्षायुतायुतैः ।। 34.49 ।।
यद्ययं भार्गवो भद्रे ह्यगस्त्यानुग्रहं लभेत् ।।
कृष्णप्रेमामृतं नाम स्तोत्रमुत्तमभक्तिदम् ।। 34.50 ।।
ज्ञात्वा च लप्स्यते सिद्धिं मंत्रस्य कवचस्य च ।।
स मुनिर्ज्ञाततत्त्वार्थः सानुकंपोऽभयप्रदः ।। 34.51 ।।
उपदेक्ष्यति चैवैनं तत्त्वज्ञानं मुदावहम् ।।
श्रीकृष्णचारितं सर्वं नामभिर्ग्रथितं यतः ।। 34.52 ।।
कृष्णप्रेमामृतस्तोत्राज्ज्ञास्यतेऽस्य महामतिः ।।
ततः संसिद्ध कवचौ राजनं हैहयाधिपम् ।। 34.53 ।।
हत्वा सपुत्रामात्यं च ससुहृद्बलवाहनम् ।।
त्रिः सप्तकृत्वो निर्भूपां करिष्यत्यवनीं प्रिय ।। 34.54 ।।
वसिष्ठ उवाच ।।
एवमुक्त्वा मृगो राजन्विरराम मृगीं ततः ।।
आत्मनो मृगभावस्य कारणं ज्ञातवांश्च ह ।। 34.55 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादे भार्गवचरिते चतुस्त्रिंशत्तमोऽध्यायः ।। 34 ।।

सगर उवाच ।।
मुने परमतत्त्वज्ञध्यानज्ञानार्थकोविद ।।
भगवद्भक्तिसंलीनमानसानुग्रहः कुतः ।। 35.1 ।।
त्वयापि हि महाभाग यतः शंससि सत्कथाः ।।
श्रुत्वा मृगमुखात्सर्वं भार्गवस्य विचेष्टितम् ।। 35.2 ।।
भूतं भवद्भविष्यं च नारायणकथान्वितम् ।।
पुनः प्रपच्छ किं नाथ तन्मे वद सविस्तरम् ।। 35.3 ।।
वसिष्ठ उवाच ।।
श्रृणु राजन्प्रवक्ष्यामि मृगस्य चरितं महत् ।।
यथा पृष्टं तया सोऽस्यै वर्णयामास तत्त्ववित् ।। 35.4 ।।
श्रुत्वा तु चरितं तस्य भार्गवस्य महात्मनः ।।
भूयः प्रपच्छ तं कांतं ज्ञानतत्त्वार्थमादरात् ।। 35.5 ।।
मृग्युवाच ।।
साधुसाधु महाभाग कृतार्थस्त्वं न संशयः ।।
यदस्य दर्शनात्तेऽद्य जातं ज्ञानमतीद्रियम् ।। 35.6 ।।
अथातश्चात्मनः सर्वं ममापि वद कारणम् ।।
कर्मणा येन संप्राप्तावावां तिर्यग्जनिं प्रभो ।। 35.7 ।।
इति वाक्यं समाकर्ण्य प्रियायाः स मृगः स्वयम् ।।
वर्णयामास चरितं मृग्यश्चैवात्मनस्तदा ।। 35.8 ।।
मृग उवाच ।।
श्रृणु प्रिये महाभागे यथाऽऽवां मृगतां गतौ ।।
संसारेऽस्मिन्नमहाभागे भावोऽस्य भवकारणम् ।। 35.9 ।।
जीवस्य सदसभ्द्यां हि कर्मभ्यामागतः स्मृतिम् ।।
पुरा द्रविडदेशे तु नानाऋद्धिसमाकुले ।। 35.10 ।।
ब्राह्मणानां कुले वाऽहं जातः कौशिकगोत्रिणाम् ।।
पिता मे शिवदत्तोऽभून्नाम्ना शास्त्रविशारदः ।। 35.11 ।।
तस्य पुत्रा वयं जाताश्चत्वारो द्विजसत्तमाः ।।
ज्येष्ठो रामोऽनुजस्तस्य धमस्तस्यानु जः पृथुः ।। 35.12 ।।
चतुर्थोऽहं प्रिये जातो सूरिरित्यभिविश्रुतः ।।
उपनीय क्रमात्सर्वाञ्छिवदत्तो महायशाः ।। 35.13 ।।
वेदानध्यापयामास सांगांश्च सरहस्यकान् ।।
चत्वारोऽपि वयं तत्र वेदाध्ययनतत्पराः ।। 35.14 ।।
गुरुशुश्रूषणे युक्ता जाता ज्ञानपरायणाः ।।
गत्वाऽरण्यं फलान्यंबुसमित्कुशमृदोऽन्वहम् ।। 35.15 ।।
आनीय पित्रे दत्त्वाथ कुर्मोऽध्ययनमेव हि ।।
एकदा तु वयं सर्वे संप्राप्ता पर्वते वने ।। 35.16 ।।
औद्भिदं नाम लोलक्षि कृतमालातटे स्थितम् ।।
सर्वे स्नात्वा महानद्यामुषसि प्रीतमानसाः ।। 35.17 ।।
दत्तार्घाः कृतजप्याश्च समारूढा नागोत्तमम् ।।
शालस्तमालैः प्रियकैः पनसैः कोविदारकैः ।। 35.18 ।।
सरलार्जुनपूगैश्च खर्जूरैर्नारिकेलकैः ।।
जंबूभिः सहकारैश्च कट्फलैर्बृहतीद्रुमैः ।। 35.19 ।।
अन्यैर्नानाविधैर्वृक्षैः परार्थप्रतिपादकैः ।।
स्निग्धच्छायैः समाहृष्टनानापक्षिनिनादितैः ।। 35.20 ।।
शार्दूल हरिभिर्भल्लैर्गंडकैर्मृगनाभिभिः ।।
गचैंद्रैः शारभाद्यैश्च सेवितं कन्दरागतैः ।। 35.21 ।।
मल्लिकापाटलाकुंदकर्णिकारकदंबकैः ।।
सुगंधिभिर्वृतं चान्यैर्वातोद्धूतपरगिभिः ।। 35.22 ।।
नानामणिगणाकीर्णैर्नीलपीतसितारुणैः ।।
श्रृंगैः समुल्लिखंतं च व्योम कौतुकसं युतम् ।। 35.23 ।।
अत्युच्चपातध्वनिभिर्निर्झरैः कंदरोद्गतैः ।।
गर्ज्जतमिव संसक्तं व्यालाद्यैर्मृगपक्षिभिः ।। 35.24 ।।
तत्रातिकौतुकाहृष्टदृष्टयोभ्रातरो वयम् ।।
नास्मार्ष्म चात्मनाऽत्मानं वियुक्ताश्च परस्परम् ।। 35.25 ।।
एतस्मिन्नंतरे चैका मृगी ह्यगात्पिपासिता ।।
निर्झरापात शिरसि पातुकामा जलं प्रिये ।। 35.26 ।।
तस्याः पिबंत्यास्तु जलं शार्दूलोऽतिभयंकरः ।।
तत्र प्राप्तो यदृच्छातो जगृहे तां भयर्दिताम् ।। 35.27 ।।
अहं तद्ग्रहणं पश्यन्भयेन प्रपलायितः ।।
अत्युच्चवत्त्वात्पतितो मृतश्चैणीमनुस्मरन् ।। 35.28 ।।
सा मृता त्वं मृगी जाता मृग स्त्वाहमनुस्मरन् ।।
जातो भद्रे न जाने वै क्व गाता भ्रातरोऽग्रजाः ।। 35.29 ।।
एतन्मे स्मृतिमापन्नं चरितं तव चात्मतः ।।
भूतं भविष्यं च तथा श्रृणु भद्रे वदाम्यहम् ।। 35.30 ।।
योऽयं वा वृष्ठसंलग्नो व्याधो दूरस्थितोऽभवत् ।।
रामस्यास्य भयात्सोऽपि भक्षितो हरिणा धुना ।। 35.31 ।।
प्राणांस्त्यक्त्वा विधानेन स्वर्गलोकं गमिष्यति ।।
अवाभ्यां तु जलं पीतं मध्यमे पुष्करे त्विह ।। 35.32 ।।
संदृष्टो भार्गवश्चायं साक्षाद्विष्णुस्वरूपधृक् ।।
तेनानेकभवोत्पन्नं पातकं नाशमागतम् ।। 35.33 ।।
अगस्त्यदर्शनं लब्ध्वा श्रुत्वा स्तोत्रं गतिप्रदम् ।।
गमिष्यावः शुभाँल्लोकान्येषु गत्वा न शोचति ।। 35.34 ।।
इत्येवमुक्त्वा स मृगः प्रियायै प्रियदर्शनः ।।
विरराम प्रसन्नात्मा पश्यन्राममना तुरः ।। 35.35 ।।
भर्गवः श्रुतवांश्चैव मृगोक्तं शिष्यसंयुतः ।।
विस्मितोऽभूच्च राजेन्द्र गन्तुं कृतमतिस्तथा ।। 35.36 ।।
अकृतव्रमसंयुक्तो ह्यगस्त्यस्याश्रमं प्रति ।।
स्नात्वा नित्यक्रियां कृत्वा प्रतस्थे हर्षितो भृशम् ।। 35.37 ।।
रामेण गच्छता मार्गे दृष्टो व्याधो मृतस्तदा ।।
सिंहस्य संप्रहारेम विस्मितेन महात्मना ।। 35.38 ।।
अध्यर्द्धयोजनं गत्वा कनिष्ठं पुष्करं प्रति ।।
स्नात्वा माध्याह्निकीं सन्ध्यां चका रातिमुदान्वितः ।। 35.39 ।।
हितं तदात्मनः प्रोक्तं मृगेण स विचारयन् ।।
तावत्तत्पृष्ठसंलग्नं मृगयुग्ममुपागतम् ।। 35.40 ।।
पुष्करे तु जलं पीत्वाभिषिच्यात्मतनुं जलैः ।।
पश्यतो भार्गवस्यागादगस्त्याश्रमसंमुखम् ।। 35.41 ।।
रामोऽपि सन्ध्यां निर्वर्त्त्य कुंभजस्याश्रमं ययौ ।।
विपद्गतं पुष्करं तु पश्यमानो महामनाः ।। 35.42 ।।
विष्णोः पदानि नागानां कुण्डं सप्तर्षिसंस्थितम् ।।
गत्वोपस्पृश्य शुच्यंभो जगामागस्त्यसंश्रयम् ।। 35.43 ।।
यच्च ब्रह्मसुता राजन्समायाता सरस्वती ।।
त्रीन्संपूरयितुं कुण्डानग्निहोत्रस्य वै विधेः ।। 35.44 ।।
तत्र तीरे शुभं पुण्यं नानामुनिनिषेवितम् ।।
ददर्श महदाश्चर्यं भार्गवः कुंभजाश्रमम् ।। 35.45 ।।
मृगैः सिंहैः सहगतैः सेवितं शांतमानसैः ।।
कुटरैरर्जुनैर्निंबैः पारिभद्रधवेगुदैः ।। 35.46 ।।
खदिरासनखर्जूरैः संकुलं बदरीद्रुमैः ।।
तत्र प्रविश्य वै रामो ह्यकृतव्रणसंयुतः ।। 35.47 ।।
ददर्श मुनिमासीनं कुम्भजं शांतमानसम् ।।
स्तिमितोदसरः प्रख्यं ध्यायन्तं ब्रह्म शाश्वतम् ।। 35.48 ।।
कौश्यां वृष्यां मार्गकृत्तिं वसानं पल्लवोटजे ।।
ननाम च महाराज स्वाभिधानं समुच्चरन् ।। 35.49 ।।
रामोऽस्मि जामदग्न्योऽहं भवंतं द्रष्टुमागतः ।।
ताद्विद्धि प्रणिपातेन नमस्ते लोकभावन ।। 35.50 ।।
इत्युक्तवन्तं रामं तु उन्मील्य नयने शनैः ।।
दृष्ट्वा स्वागतमुच्चार्य तस्मायासनमादिशत् ।। 35.51 ।।
मधुपर्कं समानीय शिष्येण मुनिपुंगवः ।।
ददौ पप्रच्छ कुशलं तपसश्च कुलस्य च ।। 35.52 ।।
स पृष्टस्तेन वै रामो घटोद्भवमुवाच ह ।।
भवत्संदर्शनादीश कुशलं मम सर्वतः ।। 35.53 ।।
किं त्वंकं संशयं जातं छिंधि स्ववचनामृतैः ।।
मृगश्चैको मया दृष्टो मध्यमे पुष्करे विभो ।। 35.54 ।।
तेनोक्तमखिलं वृत्तं मम भूतमनागतम् ।।
तच्छूत्वा विस्मयाविष्टो भवच्छरणमागतः ।। 35.55 ।।
पाहि मां कृपया नाथ साधयंत महामनुम् ।।
शिवेन दत्तं कवच मम साधयतो गुरो ।। 35.56 ।।
कृष्मस्य समतीत तु साधिकं हि शरच्छतम् ।।
न च सिद्धिमवाप्तोऽहं तन्मे त्वं कृपया वद ।। 35.57 ।।
वसिष्ठ उवाच ।।
एवं प्रश्नं समाकर्ण्य रामस्य सुमहात्मनः ।।
क्षणं ध्यात्वा महाराज मृगोक्तं ज्ञातवान् हृदा ।। 35.58 ।।
मृगं चापि समायातं मृग्या सह निजाश्रमे ।।
श्रोतुं कृष्णामृतं स्तोत्रं सर्वं तत्कारण मुनिः ।।
विचार्याश्वासयामास भार्गवः स्ववचोमृतैः ।। 35.59 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय
उपोद्धातपादे भार्गवच रिते पञ्चत्रिंशत्तमोऽध्यायः ।। 35 ।।

वसिष्ठ उवाच ।।
अवगत्य स वै सर्वं कारणं प्रीतमानसः ।।
उवाच भार्गवं राममगस्त्यः कुंभसंभवः ।। 36.1 ।।
अगस्त्य उवाच ।।
श्रृणु राम महाभाग कथयामि हितं तव ।।
मन्त्रस्य सिद्धिं येन त्वं शीघ्रमेव समाप्नुयाः ।। 36.2 ।।
भक्तेस्तु लक्षणं ज्ञात्वा त्रिविधाया महामते ।।
यो यतेत नरस्तस्य सिद्धिर्भवति सत्वरम् ।। 36.3 ।।
एकदाऽहमनुप्राप्तोऽनन्तदर्शनकांक्षया ।।
पातालं नागराचैंद्रैः शोभितं परया मुदा ।। 36.4 ।।
तत्र दृष्टा महाभाग मया सिद्धाः समंततः ।।
सनकाद्या नारदश्च गौतमो जाजलिःक्रतुः ।। 36.5 ।।
ऋभुर्हंसोऽरुणिश्चैव वाल्मीकिः शक्तिरासुरिः ।।
एतेऽन्ये च महासिद्धा वात्स्यायनमुखा द्विज ।। 36.6 ।।
उपासत ह्युपा सीना ज्ञानार्थं फणिनायकम् ।।
तं नमस्कृत्य नागैंद्रैः सह सिद्धैर्महात्मभिः ।। 36.7 ।।
उपविष्टः कथात्तत्र श्रृण्वानो वैष्णवीर्मुदा ।।
येयं भूमिर्महाभाग भूतधात्री स्वरूपिणी ।। 36.8 ।।
निविष्टा पुरतस्तस्य श्रृण्वंती ताः कथाः सदा ।।
यद्यत्पृच्छति सा भूमिः शेषं साक्षान्महीधरम् ।। 36.9 ।।
श्रृण्वंति ऋषयः सर्वे तत्रस्था तदनुग्रहात् ।।
मया तत्र श्रुतं वत्स कृष्णप्रेमामृतं शुभम् ।। 36.10 ।।
स्तोत्रं तत्ते प्रवक्ष्यामि यस्यार्थं त्वमिहागतः ।।
वाराहाद्यवताराणां चरितं पापनाशनम् ।। 36.11 ।।
सुखदं मोक्षदं चैव ज्ञानविज्ञान कारणम् ।।
श्रुत्वा सर्वं धरा वत्स प्रत्दृष्टा तं धराधरम् ।। 36.12 ।।
उवाच प्रणता भूयो ज्ञातुं कृष्णविचेष्टितम् ।।
धरण्युवाच ।।
अलंकृतं जन्म पुंसामपि नंदव्रजौकसाम् ।। 36.13 ।।
तस्य देवस्य कृष्णस्य लीलाविग्रहधारिणः ।।
जयोपाधिनियुक्तानि संति नामान्यनेकशः ।। 36.14 ।।
तेषु नामानि मुख्यानि श्रोतुकामा चिरादहम् ।।
तत्तानि ब्रूहि नामानि वासुदेवस्य वासुके ।। 36.15 ।।
नातः परतरं पुण्यं त्रिषु लोकेषु विद्यते ।।
शेष उवाच ।।
वसुंधरे वरारोहे जनानामस्ति मुक्तिदम् ।। 36.16 ।।
सर्वमंगलमूर्द्धन्यमणिमाद्यष्टसिद्धिदम् ।।
महापातककोटिघ्न सर्वतीर्थफलप्रदम् ।। 36.17 ।।
समस्तजपयज्ञानां फलदं पापनाशनम् ।। 
श्रृणु देवि प्रवक्ष्यामि नाम्नामष्टोतरं शतम् ।। 36.18 ।।
महस्रनाम्नां पुण्यानां त्रिरावृत्त्या तु यत्फलम् ।।
एकावृत्त्या तु कृष्णस्य नामैकं तत्प्रयच्छति ।। 36.19 ।।
तस्मात्पुण्यतरं चैतत्स्तोत्रं पातकनाशनम् ।।
नाम्नामष्टोत्तरशतस्याहमेव ऋषिः प्रिये ।। 36.20 ।।
छंदोऽनुष्टुब्देवता तु योगः कृष्णप्रियावहः ।।
श्रीकृष्णः कमलानाथो वासुदेवः सनातनः ।। 36.21 ।।
वसुदेवात्मजः पुण्यो लीलामानुषविग्रहः ।।
श्रीवत्सकौस्तभधरो यशोदावत्सलो हरिः ।। 36.22 ।।
चतुर्भुजात्तचक्रासिगदाशंखाद्युदायुधः ।।
देवकीनंदनः श्रीशो नंदगोपप्रियात्मजः ।। 36.23 ।।
यमुनावेगसंहारी बलभद्रप्रियानुजः ।।
पूतनाजीवितहरः शकटासुरभंजनः ।। 36.24 ।।
नंदप्रजजनानंदी सच्चिदानंदविग्रहः ।।
नवनीतविलिप्तांगो नवनीतनटोऽनघः ।। 36.25 ।।
नवनीतलवाहारी मुचुकुंदप्रसादकृत् ।।
षोडशस्त्रीसहस्रेशस्त्रिभंगी मधुराकृतिः ।। 36.26 ।।
शुकवागमृताब्धींदुर्गोविंदो गोविदांपतिः ।।
वत्सपालनसंचारी धेनुकासुरमर्द्दनः ।। 36.27 ।।
तृणीकृततृणावर्त्तो यमलार्जुनभंजनः ।।
उत्तालतालभेत्ता च तमालश्यामला कृतिः ।। 36.28 ।।
गोपगोपीश्वरो योगी सूर्यकोटिसमप्रभः ।।
इलापतिः परंज्योतिर्यादवेंद्रो यदूद्वहः ।। 36.29 ।।
वनमाली पीतवासाः पारिजातापहरकः ।।
गोवर्द्धनाचलोद्धर्त्ता गोपालः सर्वपालकः ।। 36.30 ।।
अजो निरंजनः कामजनकः कंजलोचनः ।।
मधुहा मथुरानाथो द्वारकानाथको बली ।। 36.31 ।।
वृंदावनांतसंचारी तुलसीदामभूषणः ।।
स्यमंतकमणेर्हर्त्ता नरनारायणात्मकः ।। 36.32 ।।
कुब्जाकृष्टांबरधरो मायी परमपूरुषः ।।
मुष्टिकासुरचाणूरमल्लयुद्धविशारदः ।। 36.33 ।।
संसारवैरी कंसारिर्मुरारिर्नरकांतकः ।।
अनादि ब्रह्मचारी च कृष्णाव्यसनकर्षकः ।। 36.34 ।।
शिशुपालशिरस्छेत्ता दुर्योधनकुलांतकृत ।।
विदुराक्रूरवरदो विश्वरूपप्रदर्शकः ।। 36.35 ।।
सत्यवाक्सत्यसंकल्पः सत्यभामारतो जयी ।।
सुभद्रापूर्वजो विष्णुर्भीष्ममुक्तिप्रदायकः ।। 36.36 ।।
जगद्गुरुर्जगन्नाथो वेणुवाद्य विशारदः ।।
वृषभासुरविध्वंसी बकारिर्बाणबाहुकृत् ।। 36.37 ।।
युधिष्टिरप्रतिष्ठाता बर्हिबर्हावतंसकः ।।
पार्थसारथिरव्यक्तो गीतामृतमहोदधिः ।। 36.38 ।।
कालीयफणिमाणिक्यरंजितः श्रीपदांबुजः ।।
दामोदरो यज्ञभोक्ता दानवैद्रविनाशनः ।। 36.39 ।।
नारायणः परं ब्रह्म पन्नगाशनवाहनः ।।
जलक्रीडासमासक्तगोपीवस्त्रापहारकः ।। 36.40 ।।
पुण्यश्लोकस्तीर्थपादो वेदवेद्यो दयानिधिः ।।
सर्वतीर्थान्मकः सर्वग्रहरूपी परात्परः ।। 36.41 ।।
इत्येवं कृष्णदेवस्य नाम्नामष्टोत्तरं शतम् ।।
कृष्णोन कृष्णभक्तेन श्रुत्वा गीतामृतं पुरा ।। 36.42 ।।
स्तोत्रं कृष्णप्रियकरं कृतं तस्मान्मया श्रुतम् ।।
कृष्णप्रेमामृतं नाम परमानंददायकम् ।। 36.43 ।।
अत्युपद्रवदुः खघ्नं परमायुष्य वर्द्धनम् ।।
दानं व्रतं तपस्तीर्थं यत्कृतं त्विह जन्मनि ।। 36.44 ।।
पठतां शृण्वतां चैव कोटिकोटिगुणं भवेत् ।।
पुत्रप्रदमपुत्राणामगती नां गतिप्रदम् ।। 36.45 ।।
धनवाहं दरिद्राणां जयेच्छूनां जयावहम् ।।
शिशूनां गोकुलानां च पुष्टिदं पुण्यवर्द्धनम् ।। 36.46 ।।
बालरोगग्रहादीनां शमनं शांतिकारकम् ।।
अंते कृष्णस्मरणदं भवतापत्रयापहम् ।। 36.47 ।।
असिद्धसाधकं भद्रे जपादिकरमात्मनाम् ।।
कृष्णाय यादवेंद्राय ज्ञानमुद्राय योगिने ।। 36.48 ।।
नाथाय रुक्मिणीशाय नमो वेदांतवेदिने ।।
इमं मंत्रं महादेवि जपन्नेव दिवा निशम् ।। 36.49 ।।
सर्वग्रहानुग्रहभाक्सर्वप्रियतमो भवेत् ।।
पुत्रपौत्रैः परिवृतः सर्वसिद्धिसमृद्धिमान् ।। 36.50 ।।
निषेव्य भोगानंतेऽपिकृष्णासायुज्यमाप्नुयात् ।।
अगस्त्य उवाच ।।
एतावदुक्तो भागवाननंतो मूर्त्तिस्तु संकर्षणसंज्ञिता विभो ।। 36.51 ।।
धराधरोऽलं जगतां धरायै निर्दिश्य भूयो विरराम मानदः ।।
ततस्तु सर्वे सनकादयो ये समास्थितास्तत्परितः कथादृताः ।।
आनंद पूर्ण्णंबुनिधौ निमग्नाः सभाजयामासुरहीश्वरं तम् ।। 36.52 ।।
ऋषय ऊचुः ।।
नमो नमस्तेऽखिलविश्वाभावन प्रपन्नभक्तार्त्तिहराव्ययात्मन् ।।
धराधरायापि कृपार्णवाय शेषाय विश्वप्रभवे नमस्ते ।। 36.53 ।।
कृष्णामृतं नः परिपायितं विभो विधूतपापा भवता कृता वयम् ।।
भवादृशा दीनदयालवो विभो समुद्धरंत्येव निजान्हि संनतान् ।। 36.54 ।।
एवं नमस्कृत्य फणीश पादयोर्मनो विधायाखिलकामपूरयोः ।।
प्रदक्षिणीकृत्य धराधराधरं सर्वे वयं स्वावसथानुपागताः ।। 36.55 ।।
इति तेऽभिहितं राम स्तोत्रं प्रेमामृताभिधम् ।।
कृष्णस्य राधाकांतस्य सिद्धिदम् ।। 36.56 ।।
इदं राम महाभाग स्तोत्रं परमदुर्लभम् ।।
श्रुतं साक्षाद्भगवतः शेषात्कथयतः कथाः ।। 36.57 ।।
यावंति मंत्रजालानि स्तोत्राणि कवचानि च ।। 36.58 ।।
त्रैलोक्ये तानि सर्वाणि सिद्ध्यंत्येवास्य शीलनात् ।।
वसिष्ठ उवाच ।।
एवमुक्त्वा महाराज कृष्णप्रेमामृतं स्तवम् ।।
यावद्व्यरसींत्स मुनिस्तावत्स्वर्यानमागतम् ।। 36.59 ।।
चतुर्भिरद्भुतैः सिद्धैः कामरूपैर्मनोजवैः ।।
अनुयातमथोत्प्लुत्य स्त्रीपुंसौ हरिणौ तदा ।।
अगस्त्यचरणौ नत्वा समारुरुहतुर्मुदा ।। 36.60 ।।
दिव्यदेहधरौ भूत्वा संखचक्रादिचिह्नितौ ।।
गतौ च वैष्णवं लोकं सर्व देवन मस्कृतम् ।।
पश्यतां सर्वभूतानां भार्गवागस्त्ययोस्तथा ।। 36.61 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादे भार्गवचरिते षट्त्रिंशत्तमोऽध्यायः ।। 36 ।।

वसिष्ठ उवाच ।।
दृष्ट्वा परशुरामस्तु तदाश्चर्यं महाद्भुतम् ।।
जगाद सर्ववृत्तांतं मृगयोस्तु यथाश्रुतम् ।। 37.1 ।।
तच्छ्रुत्वा भगवान्साक्षादगस्त्यः कुंभसंभवः ।।
मोदमान उवाचेदं भार्गवं पुरतः स्थितम् ।। 37.2 ।।
अगस्त्य उवाच ।।
श्रृणु राम महाभाग कार्याकार्विशारद ।।
हितं वदामि यत्तेऽद्य तत्कुरुष्व समाहितः ।। 37.3 ।।
इतो विदूरे सुमहत्स्थानं विष्णोः सुदुर्लभम् ।।
पदानि यत्र दृश्यंते न्यस्तानि सुमाहात्मना ।। 37.4 ।।
यत्र गंगा समुद्भूता वामस्य महात्मनः ।।
पदाग्रात्क्रमतो लोकांस्तद्बलेस्तु विनिग्रहे ।। 37.5 ।।
तत्र गत्वा स्तवं चेदं मासमैकमनन्यधीः ।।
पठस्व नियमेनैव नियतो नियताशनः ।। 37.6 ।।
यत्त्वया कवचं पूर्वमभ्यस्तं सिद्धिमिच्छता ।।
शत्रूणां निग्रहार्थाय तच्च ते सिद्धिदं भवेत् ।। 37.7 ।।
वसिष्ठ उवाच ।।
एव मुक्तो ह्यगस्त्येन रामः शत्रुनिबर्हणः ।।
नमस्कृत्य मुनीं शांतं निर्जगामाश्रमाद्बहिः ।। 37.8 ।।
पुनस्तेनैव मार्गेण संप्राप्तस्तत्र सत्वरम् ।।
यत्रोत्तरात्पदन्यासान्निर्गता स्वर्णदी नृप ।। 37.9 ।।
तत्र वासं प्रकल्प्यासावकृतव्रणसंयुतः ।।
समभ्यस्यत्स्तवं दिव्यं कृष्मप्रेमामृताभिधम् ।। 37.10 ।।
नित्यं व्रजपतेस्तस्य स्तोत्रं तुष्टोऽभवद्धरिः ।।
जगाम दर्शनं तस्य जामदग्न्यस्य भूपते ।। 37.11 ।।
चतुर्व्यूहाधिपः साक्षात्कृष्णः कमललोचनः ।।
किरीटंनार्कवर्णेन कुंडलाभ्यां च राजितः ।। 37.12 ।।
कौस्तुभोद्भासितोरस्कः पीतवासा धनप्रभः ।।
मुरलीवादनपरः साक्षान्मोहनरूपधृक् ।। 37.13 ।।
तं दृष्ट्वा सहसोत्थाय जामदग्न्यो मुदान्वितः ।।
प्रणम्य दंडवद्भमौ तुष्टाव प्रयतो विभुम् ।। 37.14 ।।
परशुराम् उवाच ।।
नमो नमः कारणविग्रहाय प्रपन्नपालाय सुरार्त्तिहारिणे ।।
ब्रह्मेशविष्ण्विद्रमुखस्तुताय नतोऽस्मि नित्यं परमेश्वराय ।। 37.15 ।।
यं वेदवादैर्विविधप्रकारैर्निर्णेतुमीशानमुखा न शक्नुयुः ।।
तं त्वामनिर्देश्यमचं पुराममनंतमीडे भव मे दयापरः ।। 37.16 ।।
यस्त्वेक ईशो निजवांच्छितप्रदो धत्ते तनूर्लोकविहार रक्षणे ।।
नाना विधा देवमनुष्यतिर्यग्यादः सु भूमेर्भरवारणाय ।। 37.17 ।।
तं त्वामहं भक्तजनानुरक्तं विरक्तमत्यंतमपींदिरादिषु ।।
स्वयं समक्षंव्यभिचारदुष्टचित्तास्वपि प्रेमनिबद्धमानसम् ।। 37.18 ।।
यं वै प्रसन्ना असुराः सुरा नराः सकिन्नरास्तिर्यकेयोनयोऽपि हि ।।
गताः स्वरूपं निखलं विहाय ते देहस्त्र्यपत्यार्थममत्वमीश्वर ।। 37.19 ।।
तं देवदेवं भजतामभीप्सितप्रदं निरीहं गुणवर्जितं च ।।
अचिंत्यमव्यक्तमघौघनाशनं प्राप्तोऽरणं प्रेमनिधानमादरात् ।। 37.20 ।।
तपंति तापैर्विविधैः स्वदेहमन्ये तु यज्ञैर्विविधैर्यजंति ।।
स्वप्नेऽपि ते रूपमलौकिकंविभो पश्यंति नैवार्थनिबद्धवासनाः ।। 37.21 ।।
ये वै त्वदीयं चरणं भवश्रमान्निर्विण्मचित्ता विधिवत्स्मरंति ।।
नमंति भक्त्याऽथ समर्चयंति वै परस्परं संसदि वर्णयंति ।। 37.22 ।।
तेनैकजन्मोद्भवपंकभेदनप्रसक्तचित्ता भवतोंऽघ्रिपद्मे ।।
तरंति चान्यानपि तारयंति हि भवौषधं नाम सुधा तवेश ।। 37.23 ।।
अहं प्रभो कामनिबद्धचित्तो भवंतमार्यं विविधप्रयत्नैः ।।
आराधयं नाथ भवानभिज्ञः किं ते ह विज्ञाप्यमिहास्ति लोके ।। 37.24 ।।
वसिष्ठ उवाच ।।
इत्येवं जामदग्न्यं तु स्तुवंतं प्रणतं पुरः ।।
उवाचागाधया वाचा मोहयन्निव मायया ।। 37.25 ।।
कृष्ण उवाच ।।
हंत राम महाभाग सिद्धं ते कार्यमुत्तमम् ।।
कवचस्य स्तवस्यापि प्रभावादवधारय ।। 37.26 ।।
हत्वा तं कार्त्तवीर्यं हि राजानं दृप्तमानसम् ।।
साधयित्वा पितुर्वैरं कुरु निःक्षत्रियां महीम् ।। 37.27 ।।
मम चक्रावतारो हि कार्त्तवीर्यो धरातले ।।
कृतकार्यो द्विजश्रेष्ट तं समापय मानद ।। 37.28 ।।
अद्य प्रभृति लोकेऽस्मिन्नंशावेशेन मे भवान् ।।
चरिष्यति यथा कालं कर्त्ता हर्त्ता स्वयं प्रभुः ।। 37.29 ।।
चतुर्विशे युगे वत्स त्रेतायां रघुवंशजः ।।
रामो नाम भविष्यामि चतुर्व्यूहः सनातनः ।। 37.30 ।।
कौसल्यानंदजनको राज्ञो दशरथादहम् ।।
तदा कौशिकयज्ञं तु साधयित्वा सलक्ष्मणः ।। 37.31 ।।
गमिष्यामि महाभाग जनकस्य पुर महत् ।।
तत्रेशचापं निर्भज्य परिणीय विदेहजाम् ।। 37.32 ।।
तदा यास्यन्नयोध्यां ते हरिष्ये तेज उन्मदम् ।।
वसिष्ठ उवाच ।।
कृष्ण एवं समदिश्य जामदग्न्यं तपोनिधिम् ।।
पश्यतोंऽतर्दधे तत्र रामस्य मुमहात्मनः ।। 37.33 ।।
इति श्रीब्रहामांडे महापुराणे वायुप्रोक्ते मध्यभागे तृतीय
उपोद्धातपादे भर्गवचरिते सप्तत्रिंशत्तमोऽध्यायः ।। 37 ।।

वसिष्ठ उवाच ।।
अंतर्द्धानं गते कृष्णे रामस्तु सुमहायशाः ।।
समुद्रिक्तमथात्मानं मेने कृष्णानुभावतः ।। 38.1 ।।
अकृतव्रणसंयुक्तः प्रदीप्ताग्निरिव ज्वलन् ।।
समायातो भार्गवोऽसीपुरीं महिष्मतीं प्रति ।। 38.2 ।।
यत्र पापहरा पुण्या नर्मदा सरितां वरा ।।
पुनाति दर्शनादेव प्राणिनः पापिनो ह्यपि ।। 38.3 ।।
पुरा त्रय हरेणापि निविष्टेन महात्मना ।।
त्रिपुरस्य विनाशाय कृतो यत्नो महीपते ।। 38.4 ।।
तत्र किं वर्ण्यते पुण्यं नृणां देवस्वरूपिणाम् ।।
सदृष्ट्वा नर्मदां भूप भर्गवः कुलनंदनः ।। 38.5 ।।
नमश्चकार सुप्रीतः शत्रुसाधनतत्परः ।।
नमोऽस्तु नर्मदे तुभ्यं हरदेहसमुद्भवे ।। 38.6 ।।
क्षिप्रं नाशय शत्रून्मे वरदा भव शोभने ।।
इत्येवं स नमस्कृत्य नर्मदां पापनाशिनीम् ।। 38.7 ।।
दूतं प्रस्थापयामास कार्त्तवीर्यार्जुनं प्रति ।।
दूत राजात्वया वाच्यो यदहं वच्मि तेऽनघ ।। 38.8 ।।
न संदेहस्त्वया कार्यो दूतः क्वापि न बध्यते ।।
यद्बलं तु समाश्रित्य जमदग्निमुनिं नृपः ।। 38.9 ।।
तिरस्त्वं कृतवान्मूढ तत्पुत्रो योद्धुमागतः ।।
शीघ्रं निर्गच्छ मंदात्मन्युद्धं रामाय देहि तत् ।। 38.10 ।।
भार्गवं त्वं समासाद्य गच्छ लोकांतरं त्वरा ।।
इत्येवमुक्त्वा राजानं श्रुत्वा तस्य वचस्तथा ।। 38.11 ।।
शीघ्रमागच्छ भद्रं ते विलंबो नेह शस्यते ।।
तेनैवमुक्तो दूतस्तु गतो हैहयभूपतिम् ।। 38.12 ।।
रामोदितं तत्सकलं श्रावयामास संसदि ।।
स राजात्रेयभक्तस्तु महाबलपराक्रमः ।। 38.13 ।।
चुक्रोध श्रुत्वा वाच्यं तद््दूतमुत्तरमावहत् ।।
कार्त्तवीर्य उवाच ।।
मया भुजबलेनैव दत्तदत्तेन मेदिनी ।। 38.14 ।।
जिता प्रसह्य भूपालान्बद्ध्वानीय निजं पुरम् ।।
तद्बलं मयि वर्त्तेत युद्धं दास्ये तवाधुना ।। 38.15 ।।
इत्युत्क्वा विससर्ज्जाशु दूतं हैहयभूपतिः ।।
सेनाध्यक्षं समाहूय प्रोवाच वदतां वरः ।। 38.16 ।।
सज्जं कुरु महाभाग सैन्यं मे वीरसंमतः ।।
योत्स्ये रामेण भृगुणा विलंबो मा भवत्विति ।। 38.17 ।।
एवमुक्तो महावीरः सेनाध्यक्षः प्रतापनः ।।
सैन्यं सज्जं विधायाशु चतुरंग न्यवेदयत् ।। 38.18 ।।
सैन्यं सज्जं समाकर्ण्य कार्त्तवीर्यो नृपो मुदा ।।
सूतोपनीतं स्वरथमारुरोह विशांपते ।। 38.19 ।।
तस्य राज्ञः समंतात्तु सामंता मंडलेश्वराः ।।
अनेकाक्षौहिणीयुक्ताः परिवार्योपतस्थिरे ।। 38.20 ।।
नागास्तु कोटिशस्तत्र हयस्यंदनपत्तयः ।।
असंख्याता महाराज सैन्ये सागरसन्निभे ।। 38.21 ।।
दृश्यंते तत्र भूपाला नानावंशसमुद्भवाः ।।
महावीरा महाकाया नानायुद्धविशारदाः ।। 38.22 ।।
नानाशस्त्रास्त्रकुशला नानावाहगता नृपाः ।।
नानालंकारसंयुक्ता मत्ता दानविभूषिताः ।। 38.23 ।।
महामात्रकृतेद्देशा भांति नागा ह्यनेकशः ।।
नानाज्ञातिसमुत्पन्ना हयाः पवनरंहसः ।। 38.24 ।।
प्लवंतो भांति भूपाल सादिभिः कृतशिक्षणाः ।।
स्यंदनानि सुदीर्घाणि जवनाश्वयुतानि च ।। 38.25 ।।
चक्रनिर्घोषयुक्तानि प्रावृण्मेघोपमानि च ।।
पदातयस्तु राजंते खड्गचर्मधरा नृप ।। 38.26 ।।
अहंपूर्वमहंपूर्वमित्यहंपूर्वकान्विताः ।।
यदा प्रचलितं सैन्यं कार्त्तवीर्यार्जुनस्य वै ।। 38.27 ।।
तदा प्राच्छादितं व्योम रजसा च दिशो दश ।।
नानावादित्रनिर्घोषैर्हयानां ह्रेषितैस्तथा ।। 38.28 ।।
गजानां बृंहितै राजन्व्याप्तं गगनमंडलम् ।।
मार्गे ददर्श राजेंद्रो विपरीतानि भूपते ।। 38.29 ।।
शकुनानि रणे तस्य मृत्युदौत्यकराणि च ।।
मुक्तकेशां छिन्ननासां रुदतीं च दिगंबराम् ।। 38.30 ।।
कृष्णवस्त्रपरीधानां वनितां स ददर्श ह ।।
कुचैलं पतितं भग्नं नग्नं काषायवाससम् ।। 38.31 ।।
अंगहीनं ददर्शासौ नरं दुःशितमानसम् ।।
गोधां च शशकं शल्यं रिक्तकुम्भं सरीमृपम् ।। 38.32 ।।
कार्पासं कच्छपं तैलं लवणं चास्थिखंडकम् ।।
स्वदक्षिणे श्रृगालं च कुर्वंतं भैर्वं रवम् ।। 38.33 ।।
रोगिणं पुंल्कसं चैव वृषं च श्येनभल्लुकौ ।।
दृष्ट्वापि प्रययौ योद्धुं कालपाशावृतो हझात् ।। 38.34 ।।
नर्मदोत्तरतीरस्थो ह्यकृतव्रणसंयुतः ।।
वटच्छायासमासीनो रामोऽपश्यदुपागतम् ।। 38.35 ।।
कार्त्तवीर्यं नृपवरं शतकोटिनृपान्वितम् ।।
सहस्राक्षौहिणीयुक्तं दृष्ट्वा बभूव ह ।। 38.36 ।।
अद्य मे सिद्धिमायातं कार्यं चिरसमीहितम् ।।
यद्दृष्टिगोचरो जातः कार्तवीर्यो नृपाधमः ।। 38.37 ।।
इत्येवमुक्त्वा चोत्थाय धृत्वा परशुमायुधम् ।।
व्यंजृभतारिनाशायसिंहः क्रुद्धो यथा तथा ।। 38.38 ।।
दृष्ट्वा समुद्यतं रामं सैनिकानां वधाय च ।।
चकंपिरे भृशं सर्वे मृत्योरिव शरीरिणः ।। 38.39 ।।
स यत्र यत्रानिलरंहसं भृगुश्चिक्षेप रोषेण युतः परश्वधम् ।।
ततस्ततश्छिन्नभुजोरुकंघरा नागा हयाः शूरनरा निपेतुः ।। 38.40 ।।
यथा गजेंद्रो मदयुक्समंततो नालं वनं भर्द्दयति प्रधावन् ।।
तथैव रामोऽपि मनोनिलौजा विमर्द्दयामास नृपस्य सेनाम् ।। 38.41 ।।
दृष्ट्वा तमित्थं प्रहरंतमोजसा रामं रणे शस्त्रभृतां वरिष्ठम् ।।
उद्यम्य चापं महदास्थितो रथं सृज्यं च कृत्वा किलमन्स्यराजः ।। 38.42 ।।
आकृष्य वाणाननलोग्रतेजसः समाकिरन्भार्गवमाससाद ।।
दृष्ट्वा तमायांतमथो महात्मा रामो गृहीत्वा धनुषं महोग्रम् ।। 38.43 ।।
वायव्यमस्त्रं विदधे रुषाप्लुतो निवारयन्मंगलबाणवर्षम् ।।
स चापि राजाऽतिबलो मनस्वी ससर्ज रामाय तु पर्वतास्त्रम् ।। 38.44 ।।
तस्तंभ तेनातिबलं तदस्त्रं वायव्यमिष्वस्त्रविधानदक्षः ।।
रामोऽपि तत्रातिबलं विदित्वा तं मत्स्यराजं विविधास्त्रपूगैः ।। 38.45 ।।
किरंतमाजौ प्रसभं सुमोच नारायणास्त्रं विधिमन्त्रयुक्तम् ।।
नारायणास्त्रे भृगुणा प्रयुक्ते रामेण राजन्नृपतेर्वधाय ।। 38.46 ।।
दिशस्तु सर्वाः सुभृशं हि तेजसा प्रजज्वलुर्मत्स्यपतिश्चकंपे ।।
रामस्तु तस्याथ विलक्ष्य कम्पं बाणैश्चतुर्भिर्निजघान वाहान् ।। 38.47 ।।
शरेण चैकेन ध्वजं महात्मा चिच्छेद चापं च शरद्वयेन ।।
बाणेन चैकेन प्रसह्य सारथिं निपात्य भूमौ रथमार्द्दयत्त्रिभिः ।। 38.48 ।।
त्यक्त्वा रथं भूमिगतं च मंगलं परश्वधेनाशु जघान मूर्द्धनि ।।
स भिन्नशीर्षो रुधिरं वमन्मुहुर्मर्च्छामवाप्याथ ममार च क्षणात् ।। 38.49 ।।
तत्सैन्यमस्त्रेण च संप्रदग्धं विनाशमायादथ भस्मसात्क्षणात् ।।
तस्मिन्निपतिते राज्ञि चन्द्रवंशसमुद्भवे ।। 38.50 ।।
मंगले नृपतिश्रेष्ठे रामो हर्षमुपागतः ।। 38.51 ।।
इति श्रीब्रह्मांडे महापुराणे वायुप्रोक्ते मध्यम भागे तृतीय
उपोद्धातपादे भार्गवचरिते अष्टात्रिंशत्तमोऽध्यायः ।। 38 ।।

वसिष्ठ उवाच ।।
मत्स्यराजे निपतिते राजा युद्धविशारदः ।।
राजेंद्रान्प्रेरयामास कार्त्तवीर्यो महाबलः ।। 39.1 ।।
बृहद्बलः सोमदत्तो विदर्भो मिथिलेश्वरः ।।
निषधाधिपतिश्चैव मगधाधिपतिस्तथा ।। 39.2 ।।
आययुः समरे योद्धं भार्गवेद्रेण भूपते ।।
वर्षंतः शरजालानि नानायुद्धविशारदाः ।। 39.3 ।।
वीराभिमानिनः सर्वे हैहयस्याज्ञया तदा ।।
पिनाकहस्तः स भृगुर्ज्वलदग्निशिखोपमः ।। 39.4 ।।
चिक्षेप नागपाशं च आभिमंत्र्य शरोत्तमम् ।।
तदस्त्रं भार्गवे द्रेण क्षिप्तं संग्राममूर्द्धनि ।। 39.5 ।।
चकर्त्त गारुडास्त्रेण सोमदत्तो महाबलः ।।
ततः क्रुद्धो महाभागो रामः शत्रुविदारणः ।। 39.6 ।।
रुद्रदत्तेन शूलेन सोमदत्तं जघान ह ।।
बृहद्बलं च गदया विदर्भं मुष्टिना तथा ।। 39.7 ।।
मैथिलं मुद्गरेणैव शक्त्या च निषधाधिपम् ।।
मागधंचरणाघातैरस्त्रजालेन सैनिकान् ।। 39.8 ।।
निहत्य निखिलां सेनां संहाराग्निसमीरणे ।।
दुद्राव कार्त्तवीर्यं च जामदग्न्यो महाबलः ।। 39.9 ।।
दृष्ट्वा तं योद्धुमायांतं राजानोऽन्ये महारथाः ।।
कार्य्याकार्यविधानज्ञाः पृष्टे कृत्वा च हैहयम् ।। 39.10 ।।
रामेण युयुधुश्चैव दर्शयंतश्च सौहृदम् ।।
कान्यकुब्जाश्च शतशः सौराष्ट्राऽवंतयस्तथा ।। 39.11 ।।
चक्रुश्च शरजालानि रामस्य च समंततः ।।
शरजालावृतस्तेषां रामः संग्राममूर्द्धनि ।। 39.12 ।।
न चादृश्यत राजेंद्र तदा स त्वकृतव्रणः ।।
सस्मार रामचरितं यदुक्तं हरिणेन वै ।। 39.13 ।।
कुशलं भार्गवेंद्रस्य याचमानो हरिं मुनिः ।।
एतस्मिन्नेव काले तु रामः शस्त्रास्त्रकोविदः ।। 39.14 ।।
विधूय शरजालानि वायव्यास्त्रेण मंत्रवित् ।।
उदतिष्ठद्रणाकांक्षी नीहारादिव भास्करः ।। 39.15 ।।
त्रिरात्रं समरे रामस्तैः सार्द्धं युयुधे बली ।।
द्वादशाक्षौहिणीस्तत्र चिच्छेद लघुविक्रमः ।। 39.16 ।।
रम्भास्तम्भवनं यद्वत् परश्वधवरायुधः ।।
सर्वांस्तान्भूपवर्गांश्च तदीयश्च महाचमूः ।। 39.17 ।।
दृष्ट्वा विनिहतां तेन रामेण सुमहात्मना ।।
आजगाम महावीर्यः सुचंद्रः सूर्यवंशजः ।। 39.18 ।।
लक्षराजन्यसंयुक्तः सप्ताक्षौहिणिसंयुतः ।।
तत्रानेकमहावीरा गर्जंतस्तोयदा इव ।। 39.19 ।।
कंपयंतो भुवं राजन् युयुधुर्भार्गवेण च ।।
तेः प्रयुक्तानि शस्त्राणि महास्त्राणि च भूपते ।। 39.20 ।।
क्षणेन नाशयामास भार्गवेन्द्रः प्रतापवान् ।।
गृहीत्वा परशुं दिव्यं कालातकयमोपमम् ।। 39.21 ।।
कालयन्सकला सेनां चिच्छेद भुगुनंदनः ।।
कर्षकस्तु यथा क्षेत्रे पक्वं धान्यं तथा तृणम् ।। 39.22 ।।
निशेषयति दात्रेण तथा रामेण तत्कृतम् ।।
लक्षराजन्यसैन्यं तददृष्ट्वा रामेण दारितम् ।। 39.23 ।।
सुचन्द्रः पृथिवीपालो युयुधे संगरे नृप ।।
तावुभौ तत्र संक्षुब्धौ नानाशस्त्रास्त्रकोविदौ ।। 39.24 ।।
युयुधाते महावीरौ मुनीशनृपतीश्वरौ ।।
रामोऽस्मै यानि शस्त्राणि चिक्षेपास्त्राणि चापि हि ।। 39.25 ।।
तानि सर्वाणि चिच्छेद सुचंद्रो युद्ध पंडितः ।।
ततः क्रुद्धो रणे रामः सुचंद्रं पृथिवीश्वरम् ।। 39.26 ।।
कृतप्रतिकृताभिज्ञं ज्ञात्वोपस्पृश्य वार्यथ ।।
नारायणास्त्रं विशिखे संदधे चानिवारितम् ।। 39.27 ।।
तदस्त्रं शतसूर्याभं क्षिप्तं रामेण धीमता ।।
हृष्टोत्तीर्य रथात्सद्यः सुचंद्रः प्रणनाम ह ।। 39.28 ।।
सर्वास्त्रपूज्यं तच्चापि नारायणविनिर्मितम् ।।
तमेवं प्रणतं त्यक्त्वा यथौ नारायमंतिकम् ।। 39.29 ।।
विस्मितोऽभूत्तदा रामः समरे शत्रसूदनः ।।
दृष्ट्वा व्यर्थं महास्त्रं तद्भूपं स्वस्थं विलोक्य च ।। 39.30 ।।
रामः शक्तिं च मुसलं तोमरं पट्टिशं तथा ।।
गदां च परशुं कोपाच्छिक्षेप नृपमूर्द्धनि ।। 39.31 ।।
जग्राह तानि सर्वाणि सुचंद्रो लीलयैव हि ।।
चिक्षेप शिवशूलं च रामो नृपतये यदा ।। 39.32 ।।
बभूव पुष्पमालां च तच्छूलं नृपतेर्गले ।।
ददर्श च पुरस्तस्य भद्रकालीं जगत्प्रसूम् ।। 39.33 ।।
वहंतीं मुंडमालां च विकटास्यां भयंकरीम् ।।
सिंहस्थां च त्रिनेत्रां च त्रिशूलवरधारिणीम् ।। 39.34 ।।
दृष्ट्वा विहाय शस्त्रास्त्रं नमस्कृत्य समैडत ।।
राम उवाच ।।
नमोस्तु ते शंकरवल्लभायै जगत्सवित्र्यै समलंकृतायै ।। 39.35 ।।
नानाविभूषाभिरिभारिगायै प्रपन्नरक्षाविहितोद्यमायै ।।
दक्षप्रसूत्यै हिमवद्भवायै महेश्वरार्द्धंगसमास्थितायै ।। 39.36 ।।
काल्यै कलानाथकलाधरायै भक्तप्रियायै भुवनाधिपायै ।।
ताराभिधायै शिवतत्परायै गणेश्वराराधितपादुकायै ।। 39.37 ।।
परात्परायै परमेष्ठिदायै तापत्रयोन्मूलनचिंतनायै ।।
जगद्धितायास्तपुरत्रयायै बालादिकायै त्रिपुराभिधायै ।। 39.38 ।।
समस्तविद्यासुविलासदायै जगज्जनन्यै निहिताहितायै ।।
बकाननायै बहुसाख्यदायै विध्वस्तनानासुरदान्वायै ।। 39.39 ।।
वराभयालंकृतदोर्लतायै समस्तगीर्वाणनमस्कृतायै ।।
पीतांबरायै पवनाशुगायै शुभप्रदायै शिवसंस्तुतायै ।। 39.40 ।।
नागारिगायै नवखण्डपायै नीलाचलाभां गलसत्प्रभायै ।।
लघुक्रमायै ललिताभिधायै लेखाधिपायै लवणाकरायै ।। 39.41 ।।
लोलेक्षणायै लयवर्जितायै लाक्षारसालंकृतपंकजायै ।।
रमाभिधायै रतिसुप्रियायै रोगापहायै रचिताखिलायै ।। 39.42 ।।
राज्यप्रदायै रमणोत्सुकायै रत्नप्रभायै रुचिरांबरायै ।।
नमो नमस्ते परतः पुरस्तात् पार्श्वाधरोर्ध्वं च नमो नमस्ते ।। 39.43 ।।
सदा च सर्वत्र नमो नमस्ते नमो नमस्तेऽखिलविग्रहायै ।।
प्रसीद देवेशि मम प्रतिज्ञां पुरा कृतां पालय भद्रकालि ।। 39.44 ।।
त्वमेव माता च पिता त्वमेव जगत्त्रयस्यापि नमो नमस्ते ।।
वसिष्ठ उवाच ।।
एवं स्तुता तदा देवी भद्रकाली तरस्विनी ।। 39.45 ।।
उवाच भार्गवं प्रीता वरदानकृतोत्सवा ।।
भद्रकाल्युवाच ।।
वत्स राम महाभाग प्रीतास्मि तव सांप्रतम् ।। 39.46 ।।
वरं वरय मत्तो यस्त्वया चाभ्यर्थिता हृदि ।।
राम उवाच ।।
मातर्यदि वरो देयस्त्वया मे भक्तव त्सले ।। 39.47 ।।
तत्सुचंद्रं जये युद्धे तवानुग्रहभाजनम् ।।
इति मेऽभिहितं देवि कुरु प्रीतेन चेतसा ।। 39.48 ।।
येन केनाप्युपायेन जगन्मातर्नमोऽस्तु ते ।।
भद्रकाल्युवाच ।।
आग्नेयास्त्रेण राजेंद्रं सुचंद्रं नय मद्गृहम् ।। 39.49 ।।
ममातिप्रियमद्यैव पार्षदो मे भवत्वयम् ।।
वसिष्ठ उवाच ।।
इत्युक्तमाकर्ण्य स भार्गवेंद्रो देव्याः प्रियं कर्तुमथोद्यतोऽभूत् ।। 39.50 ।।
प्राणान्नियम्याचमनं च कृत्वा सुचंद्रमुद्दिश्य च तत्समादधे ।।
अस्त्रं प्रयुक्तं नृपतेर्वधाय रामेण राजन् प्रसभं तदा तत् ।। 39.51 ।।
दग्ध्वा वपुर्भूतमयं तदीयं निनाय लोकं परदेवतायाः ।।
ततस्तु रामेण कृतप्रणामा सा भद्रकालो जगदादिकर्त्री ।। 39.52 ।।
अंतर्हिताभूदथ जामदग्न्यस्तस्थौ रणेभूपवधाभिकांक्षी ।। 39.53 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादे भार्गवचरिते एकोनचत्वारिंशत्तमोऽध्यायः ।। 39 ।।

वसिष्ठ उवाच ।।
सुचंद्रे पतिते राजन् राजेंद्राणां शिरोमणौ ।।
तत्पुत्रः पुष्कराक्षस्तु रामं योद्धुमथागतः ।। 40.1 ।।
स रथस्थो महावीर्यः सर्वशस्त्रास्त्रकोविदः ।।
अभिवीक्ष्य रणेत्युग्रं रामं कालातकोपमम् ।। 40.2 ।।
चकार शरजालं च भार्गवेंद्रस्य सर्वतः ।।
मुहूर्त्तं जामदग्न्योऽपि बाणैः संझदितोऽभवत् ।। 40.3 ।।
ततो निष्कम्य सहसा भार्गवेंद्रो महाबलः ।।
शरबंधान्महाराज समुदैक्षत सर्वतः ।। 40.4 ।।
दृष्ट्वा तं पुष्काराक्षं तु सुचंद्रतनयं तदा ।।
क्रोधमाहारयामास दिधक्षन्निव पावकः ।। 40.5 ।।
स क्रोधेन समाविष्टो वारुणं समवासृजत् ।।
ततो मेघाः समुत्पन्ना गर्जंतो भैरवान्नवान् ।। 40.6 ।।
ववृषुर्जलधाराभिः प्लावयंतो धरां नृप ।।
पुष्कराक्षो महावीर्यो वायव्यास्त्रुमवासृजत् ।। 40.7 ।।
तेन तेऽदर्शनं नीताः सद्य एव बलाहकाः ।।
अथ रामो भृशं क्रुद्धों ब्राह्मं तत्राभिसंदधे ।। 40.8 ।।
पुष्कराक्षोऽपि तेनैव विचकर्ष महाबलः ।।
ब्राह्म सोऽप्याहितं दृष्ट्वा दंडाहत इवारगः ।। 40.9 ।।
घोरं परशुमादाय निःश्वसंस्तमधावत ।।
रामस्याधावतस्तत्र पुष्कराक्षो धनुर्धरः ।। 40.10 ।।
संदधे पंचविशिखान्दीप्तास्यानुरगानिव ।।
एकैकेन च बाणेन हृदि शीर्षे भुजद्वये ।। 40.11 ।।
शिखायां च क्रमाद्भित्त्वा तस्तंभ भृश मातुरम् ।।
स चैवं पीडीतो रामः पुष्कराक्षेण संयुगे ।। 40.12 ।।
क्षणं स्थित्वा भृशं धावन्परशुं मूर्ध्न्यपतयात् ।।
शिखामारभ्य पादांतं पुथ्कराक्षं द्विधाऽकरोत् ।। 40.13 ।।
पतिते शकले भूमौ तत्कालं पश्यता नृणाम् ।।
आश्चर्यं सुमाहज्जातं दिवि चैव दिवौ कसाम् ।। 40.14 ।।
विदार्य रामस्तं क्रोधात्पुष्कराक्ष महाबलम् ।।
तत्सैन्यमदहत्क्रुद्धः पावको विपिनं यथा ।। 40.15 ।।
यतो यतो धावति भार्गवेंद्रो मनोऽनिलौजाः प्रहरन्परश्वधम् ।।
ततस्ततो वाजिरथेभमानवा निकृत्तगात्राः शतशो निपेतुः ।। 40.16 ।।
रामेण तत्रा तिबलेन संगरे निहन्यमानास्तु परश्वधेन ।।
हा तात मातस्त्विति जल्पमांना भस्मीबभूवुः सुविचूर्णितास्तदा ।। 40.17 ।।
मुहूर्त्तमात्रेण च भार्गवेण तत्पुष्कराक्षस्य बलं समग्रम् ।।
अनेकराजन्यकुलं हतेश्वरं इतं नवाक्षौहिणिकं भृशातुरम् ।। 40.18 ।।
पतिते पुष्कराक्षे तु कार्त्तवीर्यार्जुनः स्वयम् ।।
आजगाम महावीर्यः सुवर्णरथमास्थितः ।। 40.19 ।।
नानाशस्त्रसमाकीर्णं नानारत्नपरिच्छदम् ।।
दशनल्वप्रमाणं च शतवाजियुतं नृपः ।। 40.20 ।।
युते बाहुसहस्रेण नानायुधधरेण च ।।
बभौ स्वर्लोकमारोक्ष्यन्देहति सुकृती यथा ।। 40.21 ।।
पुत्रास्तस्य महावीर्याः शतं युद्धविशारदाः ।।
सेनाः संव्यूह्य संतस्थुः संग्रामे पितुराज्ञया ।। 40.22 ।।
कार्त्तवीर्यस्तु बलवान्रामं दृष्ट्वा रणाजिरे ।।
कालांतकयमप्रख्यं योद्धुं समुपचक्रमे ।। 40.23 ।।
दक्षे पंचशतं बाणान्वामे पंचशतं धनुः ।।
जग्रा ह भार्गवेंद्रस्य समरे जेतुमुद्यतः ।। 40.24 ।।
बाणवर्षं चकाराथ रामस्योपरि भूपते ।।
यथा बलाहको वीर पर्वतोपरि वर्षति ।। 40.25 ।।
बाणवर्षेण नेनाजौ सत्कृतो भृगुनंदनः ।। 
जग्राह स्वघनुर्दिव्यं बाणवर्षं तथाऽकरोत् ।। 40.26 ।।
तावुभौरणसंदृप्तौ तदा भार्गवहैहयौ ।।
चक्रतुर्यद्धमतुलं तुमुलं लोमहर्षणम् ।। 40.27 ।।
ब्रह्मास्त्रं च सभूपालः संदधे रणमूर्द्धनि ।।
वधाय भार्गवेंद्रस्य सर्वशस्त्रास्त्रधृगबली ।। 40.28 ।।
रामोऽपि वार्युपस्पृश्य ब्रह्मं ब्राह्मय संदधे ।।
ततो व्योम्नि सदा सक्ते द्वे चाप्य स्त्रे नराधिप ।। 40.29 ।।
ववृधाते जगत्प्रांते तेजसा ज्वलनार्कवत् ।।
त्रयो लोकाः सपाताला दृष्ट्वा तन्महदद्भुतम् ।। 40.30 ।।
ज्वलदस्त्रयुगं तप्ता मेनिरेऽस्योपसंयमम् ।।
रामस्तदा वीक्ष्य जगत्प्रणाशं जगन्निवासोक्तमथास्मरत्तदा ।। 40.31 ।।
रक्षा विधेयाऽद्य मयाऽस्य संयमो निवारणीयः परमांशधारिणा ।।
इति व्यवस्य प्रभुरुग्रतेजा नेत्रद्वयेनाथ तदस्त्रयुगमम् ।। 40.32 ।।
पीत्वातिरामं जगदाकलय्य तस्थौ क्षणं ध्यानगतो महात्मा ।।
ध्यानप्रभावेण ततस्तु तस्य ब्रह्मास्त्रयुग्मं विगतप्रभावम् ।। 40.33 ।।
पपात भूमौ सहसाऽथ तत्क्षणं सर्वं जगत्स्वास्थ्यमुपाजगाम ।।
स जामदग्न्यो महातां महीयान्स्रष्टुं तथा पालयितुं निहंतुम् ।। 40.34 ।।
विभुस्तथापीह निजंप्रभावं गोपायितुं लोकविधिं चकार ।।
धनुर्द्धरः शूरतमो महस्वान्सदग्रणीः संसदि तथ्यवक्ता ।। 40.35 ।।
कलाकलापेषु कृतप्रयत्नो विद्यासु शास्त्रेषु बुधो विधिज्ञः ।।
एवं नृलोके प्रथयन्स्वभावं सर्वाणि कल्यानि करोति नित्यम् ।। 40.36 ।।
सर्वे तु लोका विजितास्तु तेन रामेण राजन्यनिषूदनेन ।।
एवं स रामः प्रथितप्रभावः प्रशामयित्वा तु तदस्त्रयुग्मम् ।। 40.37 ।।
पुनः प्रवृत्तो निधनं प्रकर्तुं रणागणे हैहयवंशकेतोः ।।
तुणीरतः पत्रियुगं गृहीत्वा पुंखे निधायाथ धनुर्ज्यकायाम् ।। 40.38 ।।
आलक्ष्य लक्ष्यं नृपकर्णयुग्मं चकर्त्त चूडामणिहर्तुकामः ।।
स कृत्तकर्णो नृपतिर्महात्मा विनिर्जिताशेषजगत्प्रवीरः ।। 40.39 ।।
मेने निजं वीर्यमिह प्रणष्टं रामेण भूमीशतिरस्कृतात्मा ।।
क्षणं धराधीशतनुर्विवर्णा गतानुभावा नृपतेर्बभूव ।। 40.40 ।।
लेख्येव सच्चित्रकरप्रयुक्ता सुदीनचित्तस्य विलक्ष्यतेऽग ।।
ततः स राजा निजवीर्यवैभवं समस्तलोकाधिकतां प्रयातम् ।। 40.41 ।।
विचिंत्य पौलस्त्यजयादिलब्धं शोचन्निवासीत्स जयाभिकांक्षीं ।।
दध्यौ पुनर्मीलितलोचनो नृपौ दत्तं तमात्रेयकुलप्रदीपम् ।। 40.42 ।।
यस्य प्रभावानुगृहीत ओजसा तिरश्चकारा खिललोकपालकान् ।।
यदास्य हृद्येष महानुभावो दत्तः प्रयातो न हि दर्शनं तदा ।। 40.43 ।।
खिन्नोऽतिमात्रं धरणीपतिस्तदा पुनः पुनर्ध्यानपथं जगाम ।।
स ध्यायमानोऽपि न चाजगाम दत्तो मनोगोचरमस्य राजन् ।। 40.44 ।।
तपस्विनो दांततमस्य साधोरनागसो दुष्कृतिकारिणो विभुः ।।
एवं यदात्रेस्तनयो महात्मा दृष्टो न च ध्यानपथे नृपेण ।। 40.45 ।।
तदाऽतिदुः खेन विदूयमानः शोकेन मोहेन युतो बभूव ।।
तं शोकमग्नं नृपतिं महात्मा रामो जगादाखिलचित्तदर्शी ।। 40.46 ।।
मा शोकभावं नृपते प्रयाहि नैवानुशोचंति महानुभावाः ।।
यस्ते वरायाभवमादिसर्गे स एव चाहं तंव सादनाय ।। 40.47 ।।
समागतस्त्वं भवधीरचित्तः संग्रामकाले न विषादचर्चा ।।
सर्वो हि लोकः स्वकृतं भुनक्ति शुभाशुभं दैवकृतं विपाके ।। 40.48 ।।
अन्योनकोऽप्यस्य शुभाशुभस्य विपर्ययं कर्तुमलं नरेश ।।
यत्ते सुपुण्यं बहुजन्मसंचितं तेनेह दत्तस्य वरार्हपात्रम् ।। 40.49 ।।
जातो भवानद्य तु दुष्कृतस्य फलं प्रभुंक्ष्व त्वमिहार्जितस्य ।।
गुरुर्विमत्यापकृतस्त्वया मे यतस्ततः कर्णनिकृन्तनं ते ।। 40.50 ।।
कृतं मया पश्य हरंतमोजसा चूडामणिं मामपत्दृत्य ते यशः ।।
इत्येवमुक्त्वा स भृगुर्महात्मा नियोज्य बाणं च विकृष्य चापम् ।। 40.51 ।।
चिक्षेप राज्ञः स तु लाघवेन च्छित्त्वा मणिं रामममुपाजगाम ।।
तद्वीक्ष्य कर्मास्य मुनेः सुतस्य स चार्जुनो हैहयवंशधर्त्ता ।। 40.52 ।।
समुद्यतोऽभूत्पुनरप्युदायुधस्तं हंतुमाजौ द्विजमात्मशत्रुम् ।।
शूलशक्तिगदाचक्रखढ्गपट्टिशतोमरैः ।। 40.53 ।।
नानाप्रहरणैश्चान्यैराजघान द्विजात्मजम् ।।
स रामो लाघवेनैव संप्रक्षिप्तान्यनेन च ।। 40.54 ।।
शूलादीनि चकर्त्ताशु मध्य एव निजाशुगैः ।।
स राजा वार्युपस्पृश्य ससर्जाग्नेयमुत्तमम् ।। 40.55 ।।
अस्त्रं रामो वारुणेन शमयामास सत्वरम् ।।
गांधर्वं विदधे राजा वायव्येनाहनद्विभुम् ।। 40.56 ।।
नागास्त्रं गारुडेनापि रामश्चिच्छेद भूपते ।।
दत्तेन दत्तं यच्छूलमव्यर्थं मंत्रपूर्वकम् ।। 40.57 ।।
जग्राह समरे राजा भार्गवस्य वधाय च ।।
तच्छूलं शतसूर्याभमनिवार्यं सुरासुरैः ।। 40.58 ।।
चिक्षेप राममुद्दिश्य समग्रेण बलेन सः ।।
मूर्ध्नि तद्भार्गवस्याथ निपपात महीपते ।। 40.59 ।।
तेन शूलप्रहारेण व्यथितो भार्गवस्तदा ।।
मूर्च्छामवाप राजेंद्र पपात च हरिं स्मरन् ।। 40.60 ।।
पतिते भार्गवे तत्र सर्वे देवा भयाकुलाः ।।
समाजग्मुः पुरस्कृत्य ब्रह्मविष्णुमहेश्वरान् ।। 40.61 ।।
शंकरस्तु महाज्ञानी साक्षान्मृत्युंजयः प्रभुः ।।
भार्गवं जीवयामास संजीवन्या स विद्यया ।। 40.62 ।।
रामस्तु चेतनां प्राप्य ददर्श पुरतः सुरान् ।।
प्रणनाम च राजेंद्र भक्त्या ब्रह्मादिकांस्तु तान् ।। 40.63 ।।
ते स्तुता भार्गवेंद्रेण सद्योऽदर्शनमागताः ।।
स रामो वार्युस्पृश्य जजाप कवचं तु तत् ।। 40.64 ।।
उत्थितश्च सुसंरब्धो निर्दहन्निव चक्षुषा ।।
स्मृत्वा पाशुपतं चास्त्रं शिवदत्तं स भार्गवः ।। 40.65 ।।
सद्यः संहृतवांस्तत्तु कार्त्तवीर्यं महाबलम् ।।
स राजा दत्तभक्तस्तु विष्णोश्चक्रं सुदर्शनम् ।।
प्रविष्टो भस्मसाज्जातं शरीरं बाहुनंदन ।। 40.66 ।।
इति श्रीब्रह्माण्डे महापुराणे वायुप्रोक्ते मध्यमभागे तृतीय
उपोद्धातपादे भार्गवचरिते कार्त्तवीर्यवधो नाम चत्वारिंशत्तमोऽध्यायः ।। 40 ।।
