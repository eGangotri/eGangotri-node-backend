ब्रह्मपुराणम्-151
अथैकपञ्चाशदधिकशततमोऽध्यायः
निम्नभेदतीर्थवर्णनम्
ब्रह्मोवाच
निम्नभेदमिति ख्यातं सर्वपापप्रणाशनम्।
गङ्गाया उत्तरे पारे तीर्थं त्रैलोक्यविश्रुतम्।। 151.1 ।।
यस्य संस्मरणेनापि सर्वपापक्षयो भवेत्।
वेदद्वीपश्च तत्रैव दर्शनाद्वेदविद्भवेत्।। 151.2 ।।
उर्वशीं चकमे राजा ऐलः परमधार्मिकः।
को न मोहमुपायाति विलोक्य मदिरेक्षणाम्।। 151.3 ।।
सा प्रायाद्यत्र राजाऽसौ घृतं स्तोकं समश्नुते।
आनग्नदर्शनात्कृत्वा तस्याः कालावधिं नृपः।। 151.4 ।।
तां स्वीचकार ललनां यूनां रम्यां नवां नवाम्। 
सुप्तायां शयने तस्यां समुत्तस्थौ पूरूरवाः।। 151.5 ।।
विलोक्य तं विवसनं तदैवासौ विनिर्गता।
विद्युच्चञ्चलचित्तानां क्व स्थैर्यं ननु योषिताम्।। 151.6 ।।
ईक्षांचक्रे स शर्वर्यां विवस्त्रा विस्मितो महान्।
एतस्मिन्नन्तरे राजा युद्धायागाद्रिपून्प्रति।। 151.7 ।।
ताञ्जित्वा पुनरप्यागाद्देवलोकं सुपूचितम्।
स चाऽऽगत्य महाराजो वसिष्ठाच्च पुरोधसः।। 151.8 ।।
उर्वश्या गमनं श्रुत्वा ततो दुःखसमन्वितः।
न जुहोति न चाश्नाति न पृणोति न पश्यति।। 151.9 ।।
एतस्मिन्नन्तरे तत्र मृतावस्थं नृपोत्तमम्।
बोधयामास वाक्यैश्च हेतुभूतैः पुरोहितः।। 151.10 ।।
वसिष्ठ उवाच
सा मृताऽद्य महाराज मा व्यथस्व महामते।
एवं स्थितं तु मा त्वां वै अशिवाः स्पृश्युराशुगाः।। 151.11 ।।
न वै स्त्रैणानि जानीषे हृदयानि महामते।
शालावृकाणां यादृंशि तस्मात्त्वं भूप मा शुचः।। 151.12 ।।
को नाम लोके राजेन्द्र कामिनीभिर्न वञ्चितः।
वञ्चकत्वं नृशंसत्वं चञ्चलत्वं कुशीलता।। 151.13 ।।
इति स्वाभाविकं यासां ताः कथं सुखहेतवः।
कालेन को न निहतः कोऽर्थो गौरवमागतः।। 151.14 ।।
श्रिया न भ्रामितः को वा योषिद्भिः को न खण्डितः।
स्वप्नमायोपमा राजन्मदविप्लुतचेतसः।। 151.15 ।।
सुखाय योषितः कस्य ज्ञात्वैतद्विज्वरो भव।
विहाय शंकरं विष्णुं गौतमीं वा महामते।।
दुखिनां शरणं नान्यद्विद्यते भुवनत्रये।। 151.16 ।।
ब्रह्मोवाच
एतच्छ्रुत्वा ततो राजा दुःखं संहृत्य यत्नतः।
गौतमस्य मध्यसंस्थोऽसावैलः परमधार्मिकः।। 151.17 ।।
तत्र चाऽऽराधयामास शिवं देवं जनार्दनम्।
ब्रह्माणं भास्करं गङ्गां देवानन्यांश्च यत्नतः।। 151.18 ।।
यो विपन्नो न तीर्थानि देवताश्च न सेवते।
स कालवशगो जन्तुः कां दशामुपयास्यति।। 151.19 ।।
तदीश्वरैकशरणो तौतमीसेवनोत्सुकः।
परां श्रद्धामुपगतः संसारास्थापराङ्मुखः।। 151.20 ।।
ईजे यज्ञांश्च बहुलानृत्विग्भिर्बहुदक्षिणान्।
वेदद्वीपोऽभवत्तेन यज्ञद्वीपः स उच्यते।। 151.21 ।।
पौर्णमास्यां तु शर्वर्यां तत्राऽऽयाति सदोर्वशी।
तस्य दीपस्य यः कुर्यात्प्रदक्षिममथो नरः।। 151.22 ।।
प्रदक्षिणीकृता तेन पृथिवा सागराम्बरा।
वेदानां स्मरणं तत्र यज्ञानां स्मरणं तथा।। 151.23 ।।
सुकृती तत्र यः कुर्याद्वेदयज्ञफलं लभेत्।
ऐलतीर्थं तु तज्ज्ञेयं तदेव च पुरूरवम्।। 151.24 ।।
वासिष्ठं चापि तत्तु स्यान्निम्नभेदं तदुच्यते।
ऐले राज्ञि न किंचित्स्यान्निम्नं सर्वेषु कर्मसु।। 151.25 ।।
यदेतन्निम्नमुर्वश्यां सर्वभावेन वर्तनम्।
तच्चापि भेदितं निम्नं वसिष्ठेन च गङ्गया।। 151.26 ।।
निम्नभेदमभूत्तेन दृष्टादृष्टेष्टसिद्धिदम्।
तत्र सप्त शतान्याहुस्तीर्थानि गुणवन्ति।। 151.27 ।।
तेषु स्नानं च दानं च सर्वक्रतुफलप्रदम्।
स्नानं कृत्वा निम्नभेदे यः पश्यति सुरानिमान्।। 151.28 ।।
इह चामुत्र वा निम्नं न किंचित्तस्य विद्यते।
सर्वोन्नतिमवाप्यासौ मोदते दिवि शक्रवत्।। 151.29 ।।
इति श्रीमहापुराणे आदिब्राह्मे तीर्थमाहात्म्ये निम्नभेदादिसप्तशततीर्थवर्णनं नामैकपञ्चाशदधिकशततमोऽध्यायः।। 151 ।।
गौतमीमाहात्म्ये द्व्यशीतितमोऽध्यायः।। 82 ।।

ब्रह्मपुराणम्-152 
अथ द्विपञ्चाशदधिकशततमोऽध्यायः
आनंदतीर्थवर्णनम्
ब्रह्मोवाच
नन्दीतटमिति ख्यातं तीर्थं वेदविदो विदुः।
तस्य प्रभावं वक्ष्यामि शृणु यत्नेन नारद।। 152.1 ।।
अत्रिपुत्रो महातेजाश्चन्द्रमा इति विश्रुतः।
सर्वान्वेदांश्च विधिवद्धनुर्वेदं यथाविधि।। 152.2 ।।
अधीत्य जीवात्सर्वाश्च विद्यास्चान्या महामते।
गुरूपूजां करोमीति जीवमाह स चन्द्रमाः।।
बृहस्पतिस्तदा प्राह चन्द्रं शिष्यं मुदान्वितः।। 152.3 ।।
बृहस्पतिरुवाच
मम प्रिया तु जानीते तारा रतिसम्प्रभा।। 152.4 ।।
ब्रह्मोवाच
प्रष्टुं तां च तदा प्रायादन्तर्वेश्म स चन्द्रमाः।
तारां तारामुखीं दृष्ट्वा जगृहे तां करेण सः।। 152.5 ।।
स्ववेश्म प्रति तां लोभाद््बलादाकर्षयत्तदा।
तावद््धैर्यनिधिर्ज्ञानी मतिमान्विजितेन्द्रियः।। 152.6 ।।
यावन्न कामिनीनेत्रवागुराभिर्विबध्यते।
विशेषतो रहःसंस्थां कामिनीमायतेक्षणाम्।। 152.7 ।।
विलोक्य न मनो याति कस्य कामेषु वश्यताम्।
अत एवान्यपुरुषदर्शनं न कदाचन।। 152.8 ।।
कुलवध्वा रहः कार्यं भीतया शीलविप्लुतेः।
विज्ञाय तत्परिजनात्सहसोत्थाय निर्गतः।। 152.9 ।।
दृष्ट्वा तद््दुष्कृतं कर्म बृहस्पतिरुदारधीः।
शशाप कोपाच्चाऽऽक्षिप्त वाग्भिर्विप्रियकारिभिः।। 152.10 ।।
पराभिभूतामालोक्य कान्तां कः सोढुमीश्वरः।
युयुधे तेन जीवोऽपि देवश्चन्द्रमसा रुषा।। 152.11 ।।
न शापैर्हन्यते चन्द्रो नाऽऽयुधैः सुरमन्त्रितैः।
बृहस्पतिप्रणीतैश्च न मन्त्रैर्हन्यते शशी।। 152.12 ।।
तदा चन्द्रस्तु तां तारां नीत्वा संस्थाप्य मन्दिरे।
बुभुजे बहुवर्षाणि रोहिणीं चाकुतेभयः।। 152.13 ।।
न जीयते तदा दैवैर्न कोपैः शापमन्त्रकैः।
न राजभिर्न ऋषिभिर्न साम्ना भेददण्डनैः।। 152.14 ।।
यदा भार्यां न लोभेऽसौ गुरुः सर्वप्रयत्नतः।
सर्वोपायक्षये जीवस्तदा नीतिमथास्मरत्।। 152.15 ।।
अपमानं पुरस्कृत्य मानं कृत्वा तु पृष्ठतः।
स्वार्थमुद्धरते प्राज्ञः स्वार्थभ्रंशो हि मुर्खता।। 152.16 ।।
साध्यं केनाप्युपायेन जानद्भिः पुरुषैः फलम्।
वृथाभिमानिनः शीघ्रं विपद्यन्ते विमोहिताः।। 152.17 ।।
एवं निश्चित्य मेधावी शुक्रं गत्वा न्यवेदयत्।
तमागतं कविर्ज्ञात्वा संमानेनाभ्यनन्दयत्।। 152.18 ।।
उपविष्टं सुविश्रान्तं पूजितं च यथाविधि।
पर्यपृच्छद्दैत्यगुरुस्तदागमनकारणम्।। 152.19 ।।
गृहागतस्य विमुखाः शत्रवोऽप्युत्तमा न हि।
तस्मै स विस्तरेणाऽऽह भार्याहरणमादितः।। 152.20 ।।
बृहस्पतेस्तदा वाक्यं श्रुत्वा कोपान्वितः कविः।
अपराधं तु चन्द्रस्य मेने शिष्यस्य नारद।।
अतिक्रममिमं श्रुत्वा कोपात्कविरथाब्रवीत्।। 152.21 ।।
शुक्र उवाच
तदा भोक्ष्ये तदा पास्ये तदा स्वप््स्ये तदा वदे।
यदाऽऽनये प्रियां भ्रातस्तव भार्यां परार्दिताम्।। 152.22 ।।
तामानीय भुवं पूज्य चन्द्रं शप्त्वा गुरुद्रुहम्।
पश्चाद्भोक्ष्ये महाबाहो श्रृणु वाचं ग्रहेश्वर।। 152.23 ।।
ब्रह्मोवाच
एवमुक्त्वा स जीवेन दैत्याचार्यो जगाम ह।
शिवमाराध्य यत्नेन परं सामर्थ्यमाप्तवान्।। 152.24 ।।
वरानपाप्य विविधाञ्शंकराद््भावपूजितात्।
शिवप्रसादात्किं नाम देहिनामिह दुर्लभम्।। 152.25 ।।
जगाम शुक्रो जीवेन तारया यत्र चन्द्रमाः।
वर्तते तं शशपोच्चैः श्रृणु त्वं चन्द्र मे वचः।। 152.26 ।।
यस्मात्पापतरं कर्म त्वया पाप मदात्कृतम्।
कुष्ठी भूयास्ततश्चन्द्रं शशापैवं रूषा कविः।। 152.27 ।।
कविशापप्रदग्धोऽभूत्तदैव मृगलाञ्छनः।
प्रापुः क्षयं न के नाम गुरुस्वामिसखिद्रुहः।। 152.28 ।।
तत्याज तां स चन्द्रोऽपि तां तारां जगृहे कविः।
शुक्रोऽपि देवानाहूय ऋषीन्पितृगणांस्तथा।। 152.29 ।।
नदीर्नदांश्च विविधानोषधीस्च पतिव्रताः।
ततः संप्रष्टुमारेभे तारावृत्तविनिष्क्रयम्।। 152.30 ।।
ततः श्रुतिः सुरानाह गौतम्यां भक्तितस्त्वियम्।
स्नानं करोतु जीवेन तारा पूता भविष्यति।। 152.31 ।।
रहस्यमेतत्परमं न कथ्यं यस्य कस्यचित्।
सर्वास्वपि दशास्वेह शरणं गौतमी नृणाम्।। 152.32 ।।
तथाऽकरोच्चैव तारा भर्त्रा स्नानं यथाविधि।
पुष्पवृष्टिरभूत्तत्र जयशब्दो व्यवर्तत।। 152.33 ।।
पुनर्वै देवा अददुः पुनर्मनुष्या उत।
राजानः सत्यं कृण्वाना ब्रह््मजायां पुनर्ददुः।। 152.34 ।।
पुनर्दत्त्वा ब्रह्मजायां कृतां देवैरकल्मषाम्।
सर्वं क्षेममभूत्तत्र तस्मात्तीर्थं महामुने।। 152.35 ।।
तदभूत्सकलाघौघध्वंसनं सर्वकामदम्।
आनन्दं क्षेममभवत्सुराणामसुरारिणाम्।। 152.36 ।।
बृहस्पतेश्च शुक्रस्य तारायाश्च विशेषतः।
परमानन्दमापन्नो गुरुर्गङ्गामभाषत।। 152.37 ।।
गुरुरुवाच
त्वं गौतमि सदा पूज्या सर्वेषामपि मुक्तिदा।
विशेषतस्तु सिंहस्थे मयि त्रैलोक्यपावनी।। 152.38 ।।
भविष्यसि सरिच्छ्रेष्ठे सर्वतीर्थैः समन्विता।
यानि कानि च तीर्थानि स्वर्गमृत्युरसातले।।
त्वां स्नातुं तानि यास्यन्ति मयि सिंहस्थितेऽम्बिके।। 152.39 ।।
ब्रह्मोवाच
धन्यं यशस्यमायुष्यमारोग्यश्रीविवर्धनम्।
सौभाग्यैश्वर्यजननं तीर्थमानन्दनामकम्।। 152.40 ।।
तत्र पञ्च सहस्राणि तीर्थान्याह स गौतमः।
स्मरणात्पठनाद्वाऽपि इष्टैः संयुज्यते सदा।। 152.41 ।।
शिवस्यात्र निविष्टस्य नन्दी गङ्गातटेऽनिशम्।
साक्षात्च्चरत्यसौ धर्मस्तस्म्न्नन्दीतटं स्मृतम्।।
आनन्दमपि तत्तीर्थं सर्वानन्दविवर्धनात्।। 152.42 ।।
इति श्रीमाहपुराणे आदिब्राह्मे तीर्थमाहात्म्ये आनन्दतीर्थादिपञ्चसहस्रतीर्थवर्णनं नाम द्विपञ्चाशदधिकशततमोऽध्यायः।। 152 ।।
गौतमीमाहात्म्ये त्र्यशीतितमोऽध्यायः।। 83 ।।

ब्रह्मपुराणम्-153 
अथ त्रिपञ्चाशदधिकशततमोऽध्यायः
भावतीर्थवर्णनम्
ब्रह्मोवाच
भावतीर्थमिति प्रोक्तं यत्र साक्षाद््भवः स्थितः।
अशेषजगदन्तस्थो भूतात्मा सच्छिदाकृतिः।। 153.1 ।।
तत्रेमां श्रृणु वक्ष्यामि कथां पुण्यतमां शुभाम्।
सूर्यवंशकरः श्रीमान्क्षत्रियाणां धुरंधरः।। 153.2 ।।
प्राचीनबर्हिराख्यातः सर्वधर्मेषु पारगः।
तिस्रः कोट्योऽर्धकोटिश्च वर्षाणां राज्य आस्थितः।। 153.3 ।।
तस्येदृशं व्रतं चाऽऽसीद्यदहं यौवनच्युतः।
भवेयं प्रियया वाऽपि पुत्रैर्वा प्रियवस्तुभिः।। 153.4 ।।
वियुज्येयं ततो राज्यं त्यक्ष्येऽहं नात्र संशयः।
विवेकिनां कुलीनानामिदमेवोचितं नृणाम्।। 153.5 ।।
स्थीयते विजने क्वापि विरक्तैर्विभवक्षये।
तस्मिन्प्रशासति महीं न वियोगः प्रियैः क्वचित्।। 153.6 ।।
नाऽऽधिव्याधी न दुर्भिक्षं न बन्धुकलहो नृणाम्।
तस्मिञ्शासति राज्यं तु न च कश्चिद्वियुज्यते।। 153.7 ।।
ततः पुत्रार्थमकरोद्यज्ञं राजा महामतिः।
ततः प्रसन्नो भगवान्वरं प्रादाद्यथेत्सितम्।। 153.8 ।।
गौतमीतीरसंस्थाय राज्ञे देवो महेश्वरः।
पुत्रं देहीति राजा वै भवं प्राह स भार्यया।। 153.9 ।।
भवः प्राह नृपं प्रीत्या पश्य नेत्रं तृतीयकम्।
ततः पश्यति राजेन्द्रे भवस्याक्षि तु मानद।। 153.10 ।।
चक्षुर्दीप्त्याऽभवत्पुत्रो महीमा नाम विश्रुतः।
येनाकारि स्तुतिः पुण्या महिम्न(?)इति विश्रुता।। 153.11 ।।
किमलभ्यं भगवति प्रसन्ने त्रिपुरानतके।
यं नित्यमनुवर्तन्ते हरिब्रह्मादयः सुराः।। 153.12 ।।
प्राप्तपुत्रश्च नृपतिस्तीर्थश्रैष्ठ्यमयाचत।
महापापमहारोगमहाव्यसनिनां नृणाम्।। 153.13 ।।
नानाविपद््गणार्तानां सर्वाभिमतलब्धये।
प्रादाज्ज्यैष्ट्यं भवश्चापि भावतीर्थं तदुच्यते।। 153.14 ।।
तत्र स्नानेन दानेन सर्वान्कामानवाप्नुयात्।
भवप्रसादादभवत्सुतः प्राचीनबर्हिषः।। 153.15 ।।
महिमा गौतमीतीरे भावतीर्थं तदुच्यते।
तत्र सप्ततितीर्थानि पुण्यान्यखिलदानि च।। 153.16 ।।
इति श्रीमहापुराणे आदिब्राह्मे तीर्थमाहात्म्ये भावतीर्थादिसप्ततितीर्थवर्णनं नाम त्रिपञ्चाशदधिकशततमोऽध्यायः।। 153 ।।
गौतमीमाहात्म्ये चतुरशीतितमोऽध्यायः।। 84 ।।

ब्रह्मोपुराणम्-154 
अथ चतुष्पञ्चाशदधिकशततमोऽध्यायः
सहस्रकुण्डाख्यतीर्थवर्णनम्
ब्रह्मोवाच
सहस्रकुण्डमाख्यातं तीर्थं वेदविदो विदुः।
यस्य स्मरणमात्रेण सुखी संपद्यते नरः।। 154.1 ।।
पुरा दाशरथी रामः सेतुं बद््ध्वा महार्णवे।
लङ्कां दग्ध्वा रिपून्हत्वा रावणादीन्रणे शरैः।। 154.2 ।।
वैदेहीं च समासाद्य रामो वचनमब्रवीत्।
पश्यत्सु लोकपालेषु तस्याऽऽचार्ये पुरः स्थिते।। 154.3 ।।
अग्नौ शुद्धिगतां सीतां रामो लक्ष्मणसंनिधौ।
एहि वैदेहि शुद्धऽसि अङ्कमारोढुमर्हसि।। 154.4 ।।
नेत्युवाच तदा श्रीमानङ्गदो हनुमांस्तथा।
अयोध्यायां तु वैदेहि सार्धं यामः सुहृज्जनैः।। 154.5 ।।
तत्र शुद्धिमवाप्याथ पुनर्भातृषु मातृषु।
लौकिकेष्वपि पश्यत्सु ततः शुद्धा नृपात्मजा।। 154.6 ।।
अयोध्यायां सुपुण्येऽह्नि अङ्कमारोढुमर्हंसि।
अस्याश्चरित्रविषये संदेहः कस्य जायते।। 154.7 ।।
लोकापवादस्तदपि निरस्यः स्वजनेषु हि।
तयोर्वाक्यमनादृत्य लक्ष्मणः सविभीषमः।। 154.8 ।।
रामश्च जाम्बवांश्चैव तामाह्वयन्नृपात्मजाम्।
स्वस्तीत्युक्ता देवताभी राज्ञोङ्कं चाऽऽरुरोह सा।। 154.9 ।।
मुदतिस्ते ययुः शीघ्रं पुष्पकेण विराजता।
अयोध्यां नगरीं प्राप्य तथा राज्यं स्वकं तु यत्।। 154.10 ।।
मुदितास्तेऽभवन्सर्वे सदा रामानुवर्तिनः।
ततः कतिपयाहेषु अनार्येभ्यो विरूपिकाम्।। 154.11 ।।
वाचं श्रुत्वा स तत्याज गुर्विणीं तामयोनिजाम्।
मिथ्यापवादमपि हि न सहन्ते कुलोन्नताः।। 154.12 ।।
वाल्मीकेर्मुनिमुख्यस्य आश्रमस्य समीपतः।
तत्याज लक्ष्मणः सीतामदुष्टां रुदतीं रुदन्।। 154.13 ।।
नोल्ङ्घ्याऽऽज्ञा गुरूणामित्यसौ तदकरोद्भिया।
ततः कतिपयाहेतु व्यतीतेषु नृपात्मजः।। 154.14 ।।
रामः सौमित्रिणा सार्धं हयमेधाय दीभितः।
तत्रैवाऽऽजग्मतुरुभौ रामपुत्रौ यशस्विनौ।। 154.15 ।।
लवः कुशश्च विख्यातौ नारदाविव गायकौ।
रामायणं समग्रं तद््गन्धर्वाविव सुस्वरौ।। 154.16 ।।
रामाय चरितं सर्वं गायमानौ समीयतुः।
यज्ञवाटं राजसुतौ हेतुभिर्लक्षितौ तदा।। 154.17 ।।
रामपुत्रावुभौ सर्वं गायमानौ समीयतुः।
यज्ञवाटं राजसुतौ हेतुभिर्लक्षितौ तदा।। 154.18 ।।
अङ्कारूढौ ततः कृत्वा सस्वजे तौ पुनः पुनः।
संसारदुःखिन्नानामगतीनां शरीरिणाम्।। 154.19 ।।
पुत्रालिङ्गनमेवात्र परं विश्रान्तिकारणम्।
मुहुरालिङ्ग्य तौ पुत्रौ मुहुः स्वजति चुम्बति।। 154.20 ।।
किमप्यन्तर्ध्याति च निःश्वसत्यपि वै मुहुः।
एतस्मिन्नन्तरे प्राप्ता राक्षसा लङ्कवासिनः।। 154.21 ।।
सुग्रीवो हनुममंश्चैव अङ्गदो जाम्बवांस्तथा।
अन्ये च वानराः सर्वे विभीषणपुरः सराः।। 154.22 ।।
ते चाऽऽगत्य नृपं प्राप्ताः सिंहासनमुपस्थितम्।
सीतामदृष्ट्वा हनुमानङ्गदः कनकाङ्गदः।। 154.23 ।।
क्व गताऽयोनिजा माता एको रामोऽत्र दृस्यते।
रामेण सा परित्यक्ता इत्यूचुर्द्वारपालकाः।। 154.24 ।।
पश्यत्सु लोकपालेषु आर्ये तत्र प्रवादिनि।
अग्नौ शुद्धिगतां(ता)सीतां(ता)किंतु राजा निरंकुशः।। 154.25 ।।
उत्पन्नैर्लौकिकैर्वाक्यै रामस्त्यजति तां प्रियाम्।
मरिष्याव इति ह्युक्त्वा गौतमीं पुनरीयतुः।। 154.26 ।।
रामस्तौ पृष्ठतोऽभ्येत्य(?)अयोध्यावासिभिः सह।
आगत्य गौतमीं तत्राकुर्वंस्त परमं तपः।। 154.27 ।।
स्मारं स्मारं निश्वसन्तस्तां सीतां लोकमातरम्।
संसारास्थाविरहिता गौतमीसेवनोत्सुकाः।। 154.28 ।।
लोकत्रयपतिः साक्षाद्रामोऽनुजसमन्वितः।
प्राप्तं स्नात्वा च गौतम्यां शिवाराधनतत्परः।। 154.29 ।।
परितापं हजौ सर्वं सहस्रपरिवारितः।
यत्र चाऽऽसीत्स वृत्तान्तः सहस्रकुण्डमुच्यते।। 154.30 ।।
दशापराणि तीर्थानन तत्र सर्वार्थदानि च।
तत्र स्नानं च दानं च सहस3फलदायकम्।। 154.31 ।।
यत्र श्रीगौतमीतीरे वसिष्ठादिमुनीश्वरैः।
सर्वापत्तारकं होममकारयदघान्तकम्।। 154.32 ।।
सहस्रसंख्यायुक्तेषु कुण्डेषु वसुधारया।
सर्वानपेक्षितान्कामानवापासौ महातपाः।। 154.33 ।।
गौतम्याः सरिदम्बायाः प्रसादाद्राक्षसान्तकः।
सहस्रकुण्डाभिधं तदभूत्तीर्थं महाफलम्।। 154.34 ।।
इति श्रीमहापुराणे आदिब्राह्मे तीर्थमाहात्म्ये सहस्रकुण्डादिदशतीर्तवर्णनं नाम चतुष्पञ्चाशदधिकशततमोऽध्यायः।। 154 ।।
गौतमीमाहात्म्ये पञ्चाशीतितमोऽध्यायः।। 85 ।।

ब्रह्मपुराणम्-155 
अथ पञ्चपञ्चाशदधिकशततमोऽध्यायः
कपिलातीर्थवर्णनम्
ब्रह्मोवाच
कपिलातीर्थमाक्यातं तदेवाऽऽङ्गिरसं स्मृतम्।
तदेवाऽऽदित्यमाख्यातं सैंहिकेयं तदुच्यते।। 155.1 ।।
गौतम्या दक्षिमे पारे आदित्यान्मुनिसत्तम।
अयाजयन्नङ्गिरसो दक्षिणां ते भुवं ददुः।। 155.2 ।।
अङ्गिरोभ्यस्तदाऽऽदित्यास्तपसेऽङ्गिरसो ययुः।
सा भूमिः सैंहिका भूत्वा जनान्सर्वानभक्षयत्।। 155.3 ।।
तत्रसुस्ते जनाः सर्वे अङ्गिरोभ्यो न्यवेदयन्।
विभीता ज्ञानतो ज्ञात्वा भुवं तां सैहिकीमिति।। 155.4 ।।
आदित्याननुगत्वाऽथ वाचमङ्गिरसोऽब्रुवन्।
भुवं गृह्णान्तु या दत्ता नेत्यादित्यास्तदाऽब्रुवन्।। 155.5 ।।
निवृत्तां दक्षिणां नैव प्रतिगृह्णान्ति सूरयः।
स्वदत्तां परदत्तां वा यो हरेत वसुंधराम्।। 155.6 ।।
षष्टिर्वर्षसहस्राणि विष्ठायां जायते कृमिः।
भूमेः स्वपरदत्ताया हरणान्नाधिकं क्वचित्।। 155.7 ।।
पापमस्ति महारौद्रं न स्वीकुर्मः पुनस्तु ताम्।
एवं यदा स्वदत्ताया हरणे किं तदा भवेत्।। 155.8 ।।
तथाऽपि क्रयरूपेण गृह्णीमो दक्षिणां भुवम्।
तथेत्युक्ते तु ते देवाः कपिलां शुभलक्षणाम्।। 155.9 ।।
गङ्गाया दक्षिणे पारे भुवः स्थाने तु तां ददुः।
भुक्तिमुक्तिप्रदः साक्षाद्विष्णुस्तिष्ठति मूर्तिमान्।। 155.10 ।।
कपिलासंगमं तच्च सर्वाघौघविनाशनम्।
तत्राभवद्दानतोयादापगा कपिलाभिधा।। 155.11 ।।
सस्यवत्या अपि भुवो दानाद््गोदानमुत्तमम्।
लोकरक्षां चकारासौ कृत्वा विनिमयं मुनिः।। 155.12 ।।
यत्र तीर्थे च तद््वृत्तं गोतीर्थं तदुदाहृतम्।
पुण्यदं तत्र तीर्थानां शतमुक्तं मनीषिभिः।। 155.13 ।।
तत्र स्नानेन दानेन भूमिदानफलं लभेत्।
संगता गङ्गया तच्च कपिलासंगमं विदुः।। 155.14 ।।
इति श्रीमहापुराणे आदिब्राह्मे तीर्थमाहात्म्ये कपिलासंगमादिशततीर्थवर्णनं नाम पञ्चपञ्चाशदधिकशततमोऽध्यायः।। 155 ।।
गौतमीमाहात्म्ये षडशीतितमोऽध्यायः।। 86 ।।

ब्रह्मपुराणम्-156 
अथ षट्पञ्चाशदधिकशततमोऽध्यायः
शङ्खह्रदतीर्थवर्णनम्
ब्रह्मोवाच
शङ्खहदं नाम तीर्थं यत्र शङ्खागदाधरः।
तत्र स्नात्वा च तं दृष्ट्वा मुच्यते भवबन्धनात्।। 156.1 ।।
तत्रेदं वृत्तमाख्यास्ये भुक्तिमुक्तिप्रदायकम्।
पुरा कृतयुगस्याऽऽदौ ब्रह्मणः सामगायिनः।। 156.2 ।।
ब्रह्माण्डागारसंभूता राक्षसा बहुरूपिणः।
ब्रह्माणं खादितुं प्राप्ता बलोन्मत्ता धृतायुधाः।। 156.3 ।।
तदाऽहब्रवं विष्णुं रक्षणाय जगद््गुरुम्।
स विष्णुस्तानि रक्षांसि हन्तुं चक्रेण चोद्यतः।। 156.4 ।।
छित्त्वा चक्रेण रक्षांसि शङ्खमापूरयतदा।
निष्कण्टकं तलं कृत्वा स्वर्गं निर्वैरमेव च।। 156.5 ।।
ततो हर्षप्रकर्षेण शङ्खमापूरयद्धरिः।
ततो रक्षांसि सर्वाणि ह्यनीनशुरशेषतः।। 156.6 ।।
यत्रैतद््वृत्तमखिलं विष्णुशङ्खप्रभावतः।
शङ्खतीर्थं तु तत्प्रोक्तं सर्वक्षेमकरं नृणाम्।। 156.7 ।।
सर्वाभीष्टप्रदं पुण्यं स्मरणान्मङ्गलप्रदम्।
आयुरारोग्यजननं लक्ष्मीपुत्रप्रवर्धनम्।। 156.8 ।।
स्मरणात्पठनाद्वाऽपि सर्वकामानवाप्नुयात्।
तीर्थानामयुतं तत्र सर्वपापनुदं मुने।। 156.9 ।।
तीर्थान्ययुतसंख्यानि सर्वपापहराणि च।
येषां प्रभावं जानाति वक्तुं देवो महेश्वरः।। 156.10 ।।
पापक्षयप्रतिनिधिर्नैतेभ्योऽस्त्यपरः क्वचित्।। 156.11 ।।
इति श्रीमहापुराणे आदिब्राह्मे तीर्थमाहात्म्ये शङ्खतीर्थाद्ययुततीर्थवर्णनं नाम षट्पञ्चाशदधिकशततमोऽध्यायः।। 156 ।।
गौतमीमाहात्म्ये सप्ताशीतितमोऽध्यायः।। 87 ।।

ब्रह्मपुराणम्-157 ।।
अथ सप्तपञ्चाशदधिकशततमोऽध्यायः
किष्किन्धातीर्थवर्णनम्
ब्रह्मोवाच
किष्किन्धातीर्थमाख्यातं सर्वकामप्रदं नृणाम्।
सर्वपापप्रशमनं यत्र संनिहितो भवः।। 157.1 ।।
तस्य स्वरूपं वक्ष्यामि यत्नेन श्रृणु नारद।
पुरा दाशरथी रामो रावणं लोकरावणम्।। 157.2 ।।
किष्किन्धावासिभिः सार्धः जघान रणमूर्धनि।
सुपुत्रं सबलं हत्वा सीतामादाय शत्रुहा।। 157.3 ।।
भ्रात्रा सौमित्रिणा सार्ध वानरैश्च महाबलैः।
विभीषणएन बलिना देवैः प्रत्यागतो नृपः।। 157.4 ।।
कृतस्वस्त्ययनः श्रीमान्पुष्पकेण विराजितः।
यदासीद्धनराजस्य कामगेनाऽऽशुगामिना।। 157.5 ।।
अयोध्यामगमन्सर्वे गच्छन्गङ्गामपश्यत।
रामो विरामः शत्रूणां शरण्यः शरणार्थिनाम्।। 157.6 ।।
गौतमीं तु जगत्पुण्यां सर्वकामप्रदायिनीम्।
मनोनयनसंतापनिवारणपरायणाम्।। 157.7 ।।
तां दृष्ट्वा नृपतिः श्रीमान्गङ्गातीरमथाऽऽविशत्।
तां दृष्ट्वा प्राह नृपतिर्हर्षगद््गदया गिरा।।
हरीन्सर्वानथाऽऽमन्त्र्य हनुमत्प्रमुखान्मुने।। 157.8 ।।
राम उवाच
अस्याः प्रभावद्धरयो याऽसौ मम पिता प्रभुः।
सर्वपापविनिर्मुक्तस्ततो यातस्त्रिविष्टपम्।। 157.9 ।।
इयं जनित्री सकलस्य जन्तोर्भुक्तिप्रदा मुक्तिमथापि दद्यात्।
पापानि हन्यादपि दारुणानि, काऽन्याऽनयाऽस्त्यत्र नदी समाना।। 157.10 ।।
हतानि शश्वद््दुरितानि चैव, अस्याः प्रबावादरयः सखायः।
विभीषणो मैत्रमुपैति नित्यं, सीता च लब्धा हनुमांश्च बन्धुः।। 157.11 ।।
लङ्का च भग्ना सगणं हि रक्षो, हतं हि यस्याः परिसेवनेन।
यां गौतमो देववरं प्रपूज्य, शिवं शरण्यं सजटामवाप।। 157.12 ।।
सेयं जनित्री सकलेप्सितानाममङ्गलानामपि संनिहन्त्री।
जगत्पवित्रीकरणैकदक्षा, दृष्टाऽद्य साभात्सरितां सवित्री।। 157.13 ।।
कायेन वाचा मनसा सदैनां, व्रजामि गङ्गां शरणं शरण्याम्।। 157.14 ।।
ब्रह्मोवाच
एतत्समाकर्ण्य वचो नृपस्य, तत्राऽऽप्लवन्हरयः सर्व एव।
पूजां चक्रुर्विधिवत्ते पृथक्च, पुष्पैरनेकैः सर्वलोकोपहारैः।। 157.15 ।।
संपूज्य शर्वं नृपतिर्यथावत्स्तुत्वा वाक्यैः सर्वबावोपयुक्तैः।
ते वानरा मुदिताः सर्व एव, नृत्यं च गीतं च तथैव चक्रुः।। 157.16 ।।
सखोषितस्तां रजनीं महात्मा, प्रियानुयुक्तः संवृतः प्रेमवद््भिः।
दुःखं जहौ सर्वममित्रसभवं, किं नाऽऽप्यते गौतमीसेवनेन।। 157.17 ।।
सविस्मयः पश्यति भृत्यवर्गं, गोदावरीं स्तौति च संप्रहृष्टः।
संमानयन्भृत्यगणं समग्रमवाप रामः कमपि प्रमोदम्।। 
पुनः प्रभाते विमले तु सूर्ये, विभीषणो दाशरथिं बभाषे।। 157.18 ।।
विभीषण उवाच
नाद्यापि तृप्तास्तु भवाम तीर्थे, कंचिच्च कालं निवसाम चात्र।
वत्स्य(सा)म चात्रैव परास्चतस्रो, रात्रीरथो याम वृतास्त्वयोध्याम।। 157.19 ।।
ब्रह्मोवाच
तस्याथ वाक्यं हरयोऽनुमेनिरे, तथैव रात्रीरपराश्चतस्रः।
संपूज्य देवं सकलेश्वरं तं, भ्रातृप्रियं तीर्थमथो जगाम।। 157.20 ।।
सिद्धेश्वरं नाम जगत्प्रसिद्धं, यस्य प्रभावात्प्रवलो दशास्यः।
एवं तु पञ्चाहमथोषिरे ते, स्वं स्वं प्रतिष्ठापितलिङ्गामर्च्य।। 157.21 ।।
शुश्रुषणं तत्र करोति वायोः, सुतोऽनुगामी हनुमान्नृपस्य।
गच्छन्नृपेन्द्रो हनुमन्तमाह, लिङ्गानि सर्वाणि विसर्जयस्व।। 157.22 ।।
मत्स्थापितान्युत्तममन्त्रविद््भिस्तथेतरैः शंकरकिंकरैश्च।
नोद्वास्य पूजां परशंकरेण, बाह्यं समायोज्यमहो भवस्य(?)।। 157.23 ।।
तिष्ठन्ति सुस्थास्तदनादरेण, ते खड्गपत्रादिषु संभवन्ति।
येऽश्रद्दधानाः शिवलिङ्गपूजां, विधाय कृत्यं न समाचरन्ति।। 157.24 ।।
यथोचितं ते यमकिंकरैर्हि, पच्यन्त एवाखिलदुर्गतीषु।
रामाज्ञया वायुसुतो जगाम, दोर्भ्यां न चोत्पाटयितुं शशाक।। 157.25 ।।
ततः स्वपुच्छेन ग्रहीतुकामः, संवेष्ट्य लिङ्गं तु विसृष्टकामः।
नैवाशकत्तन्महदद्भुतं स्यात्कपीश्वराणां नृपतेस्तथैव।। 157.26 ।।
कश्चालयेल्लब्धमहानुभावं, महेशलिङ्गं पुरुषो मनस्वी।
तन्निश्चलं प्रेक्ष्य महानुभावो, नृपप्रवीरः सहसा जगाम।। 157.27 ।।
विप्रानथाऽऽमन्त्र्य विधाय पूजां, प्रदक्षिणीकत्य च रामचन्द्रः।
शुद्धतिशुद्धेन हृदाऽखिलैस्तैर्लिङ्गानि सर्वाणि ननाम रामः।। 157.28 ।।
किष्किन्धवासिप्रवरैरशेषैः, संसेवितं तीर्थमतो बभव।
अत्राऽऽप्लवादेव महानति पापान्यपि क्षयं यान्ति न संशयाऽत्र।। 157.29 ।।
पुनश्च गङ्गां प्रणनाम भक्त्या, प्रसीद मातर्मम गौतमीति।
जल्पन्मुहुर्विस्मितचित्तवृत्तिर्विलोक्यन्प्रणमन्गौतमीं तात्।। 157.30 ।।
ततः प्रभृत्येतदतीव पुण्यं, किष्किन्धतीर्थं विबुधा वदन्ति।
पठेत्स्मरेद्वाऽपि शृणोति भक्त्या, पापापहं किं पुनः स्नानदानैः।। 157.31 ।।
इति श्रीमहापुराणे आदिब्रह्मे तीर्थमाहात्म्ये किष्किन्धातीर्थवर्णनं नाम सप्तपञ्चाशदधिकशततमोऽध्यायः।। 157 ।।
गौतमीमाहात्म्येऽष्टाशीतितमोऽध्यायः।। 88 ।।

ब्रह्मपुराणम्-158
अथाष्टपञ्चाशदधिकशततमोऽध्यायः
व्यासतीर्थवर्णनम्
ब्रह्मोवाच
व्यासतीर्थमिति ख्यातं प्राचेतसमतः परम्।
नातः परतरं किंचित्पावनं सर्वसिद्धिदम्।। 158.1 ।।
दश मे मानसाः पुत्राः स्रष्टारो जगतामपि।
अन्तं जिज्ञासवस्ते वै पृथिव्या जग्मुरोजसा।। 158.2 ।।
पुनः सृष्टाः पुनस्तेऽपि यातास्तान्समवेक्षितुम्।
नैव तेऽपि समायाता ये गतास्ते गता गताः।। 158.3 ।।
तदोत्पन्ना महाप्राज्ञा दिव्या आङ्गिरसो(सा)मुने।
वेदवेदाङ्गतत्त्वज्ञाः सर्वशास्त्रविशारदाः।। 158.4 ।।
तेऽनुज्ञाता अङ्गिरसा गुरुं नत्वा तपोधनाः।
तपसे निश्चिताः सर्वे नैव पृष्ट्वा तु मातरम्।। 158.5 ।।
सर्वेभ्यो ह्यधिका माता गुरुभ्यो गौरवेण हि।
तदा नारद कोपेन सा शशाप तदाऽऽत्मजान्।। 158.6 ।।
मातोवाच
मामनादृत्य ये पुत्राः प्रवृत्ताश्चरितुं तपः।
सर्वैरपि प्रकारैस्तन्न तेषां सिद्धिमेष्यति।। 158.7 ।।
ब्रह्मोवाच
नानादेशांश्च चिन्वानास्तपः सिद्धिं न यान्ति च।
विध्नमन्वेति तान्सर्वानितश्चेतश्च धावतः।। 158.8 ।।
क्वापि तद्राक्षसैर्विघ्नं क्वापि तन्मानुषैरभूत्।
प्रमदाभिः क्वचिच्चापि क्वापि तद्देदोषतः।। 158.9 ।।
एवं तु भ्रममाणास्ते ययुः सर्वे तपोनधिम्।
आगस्त्यं तपतां श्रेष्ठं कुम्भयोनिं जगद््गुरुम्।। 158.10 ।।
नमस्कृत्वा ह्याङ्गिरसा ह्यग्निवंशसमुद््भवाः।
दक्षिणाशपतिं शान्तं विनीताः प्रष्टुमुद्यताः।। 158.11 ।।
आङ्गिरसा ऊचुः
भगवन्केन दोषेण तपोऽस्माकं न सिध्यति।
नानाविधैरप्युपायैः सुर्वतां च पुनः पुनः।। 158.12 ।।
किं कुर्मः कः प्रकारोऽत्र तपस्येव भवाम किम्।
उवायं ब्रूहि विप्रेन्द्र ज्येष्ठोऽसि तपसा घ्रुवम्।। 158.13 ।।
ज्ञाताऽसि ज्ञानिनां ब्रह्मन्वक्ताऽसि वदतां वरः।
शान्तोऽसि यमिनां नित्यं दयावान्प्रियकृत्तथा।। 158.14 ।।
अक्रोनश्च न द्वेष्टा तस्माद्म्ब्रूहि विविक्षितम्।
साहंकारा दयाहीना गुरुसेवाविवर्जिताः।।
असत्यवादिनः क्रूरा न ते तत्त्वं विजानते।। 158.15 ।।
ब्रह्मोवाच
आगस्त्यः प्राह तान्सर्वान्क्षणं ध्यात्वा शनैः शनैः।। 158.16 ।।
अगस्त्य उवाच
शान्तात्मानो भवन्तो वै स्रष्टारो व्रह्मणा कृताः।
न पर्याप्तं तपश्चाभूत्स्मरध्वं स्मयकारणम्।। 158.17 ।।
ब्रह्मण निर्मिताः पूर्वं ये गताः सुखमेधते।
ये गताः पुनरन्वेष्टुं च त्वाङ्गिरसोऽभवन्।। 158.18 ।।
ते युयं च पुनः काले याता याताः शनैः।
प्रजापतेपरप्यधिका भवितारो न संशयः।थ। 158.19 ।।
इतो यान्तु तपस्तप्तुं गङ्गां त्रैलोक्यपावनीम्।
नोपायोऽन्योऽस्ति संसारे विना गङ्गां शिवप्रियाम्।। 158.20 ।।
तत्राऽऽश्रमे पुण्यदेशे ज्ञानदं पूजयिष्यथ।
स च्छेदयिष्यत्यखिलं संशयं वो महामतिः।।
न सिद्धिः क्वापि केषांचिद्विना सद््गुरुणा यतः।। 158.21 ।।
ब्रह्मोवाच
ते तमूचुर्मुनिवरं ज्ञानदः कोऽभिधीयते।
ब्रह्मा विष्णुर्महेशो वा आदित्यो वाऽपि चन्द्रमाः।। 158.22 ।।
अग्निश्च वरुणः कः स्याज्ज्ञानदो मुनिसत्तम।
अगस्त्यः पुनरप्याह ज्ञानदः श्रुयतामयम्।। 158.23 ।।
या आपः सोऽग्निरित्युक्तो योऽग्निः सूर्यः स उच्यते।
यश्च सूर्यः स वै विष्णुर्यश्च विष्णुः स भास्करः।। 158.24 ।।
यश्च ब्रह्मा स वै रुद्रो यो रुद्रः सर्वंमेव तत्।
यस्य सर्वं तु तज्ज्ञानं ज्ञानदः सोऽत्र कीर्त्यते।। 158.25 ।।
देशिकप्रेरकव्याख्याकृदुपाध्यायदेहदाः।
गुरवः सन्ति बहवस्तेषां ज्ञानप्रदो महान्।। 158.26 ।।
तदेव ज्ञानमत्रोक्तं येन भेदो विहन्यते।
एक एवाद्वयः शंभुरिन्द्रमित्राग्निनामभिः।।
वदन्ति बहुधा विप्रा भ्रान्तोपकृतिहेतवे।। 158.27 ।।
ब्रह्मोवाच
एतच्छ्रुत्वा मुनेर्वाक्यं गाथा गायन्त एव ते।
जग्मुः पञ्चोत्तरां गङ्गां पञ्च जग्मुश्च दक्षिणाम्।। 158.28 ।।
अगस्त्येनोदितान्देवान्पूजयन्तो यथाविधि।
आसनेषु विशेषेण ह्यासीनास्तत्त्वचिन्तकाः।। 158.29 ।।
तेषां सर्वे सुरगणाः प्रीतिमन्तोऽभवन्मुने।
स्रष्टृत्वं तु युगादौ यत्कल्पितं विश्वयोनिना।। 158.30 ।।
अधर्माणां निवृत्त्यर्थं वेदानां स्थापनाय च।
लोकानामुपकारार्थं धर्मकामार्थसिद्धये।। 158.31 ।।
पुराणस्मृतिवेदार्थधर्मशास्त्रार्थनिश्चये।
स्रष्टृत्वं जगतामिष्टं तादृग्रूपा भविष्यथ।। 158.32 ।।
प्रजापतित्वं तेषां वै भविष्यति शनैः क्रमात्।
यदा ह्यधर्मो भविता वेदानां च पराभवः।। 158.33 ।।
वेदानां व्यसनं तेभ्यो भाविव्यासास्ततस्तु ते।
यदा यदा तु धर्मस्य ग्लानिर्वेदस्य दृश्यते।। 158.34 ।।
तदा तदा तु ते व्यासा भविष्यन्त्युपकारिणः।
तेषां यत्तपसः स्थानं गङ्गायास्तीरमुत्तमम्।। 158.35 ।।
तत्र तत्र शिवो विष्णुरहमादित्य एव च।
अग्निरापः सर्वमिति तत्र संनिहितं सदा।। 158.36 ।।
नैतेभ्यः पावनं किंचिन्नैतेभ्यस्त्वधिकं क्वचित्।
तत्तदाकारतां प्राप्तं परं ब्रह्मैव केवलम्।। 158.37 ।।
सर्वात्मकः शिवो व्यापि सर्वभावस्वरूपधृक्।
विशेषतस्तत्र तीर्थे सर्वप्राण्यनुकम्पया।। 158.38 ।।
सर्वैर्देवैरनुवृतस्तदनुग्रहकारकः।
धर्मव्यासास्तु ते ज्ञेया वेदव्यासास्तथैव च।। 158.39 ।।
तेषां तीर्थं तेन नाम्ना व्यपदिष्टं जगत्त्रये।
पापपङ्कक्षालनाम्भो मोहध्वन्तमदापहम्।।
सर्वसिद्धिप्रदं पुंसां व्यासतीर्थमनुत्तमम्।। 158.40 ।।
इति श्रीमहापुराणे आदिब्राह्मे तीर्थमाहात्म्ये व्यासतीर्थवर्णनं नामाष्टपञ्चाशदधिकशततमोऽध्यायः।। 158 ।।
गौतमीमाहात्म्य एकोननवतितमोऽध्यायः।। 89 ।।
