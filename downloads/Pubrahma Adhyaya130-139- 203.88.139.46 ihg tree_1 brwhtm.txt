ब्रह्मपुराणम्-130 
अथ त्रिशदधिकशततमोऽध्यायः
आपस्तम्बतीर्थवर्णनम्
ब्रह्मोवाच
आपस्तम्बमिति ख्यातं तीर्थं त्रैलोक्यविश्रुतम्।
स्मारणादप्यशेषाघसंघविध्वंसनक्षमम्।। 130.1 ।।
आपस्तम्बो महाप्राज्ञो मुनिरासीन्महायशाः।
तस्य भार्याऽक्षसूत्रेति पतिधर्मपरायणा।। 130.2 ।।
तस्य पुत्रो महाप्राज्ञः कर्किनामाऽथ तत्त्ववित्।
तस्याऽऽश्रममनुप्राप्तो ह्यगस्त्यो मुनिसत्तमः।। 130.3 ।।
तमगस्त्यं पूजयित्वा आपस्तम्बो मुनीश्वरः।
शिष्यैरनुगतो धीमांस्तं प्रष्टुमुपचक्रमे।। 130.4 ।।
आपस्तम्ब उवाच
त्रयाणआं को नु पूज्यः स्याद््देवानां मुनिसत्तम।
भुक्तिर्मुक्तिश्च कस्माद्वा स्यादनादिश्च को भवेत्।। 130.5 ।।
अनन्तश्चापि को विप्र देवानामपि दैवतम्।
यज्ञैः क इज्यते देवः को वदेष्वनुगीयते।।
एवं मे संशंयं छेत्तुं वदागस्त्य महामुने।। 130.6 ।।
अगस्त्य उवाच
धर्मार्थकाममोक्षाणआं प्रमाणं शब्द उच्यते।
तत्रापि वैदिकः शब्दः प्रमाणं परमं मतः।। 130.7 ।।
वेदेन गीयते यस्तु पुरुषः स परात्परः।
मृतोऽपरः स विज्ञेयो ह्यमृतः पर उच्यते।। 130.8 ।।
योऽमूर्तः स परो ज्ञेयो ह्यपरो मूर्त उच्यते।
गुणाभिव्याप्तिभेदेन मूर्तोऽसौ त्रिविधो भवेत्।। 130.9 ।।
ब्रह्मा विष्णुः शिवश्चेति एक एव त्रिधोच्यते।
त्रयाणामपि देवनां वेद्यमेकं परं हि तत्।। 130.10 ।।
एकस्य बहुधा व्याप्तिर्गुणकर्मविभेदतः।
लोकानामुपकारार्थमाकृतित्रितयं भवेत्।। 130.11 ।।
यस्तत्त्वं वेत्ति परमं स च विद्वान्न चेतरः।
तत्र यो भेदमाचष्टे लिङ्गभेदी स उच्यते।। 130.12 ।।
प्रायश्चित्तं न तस्यास्ति यश्चैषां व्याहरेद्भिदम्।
त्रयाणामपि देवानां मूर्तिभेदः पृथक्पृथक्।। 130.13 ।।
वेदाः प्रमाणं सर्वत्र साकारेषु पृथक्पृथक्।
निराकारं च यत्त्वेकं तत्तेभ्यः परमं मतम्।। 130.14 ।।
आपस्तम्ब उवाच
नानेन निर्णयः कश्चिन्मयाऽत्र विदितो भवते।
तत्राप्य6 रहस्यं यत्तद्विमृश्या।छ़ऽशु कीर्त्यताम्।।
निःसंशयं निर्विकल्पं भाजनं सर्वसंपदाम्।। 130.15 ।।
ब्रह्मोवाच
एतदाकर्ण्य भगवानगस्त्यो वाक्यमब्रवीत्।। 130.16 ।।
अगस्त्य उवाच
यद्यप्येषां न भेदोऽस्ति देवानां तु परस्परम्।
तथाऽपि सर्वसिद्धिः स्याच्छिवादेव सुखात्मनः।। 130.17 ।।
प्रपञ्चस्य निमित्तं यत्तज्ज्योतिश्च परं शिवः।
तमेव साधय हरं भक्त्या परमया मुने।।
गौतम्यां सकलाघौघसंहर्ता दण्डके वने।। 130.18 ।।
ब्रह्मोवाच
एतच्छ्रुत्वा मुनेर्वाक्यं परां प्रीतिमुपागतः।
भुक्तिदो मुक्तिदः पुंसां साकारोऽथ निराकृतिः।। 130.19 ।।
सृष्ट्याकारस्ततः शक्तः पालनाकार एव च।
दाता च हन्ति सर्वं यो यस्मादेतत्समाप्यते।। 130.20 ।।
अगस्त्य उवाच
ब्रह्माकृतिः कर्तृरूपा वैष्णवी पालनी तथा।
रुद्राकृतिर्निहन्त्री सा सर्ववेदेषु पठ्यते।। 130.21 ।।
ब्रह्मोवाच
आपतम्बस्तदा गङ्गं गत्वा स्नात्वा यतव्रतः।
तुष्टाव शंकरं देवं स्तोत्रेणानेन नारद।। 130.22 ।।
आपस्तम्ब उवाच
काष्ठेषु वह्निः कुसुमेषु गन्धो, वीजेषु वृक्षादि दृषत्सु हेम।
भूतेषु सर्वेषु तथाऽस्ति यो वै, तं सोमनाथं शरणं व्रजामी।। 130.23 ।।
यो लीलया विश्वमिदं चकार, धाता विधाता भुवनत्रयस्य।
यो विश्वरूपः सदसत्परो यःष सोमेश्वरं तं शरणं व्रजामि।। 130.24 ।।
यं स्मृत्य दारिद््य्रमहाभिशापरोगादिभिर्न स्पृश्यते शरीरी।
यमाश्रिताश्चेप्सितमाप्नुवन्ति, सोमेश्वरं तं शरणं व्रजामि।। 130.25 ।।
येन त्रयीधर्ममवेक्ष्य पूर्वं, ब्रह्मादयस्तत्र समीहिताश्च।
एवं द्विधा येन कृतं शरीरं, सोमेश्वरं तं शरणं व्रजामि।। 130.26 ।।
यस्मै नमो गच्छति मन्त्रपूतं, हुतं हविर्या च कृता च पूजा।
दत्तं हविर्येन सूरा भजन्ते, सोमेश्वरं तं शरणं व्रजामि।। 130.27 ।।
यस्मात्परं नान्यदस्ति प्रशस्तं यस्मात्परं नैव सुसूक्ष्ममन्यत्।
यस्मात्परं नो महतां महच्च, सोमेश्वरं तं शरणं व्रजामि।। 130.28 ।।
यस्याऽऽज्ञया विश्वमीदं विचित्रमचिन्त्यरूपं विविधं महच्च।
एकक्रियं यद्वदनुप्रयाति सोमेश्वरं तं शरणं व्रजामि।। 130.29 ।।
यस्मिन्विभूतिः सकलाधिपत्यं, कर्तृत्वदातृत्वमहात्त्वमेव।
प्रीतिर्यशः सौख्यमनादिधर्मः, सोमेश्वरं तं शरणं व्रजामि।। 130.30 ।।
नित्यं शरण्यः सकलस्य पूज्यो, नित्यं प्रियो यः शरणागतस्य।
नित्यं शिवो यः सकलस्य रूपं, सोमेश्वरं तं शरणं व्रजामि।। 130.31 ।।
ब्रह्मोवाच
ततः प्रसन्नो भगवानाह नारद तं मुनि(न्वरं वृण्विति चाऽऽह त)म्।
आत्मार्थ च परार्थं च आपस्तम्बोऽब्रवीच्छिवम्।। 130.32 ।।
सर्वान्कामानाप्नुयुस्ते ये स्नात्वा देवमीश्वरम्।
पश्येयुर्जगतामीशमस्त्वित्याह शिवो मुनिम्।। 130.33 ।।
ततः प्रभृति तत्तीर्थमापस्तम्बमुदाहृतम्।
अनाद्यविद्यातिमिरव्रातमिर्मूलनक्षमम्।। 130.34 ।।
इति श्रीमहापुराणे आदिब्राह्मे तीर्थमाहात्म्ये दक्षिणकूलस्थापस्तम्बसोमेश्वरतीर्थवर्णनं नाम त्रिंशदधिकशततमोऽध्यायः।। 130 ।।
गौतमीमाहात्म्ये एकषष्टितमोऽध्यायः।। 61 ।।

ब्रह्मपुराणम्-131 
अथैकत्रिंशदधिकशततमोऽध्यायः
यमतीर्थवर्णनम्
ब्रह्मोवाच
यमतीर्थमिति ख्यातं पितॄणां प्रीतिवर्धनम्।
अशेषपापशमनं तत्र वृत्तमिदं श्रृणु।। 131.1 ।।
तत्राऽऽख्यानमिदं त्वासीदितिहासं पुरातनम्।
सरमेति प्रसिद्धाऽस्ति नाम्ना देवशुनी मुने।। 131.2 ।।
तस्याः पुत्रौ महाश्रेष्ठौ श्वानौ नित्यं जनाननु। 
गामिनौ पवनाहारौ चतुरक्षौ यमप्रियौ।। 131.3 ।।
गा रक्षति स्म देवानां यज्ञार्थं कल्पितान्पशून्।
रक्षन्तीमनुजग्मुस्ते राक्षसा दैत्यदानवाः।। 131.4 ।।
रक्षन्तीं तां महाप्राज्ञाः श्वानयोर्मातरं शुनीम्।
प्रलोभयित्वा विविधैर्वाक्यैर्दानैश्च यत्नतः।। 131.5 ।।
हृता गा राक्षसैः पापैः पश्वर्थे कल्पिताः शुभाः।
तत आगत्य सा देवानिदमाह क्रमाच्छुनी।। 131.6 ।।
सरमोवाच
मां बद््ध्वा राक्षसैः पाशैस्ताडयित्वा प्रहारकैः।
नीता गा यज्ञसिद्ध्यर्थं कल्पिताः पश्वः सुराः।। 131.7 ।।
ब्रह्मोवाच
तस्या वाचं निशम्याऽऽशु सुरान्प्राह बृहस्पतिः। 131.8 ।।
बृहस्पतिरुवाच
इयं विकृतरूपाऽऽस्ते अस्याः पापं च लक्ष्ये।
अस्या मतेन ता गावो नीता नान्येन हेतुना।।
पापेयं सुकृतीवेति ल्यते देहचेष्टितैः।। 131.9 ।।
ब्रह्मोवाच
तद््गुरोर्वचनाच्छक्रः पदा तां प्राहरच्छुनीम्।
पदाघातात्तदा तस्या मुकात्क्षीरं प्रसुस्रुवे।। 131.10 ।।
पुनः प्राह शचीभर्ता क्षीरं पीतं त्वया शुनि।
राक्षसैश्च तदा दत्तं तस्मान्नीतास्तु गा मम।। 131.11 ।।
सरमोवाच
नापराधोऽस्ति मे नाथ न चान्यस्यापि कस्यचित्।
नापराधो न चोपेक्षा ममास्ति त्रिदशेश्वर।।
तस्माद्रुष्टोऽसि किं नाथ रिपवो बलिनस्तु ते।। 131.12 ।।
ब्रह्मोवाच
ततो ध्यात्वा देवगुरुर्ज्ञात्वा तस्या विचेष्टितम्।
सत्यं शक्रं त्वियं दुष्टा रिपूणां पक्षकारिणी।। 131.13 ।।
ततः शशाप तां शक्रः पापिष्ठे त्वं शुनी भव।
मर्त्यलोके पापभूता अज्ञानात्पापकारिणी।। 131.14 ।।
तदेन्द्रस्य तु शापेन मानुषे सा यजायत।
यथा शप्ता मघवता पापात्सा ह्यतिभीषणा।। 131.15 ।।
गावो या राक्षसैर्नीतास्तामामानयनाय च।
यत्नं कुर्वन्सुरपतिर्विष्णवे तन्न््यवेदयत्।। 131.16 ।।
विष्णुदैत्यांश्च दनुजान्गोहर्तंश्चैव राक्षसान्।
हन्तुं प्रयत्नमकरोज्जगृहे च हद्धनुः।। 131.17 ।।
शार्ङ्ग यल्लोकविख्यातं दैत्यनाशनमेव च।
जितारिः पूजितो देवैः स्वयं स्थित्वा जनार्दनः।। 131.18 ।।
यत्र वै दण्डकारण्ये शार्ङ्गपाणिर्जगत्प्रभुः।
तत्रस्थान्दैत्यदनुजान्राक्षसांश्च बलीयसः।। 131.19 ।।
पुनर्जघ्ने स वै विष्णुर्गा यैर्नाताश्च राक्षसैः।
तत्र वै दण्डकारण्ये शार्ङ्गपाणिरिति श्रुतः।। 131.20 ।।
युध्यमानस्ततो विष्णुर्दितिजै राक्षसैः सह।
ते जग्मुर्दक्षिणामाशां विष्णीस्त्रासान्महामुने।। 131.21 ।।
अन्वगच्छत्ततो विष्णुस्तानेव परमेश्वरः।
गरुत्मता तानवाप्य शार्ङ्गमुक्तैर्मनोजवैः।। 131.22 ।।
बाणैस्तान्व्याहनद्विष्णुर्गङ्गाया उत्तरे तटे।
देवारयः क्षयं नीता विष्णुना प्रभविष्णुना।। 131.23 ।।
शार्ङ्गमुक्तैर्महावेगैः सुस्वनैश्च सुमन्त्रितः।
क्षयं प्राप्ता विष्णुबाणैस्ततस्ते देवशत्रवः।। 131.24 ।।
गावो लब्धा यत्र देवैर्बाणतीर्थं तदुच्यते।
वैष्णवं लोकविदितं गोतीर्थं चेति विश्रुतम्।। 131.25 ।।
पश्वर्थे कल्पिता गावो गङ्गाया दक्षिणे तटे।
प्रद्रुतास्ते सुराः सर्वे गङ्गायां संन्यवेशयन्।। 131.26 ।।
तन्मध्ये कारयामासुर्द्धीपं चैवाऽऽश्रयं गवाम्।
तैर्गोभिस्तत्र गङ्गायां सुरयज्ञो व्यजायत।। 131.27 ।।
यज्ञतीर्थं तु तत्प्रोक्तं गोद्वीपं गाङ्गमध्यतः।
देवानां यजनं तच्च सर्वकामप्रदं शुभम्।। 131.28 ।।
स्वयं मूर्तिमती भूत्वा गङ्गाशक्तिर्महाद्युते।
असारापारसंसारसागरोत्तरणे तरिः।। 131.29 ।।
विश्वेश्वरी योगमाया सद््भक्ताभयदायिनि।
गोरक्षं तु ततस्तीर्थं गङ्गाया दक्षिणे तटे।। 131.30 ।।
तौ श्वानौ सरमापुत्रौ चतुरक्षो यमप्रियौ।
मातुः शापं चापराधं सर्वं चापि सविस्तरम्।। 131.31 ।।
निवेद्य तु यथान्यायं कार्यं चापि सुखप्रदम्।
विशापकरणं चापि पप्रच्छतुरुभौ यमम्।। 131.32 ।।
स ताभ्यां सहितः सौरिः पित्रे सूर्याय चाब्रवीत्।
श्रुत्वा सूर्यः सुतं प्राह गङ्गायां सुरसत्तम।। 131.33 ।।
लोकत्रयैकपावन्यां गौतम्यां दण्डके वने।
श्रद्धया परया वत्स सुस्नातः सुसमाहितः।। 131.34 ।।
ब्रह्माणं चैव विष्णुं च मामीसं च यथाक्रमम्।
स्तुहि त्वं सर्वभावेन भृत्यौ प्रीतिमवाप्स्यतः।। 131.35 ।।
तत्पितुर्वचनं श्रुत्वा यमः प्रीतमनास्तदा।
तयोश्च प्रीयते प्रायाद्देवतर्पणयोर्यमः।। 131.36 ।।
गोतम्वामघहारिण्यां सुसमाहितमानसः।
तथैव तोषयामास गङ्गायां सुरसत्तमान्।। 131.37 ।।
श्वभ्यां च सहितः श्रीमान्दक्षिमाशापतिः प्रभुः।
ब्रह्माणं तोषयामास भानुं वै दक्षिणे तटे।। 131.38 ।।
ईशानमुत्तरे विष्णुं स्वयं धर्मः प्रतापवान्।
दत्तवन्तो वरं श्रेष्ठं सरमाया विशापकम्।।
वरानयाचत बहूंल्लोकानामुपकारकान्।। 131.39 ।।
यम उवाच
एषु स्नानं तु ये कुर्युर्ब्रह्मविष्णुमहेश्वराः।
आत्मार्थं च परार्थं च ते कामानाप्नुयुः शुभान्।। 131.40 ।।
    तु ये स्नात्वा शाङ्गेपणिं स्मरन्ति वै।
तेभ्यो दारिद्र््यदुःखानि न भवेयुर्युगे युगे।। 131.41 ।।
गोतीर्थे ब्रह्मतीर्थे वा यस्तु स्नात्वा यतव्रतः।
ब्रह्माणं तं नमस्याथ द्वीपस्यापि प्रदक्षिणम्।। 131.42 ।।
यः कुर्यात्तेन पृथिवी सप्तद्वीपा वसुंधरा।
प्रदक्षिणीकृता तत्र किंचिद्दत्त्वा वसु द्विजम्।। 131.43 ।।
तद्देवयजनं प्राप्य किंचिद््धुत्वा हुताशने।
अश्वमेधादियज्ञानां फलं प्राप्नोति पुष्कलम्।। 131.44 ।।
यः सकृत्तत्र पठति गायत्रीं वेदमातरम्।
अधीतास्तेन वेदा वै निष्कामो प्राप्नोति पुष्कलम्।। 131.45 ।।
स्नात्वा तु दक्षिणे कूले शक्तिं देवीं तु भक्तितः।
पूजयित्वा यथान्यायं सर्वान्कामानवाप्नुयात्।। 131.46 ।।
ब्रह्मविष्णुमहेशानां शक्तिर्माता त्रयीमयी।
सर्वान्कामानवाप्नोति(स्नात्वाऽत्र पूजयेद्यस्तां)।।
पुत्रवान्धनवान्भवेत्।। 131.47 ।।
आदित्यं भक्तितो यस्तु दक्षिणे नियतो नरः।
स्नात्वा पश्येत तेनेष्टा यज्ञा विविधदक्षिणाः।। 131.48 ।।
कूले यश्चोतरे चैव गङ्गाया दैत्यसूदनम्।
स्नात्वा पश्येत तं नत्वा तस्य विष्णोः परं पदम्।। 131.49 ।।
यमेश्वरं ततो यस्तु यमतीर्थे तु पूजितम्।
स्नातः पश्यति युक्तात्मा स करोत्यचिरेण हि।। 131.50 ।।
पितृणामक्षयं पुण्यं फलदं कीर्तिवर्धनम्।
तत्र स्नानेन दानेन जपेन स्तवनेन च।।
अपि दुष्कृतकर्माणः पितरो मोक्षमाप्नुयुः।। 131.51 ।।
ब्रह्मोवाच
इत्याद्यष्ट सहस्राणी तीर्थानि त्रीणि नारद।
तेषु स्नानं च दानं च सर्वमक्षयपुण्यदम्।। 131.52 ।।
एतेषां स्मरणं पुण्यं नानाजन्माघनाशनम्।
श्रवणात्पितृभिः सार्धं पठनात्स्वकुलैः सह।। 131.53 ।।
तेषामप्यतिपापानि नाशं यान्ति ममाऽऽज्ञया।
तत्र स्नानादि यः कृत्वा किंचिद्दत्वा यतात्मवान्।। 131.54 ।।
पितॄणां पिण्डनानादि कृत्वा नत्वा सुरानिमान्।
धनं धान्यं यशो वीर्यमायुरारोग्यसंपदः।। 131.55 ।।
पुत्रान्पौत्रान्प्रियां भार्यां लब्ध्वा चान्यन्मनीषितम्।
अवियुक्तः प्रीतमना बन्धुभिश्चातिमानितः।। 131.56 ।।
नरकस्थानपि पितॄंस्तारयित्वा कुलानि च।
पावयित्वा प्रियैर्युक्तो ह्यन्ते विष्णुं शिवं स्मरेत्।।
ततो मुक्तिपदं गच्छेद््देवानां वचनं यथा।। 131.57 ।।
इति श्रीमहापुराणे आदिब्राह्मे तीर्थमाहात्म्ये बाणतीर्थशार्ङगपाणीयगोद्वीपदेवयजनब्रह्मतीर्थशक्तियमादित्यसुपर्णदैत्यसूदनयमेश्वरपितृतीर्थादि त्र्यधिकाष्टसहस्रतीर्थवर्णनं नामैकत्रिंशदधिकशततमोऽध्यायः।। 131 ।।
गौतमीमाहात्म्ये द्विषष्टितमोऽध्यायः।। 62 ।।

ब्रह्मपुराणम्-132
अथ द्वात्रिंशदधिकशततमोऽध्याय
यक्षिणीसंगममाहात्म्यकथनम्
ब्रह्मोवाच
यक्षिणीसंसमं नाम तीर्थं सर्वफलप्रदम्।
तत्र स्नानेन दानेन सर्वान्कामानवाप्नुयात्।। 132.1 ।।
यत्र यक्षेश्वरो देवो दर्शनाद््भुक्तिमुक्तिदः।
तत्र च स्नानमात्रेण सत्रयागफलं लभेत्।। 132.2 ।।
विश्वावसोः स्वासा नाम्ना पिप्पला गुरुहामिनी।
ऋषीणां सत्रमगमद््गौतमीतीरवर्तिनाम्।। 132.3 ।।
दृष्ट्वा तत्र ऋषीन्क्षामान्सा जहासादिगर्विता।
या गत्वाऽऽश्रावय वौषडस्तु श्रौषडिति स्थिरम्।। 132.4 ।।
विस्वरेण ब्रुवती तां ते शेषुः स्राविणी भवन।
ततो नद्यभवत्तत्र यक्षिणीति सुविश्रुता।। 132.5 ।।
ततो विश्वावसुः पूज्य ऋषीन्देवं त्रिलोचनम्।
संगम्य चैव गौतम्यां तां विशापामथाकरोत्।। 132.6 ।।
ततः प्रभृति तत्तीर्थं यक्षिणीसंगमं स्मृतम्।
तत्र स्नानादिदानेन सर्वान्कामानवाप्नुयात्।। 132.7 ।।
विश्वावसोः प्रसन्नोऽभूद्यत्र शंभुः शिवान्वितः।
शैवं तत्परमं तीर्थं दुर्गातीर्थं च विश्रुतम्।। 132.8 ।।
सर्वपापौघहरणं सर्वदुर्गतिनाशनम्।
सर्वेषां तीर्थमुखयानां तद्धि सारं महामुने।।
तीर्थं मुनिवरैः ख्यातं सर्वसिद्धिप्रदं नृणाम्।। 132.9 ।।
इति श्रीमहापुराणे आदिब्राह्मे तीर्थमाहात्म््ये यक्षिणईंसंगमदुर्गादितीर्थवर्णनं नाम द्वात्रिंशदधिकशततमोऽध्यायः।। 132 ।।
गौतमीमाहात्म्ये त्रिषिष्टितमोऽध्यायः।। 63 ।।

ब्रह्मपुराणम्-133
अथ त्रियस्त्रिंशदधिकशततमोऽध्यायः
शुक्लतीर्थवर्णनम्
ब्रह्मोवाच
शुक्लतीर्थमिति ख्यातं सर्वसिद्धिकरं नृणाम्।
यस्य स्मरणमात्रेण सर्वकामानवाप्नुयात्।। 133.1 ।।
भरद्वाज इति ख्यातो मुनिः परमधार्मिकः।
तस्य पैठीनसी नाम भार्या सुकुलभूषणा।। 133.2 ।।
गौतमीतीरमध्यास्ते पतिव्रतपरायणा।
अग्नीषोमीयमैन्द्राग्नं पुरोडाशमकल्पयत्।। 133.3 ।।
पुरोडाशो श्रप्यमाणे धूमात्कश्चिदजायत।
पुरोडाशं भक्षयित्वा लोकत्रितयभीषणः।। 133.4 ।।
यज्ञं मे ह्यत्र को हंसि कोपात्तवमिति तं मुनिः।
प्रोवाच सत्वरं क्रुद्धो भरद्वाजो द्विजोत्तमः।
तदृषेर्वचनं श्रुत्वा राक्षसः प्रत्युवाच तम्।। 133.5 ।।
राक्षस उवाच
हव्याध्न इति विख्यातं भरद्वाज निबोध माम्।
संध्यासुतोऽहं ज्येष्ठश्च पुनः प्राचीनबर्हिषः।। 133.6 ।।
ब्रह्मणा मे वरे दत्तो यज्ञान्खाद यथासुखम्।
ममानुजः कलिश्चापि बलवानतिभीषणः।। 133.7 ।।
अहं कृष्णः पिता कृष्णो माता कृष्णा तथाऽनुजः।
अहं मखं हनिष्यामि यूपं छेद्मि कृतान्तकः।। 133.8 ।।
भरद्वाज उवाच
रक्ष्यतां मे त्वया यज्ञः प्रियो धर्मः सनातनः।
जाने त्वां यज्ञहन्तारं सद््द्विजं रक्ष मे क्रतुम्।। 133.9 ।।
यज्ञघ्न उवाच
भरद्वाजं निबोधेदं वाक्यं मम् समासतः।
ब्रह्मणाऽहं पुरा शप्तो देवदानवसंनिधौ।। 133.10 ।।
ततः प्रसादितो देवो मया लोकपितामहः।
अमृतैः प्रोक्षयिष्यन्ति यदा त्वां मुनिसत्तमाः।। 133.11 ।।
तदा विशापो भविता हव्यघ्न त्वं न चान्यथा।
एवं करिष्यसि यदा ततः सर्वं भविष्यति।।
यद्यदाकाङ्क्षितं ब्रह्मन्नैतन्मिथ्या कदाचन।। 133.12 ।।
ब्रह्मोवाच
भरद्वाजः पुनः प्राह सखा मेऽसि महामते।
मखसंरक्षणं येन स्यान्मे वद करोमि तत्।। 133.13 ।।
संभूय देवा दैवतेया ममन्युः क्षीरसागरम्।
अलभन्तामृतं कष्टात्तदस्मत्सुलभं कथम्।। 133.14 ।।
प्रीत्य यदि प्रसन्नोऽसि सुलभं यद्वददस्व तत्।
तदृषेर्वचनं श्रुत्वा रक्षः प्राह तदा मुदा।। 133.15 ।।
अमृतं गौतमीवारि अमृतं स्वर्णमुच्यते।
अमृतं गोभवं चाऽऽज्यममृतं सोम एव च।। 133.16 ।।
एतैर्मामभिषिञ्चस्व अथ वैतैस्तथा त्रिभिः।
गङ्गाया वारिणाऽऽज्येन हिरण्येन तथैव च।।
सर्वेभ्योऽप्यधिकं दिव्यममृतं गौतमीजलम्।। 133.17 ।।
ब्रह्मोवाच
एतदाकर्ण्य स ऋषिः परं संतोषमागतः।
पाणावादाय गङ्गायाः सलिलामृतमादरात्।। 133.18 ।।
तेनाकरोदृषी रक्षो ह्यभिषिक्तं तदा मखे।
पुनश्च यूपे च पशावृत्विक्षु मखमण्डले।। 133.19 ।।
सर्वमेवाभवच्छुक्लमभिषेकान्महात्मनः।
तद्रक्षोऽपि तदा शुक्लो भूत्वोत्पन्नो महाबलः।। 133.20 ।।
यः पुरा कृष्णरूपोऽभूत्स तु शुक्लोऽभवत्क्षणात्।
यज्ञं सर्वं समाप्याथ भरद्वाजः प्रतापवान्।। 133.21 ।।
ऋत्पिजोऽपि विसृज्याथ यूपं गङ्गोदकेऽक्षिपत्।
गङ्गामध्ये तद्धि यूपमद्याप्यास्ते महामते।। 133.22 ।।
अभिषिक्तं चामृतेन अभिज्ञानं तु तन्महत्।
तत्र तीर्थे पुना रक्षो भरद्वाजमुवाच ह।। 133.23 ।।
रक्ष उवाच
अहं यामि भरद्वाज कृतः शुक्लस्त्वया पुनः।
तस्मात्तवात्र तीर्थे ये स्नानदानादिपूजनम्।। 133.24 ।।
कुर्युस्तेषामभीष्टानि भवेयुर्युत्फलं मखे।
स्मरणादपि पापानि नाशं यान्तु सदा मुने।। 133.25 ।।
ततः प्रभृति त्ततीर्थं सहस्राण्यपराणि च।
तीर्थानां मुनिशार्दूल सर्वसिद्धिप्रदायिनाम्।। 133.26 ।।
उभयोस्तीरयोः सप्त सहस्राण्यपराणि च।
तीर्थमाहात्म्ये शुक्लतीर्थाद्युभयतीरस्थसप्तसहस्रतीर्थवर्णनं नाम त्रयस्त्रिंशदधिकशततमोऽध्यायः।। 133 ।।
गौतमीमाहात्म्ये चतुःषष्टितमोऽध्यायः।। 64 ।।

ब्रह्मपुराणम्-134 
अथ चतुस्त्रिंशदधिकशततमोऽध्यायः
चक्रतीर्थवर्णनम्
ब्रह्मोवाच
चक्रतीर्थमिति ख्यातं स्मरणात्पापनाशनम्।
तस्य प्रभावं वक्ष्यामि श्रृणु यत्नेन नारद।। 134.1 ।।
ऋषयः सप्त विख्याता वसिष्ठप्रमुखा मुने।
गौतम्यास्तीरमाश्रित्य सत्रयज्ञमुपासते।। 134.2 ।।
तत्र विघ्न उपक्रान्ते रक्षोभिरतिभीषणे।
मामभ्येत्यथ मुनयो रक्षःकृत्यं न्यवेदयन्।। 134.3 ।।
तदाऽहं प्रमदारूपं माययाऽऽसृज्य नारद।
यस्याश्च दर्शनादेव नाशं यान्त्यथ राक्षसाः।। 134.4 ।।
एवमुक्त्वा तु तां प्रादामृषिभ्यः प्रमदां मुन्।
मद्वाक्यादृषयो मायामादाय पुनरागमन्।। 134.5 ।।
अजैका या समाख्याता कृष्णलोहितरूपिणी।
मुक्तकेशीत्यभिधया साऽऽस्तेऽद्यपि स्वरूपिणी।। 134.6 ।।
लोकत्रितयसंमोहदायिनी कामरूपिणी।
तद््बलात्स्वस्थमनसः सर्वे च मुनिपुंगवाः।। 134.7 ।।
गौतमीं सरितां श्रेष्ठां पुनर्यज्ञाय दीक्षिताः।
पुनस्तन्मखनाशाय राक्षसाः समुपागमन्।। 134.8 ।।
यज्ञवाटान्तिके मायां दृष्ट्वा राक्षसपुंगवाः।
ततो नृत्यन्ति गायन्ति हसन्तिच रुदन्ति च।। 134.9 ।।
माहेश्वरी महामाया प्रभावेणातिदर्पिता।
तेषां मध्ये दैत्यपतिः शम्बरो नाम वीर्यवान्।। 134.10 ।।
मायारूपां तु प्रमदां भक्षयामास नारद।
तद््भुतमतीवाऽऽसीत्तन्मायाबलदर्शिनाम्।। 134.11 ।।
मखे विध्वंस्यमाने तु ते विष्णुं शरणं ययुः।
प्रादाद्विष्णुश्चक्रमथो मुनीनां रक्षणाय तु।। 134.12 ।।
चक्रं तद्राक्षसानाजौ दैत्यांश्च दनुजांस्तथा।
चिच्छेद तद्भयादेव मृता राक्षसपुंगवाः।। 134.13 ।।
ऋषिभिस्तन्महासत्रं संपूर्णमभवत्तदा। 
विष्णोः प्रक्षालितं चक्रं गङ्गाम्भोभिः सुदर्शनम्।। 134.14 ।।
ततः प्रभृति तत्तीर्थं चक्रतीर्थमुदाहृतम्।
तत्र स्नानेन दानेन सत्रयागफलं लभेत्।। 134.15 ।।
तत्र पञ्च शतान्यासंस्तीर्थानां पापहारिणाम्।
तेषु स्नानं तथा दानां प्रत्येकं मुक्तितायकम्।। 134.16 ।।
इति श्रीमहापुराणे आदिब्राह्मे तीर्थमाहात्म्ये चक्रतीर्थादिपञ्चशततीर्थवर्णनं नाम चतुस्त्रिंशदधिकशततमोऽध्यायः।। 134 ।।
गौतमीमाहात्म्ये पञ्चषष्टितमोऽध्यायः।। 65 ।।

ब्रह्मपुराणम्-135 
अथ पञ्चत्रिंशदधिशततमोऽध्यायः
वाणीसंगमतीर्थवर्णनम्
ब्रह्मोवाच
वाणीसंगममाख्यातं यत्र वागीश्वरो हरः।
तत्तीर्थं सर्वपापानां मोचनं सर्वकामदम्।। 135.1 ।।
तत्र स्नानेन दानेन ब्रह्महत्यादिनाशनम्।
ब्रह्मविष्ण्वोश्च संवादे महत्त्वे च परस्परम्।। 135.2 ।।
तयोर्मध्ये महादेवो ज्योतिर्मूर्तिरभूत्किल।
तत्रैव वागुवाचेदं दैवी पुत्र तयोः शुभा।। 135.3 ।।
अहमस्मि महांस्तत्र अहमस्मीति वै मिथः।
दैवी वाक्तावुभौ प्राह यस्त्वस्यान्तं तु पश्यति।। 135.4 ।।
स तु ज्येष्ठो भवेत्तस्मान्मा वादं कर्तुमर्हथः।
तद्वाक्याद्विष्णुरगमदधोऽहं चोर्ध्वमेव च।। 135.5 ।।
ततो विष्णुः शीघ्रमेत्य ज्योतिःपार्श्व उपाविशत्।
अप्राप्यान्तमहं प्रायां दूराद््दूरतरं मुने।। 135.6 ।।
ततः श्रान्तो निवृत्तोऽहं द्रष्टुमीसं तु तं प्रभुम्।
तदैवं मम धीरासीद््दृष्टश्चान्तो मया भृशम्।। 135.7 ।।
अस्य देवस्य तद्विष्णोर्मम ज्यैष्ठ्यं स्फुटं भवेत्।
पुनश्चापि मम त्वेवं मतिरासीन्महामते।। 135.8 ।।
सत्यैर्वक्त्रैः कथं वक्ष्ये पीडितोऽप्यनृतं वचः।
नानाविधेषु पापेषु नानृतात्पातकं परम्।। 135.9 ।।
सत्यैर्वक्त्रैरसत्यां वा वाचं वक्ष्ये कथं त्विति।
ततोऽहं पञ्चमं वक्त्रं गर्दभाकृतिभीषणम्।। 135.10 ।।
कृत्वा तेनानृतं वक्ष्य इति ध्यात्वा चिरं तदा।
अब्रवं तं हिरं तत्र आसीनं जगतां प्रभुम्।। 135.11 ।।
अस्य चान्तो मया दृष्टस्तेन ज्यैष्ठयं जनार्दन।
ममेति वदतः पारश्वे उभौ तौ हरिशंकरौ।। 135.12 ।।
एकरूपत्वमापन्नौ सूर्याचन्द्रमसाविव।
तौ दृष्ट्वा विस्मितो भीतश्चास्तवं तावुभावपि।।
ततः क्रुद्धौ जगन्नातौ वाचं तामिदमूचतुः ?।। 135.13 ।।
हरिहरावूचतुः
दुष्टे त्वं निम्नगा भूया नानृतादिस्ति पातकम्। 135.14 ।।
ब्रह्मोवाच
ततः सा विह््वला भूत्वा नदीभावमुपागता।
तद््दृष्ट्वा विस्मितो भीतस्तामब्रवमहं तदा।। 135.15 ।।
यस्मादसत्यमुक्ताऽसि ब्रह्मवाचि स्थिता सती।
तस्माददृश्या त्वं भूयाः पापरूपाऽस्यसंशयम्।। 135.16 ।।
एतच्छापं विदित्वा तु तौ देवौ प्रणता तदा।
विशापत्वं प्रार्थयन्ती तुष्टाव च पुनः पनः।। 135.17 ।।
ततस्तुष्टौ देवदेवौ प्रार्थितौ त्रिदशार्चितौ।
प्रीत्या हरिहरावेवं वाचं वाचमथोचतुः।। 135.18 ।।
हरिहरावूचतुः
गङ्गया संगता भद्रे यदा त्वं लोकपावनी।
तदा पुनर्वपुस्ते स्यात्पवित्रं हि सुशोभने।। 135.19 ।।
ब्रह्मोवाच
तथेत्युक्ताव साऽपि देवी गङ्गया संगताऽभवत्।
भागीरथी गौतमी च ततश्चापि स्वकं वपुः।। 135.20 ।।
देवी सा व्यागमद््भ्रह्मन्देवानामपि दुर्लभम्।
गौतम्यां सैव विख्याता नाम्ना वाणीति पुण्यदा।। 135.21 ।।
भागीरथ्यां सैव देवी सरस्वत्यभिधीयते।
उभयत्रापि विख्यातः संगमो लोकपूजितः।। 135.22 ।।
सरस्वतीसंगमश्च वीणीसंगम एव च।
गौतम्या संगता देवी वाणी वाचा सरस्वती।। 135.23 ।।
सर्वत्र पूजितं तीर्थं तत्र वावा शिवं प्रभुम्।
देवेश्वरं पूजयित्वा विशापमगमद्यतः।। 135.24 ।।
ब्रह्म विधूव वनाग्दैष्ट्यं स्वं च धामागमत्पुनः।
तस्मात्तत्र शुचिर्भूत्वा स्नात्वा तत्र च संगमे।। 135.25 ।।
वागीश्वरं ततो दृष्ट्वा तावता मुक्तिमाप्नुयात्।
दानहोमादिकं किंचितुपवासादिकां क्रियाम्।। 135.26 ।।
यः कुर्यात्संगमे पुण्ये संसारे न भवेत्पुनः।
एकोनविंशतिशतं तीर्थानां तीरयोर्द्वयोः।।
नानाजन्मार्जिताशेषपापक्षयविधायिनाम्।। 135.27 ।।
इति श्रीमहापुराणे आदिब्राह्मे तीर्थमाहात्म्ये वाणीसंगमवागीश्वराद्युभयतटस्थैकोनविंशतिशततीर्थवर्णनं नाम पञ्चत्रिंशदधिकशततमोऽध्यायः।। 135 ।।
गौतमीमाहात्म्ये षट्षष्टिमोऽध्यायः।। 66 ।।

ब्रह्मपुराणम्-136 
अर्थ षट्त्रिंशदधिकशततमोऽध्यायः
विष्णुतीर्थवर्णनम्
ब्रह्मोवाच
विष्णुतीर्थमिति ख्यातं तत्र वृत्तमिदं श्रृणु।
मौद््गल्य इति विखअयातो मुद््गलस्य सुतो ऋषिः।। 136.1 ।।
तस्य भार्या तु जाबाला नाम्ना ख्याता सुपुत्रिणी।
पिता ऋषिस्तथा वृद्धो मुद््गलो लोकविश्रुतः।। 136.2 ।।
तस्य भार्या तथा ख्याता नाम्ना भागीनथी शुभा।
स मौद््गल्यः प्रातरेव गङ्गां स्नाति यतव्रतः।। 136.3 ।।
नित्यमेव त्विदं कर्म तस्याऽऽसीन्मुनिसत्तम।
गङ्गातीरे कुशैर्मृद्भिः शमीपुष्पैरहर्निशम्।। 136.4 ।।
गुरूदितेन मार्गेण स्वमानससरोरुहे।
आवाहनं नित्यमेव विष्मोश्चक्रे स मौद््गलिः।। 136.5 ।।
तेनाऽऽहूतस्त्त्वरन्नेति लक्ष्मीभर्ता जगत्पतिः।
वैनतेयमथाऽऽरूह्य शङ्खचक्रगदाधरः।। 136.6 ।।
पूजितस्तेन ऋषिणा स मौद््गल्येन यत्नतः।
प्रब्रूते च कथाश्चित्रा मौद््गल्याय जगत्प्रभुः।। 136.7 ।।
ततोऽपराह््मसमये विष्णुः प्राह स मौद््गलिम्।
याहि वत्स स्वभवनं श्रान्तोऽसीति पुनः पुनः।। 136.8 ।।
एवमुक्तः स देवेन विष्णुना याति स द्विजः।
जगत्प्रभुस्ततो याति देवैर्युक्तः स्वमन्दिरम्।। 136.9 ।।
मौद््गल्योऽपि तथाऽभ्येत्य किंचिदादाय नित्यशः।
स्वमेव भवनं विद्वान्भार्यायै स्वार्जितं धनम्।। 136.10 ।।
ददाति स महाविष्णुचरणाब्जपरायणः।
मौद््गल्यस्य प्रिया साऽपि पतिव्रतपरायणा।। 136.11 ।।
शाकं मूलं फलं वाऽपि भर्त्राऽऽनीतं तु यत्नतः।
सुसंस्कृत्याप्यतिथीनां बालानां भर्तुरेव च।। 136.12 ।।
दत्त्वा तु भोजनं तेभ्यः पश्चाद््भुङ्क्ते यतव्रता।
भुक्तवत्स्वथ सर्वेषु रात्रौ नित्यं स मौद््गलिः।। 136.13 ।।
विष्णोः श्रुताः कथाश्चित्रास्तेभ्यो वक्त्यथ हर्षितः।
एवं बहुतिथे काले व्यतीते चातिविस्मिता।।
मौद््गल्यस्य रहो भार्या भर्तारं वाक्यमब्रवीत्।। 136.14 ।।
जाबालोवाच
यदि ते विष्णुरभ्येति समीपं त्रिदशार्चितं।
तथाऽपि कष्टमस्माकं कस्मादिति जगत्प्रभुम्।। 136.15 ।।
तत्पृच्छ त्वं महाप्राज्ञ यदाऽसौ विष्णुरेति च।
यस्मिश्च स्मृतमात्रे तु जराजन्मरूजो मृतिः।।
नाशं यान्ति कुतो दृष्टे तस्मात्पृच्छ जगत्पतिम्।। 136.16 ।।
ब्रह्मोवाच
तथेत्युक्त्वा प्रियावाक्यान्मौद््गल्यो नित्यवद्धरिम्।
पूजयित्वा विनीतश्च पप्रच्छ स कृताञ्जलिः।। 136.17 ।।
मौद््गल्य उवाच
त्वयि स्मृते जगन्नाथ शोकदारिद्र््यदुष्कृतम्।
नाशं याति विपत्तिर्मे त्वयि दृष्टे कथं स्थिता।। 136.18 ।।
श्रीविष्णुरुवाच
स्वकृतं भुज्यते भूतैः सर्वैः सर्वत्र सर्वदा।
न कोऽथि कस्याचित्किंचित्करोत्यत्र हिताहिते।। 136.19 ।।
यादृशं चोप्यते बीजं फलं भवति तादृशम्।
रसालः स्यान्न निम्बस्य बीजाज्जात्वपि कुत्रचित्।। 136.20 ।।
न कृता गौतमीसेवा नार्चितौ हरिशंकरौ।
न दत्तं यैश्च विप्रेभ्यस्ते कथं भाजनं श्रियः।। 136.21 ।।
त्वया न दत्तं किंचिच्च ब्राह्मणेभ्यो ममापि च।
यद्दीयते तदेवेह परस्मिश्चोपतिष्ठति।। 136.22 ।।
मृद्भिर्वार्भिः कुशैर्मन्त्रैः शुचिकर्म सदैव यत्।
करोति तस्मात्पूतात्मा शरीरस्य च शोषणात्।। 136.23 ।।
विना दानेन न क्वापि भोगावाप्तिर्नृणां भवेत्।
सत्कर्माचरणाच्छुद्धो विरक्तः स्यात्ततो नरः।। 136.24 ।।
ततोऽप्रतिहतज्ञानो जीवन्मुक्तस्ततो भवेत्।
सर्वेषां सुलभा मुक्तिर्मद्भक्त्या चेह पूर्ततः।। 136.25 ।।
भुक्तिर्दानादिना सर्वभूतदुःखनिबर्हणात्।
अथवा लप्स्यसे मुक्तिं भक्त्या भुक्तिं न लप्स्यसे।। 136.26 ।।
मौद््गल्य उवाच
भक्त्या मुक्तिः कथं भूयाद््भुक्तेर्मुक्तिः सुदुर्लभा।
जाता चेद्देहिनां मुक्तिः किमन्येन प्रयोजनम्।। 136.27 ।।
भक्त्या मुक्तिः सर्वपूज्या तामिच्छेयं जगन्मय।। 136.28 ।।
विष्णुरुवाच
एतदेवान्तरं ब्रह्मन्दीयते मामनुस्मरन्।
ब्राह्मणायाथवाऽर्थिभ्यस्तदेवाक्षयतां व्रजेत्।। 136.29 ।।
मामध्यात्वाऽथ यद्दद्यात्तत्तन्मात्रफलप्रदम्।
तत्पुनर्दत्तमेवेह न भोगायात्र कल्पते।। 136.30 ।।
तस्माद्दही माबुद्धे भोज्यं किंचिन्मम ध्रुवम्।
अथवा विप्रमुख्याय गौतमीतीरमाश्रितः।। 136.31 ।।
ब्रह्मोवाच
मौद््गल्यः प्राह तं विष्णुं देयं मम न विद्यते।
नान्यत्किंचन देहादि यत्तत्त्वयि समर्पितम्।। 136.32 ।।
ततो विष्णुर्गरुत्मन्तं प्राह शीघ्रं जगत्पतिः।
इहाऽऽनयस्व कणिशं ममायं चार्पयिष्यति।। 136.33 ।।
ततो योग्यानयं भोगान्प्राप्स्यते मनसः प्रियान्।
आकर्ण्य स्वामिनाऽऽदिष्टं तथा चक्रे स पक्षिराट्।। 136.34 ।।
विष्णुहस्ते कणान्प्रादात्स मौद््गल्यो यतव्रतः।
एतस्मिन्नन्तरे विष्णुर्विश्वकर्माण्मब्रवीत्।। 136.35 ।।
यावच्चास्य कुले सप्त पुरुषास्तावदेव तु।
भवितारो महापुद्धे तावत्कामा मनीषिताः।।
गावो हिरण्यं धान्यानि वस्त्राण्याभरणानि च।। 136.36 ।।
ब्रह्मोवाच
यच्च किंचिन्मनःप्रीत्यै लोके भवति भूषणम्।
तत्सर्वमाप मौद््गल्यो विष्णुगङ्गाप्रभावतः।। 136.37 ।।
गृहं गच्छेति मौद््गल्यो विष्णुनोक्तस्ततो ययौ।
आश्रमे स्वस्य सर्वर्धिं दृष्ट्वा ऋषिरभाषत।। 136.38 ।।
ऋषिरुवाच
अहो दानप्रभावोऽयमहो विष्णोरनुस्मृतिः।
अहो गङ्गाप्रभावश्च कौर्विचार्यो महानयम्।। 136.39 ।।
ब्रह्मोवाच
मौद््गल्यो भार्यया सार्धं पुत्रैः पौत्रैश्च बन्धुभिः।
पितृभ्यां बुभुजे भोगान्भुक्तिं मुक्तिमवाप च।। 136.40 ।।
ततः प्रभृति तत्तीर्थं मौद््गल्यं वैष्मवं तथा।
तत्र स्नानं च दानं च भुक्तिमुक्तिफलप्रदम्।। 136.41 ।।
तत्र श्रुतिः स्मृतिर्वाऽपि तीर्थस्य स्यात्कथंचन।
तस्य विष्णुर्भवेत्प्रीतः पापैर्मुक्तः सुखी भवेत्।। 136.42 ।।
एकादश सहस्राणि तीर्थानां तीरयोर्द्वयोः।
सर्वार्थदायिनां तत्र स्नानदानजपादिभिः।। 136.43 ।।
इति श्रीमहापुराणे आदिब्राह्मे तीर्थमाहात्म्ये मौद््गल्यविष्णुतीर्थाद्येकादशसहस्रतीर्थवर्णनं नाम षट््त्रिंशदधिकशततमोऽध्यायः।। 136 ।।
गौतमीमाहात्म्ये सप्तषष्टितमोऽध्यायः।। 67 ।।

ब्रह्मपुराणम्-137 
अथ सप्तत्रिंशदधिकशततमोऽध्यायः
लक्ष्मीतीर्थवर्णनम्
ब्रह्मोवाच
लक्ष्मीतीर्थमिति ख्यातं साक्षाल्लक्ष्मीविवर्धनम्।
अलक्ष्मीनाशनं पुण्यमाख्यानं श्रृणु नारद।। 137.1 ।।
संवादश्च पुरा त्वासील्लक्ष्म्याः पुत्र दरिद्रया।
परस्परविरोधिन्यावुभे विश्वं समीयतुः।। 137.2 ।।
ताभ्यामव्यापृतं वस्तु तन्नास्ति भुवनत्रये।
मम जैष्ठ्यं मम ज्यैष्ठ्यमित्यूचतुरुभे मिथः।।
अहं पूर्वं समुद््भूता इत्याह श्रियमोजसा।। 137.3 ।।
श्रीलक्ष्मीरुवाच
कुलं शीलं जीवितं वा देहिनामहमेव तु।
मया वना देहभाजो जीवन्तोऽपि मृता इव।। 137.4 ।।
ब्रह्मोवाच
दरिद्रया च सा प्रोक्ता सर्वेभ्यो ह्यधिका ह्यहम्।
मुक्तिर्मदाश्रिता नित्यं दरिद्रैवं वचोऽब्रवीत्।। 137.5 ।।
कामः क्रोधश्च लोभश्च मदो मात्सर्यमेव च।
यत्राहमस्मि तत्रैते न तिष्ठन्ति कदाचन।। 137.6 ।।
न भयोद््भूतिरुन्माद ईर्ष्या उद्धतवृत्तिता।
यत्राहमस्मि तत्रैते न तिष्ठन्ति कदाचन।। 137.7 ।।
दरिद्रायाय वचः श्रुत्वा लक्ष्मीस्तां प्रत्यभाषत।। 137.8 ।।
अलंकृतो मया जन्तुः सर्वो भवति पूजितः।
निर्धनः शिवतुल्योऽपि सर्वैरप्यभिभूयते।। 137.9 ।।
देहीति वचनद्वारा देहस्थाः पञ्च देवताः।
सद्यो निर्गत्य गच्छन्ति धीश्रीह्रीशान्तिकीर्तयः।। 137.10 ।।
तावद््गुणा गुरुत्वं च यावन्नार्थयते परम्।
अर्थी चेत्पुरुषो जातः क्व गुणाः क्व च गौरवम्।। 137.11 ।।
तावत्सर्वोत्तमो जन्तुस्तावत्सर्वगुणालयः।
नमस्यः सर्वलोकानां यावन्नार्थयते परम्।। 137.12 ।।
कष्टमेतन्महापापं निर्धनत्वं शरीरिणाम्।
न मानयति नो वक्ति न स्पृशत्यधनं जनः।। 137.13 ।।
अहमेव ततः श्रेष्ठा दरिद्रे श्रृणु मे वचः।। 137.14 ।।
ब्रह्मोवाच
तल्लक्ष्मीवचनं श्रुत्वा दरिद्रा वाक्यमब्रवीत्।। 137.15 ।।
दरिद्रोवाच
वक्तुं न लक्ष्मीर्ज्येष्ठाऽहमिति वै लज्जसे मुहुः।।
पापेषु रमसे नित्यं विहाय पुरुषोत्तमम्।। 137.16 ।।
विश्वस्तवञ्चका नित्यं भवती श्लाघसे कथम्।
सुखं न तादृक्त्वत्प्राप्तौ पश्चात्तापो यथा गुरुः।। 137.17 ।।
न तथा जायते पुंसां सुरया दारुणो मदः।
त्वत्संनिधानमात्रेण यथा वै विदुषामपि।। 137.18 ।।
सदैव रमसे लक्ष्मीः प्रायस्त्वं पापकारिषु।
अहं वसामि योग्येषु धर्मशीलेषु सर्वदा।। 137.19 ।।
शिवविष्ण्वनुरक्तेषु कृतज्ञेषु महत्सु च।
सदाचारेषु शान्तेषु गुरुसेवोद्यतेषु च।। 137.20 ।।
सत्सु विद्वत्सु शूरेषु कृतबुद्धिषु साधुषु।
निवासामि सदा लक्ष्मीस्तस्माज्यैष्ठ्यं मयि स्थितम्।। 137.21 ।।
ब्राह्मणेषु शुचिष्मत्सु व्रतचारिषु भिक्षुषु।
निर्भयेषु वसिष्यामि लक्ष्मीस्त्वं शृणु ते स्थितिम्।। 137.22 ।।
राजवर्तिषु पापेषु निष्ठुरेषु खलेषु च।
पिशुनेषु च लुभ्धेषु विकृतेषु शठेषु च।। 137.23 ।।
अनार्येषु कृतघ्नेषु धर्मघातिषु सर्वदा।
मित्रद्रोहिष्वनिष्टेषु भग्नचित्तेषु वर्तसे।। 137.24 ।।
ब्रह्मोवाच
एवं विवदामाने ते जग्मतुर्मामुभे अपि।
तयोवक्यिमुपश्रुत्य मयोक्ते ते उभे अपि।। 137.25 ।।
मत्तः पूर्वतरा पृथ्वी आपः पूर्वतरास्ततः।
स्त्रीणां विवादं ता एव स्त्रियो जानन्ति नेतरे।। 137.26 ।।
विशेषतः पुनस्ताभ्यः कम्ण्डलुभवाश्च याः।
तत्रापि गौतमी देवी निश्चयं कथयिष्यति।। 137.27 ।।
सैव सर्वार्तिसंहर्त्री सैव संदेहकर्तरो।
ते मद्वाक्याद््भुवं गत्वा भूम्या च सहिते अपि।। 137.28 ।।
अद्भिश्च सहिताः सर्वा गौतमीं ययुरापगाम्।
भूमिरापस्तयोर्वाक्यं गौतम्यै क्रमशः स्फुटम्।। 137.29 ।।
सर्वं निवेदयामासुर्यथावृत्तं प्रणम्य ताम्।
दरिद्रायाश्च लक्ष्म्याश्च वाक्यं मध्यस्थवत्तदा।। 137.30 ।।
श्रृण्वत्सु लोकपालेषु श्रृण्वत्यां भुवि नारद।
श्रृण्वतीष्वप्सु सा गङ्गा दरिद्रां वाक्यमब्रवीत्।।
संप्रशस्य तथा लक्ष्मीं गौतमीं वाक्यमब्रवीत्।। 137.31 ।।
गौतम्युवाच
ब्रह्मश्रीश्च तपःश्रीश्च यज्ञश्रीः कीर्तिसंज्ञिता।
धनश्रीश्च यशःश्रीश्च विद्या प्रज्ञा सरस्वती।। 137.32 ।।
भुक्तिश्रीश्चाथ मुक्तिश्च स्मृतिर्लज्जा धृतिः क्षमा।
सिद्धिस्तुष्टिस्तथा पुष्टिः शान्तिरापस्तथा मही।। 137.33 ।।
अहंशक्तिरतौषध्य श्रुतिः शुद्धिर्विभावरी।
द्यौर्ज्योत्स्ना आशिषः स्वस्तिर्व्याप्तिर्माया उषा शिवा।। 137.34 ।।
यत्किंचिद्विद्यते लोके लक्ष्म्या व्याप्तं चराचरम्।
ब्राह्मणेष्वथ धीरेषु क्षमावत्स्वथ साधुषु।। 137.35 ।।
विद्यायुक्तेषु चान्येषु भुक्तिमुक्त्यनुसारिषु।
यद्यद्रम्यं सुन्दरं वा तत्तल्लक्ष्मीविजृम्भितम्।। 137.36 ।।
किमत्र बहुनोक्तेन सर्वं लक्ष्मीमयं जगत्।
यस्मिन्कस्मिस्च यत्किंचिदुत्कृष्टं परिदृश्यते।। 137.37 ।।
लक्ष्मीमयं तु तत्सर्वं तया हीनं न किंचजन।
अत्रेमां सुन्तरीं देवीं स्पर्धयन्ती न लज्जसे।। 137.38 ।।
गच्छ गच्छेति तां गङ्गा दरिद्रां वाक्यमब्रवीत्।
ततः प्रभृति गङ्गाम्भो दरिद्रावैरकार्यभूत्।। 137.39 ।।
तावद्दरिद्राभिभवो गङ्गा यावन्न सेव्यते।
ततः प्रभृति तत्तीर्थमलक्ष्मीनाशनं शुभम्।। 137.40 ।।
तत्र स्नानेन दानेन लक्ष्मीवान्पुण्यवान्भवेत्।
तीर्थानां षट्सहस्राणि तस्मिंतीर्थे महामते।।
देवर्षिमुनिजुष्टानां सर्वसिद्धिप्रदायिनाम्।। 137.41 ।।
इति श्रीमहापुराणे आदिब्राह्मे तीर्थमाहात्म्ये लक्ष्मीतीर्थादिषट््सहस्रतीर्थवर्णनं नाम सप्तत्रिंशदधिकशततमोऽध्यटायः।। 137 ।।
गौतमीमाहात्म्येऽष्टषष्टितमोऽध्यायः।। 68 ।।

ब्रह्मपुराणम्-138 
अथाष्टात्रिंशदधिकशततमोऽध्यायः
भान्वादित्रिसहस्रतीर्थवर्णनम्
ब्रह्मोवाच
भानुतीर्थमिति ख्यातं सर्वसिद्धिकरं नृणाम्।
तत्रेदं वृत्तमाख्यास्ये महापातकनाशनम्।। 138.1 ।।  
शर्यातिरिति विख्यातो राजा परमधार्मिकः।
तस्य भार्या स्थविष्ठेति रूपेणाप्रतिमा भुवि।। 138.2 ।।
मधुच्छन्दा इति ख्यातो वैश्वामित्रो द्विजोत्तमः।
पुरोधास्तस्य नृपतेर्ब्रह्मर्षिः शमिनां प्रभुः।। 138.3 ।।
दिशो विजेतुं स जगाम राजा, पुरोधसा तेन नृपप्रवीरः।
पुरोधसं प्राह महानुभावं, जित्वा दिशश्चाध्वनि संनिविष्टः।। 138.4 ।।
पप्रच्छेदं केन खेदं गतोऽसि, हेतुं वदस्वेति महानुभाव।
त्वमेव राज्ये मम सर्वमान्यः, समस्तविद्यानिरवद्यबोधः।। 138.5 ।।
विधूतपापः परितापशून्यः, किमन्यचेता इव लक्ष्यसे त्वम्।
जितेयमुर्वी विजिता नरेन्द्रा, हर्षस्य हेतौ महतीह जाते।। 138.6 ।।
किं त्वं कृशो मे वद सत्यमेव, द्विजातिवर्यातिमहानुभाव।
संभोघ्य शर्यातिमुवाच विप्रश्छन्दोमधुः प्रेममयीं प्रियोक्तिम्।। 138.7 ।।
मधुच्छन्दा उवाच
श्रृणु भूपाल मद्वाक्यं भार्यया यदुदीरितम्।
स्थिते यामे वयं यामो यामिनी चार्धगमिनो।। 138.8 ।।
स्वामिनी चास्य देहस्य कामिनी मां प्रतीक्षते।
स्मृत्वा तत्कमिनीवाक्यं शोषं याति कलेवरम्।।
विकारे स्मारसंजाते जीवतुर्नलिनानना।। 138.9 ।।
ब्रह्मोवाच
विहस्य चाब्रवीद्राजा पुरोधसमरिंदमः।। 138.10 ।।
राजोवाच
त्वं गुरुर्मम मित्रं च किमात्मानं विडम्बसे।
किमनेन महाप्रज्ञ मम वाक्येन मानद
क्षणविध्वंसिनि सुखे का नामाऽऽस्था महात्मनाम्।थ। 138.11 ।।
ब्रह्मोवाच
एतदाकर्ण्य मतिमान्मधुच्छन्दा वचोऽब्रवीत्।। 138.12 ।।
मधुच्छन्दा उवाच
यत्राऽऽनुकूल्यं दंपत्योस्त्रिवर्गस्तत्र वर्धते।
न चेदं दूषणं राजन्भूषण चातिमन्यताम्।। 138.13 ।।
ब्रह्मोवाच
आजगाम स्वकं देश महत्या सेनया वृतः।
परीक्षार्थं च तत्प्रेम पुर्यां वार्तामदीदिशत्।। 138.14 ।।
दिशो विजेतुं शर्यातौ याते राक्षसपुंगवः।
हत्वा रसातलं यातो राजानं सपुरोधसम्।। 138.15 ।।
राज्ञो भार्या निश्चयाय प्रवृत्ता मुनिसत्तम।
वार्तां श्रुत्वा दूतमुखान्मधुच्छन्दःप्रिया पुनः।। 138.16 ।।
तदैवाभूद््गतप्राणा तद्विचित्रमिवाभवत्।
तस्या वृत्तं तु ते दृष्ट्वा दूता राज्ञे न्यवेदयन्।। 138.17 ।।
यत्कृतं राजपत्नीभिः प्रियया च पुरोधसः।
विस्मितो दुःखितो राजा पुनर्दूतानभाषत।। 138.18 ।।
राजोवाच
शीघ्रं गच्छन्तु हे दूता ब्राह्मण्या यत्कलेवरम्।
रक्षन्तु वार्तां कुरुत राजाऽऽगन्ता पुरोधसा।। 138.19 ।।
ब्रह्मोवाच
इति चिन्तातुरे राज्ञि वाकुवाचाशरीरिणी।। 138.20 ।।
आकाशवागुवाच
विधास्यत्यखिलं गङ्गा राजंस्तव समीहितम्।
सर्वाभिषङ्गशमनी पावनी भुवि गौतमी।। 138.21 ।।
ब्रह्मोवाच
एतच्छ्रुत्वा स शर्यातिर्गौतमीतटमाश्रितः।
ब्राह्मणेभ्यो धनं दत्त्वा तर्पयित्वा पितृन्द्विजान्।। 138.22 ।।
पुरोहितं द्विजश्रेष्ठे प्रेषयित्वा धनान्वितम्।
अन्यत्र तीर्थे सार्थेषु दानं देही(ददौ)प्रयत्नतः।। 138.23 ।।
एतत्सर्वं न जानाति राज्ञः कृत्यं पुरोहितः।
गते तस्मिन्गुरौ राजा वैश्वामित्रे महात्मनि।। 138.24 ।।
सर्वं बलं प्रेषयित्वा गङ्गातीरेऽग्निमाविशत्।
इत्युक्त्वा स तु राजेन्द्रो गङ्गां भानुं सुरानपि।। 138.25 ।।
यदि दत्तं यदि हुतं यदि त्राता प्रजा मया।
तेन सत्येन सा साध्वी ममाऽऽयुष्येण जीवतु।। 138.26 ।।
इत्युक्त्वाऽग्नौ प्रविष्टे तु शर्यातौ नृपसत्तमे।
तदैव जीविता भार्या राज्ञस्तस्य पुरोधसः।। 138.27 ।।
अग्निप्रविष्टं राजानं श्रुत्वा विस्मयकारणम्।
पतिव्रतां तथा भार्यां मृतां जीवान्वितां पुनः।। 138.28 ।।
तदर्थं चापि राजानं त्वक्तात्मानं विशेषतः।
आत्मनश्च पुनः कृत्यमस्मरन्नृपतेर्गुरुः।। 138.29 ।।
अहमप्यग्निमावेक्ष्य उत यास्ये प्रियान्तिकम्।
अथवेह तपस्तप्स्ये ततो निश्चयवान्द्विजः।। 138.30 ।।
एतदेवाऽऽत्मनः कृत्यं मन्ये सुकृतमेव च।
जीवयामि च राजानं ततो यामि प्रियां पुनः।। 138.31 ।।
एतदेव शुभं मे स्यात्ततस्तुष्टाव भास्करम्।
न ह्यन्यः कोऽपि देवोऽस्ति सर्वाभिष्टप्रदो रवेः।। 138.32 ।।
मधुच्छन्दा उवाच
नमोऽस्तु तस्मै सूर्याय मुक्तयेऽमितततेजसे।
छन्दोमयाय देवाय ओंकारार्थाय ते नमः।। 138.33 ।।
विरूपाय सुरूपाय त्रिगुणाय त्रिमुर्तये।
स्थित्युत्पत्तिविनाशानां हेतवे प्रभविष्णवे।। 138.34 ।।
ब्रह्मोवाच
ततः प्रसन्नः सूर्योऽभूद्वरयस्वेत्यभाषतष।। 138.35 ।।
मधुच्छन्दा उवाच
राजानं देहि देवेश भार्यां च प्रियवादिनीम्।
आत्मनश्च शुभान्पुत्रान्राज्ञश्चैव शुभान्वरान्।। 138.36 ।।
ब्रह्मोवाच
ततः प्रादाज्जागन्नाथः शर्यार्तिं रत्नभूषितम्।
तां च भार्यां वरानन्यान्सर्वं क्षेममयं तथा।। 138.37 ।।
ततो यातः प्रियाविष्टः प्रीतेन च पुरोधसा।
ययौ सुखी स्वकं देशं तत्तु तीर्थं शुभं स्मृतम्।। 138.38 ।।
तत्र त्रीणि सहस्राणि तीर्थानि गुणवन्ति च।
ततः प्रभृति तत्तीर्थं भानुतीर्थमुदाहृतम्।। 138.39 ।।
मृतसंजीवनं चैव शार्यातं चेति विश्रुतम्।
माधुच्चन्दसमाख्यातं तत्स्यादायुरारोग्यवर्धनम्।। 138.40 ।।
तेषु स्नानं च दानं च सर्वक्रतुफलप्रदम्।
मृतसंजीवनं तत्स्यादायुरारोग्यवर्धनम्।। 138.41 ।।
इति श्रीमहापुराणे आदिब्राह्मे तीर्थमाहात्म्ये भान्वादित्रिसहस्रतीर्थवर्णनं नामाष्टत्रिंशदधिकशततमोऽध्यायः।। 138 ।।
गौतमीमाहात्म्य एकोनसप्ततितमोऽध्यायः।। 69 ।।

ब्रह्मपुराणम्-139 ।।
अथैकोनचत्वारिंशदधिकशततमोऽध्यायः
खड्गतीर्थवर्णनम्
ब्रह्मोवाच
खड्गतीर्थमिति ख्यातं गौतम्या उत्तरे तटे।
तत्र स्नानेन दानेन मुक्तिभागी भवेन्नरः।। 139.1 ।।
तत्र वृत्तं प्रवक्ष्यामि श्रृणु नारद यत्नतः।
पैलूष इति विख्यातः कवषस्य सुतो द्विजः।। 139.2 ।।
कुटुम्बभारात्परितो ह्यर्थार्थो परिधावति।
न किमप्याससादासौ ततो वैराग्यमस्थितः।। 139.3 ।।
अत्यन्तविमुखे दैवे व्यर्थीभूते तु पौरुषे।
न वैराग्यादन्यदस्ति पाण्डतस्यावलम्बनम्।। 139.4 ।।
इति संचिन्तयामास तदाऽसौ निःश्वसन्मुहुः।
क्रमागतं धनं नास्ति पोष्याश्च बहवो मम।। 139.5 ।।
मानी चाऽऽत्मा न कष्टार्हो हा धिग्दुर्दैवचोष्टितम्।
स कटाचिद्धृत्तियुतो वृत्तिभिः परिवर्तयन्।। 139.6 ।।
न लेभे तद्धनं वृत्तोर्विरागमगमत्तदा।
सेवा निषिद्धा या काचिद््गहना दुष्करं तपः।। 139.7 ।।
बलादाकर्षतीयं मां तृष्णा सर्वत्र दुष्कृते।
त्वयाऽपकृतमज्ञानात्तस्मात्तृष्णे नमोऽस्तु ते।। 139.8 ।।
एवं विचिन्त्य मेधावी तृष्णाछेदाय किं भवेत्।
इत्यालोच्य स पैलूषः पितरं वाक्यमब्रवीत्।। 139.9 ।।
पैलूष उवाच
ज्ञानासिना क्रोधलोभौ संसृतिं चातिदुस्तराम्।
छेद््मीमां केन हे तात तमुपायं वद प्रभो।। 139.10 ।।
कवष उवाच
ईश्वराज्ज्ञानमन्विच्छेदित्येषा वैदिकी श्रुतिः।
तस्मादाराधयेशानं ततो ज्ञानमवाप्स्यसि।। 139.11 ।।
ब्रह्मोवाच
तथेत्युक्त्वा स पैलूषो ज्ञानायेश्वरमार्चयत्।
ततस्तुष्टो महेशानो ज्ञानं प्रादाद््द्विजातये।।
प्राप्तज्ञानो महाबुद्धिर्गाथाः प्रोवाच मुक्तिदाः।। 139.12 ।।
पैलूष उवाच
क्रोधस्तु प्रथमं शत्रुर्निष्फलो देहनाशनः।
ज्ञानखड्गेन तं छित्त्वा परमं सुखमाप्नुयात्।। 139.13 ।।
तृष्णा बहुविधा माया बन्धनी पापकारिणी।
छित्त्वैतां ज्ञानखड्गेन सुखं तिष्ठति मानवः।। 139.14 ।।
सङ्गस्तु परमोऽधर्मो देवादीनामिति श्रुतिः।
असङ्गस्याऽऽत्मनोऽप्यस्य सङ्गोऽयं परमो रिपुः।। 139.15 ।।
छित्त्वैनं ज्ञानखड्गेन शिवैक्तवमवाप्नुयात्।
संशयः परमो नाशो धर्मार्थानां विनाशकृत्।। 139.16 ।।
छित्त्वैनं संशयं जन्तुः परमेप्सितमाप्नुयात्।
पिशाचीव विशत्याशा निर्दहत्यखिलं सुखम्।।
पूर्णाहन्तासिना छित्त्वा जीवन्मुक्तिमवाप्नुयात्।। 139.17 ।।
ब्रह्मोवाच
ततो ज्ञानमवाप्यासौ गङ्गीतीरं समाश्रितः।
ज्ञानखड्गेन निर्मोहस्ततो मुक्तिमवाप सः।। 139.18 ।।
ततः प्रभृति तत्तीर्थं खड्गतीर्थमिति स्मृतम्।
ज्ञानतीर्थं तच कवषं पैलूषं सर्वकामदम्।। 139.19 ।।
इत्यादिषट््सहस्राणि तीर्थान्याहुमहर्षयः।
अशेषपापतापौघहराणीष्टप्रदानि च।। 139.20 ।।
इति श्रीमहापुराणे आदिब्राह्मे तीर्थमाहात्म्ये खड्गतीर्थवर्णनं नामैकोनचत्वारिंशदधिकशततमोऽध्यायः।। 139 ।।
गौतमीमाहात्म्ये सप्ततितमोऽध्यायः
