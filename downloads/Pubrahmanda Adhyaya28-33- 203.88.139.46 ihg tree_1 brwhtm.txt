ऋषिरुवाच ।।
अगात्कथममावस्यां मासि मासि दिवं नृपः ।।
ऐलः पुरूरवाः सूत कथं वातर्पयत्पितॄन् ।। 28.1 ।।
सूत उवाच ।।
तस्य तेऽहं प्रवक्ष्यामि प्रभावं शांशपायने ।।
ऐलस्यादित्यसंयोगं सोमस्य च महात्मनः ।। 28.2 ।।
अंतःसारमयस्येंदोः पक्षयोः शुक्लकृष्णयोः ।।
ह्रासवृद्धी पिदृमतः पित्र्यस्य च विनिर्णयम् ।। 28.3 ।।
सोमाच्चैवामृतप्राप्तिं पितॄणां तर्वणं तथा ।।
काव्याग्निष्वात्तमौम्यानां पितॄणांचैव दर्शनम् ।। 28.4 ।।
यथा पुरूरवाश्चैव तर्पयामास वै पितॄन् ।।
एतत्सर्वं प्रवक्ष्यामि पर्वाणि च यथाक्रमम् ।। 28.5 ।।
यदा तु चंद्रसूर्यौ वै नक्षत्रेण समागतौ ।।
अमावस्यां निवसत एकरात्रैकमंडलौ ।। 28.6 ।।
स गच्छति तदा द्रष्टुं दिवाकरनिशाकरौ ।।
अमावस्याममावास्यां मातामहपितामहौ ।। 28.7 ।।
अभिवाद्य स तौ तत्र कालापेक्षः प्रतीक्षते ।।
प्रस्यंदमानात्सोमात्तु पित्रर्थं तु परिश्रवान् ।। 28.8 ।।
ऐलः पुरूरवा विद्वान्मासश्राद्धचिकीर्षया ।।
उपास्ते पितृमंतं तं सोमं दिवि समास्थितः ।। 28.9 ।।
द्विलवां कुहूमात्रां च ते उभे तु विचार्य सः ।।
सिनीवालीप्रमाणेभ्यः सिनीवालीमुपास्य सः ।। 28.10 ।।
कुहूमात्रः कलां चैव ज्ञात्वोपास्ते कुहूं तथा ।।
स तदा तामुपासीनः कालापेक्षः प्रपश्यति ।। 28.11 ।।
सुधामृतं तु तत्सोमात्स्रवद्वै मासतृप्तये ।।
दशभिः पंचभिश्चैव सुधामृतपरिस्रवैः ।। 28.12 ।।
कृष्णपक्षे भुजां प्रीत्या दह्यमानां तथांशुभिः ।।
सद्यः प्रक्षरता तेन सौम्येन मधुना तु सः ।। 28.13 ।।
निर्वातेष्त्रथ पक्षेषु पित्र्येण विधिना दिवि ।।
सुधामृतेन राजैंद्रस्तर्प यामास वै पितॄन् ।। 28.14 ।।
सौम्यान्बर्हिषदः काव्यानग्निष्वात्तांस्तथैव च ।।
ऋतमग्निस्तु यः प्रोक्तः स तु संवत्सरो मतः ।। 28.15 ।।
जज्ञिरे ह्यृतवस्तस्माद्ध्यृतुभ्यश्चार्त्तवास्तथा ।।
आर्तवा ह्यर्द्धमासाख्याः पितरो ह्यृतुसूनवः ।। 28.16 ।।
ऋतवः पितामहा मासा अयनाह्यब्दसूनवः ।।
प्रपितामहास्तु वै देवाः पंचाब्दा ब्रह्मणः सुताः ।। 28.17 ।।
सौम्यास्तु सोमजा ज्ञेयाः काव्या ज्ञेयाः कवेः सुताः ।।
उपहूताः स्मृता देवाः सोमजाः सोमपाः स्मृताः ।। 28.18 ।।
आज्यपास्तु स्मृताः काव्यास्तिस्रस्ताः पितृजातयः ।।
काव्या बर्हिषद श्चैव अग्निष्वात्ताश्च तास्त्रिधा ।। 28.19 ।।
गृहस्था ये च यज्वान ऋतुर्बर्हिषदो ध्रुवम् ।।
गृहस्थाश्चाप्ययज्वान अग्निष्वात्तास्तथार्त्तवाः ।। 28.20 ।।
अष्टकापतयः काव्याः पंचाब्दास्तान्निबोधत ।।
तेषां संवत्सरो ह्यग्निः सूयस्तु परिवत्सरः ।। 28.21 ।।
सोम इड्वत्सरः प्रोक्तो वायुश्चैवानुवत्सरः ।।
रुद्रस्तु वत्सरस्तेषां पंचाब्दास्ते युगात्मकाः ।। 28.22 ।।
काव्याश्चैवोष्मपाश्चैव दिवाकीर्त्याश्च ते स्मृताः ।।
ये ते पिबंत्यमावस्यां मासिमासि सुधां दिवि ।। 28.23 ।।
तांस्तेन तर्पयामास यावदासीत्पुरूरवाः ।।
यस्मात्प्रस्रवते सोमान्मासि मासि धिनोति च ।। 28.24 ।।
तस्मात्सुधामृतं तद्वै पितॄणां सोमपायिनाम् ।।
एवं तदमृतं सौम्यं सुधा च मदु चैव ह ।। 28.25 ।।
कृष्णपक्षे यथा वेंदोः कलाः पंचदश क्रमात् ।।
पिबंत्यंबुमयं देवास्त्रयस्त्रिंशत्तु छंदनाः ।। 28.26 ।।
पीत्वार्द्धमासं गच्छंति चतुर्दश्यां सुधामृतम् ।।
इत्येवं पीयमानैस्तु देवैः सर्वैर्निशाकरः ।। 28.27 ।।
समागच्छत्यमावस्यां भागे पंचदशे स्थितः ।।
सुषुम्णाप्यायितं चैव ह्यमावस्यां यथा क्रमम् ।। 28.28 ।।
पिबंति द्विलवं कालं पितरस्ते सुधामृतम् ।।
पीतक्षयं ततः सोमं सूर्योऽसावेकरश्मिना ।। 28.29 ।।
आप्याययत्सुषुम्णातः पुनस्तान्सोमपायिनः ।।
निः शेषायां कलायां तु सोममाप्याययत्पुनः ।। 28.30 ।।
सुषुम्णाप्यायमानस्य भागं भागमहः क्रमात् ।।
कलाः क्षीयंति ताः कृष्णाः शुक्ला चाप्याययंति तम् ।। 28.31 ।।
एवं सूर्यस्य वीर्येण चंद्रस्याप्यायिता तनुः ।।
दृश्यते पौर्णमास्यां वै शुक्लः संपूर्णमंडलः ।। 28.32 ।।
संसिद्धिरेवं सोमस्य पक्षयोः शुक्लकृष्णयोः ।।
इत्येवं पितृमान्सोमः स्मृत इड्वत्सरात्मकः ।। 28.33 ।।
क्रांतः पंचदशैः सार्द्धं सुधामृतपरिस्रवैः ।।
अतः पर्वाणि वक्ष्यामि वर्वणां संधयश्च ये ।। 28.34 ।।
ग्रंथिमंति यथा पर्वाणीक्षुवे ण्वोर्भवंत्युत ।।
तथार्द्धमासि पर्वाणि शुक्लकृष्णानि चैव हि ।। 28.35 ।।
पूर्णामावस्ययोर्भेदौ ग्रंथयः संधयश्च वै ।।
अर्द्धमासं तु पर्वाणि द्वितीयाप्रभृतीनि तु ।। 28.36 ।।
अन्वाधानक्रिया यस्मात्क्रियते पर्वसंधिषु ।।
तस्मात्तु पर्वणामादौ प्रतिपत्सर्वसंधिषु ।। 28.37 ।।
सायाह्नेऽह्यनुमत्यादौ कालो द्विलव उच्यते ।।
लवौ द्वावेव राकायां कालो ज्ञेयोऽपराह्णकः ।। 28.38 ।।
प्रतिपत्कृष्णपक्षस्य कालेऽतीतेऽपराह्णके ।। 
सायाह्ने प्रतिपन्ने च स कालः पौर्णमासिकः ।। 28.39 ।।
व्यतीपाते स्थिते सूर्ये लेखार्द्धे तु युगांतरे ।।
युगांतरोदिते चैव लेशार्द्धे शशिनः क्रमात् ।। 28.40 ।।
पौर्णमासी व्यतीपाते यदीक्षेतां परस्परम् ।।
यस्मिन्काले समौ स्यातां तौ व्यतीपात एव सः ।। 28.41 ।।
तं कालं सूर्यनिर्द्देश्यं दृष्ट्वा संख्यां तु सर्पति ।।
स वै वषटाक्रियाकालः सद्यः कालं विधीयते ।। 28.42 ।।
पूर्णंदोः पूर्णपक्षे तु रात्रिसंधिश्च पूर्णिमा ।।
ततो विरज्यते नक्तं पौर्णमास्यां निशाकरः ।। 28.43 ।।
यदीक्षेते व्यतीपाते दिवा पूर्णे परस्परम् ।।
चन्द्रार्कावपराह्णे तु पूर्णात्मानौ तु पूर्णिमा ।। 28.44 ।।
यस्मात्तामनुमन्यंते पितरो दैवतैः सह ।।
तस्मादनुमतिर्नाम पूर्णिमा प्रथमा स्मृता ।। 28.45 ।।
अत्यर्थं भ्राजते यस्माद्व्योम्न्यस्यां वै निशाकरः ।।
रंजनाच्चैव चन्द्रस्य राकेति कवयोऽब्रुवन् ।। 28.46 ।।
अमावसेतामृक्षे तु यदा चन्द्रदिवाकरौ ।।
राका पञ्चदशी रात्रिरमावास्या ततः स्मृता ।। 28.47 ।।
व्युच्छिद्य तममावस्यां पश्यतस्तौ समागतौ ।।
अन्योन्यं चन्द्रसूर्यौ तौ यदा तद्वर्श उच्यते ।। 28.48 ।।
द्वौ द्वौ लवावमावास्या स कालः पर्वसंधिषु ।।
द्व्यक्षर कुहुमात्रश्च पर्वकालास्त्रयः स्मृताः ।। 28.49 ।।
नष्टचन्द्रा त्वमावस्या या मध्याङ्नात्प्रवर्त्तते ।।
दिवसार्द्धेन रात्र्या च सूर्यं प्राप्य तु चंद्रमाः ।। 28.50 ।।
सूर्येण सह सामुद्रं गत्वा प्रातस्तनात्स वै ।।
द्वौ कालौ संगमं चैव मध्याह्ने नियतं रविः ।। 28.51 ।।
प्रतिपच्छुक्लपक्षस्य चन्द्रमाः सूर्य मंडलात् ।।
विमुच्यमानयोर्मध्ये तयोर्मंडलयोस्तु वै ।। 28.52 ।।
स तदा ह्याहुतेः कालो दर्शस्य तु वषट्क्रिया ।।
एतदृतुमुखं ज्ञेयममा वास्यास्य पर्वणः ।। 28.53 ।।
दिवापर्व ह्यमावास्या क्षीणेंदौ बहुले तु वै ।।
तस्माद्दिवा ह्यमावास्यां गृह्यतेऽसौ दिवाकरः ।। 28.54 ।।
गृह्यते तु दिवा तस्मादमावास्यां दिवि क्षयाम् ।।
कलानामपि चैतासां वृद्धिहान्या जलात्मनः ।। 28.55 ।।
तिथीनां नामधेयानि विद्वद्भिः संज्ञितानि वै ।।
दर्शयेतामथात्मानं सूर्याचन्द्रमसावुभौ ।। 28.56 ।।
निष्क्रामत्यथ तेनैव क्रमशः सूर्यमंडलात् ।।
द्विलवोनमहोरात्रं भास्करं स्पृशते शशी ।। 28.57 ।।
स तदा ह्याहुतेः कालोदर्शस्य तु वषट्क्रिया ।।
कुहेति कोकिलेनोक्तो यः स कालः समाप्यते ।। 28.58 ।।
तत्कालसंमिता यस्मादमावास्या कुहूः स्मृता ।।
सिनीवालीप्रमाणस्तु क्षीणशेषो निशाकरः ।। 28.59 ।।
आमावस्यां विशत्यर्कस्सिनी वालीततः स्मृता ।।
अनुमत्याश्चराकायाः सिनीवाल्याः कुहूंविना ।। 28.60 ।।
एतासां द्विलवः कालः कुहूमात्रंकुहूःस्मृताः ।। 
चंद्रसूर्यव्यतीपाते संगते पूर्णिमांतरे ।। 28.61 ।।
प्रतिपत्प्रतिपद्येत पर्वकालो द्विमात्रकः ।।
कालः कहूसिनीवाल्योः सामुद्रस्य तु मध्यतः ।। 28.62 ।।
अर्काग्नि मंडले सोमे पर्वकालः कलासमः ।।
एवं स शुक्लपक्षे वै रजन्यां पर्वसंधिषु ।। 28.63 ।।
संपूर्ममंडलः श्रीमांश्चंद्रमा उपरज्यते ।।
यस्मादा दाप्यायते सोमः पञ्चदश्यां तु पूर्णिमा ।। 28.64 ।।
दशभिः पंचभिश्चैव कलाभिर्दिवसक्रमात् ।।
तस्मात्कलाः पञ्चदश सोमेनास्य तु षोडशी ।। 28.65 ।।
तस्मात्सोमस्य भवति पञ्चदश्याप्रपां क्षयः ।।
इत्येते पितरो देवाः सोमपाः सोमवर्द्धनाः ।। 28.66 ।।
आर्तवा ऋतवो ह्यृद्धा देवास्तान्भावयंति वै ।।
अतः पितॄन्प्रवक्ष्यामि मासश्राद्धभुजस्तु ये ।। 28.67 ।।
तेषां गतिं सतत्त्वां च प्राप्तिं श्राद्धस्य चैव हि ।।
न मृतानां गतिः शक्या ज्ञातुं न पुनरागतिः ।। 28.68 ।।
तपसापि प्रसिद्धेन किंपुनर्मासचक्षुषा ।।
अनुदेवपितॄनेते पितरो लौकिकाः स्मृताः ।। 28.69 ।।
देवाः सौम्याश्च काव्याश्च अयज्वानो ह्यचोनिजाः ।।
देवास्ते पितरः सर्वे देवास्तान्वादयन्त्युत ।। 28.70 ।।
मनुष्यपितरश्चैव तेभ्योऽन्ये लौकिकाः स्मृताः ।।
पिता पितामहश्चापि तथा यः प्रपितामहः ।। 28.71 ।।
यज्वानो ये तु सामेन सोमवंतस्तु ते स्मृताः ।।
ये यज्वानो हविर्यज्ञे ते वै बर्हिषदः स्मृताः ।। 28.72 ।।
अग्निष्वात्ताः स्मृतास्तेषां होमिनोऽयाज्ययाजिनः ।।
तेषां तु धर्मसाधर्म्यात्स्मृताः सायुज्यगा द्विजैः ।। 28.73 ।।
ये चाप्याश्रमधर्माणां प्रस्थानेषु व्यवस्थिताः ।।
अन्ते तु नावसीदंति श्रद्धायुक्तास्तु कर्मसु ।। 28.74 ।।
तपसा ब्रह्मचर्येण यज्ञेन प्रजया च वै ।।
श्राद्धेन विद्यया चैव प्रदानेन च सप्तधा ।। 28.75 ।।
कर्मस्वेतेषु ये युक्ता भवंत्यादेहपातनात् ।।
दैवैस्तैः पितृभिः सार्द्धं सूक्ष्मजैः सोमयाजनैः ।। 28.76 ।।
स्वर्गता दिवि मोदंते पितृवत्त उपासते ।।
तेषां निवापे दत्ते तु तत्कुलीनैश्च बंधुभिः ।। 28.77 ।।
मासश्राद्धभुजस्तृप्तिं लभंते सोमलौकिकाः ।।
एते मनुष्यपितरो मासश्राद्धभुजस्तु ये ।। 28.78 ।।
तेभ्योऽपरे तु येऽप्यन्ये संकीर्णाः कर्मयोनिषु ।।
भ्रष्टाश्चाश्रमधर्मेभ्यः स्वधास्वाहाविवर्जिताः ।। 28.79 ।।
भिन्नदेहा दुरात्मानः प्रेतभूता यमक्षये ।।
स्वकर्माण्य नुशोचंतो यातनास्थानमागताः ।। 28.80 ।।
दीर्घायुषोऽतिशुष्काश्च श्मश्रुलाश्च विवाससः ।।
क्षुत्पिपासापरीताश्च विद्रवन्तस्ततस्ततः ।। 28.81 ।।
सरित्सरस्तडागानि वापीश्चाप्युपलिप्सवः ।।
परान्नानि च लिप्संतः काल्यमानास्ततस्ततः ।। 28.82 ।।
स्थानेषु पात्यमानाश्च यातनाश्च पुनः पुनः ।।
शाल्मले वैतरण्यां च कुंभीपाके तथैव च ।। 28.83 ।।
करंभवालुकायां च असिपत्रवने तथा ।।
शिला संपेषणे चैव पात्यमानाः स्वकर्मभिः ।। 28.84 ।।
तत्रस्थानां हि तेषां वै दुः खितानामनाशिनाम् ।।
तेषां लोकांतरस्थानां बांधवैर्नाम गोत्रतः ।। 28.85 ।।
भूमावसव्यं दर्भेषु दत्ताः पिंडास्त्रयस्तु वै ।।
यांति तास्तर्पयंते च प्रेतस्थानेष्वधिष्ठितान् ।। 28.86 ।।
अप्राप्ता यातनास्थानं प्रभ्रष्टा य च पंचधा ।।
पश्चाद्ये स्थावरांते वै जाता नीचैः स्वकर्मभिः ।। 28.87 ।।
नानारूपासु जायन्ते तिर्यग्योनिष्वयोनिषु ।।
यदाहारा भवंत्येते तासु तास्विह योनिषु ।। 28.88 ।।
तस्मिंस्तस्मिंस्तदाहारे श्राद्धं दत्तं प्रतिष्ठते ।।
काले न्यायागतं पात्रे विधिना प्रतिपादितम् ।। 28.89 ।।
प्राप्नोत्यन्नं यथादत्तं जंतुर्यत्रावतिष्ठते ।। 
यथा गोषु प्रनष्टामु वत्सो विंदति मातरम् ।। 28.90 ।।
तथा श्राद्धेषु दत्तान्नं मन्त्रः प्रापयते पितॄन् ।।
एवं ह्यविफलं श्राद्धं श्रद्धादत्तं तु मन्त्रतः ।। 28.91 ।।
तत्तत्कुमारः प्रोवाच पश्यन्दिव्येन चक्षुषा ।।
गतागतज्ञः प्रेतानां प्राप्तिं श्राद्धस्य तैः सह ।। 28.92 ।।
बाह्लीकाश्चोष्मपाश्चैव दिवाकीर्त्याश्च ते स्मृताः ।।
कृष्णपक्षस्त्वहस्तेषां शुक्लः स्वप्नाय शर्वरी ।। 28.93 ।।
इत्येते पितरो देवा देवाश्च पितरश्च वै ।।
ऋत्वर्तवार्द्धमासास्तु अन्योन्यं पितरः स्मृताः ।। 28.94 ।।
इत्येत पितरो देवा मनुष्यपितरश्च ये ।।
प्रीतेषु तेषु प्रीयंते श्राद्धयुक्तेषु कर्मसु ।। 28.95 ।।
इत्येष विचयः प्रोक्तः पितॄणां सोमपायिनाम् ।।
एवं पितृसतत्त्वं हि पुराणे निश्चयं गतम् ।। 28.96 ।।
इत्यर्कपितृसोमानामैलस्य च समागमः ।।
सुधामृतस्य च प्राप्तिः पितॄणां चैव तर्प्पणम् ।। 28.97 ।।
पूर्णा मावास्ययोः कालो यातनास्थानमेव च ।।
समासात्कीर्तितस्तुभ्यमेष सर्गः मनातनः ।। 28.98 ।।
वैश्वरूप्यं तु सर्गस्य कथितं ह्येकदैशिकम् ।।
न शक्यं परिसंख्यातुं श्रद्धेयं भूतिमिच्छता ।। 28.99 ।।
स्वायंभुवस्य हि ह्येष सर्गः क्रांतो मया तु वै ।।
विस्तरेणानुपूर्व्या च भूयः किं वर्णयाम्यहम् ।। 28.100 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे
अमावस्याश्राद्धे पितृविचयोनामाऽष्टाविंशति तमोऽध्यायः ।। 28 ।।

ऋषिरुवाच ।।
चतुर्युगानि यान्यासन्पूर्वं स्वायंभुवेऽन्तरे ।।
तेषां निसर्गं तत्त्वं च श्रोतुमिच्छामि विस्तरात् ।। 29.1 ।।
सूत उवाच ।।
पृथिव्यादिप्रसंगेन यन्मया प्रागुदीरितम् ।।
तेषां चतुर्युगं ह्येतत्तद्वक्ष्यामि निबोधत ।। 29.2 ।।
संख्ययेह प्रसंख्याय विस्तराच्चैव सर्वशः ।।
युगं च युगभेदश्च युगधर्मस्तथैव च ।। 29.3 ।।
युगसंध्यांशकश्चैव युगसंधानमेव च ।।
षट्प्रकाशयुगाख्यैषा ता प्रवक्ष्यामि तत्त्वतः ।। 29.4 ।।
लौकिकेन प्रमाणेन निष्पाद्याब्दं तु मानुषम् ।।
तेनाब्देन प्रसंख्यायै वक्ष्यामीह वतुर्युगम् ।।
निमेषकाल तुल्यं हि विद्याल्लघ्वक्षरं च यत् ।। 29.5 ।।
काष्ठा निमेषा दश पंच चैव त्रिशच्च काष्ठा गणयेत्कलां तु ।।
त्रिंशत्कलाश्चापि भवेन्मुहूर्त्तस्तै स्त्रिंशता रात्र्यहनी समे ते ।। 29.6 ।।
अहोरात्रौ विभजते सूर्यो मानुषलौकिकौ ।। 29.7 ।।
तत्राहः कर्मचेष्टायां रात्रिः स्वप्नाय कल्पते ।।
पित्र्ये रात्र्यहनी मासः प्रविभागस्तयोः पुनः ।। 29.8 ।।
कृष्णपक्षस्त्वहस्तेषां शुक्लः स्वप्नाय शर्वरी ।।
त्रिंशद्ये मानुषा मासाः पित्र्यो मासस्तु सः स्मृतः ।। 29.9 ।।
शतानि त्रीणि मासानां षष्ट्या चाप्यधिकानि वै ।।
पित्र्यः संवत्सरो ह्येष मानुषेण विभाव्यते ।। 29.10 ।।
मानुषे णैव मानेन वर्षाणां यच्छतं भवेत् ।।
पितॄणां त्रीणि वर्षाणि संख्यातानीह तानि वै ।। 29.11 ।।
दश चैवाधिका मासाः पितृसंख्येह संज्ञिताः ।।
लौकिकेनैव मानेन हृब्दो यो मानुषः स्मृतः ।। 29.12 ।।
एतद्दिव्यमहोरात्रं शास्त्रे स्यान्निश्चयो गतः ।।
दिव्ये रात्र्यहनी वर्ष प्रविभागस्तयोः पुनः ।। 29.13 ।।
अहस्तत्रोदगयनं रात्रिः स्याद्दक्षिणायनम् ।।
ये ते रात्र्यहनी दिव्ये प्रसंख्यानं तयोः पुनः ।। 29.14 ।।
त्रिंशद्यानि तु वर्षाणि दिप्यो मासस्तु स स्मृतः ।।
यन्मानुषं शतं विद्धि दिव्या मासास्त्रयस्तु ते ।। 29.15 ।।
दश चैव तथाऽहानि दिव्यो ह्येष विधिः स्मृतः ।।
त्रीणि वर्षशतान्येव षष्टिवर्षाणि यानि तु ।।
दिव्यः संवत्सरो ह्येष मानुषेण प्रकीर्त्तितः ।। 29.16 ।।
त्रीणि वर्ष सहस्राणि मानुषाणि प्रमाणतः ।।
त्रिंशदन्यानि वर्षाणि मतः सप्तर्षिवत्सरः ।। 29.17 ।।
नव यानि सहस्राणि वर्षाणां मानुषाणि तु ।।
अन्यानि नवतिश्चैव ध्रुवः संवत्सरः स्मृतः ।। 29.18 ।।
षड्विंशतिसहस्राणि वर्षाणि मानुषाणि तु ।।
वर्षाणां तु शतं ज्ञेयं दिव्यो ह्येष विधिः स्मृतः ।। 29.19 ।।
त्रीण्येव नियुतान्याहुर्वर्षाणां मानुषाणि तु ।। 29.20 ।।
षष्टिश्चैव सहस्राणि संख्यातानि तु संख्याया ।।
दिव्यवर्षसहस्र तु प्राहुः संख्याविदो जनाः ।। 29.21 ।।
इत्येवमृषिभिर्गीतं दिव्यया संख्याया त्विह ।।
दिव्येनैव प्रमाणेन युगसंख्याप्रकल्पनम् ।। 29.22 ।।
चत्वारि भारते वर्षे युगानि कवयोऽबुवन् ।।
कृतं त्रेता द्वापरं च कलिश्चेति चतुष्टयम् ।। 29.23 ।।
पूर्व कृतयुकं नाम ततस्त्रेती विधीयते ।।
द्वापरं च कलिश्चैव युगान्येतानि कल्पयेत् ।। 29.24 ।।
चत्वार्याहुः सहस्राणि वर्षाणां च कृत युगम् ।।
तस्य तावच्छती संध्या संध्यांशः संध्याया समः ।। 29.25 ।।
इतरेषु ससंध्येषु ससंध्यांशेषु च त्रिषु ।।
एकन्यायेन वर्तन्ते सहस्राणि शतानि च ।। 29.26 ।।
त्रीणि द्वे च सहस्राणि त्रेताद्वापरयोः क्रमात् ।।
त्रिशती द्विशती संध्ये संध्यांशौ चापि तत्समौ ।। 29.27 ।।
कलिं वर्षसरस्रं तु युगमाहुर्द्विजोत्तमाः ।।
तस्यैकशतिका संध्या संध्यांशः संध्यया समः ।। 29.28 ।।
तेषां द्वादशसाहस्री युगसंख्या प्रकीर्त्तिता ।।
कृतं त्रेता द्वापरं च कलिश्चैव चतुष्टयम् ।। 29.29 ।।
अत्र संवत्सरा दृष्टा मानुषेण प्रमाणतः ।।
कृतस्य तावद्वक्ष्यामि वर्षाणि च निबोधत ।। 29.30 ।।
सहस्राणां शतान्याहुश्चतुर्दश हि संख्याया ।।
चत्वारिंशत्सहस्राणि तथान्यानि कृतं युगम् ।। 29.31 ।।
तथा शतसहस्राणि वर्षाणि दशसंख्याया ।।
अशीतिश्च सहस्राणि कालस्त्रेतायुगस्य सः ।। 29.32 ।।
सप्तैव नियुतान्याहुर्वर्षाणां मानुषेण तु ।।
विंशतिश्च सहस्रामि कालः स द्वापरस्य च ।। 29.33 ।।
तथा शतसहस्राणि वर्षाणां त्रीणि संख्यया ।।
षष्टिश्चैव सहस्राणि कालः कलियुगस्य तु ।। 29.34 ।।
एवं चतुर्युगे काल ऋतैः संध्यांशकैः स्मृतः ।।
नियुतान्येव षडिंशान्निरसानि युगानि वै ।। 29.35 ।।
चत्वारिंशत्तथा त्रीणि नियुता नीह संख्यया ।।
विंशतिश्च सहस्राणि स संध्यांशश्चतुर्युगः ।। 29.36 ।।
एवं चतुर्युगाख्यानां साधिका ह्येकसप्ततिः ।।
कृतत्रेतादियुक्तानां मनोरंतरमुच्यते ।। 29.37 ।।
मन्वंतरस्य संख्यां तु वर्षाग्रेण निबोधत ।।
त्रिंशत्कोट्यस्तु वर्षाणां मानुषेण प्रकीर्त्तिताः ।। 29.38 ।।
सप्त षष्टिस्तथान्यानि नियुतान्यधिकानि तु ।।
विशतिश्च सहस्राणि कालोऽयं साधिकं विना ।। 29.39 ।।
मन्वंतरस्य संख्यैषा संख्या विद्भिर्द्विजैः स्मृता ।।
मन्वंतरस्य कालोऽयं युगैः सार्द्धं च कीर्त्तितः ।। 29.40 ।।
चतुः साहस्रयुक्तं वै प्राकृतं तत्कृतं युगम् ।।
त्रेताशिष्टं प्रवक्ष्यामि द्वापरं कलिमेव च ।। 29.41 ।।
युगपत्समयेनार्थो द्विधा वक्तुं न शक्यते ।।
क्रमागतं मया ह्येतत्तुभ्यं नोक्त युग द्वयम् ।। 29.42 ।।
ऋषिवंशप्रसंगेन व्याकुलत्वात्तथैव च ।।
अत्र त्रेतायुगस्यादौ मनुः सप्तर्षयश्च ये ।। 29.43 ।।
श्रौत स्मार्त्त च ते धर्म ब्रह्मणानुप्रचौदितम् ।।
दाराग्निहोत्रसंबंधमृग्यजुः सामसंहितम् ।। 29.44 ।।
इत्यादिलक्षणं श्रौतं धर्म सप्तर्षयोऽब्रुवन् ।।
परंपरागतं धर्म स्मार्त्तं चाचारलक्षणम् ।। 29.45 ।।
वर्णाश्रमाचारयुतं मनुः स्वायंभुवोऽब्रवीत् ।।
सत्येन ब्रह्मचर्येण श्रुतेन तपसा च वै ।। 29.46 ।।
तेषां तु तप्ततपसा आर्षेणोपक्रमेण तु ।।
सप्तर्षीणां मनोश्चैव ह्याद्ये त्रेतायुगे तथा ।। 29.47 ।।
अबुद्धिपूर्वकं तेषामक्रियापूर्वमेव च ।।
अभिव्यक्तास्तु ते मन्त्रास्तारकाद्यैर्निदर्शनैः ।। 29.48 ।।
आदिकल्पे तु देवानां प्रादुर्भूतास्तु याः स्वयम् ।।
प्राणाशेष्वथ सिद्धीनामन्यासां च प्रवर्त्तनम् ।। 29.49 ।।
आसन्मन्त्रा व्यतीतेषु ये कल्पेषु सहस्रशः ।।
ते मंत्रा वै पुनस्तेषां प्रतिभायामुपस्थिताः ।। 29.50 ।।
ऋचो यजूंषि सामानि मन्त्रश्चाथर्वणानि तु ।।
सप्तर्षिभिस्तु ते प्रोक्ताः स्मार्त्तं धर्मं मनुर्जगौ ।। 29.51 ।।
त्रेतादौ संहिता वेदाः केवला धर्मसेतवः ।।
संरोधादायुषश्चैव वर्त्स्यंते द्वापरेषु वै ।। 29.52 ।।
ऋषयस्तपसा वेदान्द्वापरादिष्वधीयते ।।
अनादिनिधिना दिव्याः पूर्वं सृष्टाः स्वयंभुवा ।। 29.53 ।।
सधर्माः सव्रताः सांगा यथाधर्मं युगेयुगे ।।
विक्रियन्ते समानार्था वेदवादा यथायुगम् ।। 29.54 ।।
आरंभयज्ञाः क्षत्राश्च हविर्यज्ञा विशस्तथा ।।
परिचारयज्ञाः शूद्रास्तु जपयज्ञा द्विजोत्तमाः ।। 29.55 ।।
तदा प्रमुदिता वर्णास्त्रेतायां धर्मपालिताः ।।
क्रियावंतः प्रजावंतः समृद्धाः सुखिनस्तथा ।। 29.56 ।।
ब्राह्मणाननुर्त्तन्ते क्षत्रियाः क्षत्रियान्विशः ।।
वैश्यानुवर्त्तिनः शुद्राः परस्परमनुव्रताः ।। 29.57 ।।
शुभाः प्रवृत्तयस्तेषां धर्मा वर्णाश्रमास्तथा ।।
संकल्पितेन मनसा वाचोक्तेन स्वकर्मणा ।। 29.58 ।।
त्रेतायुगे च विफलः कर्मारंभः प्रसिद्ध्यति ।।
आयुर्मेधा बलं रूपमारोग्यं धर्मशीलता ।। 29.59 ।।
सर्वसाधारणा ह्येते त्रेतायां वै भवं त्युत ।।
वर्णाश्रमव्यवस्थानं तेषां ब्रह्मा तदाऽकरोत् ।। 29.60 ।।
पुनः प्रजास्तु ता मोहाद्धर्मा स्तानप्यपालयन् ।।
परस्परविरोधेन मनुं ताः पुनरभ्ययुः ।। 29.61 ।।
पुनः स्वायंभुवो दृष्ट्वा याथातथ्यं प्रजापतिः ।।
ध्यात्वा तु शतरूपायां पुत्रौ स उदपादयत् ।। 29.62 ।।
प्रियव्रतो त्तानपादौ प्रथमौ तौ मोहीक्षितौ ।।
ततः प्रभृति राजान उत्पन्ना दंडधारिणः ।। 29.63 ।।
प्रजानां रंजनाच्चैव राजानस्तेऽभवन्नृपाः ।।
प्रच्छन्न पापास्तैर्ये च न शक्यास्तु नराधिपैः ।। 29.64 ।।
धर्मराजः स्मृतस्तेषां शास्ता वैवस्वतो यमः ।।
वर्णानां प्रविभागाश्च त्रेतायां संप्रकीर्त्तिताः ।। 29.65 ।।
संभृताच्च तदा मंत्रा ऋषिभिर्ब्रह्मणः सुतैः ।।
यज्ञाः प्रवर्त्तिताश्चैव तदा ह्येव तु दैवतैः ।। 29.66 ।।
यामशुक्रार्जितैश्चैव सर्वसाधन संभृतैः ।।
सार्द्धं विश्वभुजा चैव देवेंद्रेण महौजसा ।। 29.67 ।।
स्वायंभुवेंऽतरे देवैर्यज्ञस्तैः प्राक्प्रवर्त्तितः ।।
सत्यं जपस्तपो दानं त्रेताया धर्म उच्यते ।। 29.68 ।।
तदा धर्म्मसहस्रांतेऽहिंसाधर्मः प्रवर्त्तते ।।
जायंते च तदा शूरा आयुष्मंतो महाबलाः ।। 29.69 ।।
व्यस्तदंडा महाभागा धर्मिष्ठा ब्रह्मवादिनः ।।
पद्मपत्रायताक्षाश्च पृथूरस्काः सुसंहताः ।। 29.70 ।।
सिंहातंका महासत्त्वा मत्तमातंगगमिनः ।।
महाधनुर्द्धराश्चैव त्रेतायां चक्रवर्त्तिनः ।। 29.71 ।।
सर्वलक्षणसम्पूर्मा न्यग्रोधपरिमंडलाः ।।
न्यग्रोधौ तु स्मृतौ बाहू व्यामो न्यग्रोध उच्यते ।। 29.72 ।।
व्यामे नैवोछ्रयो यस्य सम ऊर्द्धं तु देहिनः ।।
समोछ्रयपरीणाहो ज्ञेयो न्यग्रोधमंडलः ।। 29.73 ।।
चक्रं रथो मणिर्भार्या निधिरश्वो गजस्तथा ।।
सप्तैतानि च रत्नानि सर्वेषां चक्रवर्तिनाम ।। 29.74 ।।
चक्रं रथो मणिः खड्गश्चर्मरत्नं च पंचमम् ।।
केतुर्निधिश्च सप्तैव प्राणहीनानि चक्षते ।। 29.75 ।।
भार्या पुरोहितश्चैव सेनानी रथकृच्च यः ।।
मंत्र्यश्वः कलभश्चैव प्राणिनः सप्त कीर्त्तिताः ।। 29.76 ।।
रत्नान्येतानि दिव्यानि संसिद्धानि महात्मनाम् ।।
चतुर्दश विधेयानि सर्वेषां चक्रवर्त्तिनाम् ।। 29.77 ।।
विष्णोरंशेन जायंते पृथिव्यां चक्रवर्त्तिनः ।।
मन्वन्तरेषु सर्वेषु अतीतानागतेष्विह ।। 29.78 ।।
भूतभव्यानि यानीह वर्त्तमानानि यानि च ।।
त्रेतायुगे च तान्यत्र जायंते चक्रवर्त्तिनः ।। 29.79 ।।
भद्राणीमानि तेषां वै भवंतीह महीक्षिताम् ।।
अत्यद्भुतानि चत्वारि बलं धर्मः सुखं धनम् ।। 29.80 ।।
अन्योन्यस्याविरोधेन प्राप्यंते तु नृपैः समम् ।।
अर्थो धर्मश्च कामश्च यशो विजय एव च ।। 29.81 ।।
ऐश्वर्येणाणिमाद्येन प्रभुशक्त्या तथैव च ।।
श्रुतेन तपसा चैव मुनीनभिभवंति वै ।। 29.82 ।।
बलेन तपसा चैव देवदानवमानवान् ।।
लक्षणैश्चैव जायंते शरीरस्थैरमानुषैः ।। 29.83 ।।
केशाःस्निग्धा ललाटोच्चा जिह्वा चास्य प्रमार्जिनी ।।
ताम्रप्रभोष्टनेत्राश्च श्रीवत्साश्चैद्ध्वरोमशाः ।। 29.84 ।।
आजानुबाहवस्छैव तदाम्रहस्ताः कटौ कृशाः ।।
न्यग्रोधपरिणाहाश्च सिंहस्कंधास्तु मेहनाः ।। 29.85 ।।
गजेद्रगतयश्चैव महाहनव एव च ।।
पादयोश्चक्रमत्स्योंतु शंखपद्मौ तुहस्तयोः ।। 29.86 ।।
पंचाशीतिसहस्राणि ते राजंत्यजरा नृपाः ।।
असंगगतयस्तेषां चतस्रश्चक्रवर्त्तिनाम् ।। 29.87 ।।
अंतरिक्षे समुद्रि च पाताले पर्वतेषु च ।।
इज्या दानं तपः सत्यं त्रेतायां धर्म उच्यते ।। 29.88 ।।
तदा प्रवर्त्तते धर्मो वर्णाश्रमविभागशः ।।
मर्यादास्थापनार्थं च दंडनीतिः प्रवर्त्तते ।। 29.89 ।।
त्दृष्टपुष्टाः प्रजाः सर्वा अरोगाः पूर्णमानसाः ।।
एको वेदश्चतुष्पादस्त्रेतायुगविधौस्मृतः ।। 29.90 ।।
त्रीणि वर्षसहस्राणि तदा जीवन्ति मानवाः ।।
पुत्रपौत्रसमाकीर्णा म्रियंते च क्रमेण तु ।। 29.91 ।।
एष त्रेतायुगे धर्मस्त्रेतासंध्यां निबोधत ।।
त्रेतायुगस्वभावानां संध्या पादेन वर्त्तते ।।
संध्यापादः स्वभावस्तु सोंऽशपदेन तिष्ठति ।। 29.92 ।।
इति श्री ब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे
संख्यावर्त्तो नामैकोनत्रिशत्तमोऽध्यायः ।। 29 ।।

शांशापायनिरुवाच ।।
कथं त्रेतायुगमुखे यज्ञस्य स्यात्प्रवर्त्तनम् ।।
पूर्वं स्वायंभुवे सर्गे यथावत्तच्च ब्रूहि मे ।। 30.1 ।।
अंतर्हितायां संध्यायां सार्द्धं कृतयुगेन वै ।।
कालाख्यायां प्रवृत्तायां प्राप्ते त्रेतायुगे तदा ।। 30.2 ।।
औषधीषु च जातासु प्रवृत्ते वृष्टिसर्जने ।।
प्रतिष्ठितायां वार्त्तायां गृहाश्रमपरे पुनः ।। 30.3 ।।
वर्णाश्रमव्यवस्थानं कृतवंतश्च संख्यया ।।
संभारांस्तांस्तु मंभृत्य कथं यज्ञः प्रवर्त्तितः ।। 30.4 ।।
एतच्छुत्वाऽब्रवीत्सूतः श्रूयतां शांशपायने ।।
यथा त्रेतायुगमुखे यज्ञस्य स्यात्प्रवर्तनम् ।। 30.5 ।।
पूर्वं स्वायंभुवे सर्गे तद्वक्ष्याम्यानुपूर्व्यतः ।।
अंतर्हितायां संध्यायां सार्द्धं कृतयुगेन तु ।। 30.6 ।।
कालाख्यायां प्रवृत्तायां प्रप्ते त्रेतायुगे तदा ।।
औषधीषु च जातासु प्रवृत्ते वृष्टिसर्जने ।। 30.7 ।।
प्रतिष्ठितायां वार्त्तायां गृहश्रमपरेषु च ।।
वर्णाश्रमव्यवस्थानं कृत्वा मंत्रांस्तु संहतान् ।। 30.8 ।।
मंत्रांस्तान्योजयित्वाथ इहामुत्र च कर्मसु ।।
तदा विश्वभुगिंद्रश्च यज्ञं प्रावर्त्तयत्प्रभुः ।। 30.9 ।।
दैवतैः सहितैः सर्वैः सर्वसंभारसंभृतैः ।।
तस्याश्वमेधे वितते समाजग्मुर्महर्षयः ।। 30.10 ।।
यजंतं पशुभिर्मे ध्यैरूचुः सर्वे समागताः ।।
कर्मव्यग्रेषु ऋत्विक्षु संतते यज्ञकर्मणि ।। 30.11 ।।
संप्रगीथेषु सर्वेषु सामगेष्वथ सुस्वग्म् ।।
परिक्रांतेषु लघुषु ह्यध्वर्युवृषभेषु च ।। 30.12 ।।
आलब्धेषु च मेध्येषु तथा पशुगणेषु च ।।
हविष्यग्नौ हूयमाने ब्राह्मणैश्चाग्निहोत्रिभिः ।। 30.13 ।।
आहूतेषु च सर्वेषु यज्ञभाक्षु क्रमात्तदा ।।
य इंद्रियात्मका देवास्तदा ते यज्ञभागिनः ।। 30.14 ।।
तद्यचन्ते तदा देवान्कल्पादिषु भवंति ये ।।
अध्वर्यवः प्रैषकाले व्यत्थिता वै महर्षयः ।। 30.15 ।।
महर्षयस्तु तान्दृष्ट्वा दीनान्पशुगणांस्तदा ।।
प्रपच्छुरिद्रं संभूय कोऽयं यज्ञ विधिस्तव ।। 30.16 ।।
अधर्मो बलवानेष हिंसाधर्मेप्सया ततः ।।
ततः पशुवधश्चैष तव यज्ञे सुरोत्तम ।। 30.17 ।।
अधर्मो धर्मघाताय प्रारब्धः पशुहिसया ।।
नायं धर्मो ह्यधर्मोऽयं न हिंसा धर्म उच्यते ।। 30.18 ।।
आगमेन भवान्यज्ञं करोतु यदिहेच्छति ।।
विधिदृष्टेन यज्ञेन धर्मेणाव्यपसेतुना ।। 30.19 ।।
यज्ञबीचैः सुरेश्रष्ठ येषु हिंसा न विद्यते ।।
त्रिवर्षं परमं कालमुषितैरप्ररोहिभिः ।। 30.20 ।।
एष धर्मो महाप्राज्ञ विरंचिविहितः पुरा ।।
एवं विश्वभुगिंद्रस्तु ऋषिभिस्तत्त्वदर्शिभिः ।। 30.21 ।।
तदा विवादः सुमहानिंद्रस्यासीन्महर्षिभिः ।।
जंगमस्थावरैः कैर्हि यष्टव्यमिति चोच्यते ।। 30.22 ।।
ते तु खिन्ना विवादेन तत्त्वमुत्त्वा महर्षयः ।।
सन्धाय वाक्यमिंद्रेण पप्रच्छुः खेचरं वसुम् ।। 30.23 ।।
सहाप्राज्ञ कथं दृष्टस्त्वया यज्ञविधिर्नृप ।।
औत्तानपादे प्रब्रूहि संशयं नो नुद प्रभो ।। 30.24 ।।
श्रुत्वा वाक्यं वसुस्तेषाम विचार्य बलाबलम् ।।
वेदशास्त्रमनुस्मृत्य यज्ञतत्त्वमुवाच ह ।। 30.25 ।।
यथोपनीर्तैर्यष्टव्यमिति होवाच पार्थिवः ।।
यष्टव्यं पशुभिर्मे ध्यैरथ बीजैः फलैरपि ।। 30.26 ।।
हिंसास्वभावो यज्ञस्य इति मे दर्शनागमौ ।।
यथेह देवता मंत्रा हिंसालिंगा महर्षिभिः ।। 30.27 ।।
दीर्घेण तपसा युक्तैर्दर्शनैस्तारकादिभिः ।।
तत्प्रामाण्यान्मया चोक्तं तस्मात्स प्राप्तुमर्हथ ।। 30.28 ।।
यदि प्रमाणं तान्येव मंत्रवाक्यानि वै द्विजाः ।।
तथा प्रवततां यज्ञो ह्यन्यथा वोऽनृतं वचः ।। 30.29 ।।
एवं कृतोत्तरास्ते वै युक्तात्मानस्तपोधनाः ।।
अवश्यभावितं दृष्ट्वा तमथो वाग्यताऽभवन् ।। 30.30 ।।
इत्युक्तमात्रे नृपतिः प्रविवेश रसातलम् ।।
ऊर्ध्वचारी वसुर्भूत्वा रसातलचरोऽभवत् ।। 30.31 ।।
वसुधा तलवासी तु तेन वाक्येन सोऽभवत् ।।
धर्माणां संशयच्छेत्ता राजा वसुरधोगतः ।। 30.32 ।।
तस्मान्न वाच्यमेकेन बहुज्ञेनापि संशये ।।
बहुद्वारस्य धर्मस्य सूक्ष्मा दूरतरा गतिः ।। 30.33 ।।
तस्मान्न निश्चयाद्वक्तुं धर्मः शक्यस्तु केनचित् ।।
देवानृषीनुपादाय स्वायंभुवमृते मनुम् ।। 30.34 ।।
तस्मादहिंसा धर्मस्य द्वारमुक्तं महर्षिभिः ।।
ऋषिकोटिसहस्राणि स्वतपोभिर्दिवं ययुः ।। 30.35 ।।
तस्मान्न दानं यज्ञं वा प्रशंसंति महर्षयः ।।
उञ्छमूलफलं शाकमुदपात्रं तपोधनाः ।। 30.36 ।।
एतद्दत्वा विभवतः स्वर्गे लोके प्रतिष्ठिताः ।।
अद्रोहश्चाप्य लोभश्च तपो भुतदया दमः ।। 30.37 ।।
ब्रह्मचर्यं तथा सत्यमनुक्रोशः क्षमा धृतिः ।।
सनातनस्य धर्मस्य मूलमेतद्दुरासदम् ।। 30.38 ।।
श्रूयंते हि तपःसिद्धा ब्रह्मक्षत्रादयोऽनघाः ।।
प्रियव्रतोत्तानपादौ ध्रुवो मेधातिथिर्वसुः ।। 30.39 ।।
सुधामा विरजाश्चैव शंखः पांड्यज एव च ।।
प्राजीनबर्हिः पर्जन्यो हविर्धानादयो नृपः ।। 30.40 ।।
एते चान्ये च बहवः स्वैस्तपोभिर्दिवं गताः ।।
राजर्षयो महासत्त्वा येषां कीर्त्तिः प्रतिष्ठिता ।। 30.41 ।।
तस्माद्विशिष्यते यज्ञात्तपः सर्वैस्तु कारणः ।।
ब्रह्मणा तपसा सृष्टं जगद्विश्वमिदं पुरा ।। 30.42 ।।
तस्मान्नान्वेति तद्यज्ञस्तपोमूलमिदं स्मृतम् ।।
द्रव्यमंत्रात्मको यज्ञस्तपस्त्वनशनात्मकम् ।। 30.43 ।।
यज्ञेन देवानाप्नोति वैराजं तपसा पुनः ।।
ब्राह्मं तु कर्म संन्यासाद्वैराग्यात्प्रकृतेर्जयम् ।। 30.44 ।।
ज्ञानात्प्राप्नोति कैवल्यं पंचैतागतयः स्मृताः ।।
एवं विवादः सुमहान्य ज्ञस्यासीत्प्रवर्त्तने ।। 30.45 ।।
देवतानामृषीणां च पूर्व स्वायंभुवेऽन्तरे ।।
ततस्तमृषयो दृष्ट्वा हतं धर्मबलेन तु ।। 30.46 ।।
वसोर्वाक्यमना दृत्य जगमुः सर्वे यथागतम् ।।
गतेषु मुनिसंघेषु देवा यज्ञं समाप्नुवन् ।। 30.47 ।।
यज्ञप्रवर्त्तनं ह्येवमासीत्स्वायंभुवेऽन्तरे ।।
ततः प्रभृति यज्ञोऽयं युगैः सह विवर्त्तितः ।। 30.48 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे
यज्ञप्रवर्त्तनं नाम त्रिशत्तमोऽध्यायः ।। 30 ।।

सूत उवाच ।।
अत ऊर्द्धं प्रवक्ष्यामि द्वापरस्य विधिं पुनः ।।
तत्र त्रेतायुगे क्षीणे द्वापरं प्रतिपद्यते ।। 31.1 ।।
द्वापरादौ प्रजानां तु सिद्धिस्त्रेतायुगे तु या ।।
परिवृत्ते युगे तस्मिंस्ततस्ताभिः प्रणश्यति ।। 31.2 ।।
ततः प्रवर्त्तते तासां प्रजानां द्वापरे पुनः ।।
संभेदश्चैव वर्णानां कार्याणां च विपर्ययः ।। 31.3 ।।
यज्ञावधारणं दंडो मदो दंभः क्षमा बलम् ।।
एषा रजस्तमोयुक्ता प्रवृत्तिर्द्वापरे स्मृता ।। 31.4 ।।
आद्ये कृते यो धर्मोऽस्ति स त्रेतायां प्रवर्त्तते ।।
द्वापरे व्याकुलीभूत्वा प्रणश्यति कलौ युगे ।। 31.5 ।।
वर्णानां विपरिध्वंसः संकीयत तथाश्रमाः ।।
द्वैविध्यं प्रतिपद्येतेयुगे तस्मिञ्छ्रुति स्मृती ।। 31.6 ।।
द्वैधात्तथा श्रुतिस्मृत्योर्निश्चयो नाधिगम्यते ।।
अनिश्चयाधिगमनाद्धर्मतत्त्वं न विद्यते ।। 31.7 ।।
धर्मासत्त्वेन मित्राणां मतिभेदो भवेन्नृणाम् ।।
परस्परविभिन्नैस्तैदृष्टीनां विभ्रमेण च ।। 31.8 ।।
अयं धर्मो ह्ययं नेति निश्चयो नाधिगम्यते ।।
कारणानां च वैकल्प्यात्कार्याणां चाप्यनिश्चयात् ।। 31.9 ।।
मतिभेदेन तेषां वै दृष्टीनां विभ्रमो भवेत् ।।
ततो दृष्टिविभन्नैस्तु कृतं शास्त्राकुलं त्विदम् ।। 31.10 ।।
एको वेदश्चतुष्पाद्धि त्रेतास्विह विधीयते ।।
संक्षयादायुपश्चैव व्यस्यते द्वापरेषु च ।। 31.11 ।।
ऋषिमंत्रात्पुनर्भेदाद्भिद्यते दृष्टिविभ्रमैः ।।
मंत्रब्राह्मणविन्यासैः स्वरवर्णविपर्ययैः ।। 31.12 ।।
संहिता ऋग्यजुःसाम्नां संपठ्यंते महर्षिभिः ।।
सामान्या वैकृताश्चैव दृष्टिभिन्ने क्वचित्क्वचित् ।। 31.13 ।।
ब्राह्मणं कल्पसूत्राणि मंत्रप्रवचनानि च ।।
अन्येऽपि प्रस्थितास्तान्वै केचित्तान्प्रत्यवस्थिताः ।। 31.14 ।।
द्वापरेषु प्रवर्त्तंते निवर्त्तंते कलौ युगे ।।
एकमाध्वर्यवं त्वासीत्पुनर्द्वैधमजायत ।। 31.15 ।।
सामान्यविपरीतार्थैः कृतशास्त्राकुलं त्विदम् ।।
आध्वर्यवस्य प्रस्थानैर्बहुधा व्याकुलीकृतैः ।। 31.16 ।।
तथैवाथर्वऋक्साम्नां विकल्पैश्चापि संज्ञया ।।
व्याकुलेद्वापरे नित्यं क्रियते भिन्न दर्शनैः ।। 31.17 ।।
तेषां भेदाः प्रतीभेदा विकल्पाश्चापि संख्याया ।। 
द्वापरे संप्रवर्त्तते विनश्यंति ततः कलौ ।। 31.18 ।।
तेषां विपर्ययोत्पन्ना भवंति द्वापरे पुनः ।।
अवृष्टिर्मरणं चैव तथैव व्याध्युपद्रवाः ।। 31.19 ।।
वाङ्मनः कर्मर्जेदुःखैर्निर्वेदो जायते पुनः ।।
निर्वेदाज्जायते तेषां दुःखमोङविचारणा ।। 31.20 ।।
विचारणाच्च वैराग्यं वैराग्याद्दोषदर्शनम् ।।
दोषदर्शनतस्चैव द्वापरेऽज्ञानसंभवः ।। 31.21 ।।
तेषाम ज्ञानिनां पूर्वमाद्ये स्वायंभुवेऽन्तरे ।।
उत्पद्यंते हि शास्त्राणां द्वापरे परिपंथिनः ।। 31.22 ।।
आयुर्वेदविकल्पश्च ह्यगानां ज्योतिषस्य च ।।
अर्थशास्त्रविकल्पाश्च हेतुशास्त्रविकल्पनम् ।। 31.23 ।।
प्रक्रियाकल्पसूत्राणां भाष्यविद्याविकल्पनम् ।।
स्मृतिशास्त्रप्रभेदश्च प्रस्थानानि पृथक्पृथक् ।। 31.24 ।।
द्वापरेष्वभिवर्त्तंते मतिभेदाश्रयान्नृणाम् ।।
मनसा कर्मणा वाचा कृच्छ्राद्वार्ता प्रसिद्ध्यति ।। 31.25 ।।
द्वापरे सर्वभूतानां कायक्लेशपुरस्कृता ।।
लोभो वृत्तिर्वणिक्पूर्वा तत्त्वानामविनिश्चयः ।। 31.26 ।।
वेदशास्त्रप्रणयनं धर्माणां संकरस्तथा ।।
वर्णाश्रमपरिध्वंसः कामक्रोधौ तथैव च ।। 31.27 ।।
द्वापरेषु प्रवर्त्तन्ते रागो लोभो वधस्तथा ।।
वेदं व्यासश्चतुर्द्धा तु व्यस्यते द्वापरादिषु ।। 31.28 ।।
निःशेषे द्वापरे तस्मिंस्तस्य संध्या तु यादृशी ।।
प्रतिष्ठते गुणैर्हीनो धर्मोऽसौ द्वापरस्य तु ।। 31.29 ।।
तथैव संध्या पादेन ह्यंगः संध्या इतीष्यते ।।
द्वापरस्यावशेषेण तिष्यस्य तु निबोधत ।। 31.30 ।।
द्वापरस्याशसेषण प्रतिपत्तिः कलेरपि ।।
हिंसासूयानृतं माया वधश्चैव तपस्विनाम् ।। 31.31 ।।
एते स्वभावास्तिष्यस्य साधयंति च वै प्रजाः ।।
एष धर्मः कृतः कृत्स्नो धर्मश्च परिहीयते ।। 31.32 ।।
मनसा कर्मणा स्तुत्या वार्ता सिध्यति वा न वा ।।
कलौ प्रमारकी रोगः सततं क्षुद्भयानि च ।। 31.33 ।।
अनावृष्टिभयं घोरं देशानां च विपर्ययः ।।
न प्रमाणं स्मृतेरस्ति तिष्ये लोकेषु वै युगे ।। 31.34 ।।
गर्भस्थो म्रियते कश्चिद्यौव नस्थस्तथापरः ।।
स्थविराः केऽपि कौमारे म्रियन्ते वै कलौ प्रजाः ।। 31.35 ।।
दुरिष्टैर्दुरधीतैश्च दुष्कृतैश्च दुरागमैः ।।
विप्राणां कर्मदोषैस्तैः प्रजानां जायते भयम् ।। 31.36 ।।
हिंसा माया तथेर्ष्या च क्रोधोऽसूया क्षमा नृषु ।।
तिष्ये भवंति जंतूनां रागो लोभश्च सर्वशः ।। 31.37 ।।
संक्षोभो जायतेऽत्यथै करिमासाद्य वै युगम् ।।
पूर्णे वर्षसहस्रे वै परमायुस्तदा नृणाम् ।। 31.38 ।।
नाधीयते तदा वेदान्न यजं ते द्विजातयः ।।
उत्सीदंति नराश्चैव क्षत्रियाश्च विशः क्रमात् ।। 31.39 ।।
शूद्राणामंत्ययोनेस्तु संबंधा ब्राह्मणैः सह ।।
भवंतीह कलौ तस्मिञ्छयनासनभोजनैः ।। 31.40 ।।
राजानः शूद्रभूयिष्ठाः पाखंडानां प्रवर्त्तकाः ।।
गुणहीनाः प्रजाश्चैव तदा वै संप्रवर्त्तते ।। 31.41 ।।
आयुर्मेधा बलं रूपं कुलं चैव प्रणश्यति ।।
शूद्राश्च ब्राह्मणाचाराः शूद्राचाराश्च ब्राह्मणाः ।। 31.42 ।।
राजवृत्ताः स्थिताश्चोरा श्चोराचाराश्च पार्थिवाः ।।
भृत्या एते ह्यसुभृतो युगांते समवस्थिते ।। 31.43 ।।
अशीलिन्योऽनृताश्चैव स्त्रियो मद्यामिषप्रियाः ।।
मायाविन्यो भविष्यंति युगांते मुनिसत्तम ।। 31.44 ।।
एकपत्न्यो न शिष्यंति युगांते मुनिसत्तम ।।
श्वापदप्रबलत्वं च गवां चैव ह्युपक्षयः ।। 31.45 ।।
साधूनां विनिवृत्तिं च विद्यास्तस्मिन्युगक्षये ।।
तदा धर्मो महोदर्को दुर्लभो दानमूलवान् ।। 31.46 ।।
चातुराश्रमशैथिल्यो धर्मः प्रविचरिष्यति ।।
तदा ह्यल्पफला भूमिः क्वचिच्चापि महाफला ।। 31.47 ।।
न रक्षितारो बोक्तारो बलिभागस्य पार्थिवाः ।।
युगान्ते च भविष्यंति स्वरक्षणपरायणाः ।। 31.48 ।।
अरक्षितारो राजानो विप्राः शूद्रोपजीविनः ।।
शूद्राभिवादिनः सर्वे युगान्ते द्विजसत्तमाः ।। 31.49 ।।
अदृशूला जनपदाः शिवशूला द्विजास्तथा ।।
प्रमदाः केशशूलाश्च युगान्ते समुपस्थिते ।। 31.50 ।।
तपोयज्ञफलानां च विक्रेतारो द्विजोत्तमाः ।।
यतयश्च भविष्यंति बहवोऽस्मिन्कलौ युगे ।। 31.51 ।।
चित्रवर्षी यदा देवस्तदा प्राहुर्युगक्षयम् ।।
सर्वे वाणिजकाश्चा पि भविष्यंत्यधमे युगे ।। 31.52 ।।
भूयिष्ठं कूटमानैश्च पण्यं विक्रीणते जनाः ।।
कुशीलचर्यापाखंडैर्व्याधरूपैः समावृतम् ।। 31.53 ।।
पुरुषाल्पं बहुस्त्रीकं युगान्ते समुपस्थिते ।।
बाहुयाचनको लोको भविष्यति परस्परम् ।। 31.54 ।।
अव्याकर्ता क्रूरवाक्या नार्जवो नानसूयकः ।।
न कृते प्रतिकर्त्ता च युगे क्षीणे भविष्यति ।। 31.55 ।।
अशंका चैव पतिते युगान्ते तस्य लक्षणम् ।।
ततः शून्य वसुमती भविष्यति वसुन्धरा ।। 31.56 ।।
गोप्तारश्चाप्यगोप्तारः प्रभविष्यंति शासकाः ।।
हर्त्तारः पररत्नानां परदारविमर्शकाः ।। 31.57 ।।
कामात्मानो दुरात्मानो ह्यधमाः साहसप्रियाः ।।
प्रनष्टचेष्टना धूर्त्ता मुक्तकेशास्त्त्वशूलिनः ।। 31.58 ।।
ऊनषोडशवर्षाश्च प्रजा यन्ते युगक्षये ।।
शुक्लदंता जिताक्षाश्च मुंडाः काषायवाससः ।। 31.59 ।।
शूद्रा धर्मं चरिष्यति युगान्ते समुपस्थिते ।।
सस्यचोरा भविष्यंति तथा चैलापहारिणः ।। 31.60 ।।
चोराच्चोराश्च हर्त्तारो हर्तुर्हर्त्ता तथापरः ।।
ज्ञानकर्मम्युपरते लोके निष्क्रियतां गते ।। 31.61 ।।
कीटमूषकसर्पाश्च धर्षयिष्यंति मानवान् ।।
अभीक्ष्णं क्षेममारोग्यं सामर्थ्यं दुर्लभं तथा ।। 31.62 ।।
कौशिकान्प्रतिवत्स्यंति देशाः क्षुद्भयपीडिताः ।।
दुःखेनाभिप्लुतानां च परमायुः शतं तदा ।। 31.63 ।।
दृश्यंते च न दृश्यंते वेदा कलियुगेऽखिलाः ।।
तत्सीदन्ते तथा यज्ञाः केवलाधर्मपीडिताः ।। 31.64 ।।
काषायिणोऽथ निर्ग्रंथा तथा कापालिकाश्च ह ।।
वेदविक्रयिमश्चन्ये तीर्थविक्रयिणोऽपरे ।। 31.65 ।।
वर्णाश्रमाणां ये चान्ये पाखण्डाः परिपंथिनः ।।
उत्पद्यंते तदा ते वै संप्राप्ते तु कलौ युगे ।। 31.66 ।।
अधीयते तदा वेदाञ्छूद्रा धर्मार्थ कोविदाः ।।
यजंते चाश्वमेधेन राजानः शूद्रयोनयः ।। 31.67 ।।
स्त्रीबालगोवधं कृत्वा हत्वान्ये च परस्परम् ।।
अपहत्य तथाऽन्योन्यं साधयंति तदा प्रजाः ।। 31.68 ।।
दुःखप्रवचनाल्पायुर्देहाल्पायुश्च रोगतः ।।
अधर्माभिनिवेशित्वात्तमोवृत्तं कलौ स्मृतम् ।। 31.69 ।।
प्रजासु भ्रूणहत्या च तदा वैरात्प्रवर्त्तते ।।
तस्मादायुर्बलं रूपं कलिं प्राप्य प्रहीयते ।। 31.70 ।।
तदा चाल्पेन कालेन सिद्धिं गच्छंति मानवाः ।।
धन्या धर्मं चरिष्यंति युगान्ते द्विजसत्तमाः ।। 31.71 ।।
श्रुतिस्मृत्युदितं धर्मं ये चरंत्यनसूयकाः ।।
त्रेतायामाब्दिको धर्मो द्वापरे मासिकः स्मृतः ।। 31.72 ।।
यथाशक्ति चरन्प्राज्ञस्तदह्ना प्राप्नुयात्कलौ ।।
एषा कलियुगावस्था संध्यांशं तु निबोधत ।। 31.73 ।।
युगेयुगे तु हीयंते त्रित्रिपादास्तु सिद्धयः ।।
युगस्वभावात्संध्यासु तिष्ठन्तीह तु यादृशः ।। 31.74 ।।
संध्यास्वभावाः स्वांशेषु पादशेषाः प्रतिष्ठिताः ।।
एवं संध्यांशके काले संप्राप्ते तु युगांतिके ।। 31.75 ।।
तेषां शास्ता ह्यसाधूनां भृगूणां निधनोत्थितः ।।
गोत्रेण वै चंद्र मसो नाम्ना प्रमतिरुच्यते ।। 31.76 ।।
माधवस्य तु सोंऽशेन पूर्वं स्वायंभुवेऽन्तरे ।।
समाः सविंशतिः पूर्णाः पर्यटन्वै वसुंधराम् ।। 31.77 ।।
अनुकर्षन्स वै सेनां सवाजिरथकुंजराम् ।।
प्रगृहीतायुधैर्विप्रैः शतशोऽथ सहस्रशः ।। 31.78 ।।
स तदा तैः परिवृतो म्लेच्छान्हंति स्मसर्वशः ।।
सह वा सर्वशश्चैव राज्ञस्ताञ्छूद्रयोनिजान् ।। 31.79 ।।
पारवण्डास्तु ततः सर्वान् निः शेषं कृतवान्विभुः ।।
नात्यर्थ धार्मिका ये च तान्सर्वान्हंति सर्वशः ।। 31.80 ।।
वर्णव्यत्यासजाताश्च ये च ताननुजीविनः ।।
उदीच्यान्मध्यदेश्यांश्च पवतीयांस्तथैव च ।। 31.81 ।।
प्राच्यान्प्रतीच्यांश्च तथा विंध्यपृष्ठचरानपि ।।
तथैव दाक्षिणात्यांश्च द्रविडान्सिंहलैः सह ।। 31.82 ।।
गांधारान्पारदांश्चैव पह्लवान्यव नाञ्शकान् ।।
तुषारान्बर्बरांश्चीनाञ्छूलिकान्दरदान् खशान् ।। 31.83 ।।
लंपाकारान्सकतकान्किरातानां च जातयः ।।
प्रवृत्तचक्रो बलवान्म्लेच्छानामंतकृत्प्रभुः ।। 31.84 ।।
अदृष्टः सर्वभूतानां चचाराथ वसुन्धराम् ।।
माधवस्य तु सोंऽशेन देवस्येह विजज्ञिवान् ।। 31.85 ।।
पूर्वजन्मनि विख्यातः प्रमतिर्न्नाम वीर्यवान् ।।
गोत्रतो वै चंद्रमसः पूर्वे कलियुगे प्रभुः ।। 31.86 ।।
द्वात्रिंशेऽभ्युदिते वर्षे प्रक्रांतो विंशतीः समाः ।।
विनिघ्नन्सर्वभूतानि मानवानेव सर्वशः ।। 31.87 ।।
कृत्वा बीजावशेषं तु पृथ्व्यां कूरेण कर्मणा ।।
परस्पर निमित्तेन कोपेनाकस्मिकेन तु ।। 31.88 ।।
सुसाधयित्वा वृषलान्प्रायशस्तानधर्मिकान् ।।
गंगायमुनयोर्मध्ये निष्ठां प्राप्तः सहानुगः ।। 31.89 ।।
ततो व्यतीते कल्पे तु सामान्ये सहसैनिकः ।।
उत्साद्य पार्थिवान्सर्वान्मलेच्छांश्चैव सहस्रशः ।। 31.90 ।।
तत्र संध्यांशके काले संप्राप्ते तु युगांतके ।।
स्थितास्वल्पावशिष्टासु प्रजास्विह क्वचित्क्वचित् ।। 31.91 ।।
अपग्रहास्ततस्ता वै लोभाविष्टास्तु वृंदशः ।।
उपहिसंति चान्योन्यं पोथयंतः परस्परम् ।। 31.92 ।।
अराजके युगवशात्संक्षये समुपस्थिते ।।
प्रजास्ता वै ततः सर्वाः परस्परभयार्द्दिताः ।। 31.93 ।।
व्याकुलाश्च परिभ्रांतास्त्यक्त्वा दारान्गृहाणि च ।।
स्वान्प्रणाननपेक्षंतो निष्कारणसुदुःखिताः ।। 31.94 ।।
नष्टे श्रौते स्मृतौ धर्मे परस्परहतास्तदा ।।
निर्मर्यादा निराक्रंदा निःस्नेहा निरपत्रपाः ।। 31.95 ।।
नष्टे धर्मे प्रतिहता ह्रस्वकाः पंचविंशतिम् ।।
हित्वा पुत्रांश्च दारांश्च विषादव्याकुलेद्रियाः ।। 31.96 ।।
अनावृष्टिहताश्चैव वार्त्तामुत्सृज्य दुःखिताः ।।
प्रत्यंतांस्ता निषेवंते हित्वा जनपदान्स्वकान् ।। 31.97 ।।
सरितः सागरानूपान्सेवंते पर्वतांस्तथा ।।
मांसैर्मूलफलैश्चैव वर्तयंतः सुदुःखिताः ।। 31.98 ।।
चीरपत्राचिनधरा निष्क्रिया निष्परिग्रहाः ।।
वर्णाश्रमपरिभ्रष्टाः संकरं घोरमास्थिताः ।।
एतां काष्ठामनुप्राप्ता अल्पशेषाः प्रजास्ततः ।। 31.99 ।।
जराव्याधिक्षुधा विष्टा दुःखान्निर्वेदमागमन् ।।
विचारणा तु निर्वेदात्साम्यावस्था विचारणात् ।। 31.100 ।।
साम्यावस्थात्मको बोधः संबोधाद्धर्मशीलता ।।
तासूपशमयुक्तासु कलिशिष्टासु वै स्वयम् ।। 31.101 ।।
अहोरात्रं तदा तासां युगान्ते परिवर्त्तिनि ।।
चित्तसंमोहनं कृत्वा तासां वै सुप्तमत्तवत् ।। 31.102 ।।
भाविनोऽर्थस्य च बलात्ततः कृतमवर्त्तत ।।
प्रवृत्ते तु ततस्तस्मिन्पूते कृतयुगे तु वै ।। 31.103 ।।
उत्पन्नाः कलिशिष्टासु प्रजाः कार्तयुगास्तदा ।।
तिष्ठंति चेह ये सिद्धा अदृष्टा विचरंति च ।। 31.104 ।।
सह सप्तर्षिभिश्चैव तत्र ते च व्यवस्थिताः ।।
ब्रह्मक्षत्रविशः शूद्रा बीजार्थं ये स्मृता इह ।। 31.105 ।।
कलिजैः सह ते संति निर्विशेषास्तदाभवन् ।।
तेषां सप्तर्षयो धर्मं कथयंतीतरेषु च ।। 31.106 ।।
वर्णाश्रमाचारयुक्तः श्रौतः स्मार्त्तो द्विधा तु सः ।।
ततस्तेषु क्रियावत्सु वर्तंते वै प्रजाः कृते ।। 31.107 ।।
श्रौतस्मार्त्ते कृतानां च धर्मे सप्तर्षिदर्शिते ।।
केचिद्धर्मव्यवस्थार्थं तिष्ठंतीहायुगक्षयात् ।। 31.108 ।।
मन्वंतराधिकारेषु तिष्ठंति मुनयस्तु वै ।।
यथा दावप्रदग्धेषु तृणेष्विह तपेन तु ।। 31.109 ।।
वनानां प्रथमं वृष्ट्या तेषां मूलेषु संभवः ।।
तथा कार्तयुगानां तु कलिजष्विह संभवः ।। 31.110 ।।
एवं युगो युगस्येह संतानस्तु परस्परम् ।।
वर्त्तते ह्यव्यवच्छेदाद्यावन्मन्वंतरक्षयः ।। 31.111 ।।
सुखमायुर्बलं रूपंधर्मोऽर्थः काम एव च ।।
युगेष्वेतानि हीयंते त्रित्रिपादाः क्रमेण च ।। 31.112 ।।
ससंध्याशेषु हीयंते युगानांधर्मसिद्धयः ।।
इत्येष प्रतिसंधिर्यः कीर्त्तितस्तु मया द्विजाः ।। 31.113 ।।
चतुर्युगानां सर्वेषामेतेनैव प्रसाधनम् ।।
एषा चतुर्युगावृत्तिरासहस्रद्गुणीकृता ।। 31.114 ।।
ब्रह्मणस्तदहः प्रोक्तं रात्रिश्चैतावती स्मृता ।।
अत्रार्जवं जडीभावो भूतानामायुगक्षयात् ।। 31.115 ।।
एतदेव तु सर्वेषां युगानां लक्षणं स्मृतम् ।।
एषा चतुर्युगानां च गुणिता ह्येकसप्ततिः ।। 31.116 ।।
क्रमेण परिवृत्ता तुमनोरंतरमुच्यते ।।
चतुर्युगे यथैकस्मिन्भवतीह यथा तु यत् ।। 31.117 ।।
तथा चान्येषु भवति पुनस्तद्वद्यथाक्रमम् ।।
सर्गे सर्गे तथा भेदा उत्पद्यंते तथैव तु ।। 31.118 ।।
पंचत्रिंशत्परिमिता न न्यूना नाधिकाः स्मृताः ।।
तथा कल्पा युगैः मार्द्धं भवंति सह लक्षणैः ।।
मन्वंतराणां सर्वेषामेतदेव तु लक्षणम् ।। 31.119 ।।
यथा युगानां परिवर्त्तनानि चिरप्रवृत्तानि युगस्वभावात् ।।
तथा न संतिष्ठति जीवलोकः क्षयोदयाभ्यां परिवर्त्तमानः ।। 31.120 ।।
इत्येत ल्लक्षणं प्रोक्तं युगानां वै समासतः ।। 31.121 ।।
अतीतानागतानां हि सर्वमन्वंतरोष्विह ।।
मन्वंतरेण चैकेन सर्वाण्येवांतराणि वै ।। 31.122 ।।
ख्यातानीह विजानीध्वं कल्पं कल्पेन चैव ह ।।
अनागतेषु तद्वच्च तर्कः कार्यो विजानता ।। 31.123 ।।
मन्वंतरेषु सर्वेषु अतीतानागतेष्विह ।।
तुल्याभिमानिनः सर्वे नामरूपैर्भवंत्युत ।। 31.124 ।।
देवा ह्यष्टविधा ये वा इह मन्वंतरेश्वराः ।।
ऋषयो मनवश्चैव सर्वे तुल्याः प्रयोजनैः ।। 31.125 ।।
एवं वर्णाश्रमाणां तु प्रविभागं पुरा युगे ।।
युगस्वभावांश्च तथा विधत्ते वै सदा प्रभुः ।। 31.126 ।।
वर्णाश्रमविभागाश्च युगानि युगसिद्धयः ।।
अनुषंगात्समाख्याताः सृष्टिसर्गं निबोधत ।।
विस्तरेणानुपूर्व्या च स्थितिं वक्ष्ये युगेष्विह ।। 31.127 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे
चतुर्युगाख्यानं नामैकत्रिंशत्तमोऽध्यायः ।। 31 ।।

सूत उवाच ।।
युगेषु यास्तु जायन्ते प्रजास्ता मे निबोधत ।।
आसुरी सर्पगांधर्वा पैशाची यक्षराक्षसी ।। 32.1 ।।
यस्मिन्युगे च संभूति स्तासां यावच्च जीवितम् ।।
पिशाचासुरगंधर्वां यक्षराक्षसपन्नगाः ।। 32.2 ।।
परिणाहोच्छ्रयैस्तुल्या जायंते ह कृते युगे ।।
षण्णवत्यंगुलो त्सेधो ह्यष्टानां देवजन्मनाम् ।। 32.3 ।।
स्वेनांगुलप्रमाणेन निष्पन्नेन च पौष्टिकात् ।।
एतत्स्वाभाविकं तेषां प्रमाणमिति कुर्वते ।। 32.4 ।।
मनुष्या वर्तमानास्तु युगं संध्याशकेष्विह ।।
देवासुरप्रमाणं तु सप्तसप्तंगुलादसत् ।। 32.5 ।।
अंगुलानां शतं पूर्णमष्टपंचाशदुत्तरम् ।।
देवासुरप्रमाणं तु उच्छ्रयात्कलिजैः स्मृतम् ।। 32.6 ।।
चत्वारश्चाप्यशीतिश्च कलिजैरंगुलैः स्मृतः ।।
स्वेनांगुलिप्रमाणेन ऊर्द्ध्वमापादमस्तकात् ।। 32.7 ।।
इत्येष मानुषोत्सेधो ह्रसतीह युगांशके ।।
सर्वेषु युगकालेषु अतीतानागतेष्विह ।। 32.8 ।।
स्वेनांगुलिप्रमाणेन अष्टतालः स्मृतो नरः ।।
आपादतलमस्तिष्को नवतालो भवेत्तु यः ।। 32.9 ।।
संहता जानुबाहुस्तु स सुरैरपि पूज्यते ।।
गवाश्वहस्तिनां चैव महिष स्यावरात्मनाम् ।। 32.10 ।।
कर्मणैतेन विज्ञेये ह्रासवृद्धी युगे युगे ।।
षट्सप्तत्यंगुलोत्सेधः पशूनां ककुदस्तु वै ।। 32.11 ।।
अंगुलाष्टशतं पूर्णमुत्सेधः करिणां स्मृतः ।।
अंगुलानां सहस्रं तु चत्वारिंशांगुलैर्विना ।। 32.12 ।।
पञ्चाशता यवानां च उत्सेधः शाखिनां स्मृतः ।।
मानुषस्य शरीरस्य सन्निवेशस्तु यादृशः ।। 32.13 ।।
तल्लक्षणस्तु देवानां दृश्येत तत्त्वदर्शनात् ।।
बुद्ध्यातिशययुक्तश्च देवानां काय उच्यते ।। 32.14 ।।
तथा सातिशयस्छैव मानुषः काय उच्यते ।।
इत्येते वै परिक्रांता भावा ये दिव्यमानुषाः ।। 32.15 ।।
पशूनां पक्षिणां चैव स्थावराणां च सर्वशः ।।
गावो ह्यजावयोऽश्वाश्च हस्तिनः पक्षिणो नगाः ।। 32.16 ।।
उपयुक्ताः क्रियास्वेते यज्ञियास्विह सर्वशः ।।
देवस्थानेषु जायन्ते तद्रूपा एव ते पुनः ।। 32.17 ।।
यथाशयोपभोगास्तु देवानां शुभमूर्त्तयः ।।
तेषां रूपानुरूपैस्तु प्रमाणैः स्थाणुजंगमैः ।। 32.18 ।।
मनोज्ञैस्तत्र भावैस्ते सुखिनो ह्युपपेदिरे ।।
अतः शिष्टान्प्रवक्ष्यामि सतः साधूंस्तथैव च ।। 32.19 ।।
सदिति ब्रह्मणः शब्दस्तद्वंतो ये भवंत्युत ।।
साजात्याद्ब्रह्मणस्त्वेते तेन सन्तः प्रचक्षते ।। 32.20 ।।
दशात्मके ये विषये कारणे चाष्टलक्षणे ।।
न क्रुध्यंति न त्दृष्यंति जितात्मानस्तु ते स्मृताः ।। 32.21 ।।
सामान्येषु तु धर्मेषु तथा वैशेषिकेषु च ।।
ब्रह्मक्षत्रविशो यस्माद्युक्तास्तस्मा द्द्विजातयः ।। 32.22 ।।
वर्णाश्रमेषु युक्तस्य स्वर्गतौ सुखचारिमः ।।
श्रौतस्मार्तस्य धर्मस्य ज्ञानाद्धर्मज्ञ उच्यते ।। 32.23 ।।
विद्यायाः साधनात्साधुर्ब्रह्मचारी गुरोर्हितः ।।
गृहाणां साधनाच्चैव गृहस्थः साधुरुच्यते ।। 32.24 ।।
साधनात्तपसोऽरण्ये साधुर्वैखानसः स्मृतः ।।
यतमानो यतिः साधुः स्मृतो योगस्य साधनात् ।। 32.25 ।।
एवमाश्रमधर्माणां साधनात्साधवः स्मृताः ।।
गृहस्थो ब्रह्मचारी च वानप्रस्थो यतिस्तथा ।। 32.26 ।।
अथ देवा न पितरो मुनयो न च मानुषाः ।।
अयं धर्मो ह्ययं नेति विंदते भिन्नदर्शनाः ।। 32.27 ।।
धर्माधर्माविहप्रोक्तौ शब्दावेतौ क्रियात्मकौ ।।
कुशलाकुशलं कर्म धर्माधर्माविह स्मृताम् ।। 32.28 ।।
धारणर्थो धृतिश्चैव धातुः शब्दे प्रकीर्त्तितः ।।
अधारणामहत्त्वे च अधर्म इति चोच्यते ।। 32.29 ।।
अथेष्टप्रापको धर्म आचार्यैरुपदिश्यते ।।
अधर्मश्चानिष्टफलोह्याचार्यैरुपदिश्यते ।। 32.30 ।।
वृद्धाश्चालोलुपाश्चैव त्वात्मवन्तो ह्यदांभिकाः ।।
सम्यग्विनीता ऋजवस्तानाचार्यान्प्रजक्षते ।। 32.31 ।।
स्वयमाचरते यस्मादाचारं स्थापयत्यपि ।।
आचिनोति च शास्त्राणि आचार्यस्तेन चोच्यते ।। 32.32 ।।
धर्मज्ञैर्विहितो धर्मः श्रौतः स्मार्त्तो द्विधा द्विजैः ।।
दाराग्निहोत्रसम्बन्धाद्द्विधा श्रौतस्य लक्षणम् ।। 32.33 ।।
स्मार्त्तो वर्णाश्रमाचारैर्यमैः सनियमैः स्मृतः ।।
पूर्वेभ्यो वेदयित्वेह श्रौतं सप्तर्ष योऽब्रुवन् ।। 32.34 ।।
ऋचो यजूंसामानि ब्रह्मणोऽङ्गानि च श्रुतिः ।।
मन्वंतरस्यातीतस्य स्मृत्वाचारान्मनुर्जगौ ।। 32.35 ।।
तस्मा त्स्मार्त्तः धर्मो वर्णाश्रमविभाजकः ।।
स एष विविधो धर्मः शिष्टाचार इहोच्यते ।। 32.36 ।।
शेषशब्दः शिष्ट इति शेषं शिष्टं प्रचक्षते ।।
मन्वंतरेषु ये शिष्टा इह तिष्ठंति धार्मिकाः ।। 32.37 ।।
मनुः सप्तर्षयश्चैव लोकसंतानकारमात् ।।
धर्मार्थं ये च तिष्ठंति ताञ्छिष्टान्वै प्रचक्षते ।। 32.38 ।।
मन्वादयश्च येऽशिष्टा ये मया प्रागुदीरिताः ।।
तैः शिष्टैश्चरितो धर्मः सम्यगेव युगे युगे ।। 32.39 ।।
त्रयी वार्त्ता दंडनीतिरिज्या वर्णाश्रमास्तथा ।।
शिष्टैराचर्यते यस्मान्मनुना च पुनः पुनः ।। 32.40 ।।
पूर्वैः पूर्वगतत्वाच्च शिष्टाचारः स सात्वतः ।।
दानं सत्यं तपो ज्ञानं विद्येज्या व्रजनं दया ।। 32.41 ।।
अष्टौ तानि चरित्राणि शिष्टाचारस्य लक्षणम् ।।
शिष्टा यस्माच्चरंत्येनं मनुः सप्तर्षयस्तु वै ।। 32.42 ।।
मन्वंतरेषु सर्वेषु शिष्टाचारस्ततः स्मृतः ।।
विज्ञेयः श्रवणाच्छ्रौतः स्मरणात्स्मार्त्त उच्यते ।। 32.43 ।।
इज्यावेदात्मकः श्रौतः स्मार्त्तो वर्णाश्रमात्मकः ।।
प्रत्यंगानि च वक्ष्यामि धर्मस्येह तु लक्षणम् ।। 32.44 ।।
दृष्ट्वा तु भूतमर्थं यः पृष्टो वै न निगू हति ।।
यथा भूतप्रवादस्तु इत्येतत्सत्यलक्षणम् ।। 32.45 ।।
ब्रह्मचर्यं जपो मौनं निराहारत्वमेव च ।।
इत्येतत्तपसो रूपं सुघोरं सुदुरा सदम् ।। 32.46 ।।
पशूनां द्रव्यहविषामृक्सामयजुषां तथा ।।
ऋत्विजां दक्षिणानां च संयोगो यज्ञ उच्यते ।। 32.47 ।।
आत्मवत्सर्वभूतेषु या हितायाहिताय च ।।
प्रवर्त्तंते समा दृष्टिः कृत्स्नाप्येषा दया स्मृता ।। 32.48 ।।
आक्रुष्टो निहतो वापि नाक्रोशेद्यो न हंति च ।।
वाङ्मनःकर्मभिर्वेत्ति तितिक्षैषा क्षमा स्मृता ।। 32.49 ।।
स्वामिना रक्ष्यमाणानामुत्सृष्टानां च संभ्रमे ।।
परस्वानामनादानमलोभ इति कीर्त्यते ।। 32.50 ।।
मैथुनस्यासमाचारो न चिंता नानुजल्पनम् ।।
निवृत्तिर्ब्रह्मचर्यं तदच्छिद्रं तप उच्यते ।। 32.51 ।।
आत्मार्थं वा परार्थं वा चेंद्रियाणीह यस्य वै ।।
मिथ्या न संप्रवर्त्तंते शामस्यैतत्तु लक्षमम् ।। 32.52 ।।
दशात्मके यो विषये कारणे चाष्टलक्षणे ।।
न क्रुद्ध्येत प्रतिहतः स जितात्मा विभाव्यते ।। 32.53 ।।
यद्यदिष्टतमं द्रव्यं न्यायेनैवागतं च यत् ।।
तत्तद्गुणवते देयमित्येतद्दानलक्षणम् ।। 32.54 ।।
दानं त्रिविधमित्येतत्कनिष्ठज्येष्ठमध्यमम् ।।
तत्र नैश्रेयसं ज्येष्ठं कनिष्ठं स्वार्थसिद्धये ।। 32.55 ।।
कारुण्यात्सर्वभूतेषु संविभागस्तु मध्यमः ।।
श्रुतिस्मृतिभ्यां विहितो धर्मो वर्माश्रमात्मकः ।। 32.56 ।।
शिष्टाचाराविरुद्धश्च धर्मः सत्साधुसंमतः ।।
अप्रद्वेषोह्यनि ष्टेषु तथेष्टस्याभिनंदनम् ।। 32.57 ।।
प्रीतितापविषादेभ्यो विनिवृत्तिर्विरक्तता ।।
संन्यासः कर्मणां न्यासः कृतानामकृतैः सह ।। 32.58 ।।
कुशलाकुशलानां तु प्रहाणं न्यास उच्यते ।।
्व्यक्ता ये विशेषास्ते विकारेऽस्मिन्नचेतने ।। 32.59 ।।
चेतनाचेतनान्यत्वविज्ञानं ज्ञानमुच्यते ।।
प्रत्यंगानां तु धर्मस्य त्वित्येतल्लक्षणं स्मृतम् ।। 32.60 ।।
ऋषिभिर्धर्मतत्त्वज्ञैः पूर्वं स्वायंभुवेऽन्तरे ।।
अत्र वो वर्णयिष्यामि विधिं मन्वंतरस्य यः ।। 32.61 ।।
तथैव चातुर्होत्रस्य चातुर्विद्यस्य चैव हि ।।
प्रतिमन्वंतरे चैव श्रुतिरन्या विधीयते ।। 32.62 ।।
ऋचो यजूंषि समानि यथा च प्रतिदैवतम् ।।
आभूतसंप्लवस्यापि वर्ज्यैकं शतरुद्रियम् ।। 32.63 ।।
विधिर्हौत्रस्तथा स्तोत्रं पूर्ववत्संप्रवर्तते ।।
द्रव्यस्तोत्रं गुणस्तोत्रं फलस्तोत्रं तथैव च ।। 32.64 ।।
चतुर्थमाभिजनकं स्तोत्रमेतच्चतुर्विधम् ।।
मन्वंतरेषु सर्वेषु यथा देवा भवंति ये ।। 32.65 ।।
प्रवर्तयति तेषां वै ब्रह्मा स्तोत्रं चतुर्विधम् ।।
एवं मंत्रगणानां तु समुत्पत्तिश्चतुर्विधा ।। 32.66 ।।
अथर्वगर्यजुषां साम्नां वेदेष्विह पृथक्पृथक् ।।
ऋषीणां तप्यतामुग्रं तपः परमदुष्करम् ।। 32.67 ।।
मंत्राः प्रादुर्बभूवुर्हि पूर्वमन्वंतरेष्विह ।।
असंतोषाद्भया द्दुःखात्सुखाच्छोकाच्च पंचधा ।। 32.68 ।।
ऋषीणां तारकाख्येन दर्शनेन यदृच्छया ।।
ऋषीणां यदृषित्वं हि तद्वक्ष्यामीह लक्षणैः ।। 32.69 ।।
अतीतानागतानां च पंचधा त्वृषिरुच्यते ।।
अतस्त्वृषीणां वक्ष्यामि तत्र ह्यार्षसमुद्भवम् ।। 32.70 ।।
गुणसाम्ये वर्त्तमाने सर्वसंप्रलये तदा ।।
अविभागे तु वेदानामनिर्देश्ये तमोमये ।। 32.71 ।।
अबुद्धिबूर्वकं तद्वै चेतनार्थे प्रवर्त्तते ।।
चेतनाबुद्धिपूर्वं तु चेतनेन प्रवर्त्तते ।। 32.72 ।।
प्रवर्त्तते तथा द्वौ तु यथा मत्स्योदके उभे ।।
चेतनाधिष्ठितं सत्त्वं प्रवर्त्तति गुणात्मकम् ।। 32.73 ।।
कारणत्वात्तथा कार्यं तदा तस्य प्रवर्त्तते ।।
विषयो विषयित्वाच्च अर्थेऽर्थत्वात्तथैव च ।। 32.74 ।।
कालेन प्रापणीयेन भेदास्तु करणात्मकाः ।।
संसिध्यंति तदा व्यक्ताः क्रमेण महदादयः ।। 32.75 ।।
महतश्चाप्यहंकारस्तस्माद्भूतेद्रियाणि च ।।
भूतभेदाश्च भूतेभ्यो जज्ञिरे स्म परस्परम् ।। 32.76 ।।
संसिद्धकार्यकरणः सद्य एव व्यवर्त्तत ।।
यथोल्मुकात्तु त्रुटयः एककालाद्भवंति हि ।। 32.77 ।।
तथा विवृत्ताः क्षेत्रज्ञाः कालेनैकेन कारणात् ।।
यथांधकारे खद्योतः सहसा संप्रदृश्यते ।। 32.78 ।।
तथा विवृत्तो ह्यव्यक्तात्खद्योत इव सञ्ज्वलन् ।।
स माहन्सशरीरस्तु यत्रैवायमवर्त्तत ।। 32.79 ।।
तत्रैव संस्थितो विद्वान्द्वारशालामुखे विभुः ।।
महांस्तु तमसः पारे वैलक्षण्याद्विभाव्यते ।। 32.80 ।।
तत्रैव संस्थिते विद्वांस्तमसोंऽत इति श्रुतिः ।।
बुद्धिर्विवर्त्तमानस्य प्रादुर्भूता चतुर्विधा ।। 32.81 ।।
ज्ञानं वैराग्यमैश्वर्यं धर्मश्चेति चतुष्टयम् ।।
सांसिद्धिकान्यथैतानि विज्ञेयानि नरस्य वै ।। 32.82 ।।
स महात्मा शरीरस्य वैवर्त्तात्सिद्धिरुच्यते ।।
अनुशेते यतः सर्वान्क्षेत्रज्ञानमथापि वा ।। 32.83 ।।
पुरिषत्वाच्च पुरुषः क्षत्रेज्ञानात्स उच्यते ।।
यस्माद्वुद्ध्यानुशेते च तस्माद्वोधात्मकः स वै ।। 32.84 ।।
संसिद्धये परिगतं व्यक्ताव्यक्तमचेतनम् ।।
एवं विवृत्तः क्षेत्रज्ञः क्षेत्रज्ञानाभिसंहितः ।। 32.85 ।।
विवृत्तिसमकालं तु बुद्ध्याव्यक्तमृषिः स्वयम् ।।
परं ह्यर्षयते यस्मात्परमर्षित्वमस्य तत् ।। 32.86 ।।
गत्यर्थादृषतेर्धातोर्नाम निर्वृतिरादितः ।।
यस्मादेव स्वयं भूतस्तस्माच्चाप्यृषिता स्मृता ।। 32.87 ।।
ईश्वरात्स्वयमुद्भूता मानसा ब्रह्मणः सुताः ।।
यस्मादुत्पद्यमानैस्तैर्महान्परिगतः परः ।। 32.88 ।।
यस्माद-षंति ते धीरा महांतं सर्वतो गुणैः ।।
तस्मान्महर्षयः प्रोक्ता बुद्धेः परम दर्शिना ।। 32.89 ।।
ईश्वराणां सुतास्तेषां मानसा औरसाश्च वै ।।
अहंकारं तपश्चैव ऋषंति ऋषितां गताः ।। 32.90 ।।
तस्मात्सप्तर्षयस्ते वै भूतादौ तत्त्वदर्शनात् ।।
ऋषिपुत्रा ऋषीकास्तु मैथुनाद्गर्भसंभवाः ।। 32.91 ।।
तन्मात्राणि च सत्यं च ऋषंते ते महौजसः ।।
सप्तषर्यस्त तस्ते च परसत्यस्य दर्शनाः ।। 32.92 ।।
ऋषीकाणां सुतास्ते स्युर्विज्ञेया ऋषिपुत्रकाः ।।
ऋषंति ते ऋतं यस्माद्विशेषांश्चैव तत्त्वतः ।। 32.93 ।।
तस्मात्सप्तर्षयस्तेपि श्रुतेः परमदर्शनात् ।।
अव्यक्तात्मा महानात्माहंकारात्मा तथैव च ।। 32.94 ।।
भूतात्मा चेंद्रियात्मा च तेषां तज्ज्ञानमुच्यते ।।
इत्येता ऋषिजातीस्ता नामभिः पंच वै श्रृणु ।। 32.95 ।।
भृगुर्मरीचिरत्रिश्च ह्यंगिराः पुलहः क्रतुः ।।
मनुर्दक्षो वसिष्टश्च पुलस्त्यश्चेति ते दश ।। 32.96 ।।
ब्रह्मणो मानसा ह्येते उद्भूताः स्वयमीश्वराः ।।
परत्वेनर्षयो यस्मात्स्मृतास्तस्मान्महर्षयः ।। 32.97 ।।
ईश्वराणां सुता ह्येते ऋषयस्तान्निबोधत ।।
काव्यो बृहस्पतिश्चैव कश्यपश्व्यवनस्तथा ।। 32.98 ।।
उतथ्यो वामदेवश्च अपा स्यश्चोशिजस्तथा ।।
कर्दमो विश्रवाः शक्तिर्वालखिल्यास्तथार्वतः ।। 32.99 ।।
इत्येते ऋषयः प्रोक्तास्तपसा चर्षितां गताः ।।
ऋषिपुत्रानृ षीकांस्तु गर्भोत्पन्नान्निबोधत ।। 32.100 ।।
वत्सरो नगृहूश्चैव भरद्वाजस्तथैव च ।।
ऋषिदीर्घतमाश्चैव बृहदुक्थः शरद्वतः ।। 32.101 ।।
वाजश्रवाः शुचिश्चैव वश्याश्वश्च पराशरः ।।
दधीचः शंशपाश्चैव राजा वैश्रवणस्तथा ।। 32.102 ।।
इत्येते ऋषिकाः प्रोक्तास्ते सत्यादृषितां गताः ।।
ईश्वरा ऋषयश्चैव ऋषिकाश्चैव ते स्मृताः ।। 32.103 ।।
एते मंत्रकृतः सर्वे कृत्स्नशस्तान्निबोधत ।।
भृगुः काव्यः प्रचेताश्च ऋचीको ह्यात्मवानपि ।। 32.104 ।।
और्वाऽथ जमदग्निश्च विदः सारस्वतस्तथा ।।
आर्ष्टिषेणो युधाजिच्च वीतहव्यसुवर्चसौ ।। 32.105 ।।
वैन्यः पृथुर्दिवोदासो बाध्यश्वो गृत्सशौनकौ ।।
एकोनविशतिर्ह्येतेभृगवो मंत्रवादितः ।। 32.106 ।।
अंगिरा वैद्यगश्चैव भरद्वाजोऽथ बाष्कलिः ।।
ऋतवाकस्तथा गर्गः शिनिः संकृतिरेव च ।। 32.107 ।।
पुरुकुत्सश्च मांधाता ह्यंबरीषस्तथैव च ।।
युवनाश्वः पौरकुत्सस्त्रसद्दस्युश्च दस्युमान् ।। 32.108 ।।
आहार्यो ह्यजमीढश्च तुक्षयः कपिरेव च ।।
वृषादर्भो विरूपाश्वः कण्वश्चैवाथ मुद्गलः ।। 32.109 ।।
उतथ्यश्च सनद्वाजस्तथा वाजश्रवा अपि ।।
अयास्यश्चक्रवर्त्ती चवामदेवस्तथैव च ।। 32.110 ।।
असिजो बृहदुक्थश्च ऋषिर्दीर्घतमास्तथा ।।
कक्षीवांश्च त्रयस्त्रिंशत्स्मृता ह्यांगिरसा वराः ।। 32.111 ।।
एते मंत्रकृतः सर्वे काश्यपांस्तु निबोधत ।।
काश्यपश्चैव वत्सारो नैध्रुवो रैभ्य एव च ।। 32.112 ।।
असितो देव लश्चैव षडेते ब्रह्मवादिनः ।।
अत्रिरर्वसनश्चैव श्यावाश्वश्च गविष्ठिरः ।। 32.113 ।।
आविहोत्र ऋषिर्द्धीमांस्तथा पूर्वातिथिश्च सः ।।
इत्येते चा त्रयः प्रोक्ता मंत्रकारा महर्षयः ।। 32.114 ।।
वसिष्ठश्चैव शक्तिश्च तथैव च पराशरः ।।
चतुर्थ इन्द्रप्रमतिः पंचमश्च भरद्वसुः ।। 32.115 ।।
षष्ठश्च मैत्रावरुणिः कुंडिनः सप्तमस्तथा ।।
इति सप्त वशिष्ठाश्च विज्ञेया ब्रह्मवादिनः ।। 32.116 ।।
विश्वामित्रस्तु गाधेयो देवरातस्तथोद्गलः ।।
तथा विद्वान्मधुच्छंदा ऋषिश्चान्योऽघमर्षणः ।। 32.117 ।।
अष्टको लोहितश्चैव कतः कोलश्च तावुभौ ।।
देवश्रवास्तथा रेणुः पूरणोऽथ धनंजयः ।। 32.118 ।।
त्रयोदशैते धर्मिष्ठा विज्ञेयाः कुशिकावराः ।।
अगस्त्योऽयो दृढायुश्च विध्मवाहस्तथैव च ।। 32.119 ।।
ब्रह्मिष्ठागस्तपा ह्येते त्रयः परमकीर्त्तयः ।।
मनुर्वैवस्वतश्चैव एलो राजा पुरूखाः ।। 32.120 ।।
क्षत्र्रियाणां चरावेतौ विज्ञेयौ मंत्रवादिनौ ।।
भलंदनश्च वत्सश्च संकीलश्चैव ते त्रयः ।। 32.121 ।।
एते मंत्रकृतश्चैव वैश्यानां प्रवराः स्मृताः ।।
इत्येषा नवतिः प्रोक्ता मंत्रा यैर्ऋषिभिः कृताः ।।
ब्राह्यणाः क्षत्रिया वैश्या ऋषिपुत्रान्निबोधत ।। 32.122 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनु 
षंगपादे युगप्रजालक्षणमृषिप्रवरवर्णनं च नाम द्वात्रिंशत्तमोऽध्यायः ।। 32 ।।

सूत उवाच ।।
ऋषिकाणां सुताश्चापि विज्ञेया ऋषिपुत्रकाः ।।
ब्राह्यणानां प्रवक्तारो नामतश्च निबोधत ।। 33.1 ।।
सप्रधानाः प्रवक्ष्यन्ते समासाच्च श्रुतर्षयः ।।
बह्वृचो भार्गवः पैलः सांकृत्यो जाजलिस्तथा ।। 33.2 ।।
संध्यास्तिर्माठरश्चैव याज्ञवल्क्यः पराशरः ।।
उपमन्युरिंद्रप्रमतिर्माडूकिः शाकलिश्च सः ।। 33.3 ।।
बाष्कलिः शोकपाणिश्च नैलः पैलोऽलकस्तथा ।।
पन्नगाः पक्षगंताश्च षडशीतिः श्रुतर्षयः ।। 33.4 ।।
एते द्विजातयो मुख्या बह्वृचानां श्रुतर्षयः ।।
वैशंपायनलौहित्यौ कंठकालावशावधः ।। 33.5 ।।
श्यामापतिः पलाडुश्च आलंबिः कमलापतिः ।।
तेषां शिष्याः प्रशिष्याश्च षडशीति श्रुतर्षयः ।। 33.6 ।।
एते द्विजर्षयः प्रोक्ताश्चरकाध्वर्यवो द्विजाः ।।
चैमिनिः सभरद्वाजः काव्यः पौष्यंजिरेव च ।। 33.7 ।।
हिरण्यनाभः कौशिल्यो लौगाक्षिः कुसुमिस्तथा ।।
लंगली शालिहोत्रश्च शक्तिराजश्च भार्गवः ।। 33.8 ।।
सामगानामथाचार्य ऐलो राजा पुरूरवाः ।।
षट्चत्वारिंशदन्ये वै तेषां शिष्याः श्रुतर्षयः ।। 33.9 ।।
कौशीतिः कंकमुद्गश्च कुंडकः सपराशरः ।।
लोभालोभश्च धर्मात्मा तथा ब्रह्म बलश्च सः ।। 33.10 ।।
क्रंथलोऽथो मदगलो मार्कंडेयोऽथ धर्मवित् ।।
इत्येते नवतिर्ज्ञेया होत्रवद्ब्रह्मचारिणः ।। 33.11 ।।
चरकाध्वर्यवश्चापि ह्यनुमंन्त्रं तु ब्राह्मणम् ।। 
चलूभिः सुमतिश्चैव तथा देववरश्च यः ।। 33.12 ।।
अनुकृष्णस्तथायुश्च अनुभूमिस्तथैव च ।।
तथाप्रीतः कृशाश्वश्व सुमूलिर्बाष्कलिस्तथा ।। 33.13 ।।
चरकाध्वर्यकाध्वर्युनमस्युर्ब्रह्मचारिणः ।।
वैयासकिः शुको विद्वाँल्लौकिर्भूरिश्रवास्तथा ।। 33.14 ।।
सोमाविरतुनांतक्यस्तथा धौम्यश्च काश्यपः ।।
आरण्या इलकश्चैव उपमन्युर्विदस्तथा ।। 33.15 ।।
भार्गवो मधुकः पिंगः श्वेत केतुस्तथैव च ।।
प्रजादर्पः कहोडश्च याज्ञवल्क्योऽथ शौनकः ।। 33.16 ।।
अनंगो निरतालश्च मध्यमाध्वर्यवस्तुते ।।
अदितिर्देवमाता च जलापा चैव मानवी ।। 33.17 ।।
उर्वशी विश्वयोषा च ह्यप्सरःप्रवरे शुभे ।।
मुद्गला चातुजीवैव तारा चैव यशस्विनी ।। 33.18 ।।
प्रातिमेधी च मार्गा च सुजाता च महातपा ।।
लोपामुद्रा च धर्मज्ञा या च कोशीतिका स्मृता ।। 33.19 ।।
एताश्च ब्रह्मवादिन्य अप्सरो रूपंसमताः ।।
इत्येता मुख्यशः प्रोक्ता मया च ऋषिपुत्रकाः ।। 33.20 ।।
वैदशाखाप्रणयनास्ततस्ते ऋषयः स्मृताः ।।
ईश्वरा मंत्रवक्तार ऋषयो ह्यृषिकास्तथा ।। 33.21 ।।
ऋषिपुत्राः प्रवक्तरः कल्पानां ब्राह्मणस्य तु ।।
ईश्वराणामृषीणां च ऋषिकाणां सहात्मजैः ।। 33.22 ।।
तथा वाक्यानि जनीष्व यथैषां मंत्रदृष्टयः ।।
तत्राज्ञायुक्तमद्वैतं दीप्तं गंभीरशब्दवत् ।। 33.23 ।।
अत्यंतमपरोक्षं च लिंगं नाम तथैव च ।।
सर्वभूतान्यभूतं च परिदानं च यद्भवेत् ।। 33.24 ।।
क्वचिन्निरुक्तप्रोक्तार्थं वाक्यं स्वायंभुवं विदुः ।।
यत्किंचिन्मंत्रसंयुक्तं तत्र नामविभक्तिभिः ।। 33.25 ।।
प्रत्यक्षाभिहितं चैवमृषीणां वचनं मतम् ।।
नैगमैर्विविधैः शब्दैर्निपातैर्बहुलं च यत् ।। 33.26 ।।
यच्चाप्यस्ति महद्वाक्यमृषीकाणां वचः स्मृतम् ।।
अविस्पष्टपदं यच्च यच्च स्याद्बहुसंशयम् ।। 33.27 ।।
ऋषिपुत्रवचस्तद्वै सर्वाश्च परिदेवताः ।।
हेतुदृष्टांत बहुलं चित्रशब्दमपार्थकम् ।। 33.28 ।।
सर्वास्तु तमशक्तं च वाक्यमेतत्तु मानुषम् ।।
मिश्रा इति समाख्याताः प्रभावादृषितां गाताः ।। 33.29 ।।
समुत्कर्षाय कर्षाभ्यां जातिव्यत्याससंभवाः ।।
भूतभव्यभवज्ज्ञान जन्मदुःखचिकित्सनम् ।। 33.30 ।।
मिश्राणां तद्भवेद्वाक्यं गुरोर्बलप्रवर्त्तनम् ।।
धर्मशास्त्रप्रणेतारो महिम्ना सर्वगाश्च वै ।। 33.31 ।।
तपःप्रकर्षः सुमहान्येषां ते ऋषयः स्मृताः ।।
बृहस्पतिश्च शुक्रश्च व्यासः सारस्वतस्तथा ।। 33.32 ।।
व्यासाः शास्त्रप्रणयना वेदव्यास इति स्मृताः ।।
यस्मादवारजाः संतः पूर्वेभ्यो मेधयाधिकाः ।। 33.33 ।।
ऐश्वर्येण च संपन्नास्ततस्ते ऋषयः स्मृताः ।।
यस्मिन्कालो न चं वयः प्रमाणमृषिभावने ।। 33.34 ।।
दृश्यते हि पुमान्कश्चित्कश्चिज्ज्येष्ठतमो धिया ।।
यस्माद्बुद्ध्या च वर्षीयान्बलोऽपि श्रुतवानृषिः ।। 33.35 ।।
यः कश्चित्पादवान्मध्ये प्रयुक्तोऽक्षर संपदा ।।
विनियुक्तावसानां तु तामृचं परिचक्षते ।। 33.36 ।।
यः कश्चित्करणैर्मंत्रो न च पादक्षरैर्मितः ।।
अतियुक्तावसानं च तद्यजुर्वै प्रचक्षते ।। 33.37 ।।
ह्रींकारः प्रणवो गीतः प्रस्तावश्च चतुर्थकम् ।।
पंचमः प्रतिहोत्रश्च षष्ठमाहुरुपद्रवम् ।। 33.38 ।।
निधनं सप्तमं साम्नः सप्तविंध्य मिदं स्मृतम् ।।
पंचविंध्य इति प्रोक्तं ह्रींकारः प्रणवादृते ।। 33.39 ।।
ब्रह्मणे धर्ममत्युक्तौ यत्तदा ज्ञाप्यतेऽर्थतः ।।
आशास्तिस्तु प्रसंख्याता विलापः परिदेवना ।। 33.40 ।।
क्रोधाद्वा द्वेषणाच्चैव प्रश्राख्यानं तथैव च ।।
एतत्तु सर्वविद्यानां विहितं मंत्रलक्षणम् ।। 33.41 ।।
मंत्रा नवविधाः प्रोक्ता ऋग्यजुः सामलक्षणाः ।।
मूर्तिर्निन्दा प्रशंसा चाक्रोशस्तोषस्तथैव च ।। 33.42 ।।
प्रश्रानुज्ञास्तथाख्यानमाशास्मतिविधयो मताः ।।
मंत्रभेदांश्च वक्ष्यामि चतुर्विशतिलक्षणान् ।। 33.43 ।।
प्रशंसा स्तुतिराक्रोशो निंदा च परिदेवना ।।
अभिशापो विशापश्च प्रश्नः प्रतिवचस्तथा ।। 33.44 ।।
आशीर्यज्ञस्तथाऽक्षेप अर्थाख्यानं च संकथा ।।
वियोगा ह्यभियोगाश्च कथा संस्था वरश्च वै ।। 33.45 ।।
प्रतिषेधोप देशौ च नमस्कारः स्पृहा तथा ।।
विलापश्चेति मंत्राणां चतुर्विंशतिरुद्धृताः ।। 33.46 ।।
ऋषिभिर्यज्ञतत्त्वज्ञैर्विहितं ब्रह्मणं पुरा ।।
हेतु र्निर्वचनं निन्दा प्रशस्तिः संशयो निधिः ।। 33.47 ।।
पुराकृतिपुराकल्पौ व्यवधारणकल्पना ।।
ुपमा च दशैते वै विधयो ब्राह्मणस्य तु ।। 33.48 ।।
लक्षणं ब्राह्मणस्यैनद्विहितं सर्वशाखिनाम ।।
हेतुर्हंतेः स्मृतो धातोर्यन्निहंत्युदितं परैः ।। 33.49 ।।
अथवार्थे परिप्राप्ते हिनो तेर्गतिकर्मणा ।।
तथा निर्वचनं ब्रूयाद्वाक्यार्थस्यावधारणम् ।। 33.50 ।।
निन्दां तामाहुरायार्या यद्दोषे निन्दनं वचः ।।
प्रपूर्वाच्छंसतेर्धातोः प्रशंसागुणवत्तया ।। 33.51 ।।
इदं त्विदमिदं नैदमित्यनिश्चित्य संशयम् ।।
इदमेवं विधातव्यमित्ययं विधिरुच्यते ।। 33.52 ।।
अन्यस्यान्यस्य चौक्तिर्या बुधैः सोक्ता पुराकृतिः ।।
यो ह्यत्यंतपरोक्षार्थः स पुराकल्प उच्यते ।। 33.53 ।।
पुरातिक्रांतवाचित्वात्पुराकल्पस्य कल्प नाम् ।।
मंत्रब्राह्मणकल्पैश्च निगमैः शुद्धविस्तरैः ।। 33.54 ।।
अनिश्चित्य कृतामाहुर्व्यवधारणकल्पनाम् ।।
यथा हीदं तथा तद्वै इदं चैव तथैव तत् ।। 33.55 ।।
इत्येवमेषा ह्युपमा दशमो ब्राह्मणस्य तु ।।
इत्येतद्ब्रह्मणस्यादौ विहितं रक्षणं बुधैः ।। 33.56 ।।
तस्य तद्विद्भिरुद्दिष्टा व्याख्याम्यनुपदं द्विजैः ।।
मंत्राणां कल्पना चैव विधिदृष्टिषु कर्मसु ।। 33.57 ।।
मंत्रो मन्त्रयतेर्द्धातोर्ब्राह्मणो ब्राह्मणेन तु ।।
अल्पाक्षरमसंदिग्धं सारवद्विश्वतोमुखम् ।।
अस्तोभमनवद्यं च सूत्रं सूत्रविदो विदुः ।। 33.58 ।।
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषंगपादे
ऋषिलक्षणं नाम त्रयस्त्रिंत्तमोऽध्यायः ।। 33 ।।
