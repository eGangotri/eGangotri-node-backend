
श्रीः।
श्रीमते रामानुजाय नमः।
कवितार्किकसिम्ह सर्वतन्त्रस्वतन्त्र
श्री निगमान्त महादेशिकैः अनुग्रहीतम्
।।श्रीन्यायसिद्धाञ्जनम्।।
विषयविवरणम्।
1.जडद्रव्यपरिच्छेदः।
2.जीवपरिच्छेदः।
3.ईश्वरपरिच्छेदः।
4.नित्यविभूतिपरिच्छेदः।
5.बुद्धिपरिच्छेदः।
6.अद्रव्यपरिच्छेदः।

श्रीः।
श्रीनिवास परब्रह्मणे नमः।
श्रमते हयवदन परब्रह्मणे नमः।
श्रीमते रानुजाय नमः।
श्रीमते निगमान्तमहादेशिकाय नमः।
श्रीमान्वेङ्कटनाथार्यः कवितार्किककेसरी।
वेदान्ताचार्यवर्यो मे सन्निदत्तां सदा हृदि।।
श्री निगमान्त महादेशिकैः अनुग्रहीतम्
।।श्रीन्यायसिद्धाञ्जनम्।।
।।जडद्रव्यपरिच्छेदः।।
श्रीमद्वेङ्कटनायकःश्रुतिशिरस्तात्पर्यपर्याप्तधीः
लव्धार्थो वरदार्यपादरसिकाद्रामानुजाचार्यतः।
बालानामतिवेलमोहपटलावष्टम्भसीदद्दृशां
सम्यक्तत्वनिरीक्षणाय तनुते सत्तर्कसिद्धाञ्जनम्।।1।।
सदसद्भूमिकाभेदैस्तत्तत्सिद्धान्त नाटकैः।
उपप्लुतस्य तत्वस्य शुद्ध्यर्थोयमुपक्रमः।।2।।
यन्न्यायपरिशुद्ध्यन्ते सङ्ग्रहेण प्रदर्शितम्।
पुनस्तद्विस्तरेणात्र प्रमेयमभिदध्महे।।3।।
        *1.1. अशेषचिदचित्प्रकारं ब्रह्मैकमेव तत्वम्।  तत्र प्रकारप्रकारिणोः प्रकाराणाच्च                                          
मिथोऽत्यन्तभेदेऽपि विशिष्टैक्यादिविवक्षयैकत्वव्यपदेशः, तदितरनिषेधश्च। अन्यथा समस्तप्रमाण सङ्क्षोभप्रसङ्गात्। इदमेव चेत्थम्भूतं समान्यतः प्रमाविषयतया विशेषतः प्रकर्षेण मेयतया च प्रमेयमुक्तम्। तदन्तर्गतञ्च सर्वं द्रव्याद्रव्यात्मना विभक्तम्। उपादानं द्रष्टव्यम्। अवस्थाश्रय                                                                    
उपादानम्। अतथाभूतमद्रव्यम्। प्रत्यक्षादिसिध्दोऽयं  द्रव्याद्रव्यविभागः।  न सौगतादि नयेनान्यतर निह्नवः शक्यः।  रूपरूपि प्रभृतीनामबाधितानन्यथासिद्धभेदेव्यवहारात्।  रूपस्पर्शनियतानां दर्शनस्पर्शनाभ्यां तदाश्रयैकार्थप्रतिसन्धानात्।   ग्राह्यसङ्घातभावेऽपि ग्राहकयोर्विषय नियमानतिलङ्घनात्।  सङ्घातोपाधेश्चैकस्यान्यथासिद्धेः।   देशकालयोस्तथाभूतयोस्त्वया अनभ्युपगमात्।  अभ्युपगमेऽपि तदैक्येन संहतावतिप्रसङ्गात्।  एककार्यकारणकत्वादेश्चासिद्धेः।
सिद्धावतिप्रसङ्गस्य दुर्वारत्वात्।  एकस्मिन्नेव सन्निकर्ष विप्रकर्षादिना पट्वपटुप्रत्ययाद् वेद्य धर्माधिक्य न्यूनतोल्लेखमन्तरेण तयोरसम्भवात्।  तत्रैवोदयविलयभाजामवस्थानामध्यक्षसिद्धत्वात्।
एकक्षणेऽप्येकस्मिन्श्यामत्वयुवत्वाद्यनेक धर्मदर्शनात्।  पीतशङ्खप्रमादौ श्चैत्यानुपलम्भेऽपि शङ्खादिप्रतिसन्धानात्।  तस्यैव च तदैव शुक्लतयान्यैरुपलम्भनात्।  क्षणभङ्गस्य निराकरिष्यमाणत्वात्।  सर्वेष्वपि भ्रमेष्वधिष्टानभूतस्वरूपग्रहेऽपि विशेषाग्रहावश्यम्भावात्।  तद्ग्रहेण च भ्रमोपमर्दाङ्गीकारात्।  एतेन निर्विशेषैकब्रह्माधिष्टानविश्वभ्रमवादोऽपि निर्मूलः।  न च
सहोपलम्भनियमान्नीलतदाधारादेरभेदः; एकसामग्रीवेद्यत्वनियमात्तदुपपत्तेः।  सहत्वतन्नियमाभ्यां भेदस्यैव स्थिरीकरणेन व्याघातात्।  समस्य च सहोपलम्भनियमस्य शङ्खश्वैत्यादावसिद्धेः।  असमस्यापि गन्धादौ।  भास्वराध्वन्ताभास्वररूपाभ्यामनेकान्तत्वाच्च।  न च ग्राहकभेदाद्ग्राह्यभेद
इव; अन्योन्याश्रयणात्।  चक्षुःश्रोत्रादिभेदस्यरूपादिग्राह्यभेदोपाधित्वात्।  ग्राहकभेदेऽपि च ग्राह्यैक्य
प्रतीतेरुदाहृतत्वात्; ग्राहकैक्येऽपि नीलपीतादिग्राह्यभेददर्शनात्, अन्यत्र च तदविशेषात्।  अत एव 
स्पर्शाद्येकद्वित्रिचतुःस्वभाववाय्वाद्यणुचतुष्कवादो निरस्तः।  एवञ्च वैशिष्ट्यमपि तात्विकम्, विकल्पश्चाबाधितः प्रमाणमिति सिद्धम्।  सम्बन्धानुपपत्यादिप्रलापस्तु तर्काङ्गपञ्चक अन्यत महान्यादिविध्वस्तः।।
किञ्च
      परश्शतपरिक्षोदात्परस्तादपि वादिभिः।  उपलम्भबले स्थेयं तदादौ किं न गृह्यते।। 4 ।। 
इदमित्थन्त्वयोः किञ्चिद्यदि केनापि भज्यते।  इदं नास्तीति वाचोऽपि भङ्गोन्यतरभङ्गतः।। 5 ।।
विसंवादादिसाध्येषु विकल्पत्वादि हेतवः।  व्याकुलाः  पक्षहेत्वादिबाधाबाधविकल्पतः।। 6 ।।
    अतः सिद्धोऽयं तात्विकद्रव्याद्रव्यविभागः।।
                            द्रव्यस्थिरत्व निरूपणम्।।
  *1.2. तानिच द्रव्याणि स्थिराण्येव। क्षणभङ्गे प्रमाणाभावात्।स हि प्रत्यक्षतः ? अनुमानतो वा ? नाद्यः प्रत्यक्षस्य विपरीतत्वात्। प्रत्यभिज्ञाप्रत्यक्षेण स्थिरत्वस्यैव सिद्धेः। भ्रान्तिरियमिति चेन्न, कारणदोषभाधकप्रत्ययाभावे तत्वायोगात्।  यौक्तिकबाधेन दोषोऽप्युन्नीयत इति चेत्, केयं युक्तिः? करणाकरणाभ्यां सामर्थ्यासामर्थ्यलक्षणप्रसङ्गात्मिका वा इति चेन्न-सहकारिसन्निधौ कुर्वत्स्वभावत्वस्य, सहकार्यभाववत्त्वादे र्वा सामर्थ्यपदार्थत्वात् । ततश्च समर्थस्यैव करणाकरणयोः
सहकारिसन्निध्यसन्निधिप्रयुक्तत्वादेकत्रसमावेशः ।  ननु तावप्येकस्य कथमुपपद्येते इति चेन्न, तत्तत्
सामग्रीसन्तानप्रतिनियतकालतया तदुपपत्तेः । तत्समाग्रीविशेषसम्बन्धासम्बन्धयोरपि चोद्यमपरिहार्यं
इति चेन्न- भिन्नकालभाविसामग्रीविशेषादेव परिहृतत्वात् । तज्जातीयस्यैव बीजक्षणस्य समर्थ बीजारम्भे त्वयाप्येतदपरिहार्यम् । तत्पूर्वक्षणस्वभावादित्यपि तत एव दत्तोत्तरम् ।     अन्यथा अनुपलभ्यमानानन्तक्षण तत्स्वभाव कल्पनागौरव प्रसङ्गात् । अन्वयव्यतिरेकवतामपि सहकारिणामकारणत्वे दुर्निर्वहमुपादानस्यापि कारणत्वम् । यदि च कालभेदभिन्नयोरेव करणाकरणयोः सहकारिसन्निध्योर्वा वस्तुभेदकत्वम् । देशभेदभिन्नयोरपि करणाकरयोः सामर्थ्यासाम
र्थ्ययोः सहकारिसन्नध्योर्वा तयोर्भेदकत्वप्रसङ्गेन क्षणेऽपि क्षुद्यमानेऽनवधिकभेदप्रसङ्गेन न सिध्येदिति शून्यवादप्रसङ्गः।  देशभेदे स्वसन्निध्यसन्निधिभ्यामेव तदुपपत्तिरिति चेन्न ; स्वापेक्षया पूर्वपरत्वस्यासिद्धेः।   न हि प्रागभावप्रध्वंसावच्छिन्नकालसम्बन्धित्वं वस्तुनो ब्रूमः।  अन्यापेक्षया पूर्वापरयोरपि कालयोरेतदपेक्षया स्वकालत्वे विरोधाभावः क्षणेऽपि स्वीकार्यः।  यथा परमाणु द्वयापेक्षया पूर्वापरीभूतस्यापि तन्मध्यदेशस्य परमाण्वन्तरं प्रति स्वदेशतया न तस्य तत्सम्बन्धविरोधः।  अन्यथा पूर्ववत्क्षणोऽपि क्षुण्णः।  तथापि पूर्वपरकालयोस्तदुपाध्योर्वा विरुद्धयोः तेजस्तमसोरिव कथमेकत्र समावेशः?   अविरोधे तु यौगपद्यप्रसङ्ग इति चेन्न।  यौगपद्ये हि तयोर्विरोधः न त्वेकवस्तुसम्बन्धे।  अन्यथा एकज्ञानसम्बन्धेऽपि विरोधप्रसङ्गेन प्रत्यभिज्ञास्वरूपस्य अनुत्पत्तिप्रसङ्गात्।  यदि पुनः कालयोः स्वरूपभेदेन तादात्म्यविरोधो विवक्षितः ; रूपरसयोरिव नैकवस्तुसम्बन्धं प्रतिभन्त्स्यति।   न चैकस्यानेकसम्बन्धः क्वचिदपि नास्तीति वाच्यम्।  क्षणिक- निर्धर्मकपरमाणावपि पुञ्जदशायामनेकनैरन्तर्यादेरभ्युपेतत्वादिति।  एतेन वर्तमानत्वप्रत्ययाक्षणभङ्ग सिद्धिरिति वदन्तोऽपि निरस्ताः।  न हि तेन पूर्वपरकानसम्बन्धाभावो गृह्यते।  न चाक्षिप्यते।  तद्विरोध्यवर्तमानत्वमात्रनिषेधात्।  तस्य च तदानीं प्रागभावप्रध्वंसाभावनिषेधात्मकत्वेन पूर्वपरकाल सम्बन्धाविरोधित्वात्।  प्रत्यक्षेणेन्द्रियसम्बन्धक्षणो गृहीतः; क्षणानन्तरं तु तस्य कुतः सिद्धमिति चेन्न।  प्रत्यभिज्ञानस्य तदबाधस्य चोक्तत्वात्।  प्रत्यभिज्ञानत्वादेव दीपप्रत्यभिज्ञावत् सर्वापिप्रत्यभिज्ञा भ्रान्तिरिति चेत् पूर्वाक्तेनैव सोपाधिकत्वात्।  एतदनुमानमात्रबाध्यत्वे प्रत्ययत्वादेव सर्वः प्रत्ययो भ्रान्तिरिति माध्यमिकमतसमुत्थानस्य दुष्परिहरत्वात्।। 
     *1.2. क्षणभङ्गपक्षे भ्रान्तिरूपाऽपि प्रत्यभिज्ञा स्मृतिमात्रमपि नोपपद्यत इत्यात्मनि वक्ष्यामः। ततश्च व्याप्तिप्रतिसन्धानाद्यनुपपत्तेः अनुमानमात्रमेव निर्मूलमिति कुतः क्षणभङ्गानुमानम् ? यत्सत् 
तत्क्षणिकम् ; यथा घटः सन्तश्चामी  भावा इत्यपि न।  भावशब्देन विश्वपक्षीकारे पक्षहेतुदृष्टान्त भेदासिद्धिः।  घटव्यतिरिक्तपक्षीकारेऽपि घटस्य क्षणिकत्वासम्प्रतिपत्तेर्दृष्टान्तत्वायोगः।   विरुद्ध धर्माध्यासस्य  च परिहृतत्वात्।  अत एव प्रदीपादि दृष्टान्तोऽपि प्रत्युक्तः।  तेषामपि त्रिचतुरक्षण स्थायित्वाभ्युपगमात्।  अस्तु तर्हि क्षणोपाधिर्दृष्टान्तः।  स हि न स्थिरः।  तथात्वे क्षणावच्छेदकत्व अयोगादिति चेन्न।  स्थिरैरेव परस्परावच्छिन्नारम्भावसानैः तदवच्छेदोपपत्तेः।  परस्परावच्छेदश्च युगपद्विशिष्ट बुद्धिविषयतया सिद्धः।  यथा दीर्घयोरेव मानदण्डयोः विरुद्धदिक्प्रसृतयोः मध्ये किञ्चित् संयुक्तयोः परस्परसंयोगावच्छिन्नांशेन अल्पतरदेशावच्छेदः कर्तुम शक्यः।  एवं कालेऽपीति न कश्चिद्दोषः।  मा भूदन्वयः।  यदक्षणिकं तदसत् ; यथा शशविषाणमिति व्यतिरेकः स्यात्।  न स्यात्।  त्वदभिमत क्षणिकत्वासिद्धेरेव तन्निरूपिताक्षणिकत्वासिद्धेः तस्य व्याप्यत्वग्रहणायोगात्।  
चिरकालस्थायित्वविवक्षायां तु निःस्वभावे शशश्रृङ्गे तदयोगः।  अथ शशश्रृङ्गाभावो दृष्टान्तः; स तर्हि सन्नेव ; प्रामाणिकत्वात्।  भावेतरत्वलक्षणमसत्वमस्तीति चेन्न - भावान्तराभाववादे तस्याप्यसिद्धेः। अन्यत्राप्यभावस्येव भावस्यापि सुवचत्वात्।  प्रत्यक्षत्वादिविरोधपरिहार कुसृष्टेश्च       अविशिष्टत्वादिति।  केचित्तु नित्यमपि किञ्चित्तत्वं बुद्धोपदिष्टमिति सत्वाख्यसाधनमागमबाधितं कृत्वा ध्रुवभावित्वमेव हेतुमभिमन्यन्ते।  तथा हि - यद्ध्रुवभावि न तद् हेतुसापेक्षम्।  अन्यथा ध्रुवभावित्व विरोधात्।  अतः कार्याणां ध्रुवभाविनः प्रध्वंसस्याहेतुकत्वसिद्धेर्विलम्बायोगादुदीयमानमेव वस्तु  तेन ग्रस्यत इति।  तत्र ध्रुवभावित्वशब्देन तत्समकालभावित्वतदनन्तरभावित्वनियमतन्मात्र जन्यत्व तदेक सामग्रीजन्यत्वाहेतुकत्वाद्यर्थ विवक्षायां यथायथमसिद्धिव्याघातसाध्याविशेषादि दोषादेष्यत्त्वनियममात्रमवशिष्यते।  तच्च भवतामपि विसभागसन्तानारम्भककपालक्षणतदविनाभूत प्रतिसङ्ख्यानिरोधादिनानैकान्तिकमिति।  अन्यथा सर्वेषामप्युत्तरक्षणानामेष्यत्त्वाविशेषात्प्रथमक्षण एव सर्वक्षणोत्पत्तौ विश्वविनिवृत्तिप्रसङ्गः।  आस्थानिवृत्यर्थं क्षणिकत्वमुपदेष्टव्यमिति चेत् -- अहो ! महाधार्मिकस्यानळीकवादिनो महानयमधर्मः प्रसज्येत।  सूक्ष्मधियस्तत्रैवास्थानिवृत्तिप्रसङ्गाच्च।  विश्वासनित्यतामात्रोपदेशादपि च तत्सिद्धेः। अन्यथा शून्योपदेशस्यैव अवश्यकर्तव्यत्वप्रसङ्गादिति।              
     *1.3. प्रत्यनुमानानि च -- विगीता प्रत्यभिज्ञा स्वविषये प्रमा ; अबाधितवुद्धित्वात्।  स्वलक्षणबुद्धिवत्।  सा हि स्वविषये प्रमैव अस्माकम्, वैभाषिकस्यापि।  यत्सत् न तत्क्षणिकम् ; यथा सम्प्रतिपन्नं नित्यम्।  सन्तश्चामी भावा इति।  यत्प्रतीयते तदक्षणिकम् ; यथा शशश्रृङ्गमिति भवद्वयव्यवहारेणापि प्रसज्यते।  प्रध्वंसः सहेतुकः पूर्वावधिमत्त्वात् पटवदित्यादीनि च स्वयमुन्नेयानि। एवं द्रव्यस्य स्थिरत्वं सिद्धम्।।
        तच्च --
    द्रव्यविभाग विचारः।   द्वेधा जडाजडतया प्रत्यक्तदितरतयापि वा द्रव्यम्।
                        षोढा त्रिगुणानेहोजीवेश्वरभोगभूतिमतिभेदात्।। 7।।
                        धीकालभोगभूतीरविवक्षित्वा गुणादिरूपत्वात्।	
                        देहात्मेशभिदार्थं त्रेधा तत्वं विविञ्चते केचित्।। 8।।
     *1.4. परत एव भासमानं जडम्।  तदन्यदजडम्।  स्वस्मै भासमानं प्रत्यक्।  परस्मै भासमानं परागिति व्यवहरन्ति।  तेनाजडाया अपि मतेः पराक्त्वं सिद्धम्।  यत्तु नीतिमालायां नारायणार्यैरुक्तम् -- "ज्ञानस्य तु पराक्त्वाभावमात्रमेव।  न तु प्रक्त्यत्वमिति"।  एतदपि पूर्वपक्षप्रोक्तदृग्विषयत्वमात्राधीनसिद्धिकत्वरूपेदन्त्वाभावाभ्युपगमादिति मन्तव्यम्।  एवं हि तत्र पूर्वपक्षितम् --"तस्य नीलादिवदिदमित्यनवभासात्पराक्त्वाभावेन प्रत्यक्त्वञ्च विद्यते" इति।  तत्र रजोगुणकत्वतमोगुणकत्वमहदाद्यवस्थार्हत्वानि त्रिगुणलक्षणानि।  अधयक्षादिभिर्यथासम्भवं नानावस्थस्य तस्य सिद्धेः।  तच्च अधः प्रभृतिदेशेष्वनन्तम्।  ऊर्ध्वं हि भोगविभूत्यवच्छिन्नम्।  नित्य
विभूतेस्तमः परत्वश्रुतेः ; त्रिगुणस्य च "तदन्तमसङ्ख्यातप्रमाणञ्चेत्" वचनात्।  तच्च विचित्र सृष्ट्युपकरणत्वान्माया।  विकारान् प्रकरोतीति प्रकृतिः।  पिद्याविरोधादिभिरविद्यादिश्चोच्यते। सम विषमविकारसन्तानांश्च कालभागभेदाभ्यामारभते।  इदञ्च परिस्पन्दादियोग्यभूतेन्द्रियपरिणाम दशायामपि निश्छिद्रमेव।  तत एव हि स्वकार्यव्यापकत्वम्।  द्वयोरन्यतरस्य वा स्पर्शशून्यतया न सप्रतिघत्वविरोधः।  वाय्वादिभूतचतुष्टयं हि स्पर्शवदस्पर्शेनाकाशेन व्याप्तम्।  इदमेव त्रिगुणं 
पूर्वावस्थोपमर्दकावस्थाभेदाच्चतुर्विंशतितत्वानि मूलप्रकृतिर्महामहङ्कार इन्द्रियाण्येकादश पञ्च तन्मात्राणि पञ्च भूतानि चेति।।
    *1.5. ननु एकस्य कथं बहुधावस्थितविश्वात्मना परिणामः?  एकस्यैव मृत्पिणडस्य घट शरावादिरूपेणेवेति चेन्न ; निरवयवे तथानुपपत्तेः।  सावयवत्वे वा बहूनामेव बहूधा परिणाम प्रसङ्गात् । तथा च गतमेकोपादानवादेन । एकमेव सदमेकभागात्मकमव्यक्ताख्यमुपादानमिति चेन्न  विकल्पासहत्वात् ।  तथा हि किं एकत्वमनेकत्वज्च एकाश्रयमिति मन्यसे? उत एकत्वमंशिनि अंशेषुचानेकत्वमिति ?  यद्वा परिषद्वनसेनादिष्विव अनेकेषामेव सतामेकत्वमेकोपाधिसम्बन्धायत्तमिति   
न प्रथमः व्याघातात् । अन्यथा भेदाभेदवादाय कथं कुप्येत् ? । न द्वितीयः अवयव्यङ्गीकारप्रसाङ्गात् । तदुभ्युपगमेऽपि तस्मादेकस्माज्जगदुत्पत््त्यभावात् । तदंशा एव हि  
ततो भिन्न बहुधा परिणमन्ति । ततो वरमनारूढनिरर्थकैकद्रव्यैः परमाणुभिरेव जगद्द्रव्यारम्भः । अत एव न तृतीयः - प्रथक्पृथगारम्भकत्वे समुदायनिर्देशस्य निरर्थकत्वात् । वास्तविकस्य च एकत्वस्य वनादिष्वप्यसंभवात् । औपाधिकैक्यव्यपदेशस्य च वैशेषिकाद्यभिमतानन्तपरमाणूपादान वादेऽपि अविशेषात् । अतः एकमनेकधा परिणमतीति कल्पना विवर्तवादस्य प्राग्रूपमिति ।। 
      अत्र ब्रूमः -
प्रदेशवर्तिसंयोगाद्याधाराणिविभुक्रोमात् ।
निरंशस्यापि धटते प्रादेकिविकारिता ।। 9 ।।
   *1.6.न तावत्सर्वमद्रव्यम् स्वाश्रयव्यापि ; संयोगादेरन्यथोपलम्भात्।  नापि सर्वमाश्रयैकदेशवर्ति;  स्वभावसामानमाधिकरण्यरहितधर्मोपलब्धेः।।
अतो विभुष्वणुषु च ग्राह्याः प्रादेशिका गुणाः।
तथाचाभ्युपगम्यन्ते सर्वैर्वैशेषिकादिभिः।। 10 ।।
       अत्र यद्यपि विभुषु निमित्तभूतमूर्तद्रव्यसंयोगावच्छिन्ने प्रदेशे गुणान्तरोत्पत्तिरिष्यते ;  तथापि मूर्तद्रव्यसंयोगस्यैव प्रादेशिकत्वं कुतः सिद्धम् ? न हि विभुषु स्वतः प्रदेशभेदमिच्छथ।  न च संयोगोपाधिके प्रदेशे संयोगस्योत्पत्तिः ; परस्पराश्रयप्रसङ्गात्।  संयोगविशेषात्प्रदेशभेदसिद्धिः ; सिद्धे च तस्मिन्प्रादेशिकसंयोगोत्पत्तिरिति।  अत एव मूर्तैर्घटादिभिर्विभुशु स्वपरिमाणानुरूप प्रदेशावच्छेद इत्यपि वार्तम्।  अणुद्वयसंयोगो तदनुपपत्तेशिच।  अतः सामग्रीविशेषादुत्पद्यमान एव संयोगो निरवयवेऽपि परमाणौ परममहति वा वस्तुनि स्वाभावासामानाधिकरण्यमनुभवन् स्वाभाव भावात्मकस्वानुबन्धेन यथोपलम्भप्रतिनियतप्रदेशभेदधियमुपदधातीति प्रमाणबलादभ्युपगन्तव्यम्।   एवमिहापि निरवयवेऽपि त्रिगुणे परमेश्वरसङ्कल्पविशेषपर्यवसितैः सामग्रीभेदैः स्वाभाविक संविभक्ताश्रयाः प्रतिनियतप्रदेशाः परिणतिभेदाः प्रादुष्यन्तीति।  तत्र स्पर्शादिलक्षणप्रादेशिकपरिणति दशायां छेदनभेदनपरिस्पन्दनादीनामपि सिद्धिरिति किं नोपपद्यते ? स्पन्दस्पर्शादिभेदाश्रयांशानामपि भेदाः त एव विलक्षणधर्माः।  यथा निर्भिदाकाशवादे प्रदेशानां संयोगविशेषास्तीव्रतरशब्दादिधर्मा एव वा भेदाः ; तद्वदत्रापि।  नन्वावमप्यनतिलङ्घनीयैव भेदाभेदवागुरेरितिचेन्न ; ईदृशभेदाभेद प्रसङ्गस्य वैनाशिकमतेऽपि अविवादात्। अविरोधाच्च।  तस्य च अतत्ववादे हि विरोधं ब्रूमः।  नपुनस्तथाभूतस्यातथापरिणामे।  अवस्थारूपयोरेकत्वबहुत्वयोः कालभेदेन परिहारात्।  तथा च भाष्यम् -- "कपालत्वचूर्णत्वपिण्डत्वालस्थाप्रहारेण घटत्वावस्थावदेकत्वावस्थाप्रहारेण बहुत्वावस्था ; 
तत्प्रहारेण अकत्वावस्थेति न कश्चिद्विरोधः" इति।  भवतु अवस्थारूपस्यैकत्वस्य पूर्वापरभाविना बहुत्वेन अविरोधः। तद्द्रव्य स्वरूपैक्येन तु विरोधः स्यात्। न स्यात् ; तद्द्रव्यस्य हि अतद्द्रव्यत्वं

विरुद्धम्।  न तु तस्यैव सतोऽनेकधर्मयोगोपाधिकं बहुत्वम्।  स्मरति च भगवान्पराशरः।।  "परमात्मात्मनोर्योगः परमार्थ इतीष्यते ।
मिथ्यैतदन्यद्रव्यं हि नैति तद्दरव्यतां यतः"।। इति ।।
    *1.7.  अस्तु वा स्वतः सांशत्वं पिणडवदव्यक्तस्य।  तथाऽपि पिणडादेव न भेदाभेदवयविवाद प्रसङ्गः।  नन्वेवं यथांशं स्वकार्यारम्भकत्वे किमेकीभावावस्थाकल्पनेन इतिचेन्न - यदि वयं कापिलवत्कल्पयेमहि, तदैवमुपालभ्येमहि । कारणश्रुतिसमधिगता तु एकत्वावस्था न कल्पनागौर-
वानुयोगविषयः । न च नैरर्थक्यम्, श्रुतिबाधपरिहाराय प्रयोजनकल्पनोपपत्तेः । न च एकत्वं औपाधिकत्वादवास्तविकम्, सम्पिण़्डितानामेकारम्भादेकत्वारम्भस्यैव लधुत्वात् । अवयविभङ्गे च एतत् स्थापयिष्यामः । न च एवमपि पराभिमतपरमाणुपुञ्जमात्रत्वमाशङ्कनीयम्; गन्धरसरूप स्पर्शादिरहितपराप्रतिघातकसत्त्वरजस्तमोरूपगुणत्रयाश्रयपरस्परसुश्लिष्टपञ्जभूतसूक्ष्मद्रव्यरूपत्वेन श्रुत्यादिसिद्धे पराभिमतपरमाणुस्वभावगन्धाभावेनार्थान्तरत्वसिद्धेः । यत्तु औपाधिकभेदाभेदवादिनं प्रति भाष्ये ब्रह्मण उपाधिसमसर्गादपि छेदनाद्यनुपपत्तिकथनम्; तद्बह्मस्वरूपस्यनिष्कलत्वात्      छेद्यत्वादिवचनबलमवलम्ब्य । अन्यथा ब्रह्मस्वरूप एव सविकारत्वापत्तौ निर्विकारत्वश्रुतेरनवकाशत्व प्रसङ्गात् । तत्र च सर्वज्ञत्वात्सर्वांशगतसुखदुःखादिप्रतिसन्धानप्रसङो दुष्परिहरः । इह तु अंशभेद प्रतिनियतविकारेषु   नस्वभावसङ्कर इति ।। एतेन परमाणुकारणवादो निरस्तः । जालालोक विलोकनीयत्रसरेणुशब्दवाच्यद्रव्यातिरिक्ताप्रत्यक्षाणुकल्पने प्रमाणाभावात् । तेष्वेव मात्रयाभेदमवलम्ब्य परमाणुद्व्यणुकत्र्यणुकादिव्यपदेशः प्रमाणग्रन्थेषु । तेषामेव रूपाद्यनुद्भवदशायाम् गृह्यमाणगन्धाश्रय गन्धवाहानीतसूक्ष्मद्रव्यवदचाक्षुषत्वदिसंभवात्परमाणोरप्रत्यक्षत्वव्यवहारः क्वचित्कृतोऽपि न विरुध्यते। नच पवनानीतगन्धाश्रयद्रव्येषु परमाणुत्वं भवतामभीष्टम् ; परमाणूनां प्रत्यक्षगुणाश्रयत्वानभ्युपगमात्। अतः प्रत्यक्षात् आगमाद्वा न भवदभिमतपरमाणुसिद्धिः । अनुमानानि तु पश्यामः ।   अणुपरिमाण तारतम्यं क्वचिद्विश्रान्तम्; परिमाणतारतम्यरूपत्वात् ।  महत्परिमाणविशेषणस्य व्यर्थत्वात् । पारिमाण्डल्यविवक्षया अणुशब्दप्रयोगे अन्योऽन्याश्रयणात् ।  महत्त्वापकर्षतारतम्यस्य त्रसरेणावेव पर्यवस्तत्वाभ्युपगमात् ।  सामान्यतः परिमाणापकर्षतारतम्यविवक्षया प्रयोगेऽपि तद्विश्रान्तेरपि दृश्यमान एव उपपत्तेः ।  एवमवयवापकर्षतारतम्यविश्रान्तेरपि । अस्तु वा तस्याविश्रान्तिः।  तथापि आधिक्यन्यूनताभ्यां प्रमाणसिद्धाभ्यां सर्षपमहीधनादिपरिमाणाविशेषप्रसङ्गः परिह्तः ।  अनन्तत्व अविशेषेऽपि परापरजातीयेषु क्षणादिवसपश्रमाससंवत्सरचतुर्युगकल्पादिषु च आधिक्यन्यूनतयोः भवद्भिरप्यभ्युपगतत्वात् ।  विप्रतिपन्नं कार्यद्रव्यारब्धम् ; महत्वे सति चाक्षुषत्वात्, चाक्षुषद्रव्यत्वात्
इत्यादीनां विपक्षे बाधकाभावादप्रयोजकत्वम्।  द्रव्यचाक्षुषताप्रकर्षो महत्वावयवसङ्ख्याप्रकर्षानु विधायी दृष्टस्तद्धेतुकः एव।  अतस्तदभावे चाक्षुषत्वं न स्यादिति चेन्न ; यथोपलम्भं योग्यता स्वीकारात्।  अन्यथा महावयवारब्धत्वस्यापि व्याप्तावनुप्रवेशप्रसङ्गात्। लाघवाच्च अस्मन्मते।  वायवीयतैजसाप्यपार्थिवत्रसरेण्वादेरपिपूर्वपूर्वभूतात्मककार्यद्रव्यारब्धत्वादस्मन्मतेन सिद्धसाधनत्वञ्च।  
कार्यावयविसाधनेऽपि चाक्षुषतया अस्मदुपगतेन कालेनानैकान्त्यं दुष्परिहरम्।  परिदृश्यमानमेव परमाणुमिच्छतां महत्वविशेषणमसिद्धञ्च।  चाक्षुषद्रव्यत्वादेव महत्वसाधनमपि पूर्ववद्दूष्यम्।  पृथिवीत्वं नित्यसमवेतवृत्ति ; घटपटजातित्वात् सत्तावत् इत्यादिकुटिलानुमानान्यपि पूर्ववद्विपक्षे 

बाधकाभावात्, विषयनियमराहित्येनातिप्रसञ्जकत्वात्, पृथिवीत्वं नित्यवृत्ति न भवति ; पृथिवीमात्र जातित्वाद्घटत्ववत् इत्यादिभिस्तादृशैरनुमानैः प्रतिपक्षयितुं शक्यत्वात्, अभिमतविशेषपर्यवसान असिद्धेश्च निरूपका नानुमानेषु गणयन्ति।  घटादीनां सर्वेषां नित्येश्वराश्रितत्वाभ्युपगमादतिरिक्त समवायाभ्युपगमाच्च सिद्धसाधनत्वञ्च। नित्यवृत्तीतिसाधनेऽपि घटादिरूपेण परिणतस्यापि त्रिगुण द्रव्यस्य स्वरूपतो नित्यत्वाभ्युपगमात् स एव दोषः।।  
    *1.8. एवमारम्भकाणामणूनां कृत्स्नैकदेशसंयोगविकल्पेन अधिकपरिमाणद्रव्यनारम्भकत्व सभागत्वादिचोद्यं परमाणुदूषकैः सर्वैरपि क्रियते।  भाष्यकारैश्च "महद्दीर्घवद्वा ह्रस्वपरि मण्डलाभ्याम्" इत्यस्मिन्नधिकरणे तदेव चोद्यं कृतम्। तदेतन्माध्यमिकानामेवोपपद्यते ; न त्वन्येषाम्।
तध हि सौत्रान्तिकाद्यैरपि पुञ्जदशायां परमाणूनां संयोगानभ्युपगमेऽपि परस्परावृतत्वानावृतत्वादिकं
दिगवच्छेदभेदेन स्वीकार्यम्।  ज्ञानमात्रवादिनोऽपि ज्ञानसायैकस्यानेकज्ञेयाकारसम्भन्धे कृत्स्नैकदेश विकल्पस्तदवस्थएव।  ज्ञेयमिथ्यात्वं तु  तत्परिहारः ; मिथ्याभूतेऽपि उल्लेखावश्यम्भावात्। यस्तु प्रत्यक्षाण्येव सूक्ष्मद्रव्याणि निर्भागाण्यभ्युपगच्छति ; तस्यापि विभूनां निरवयवानां संयोगे तदेव चोद्यं स्थितम्।  यस्तु विभुद्रव्यमपि नैच्छत्, तस्यापि सामान्ये स्यात्।  तस्यापि अनभ्युपगमे संयोगसमवायादावनेकनिष्टे स्यात्।  न हि द्रव्ये एवेदं चोद्यमिति नियमोऽस्ति।  द्रव्याणामेव भागवत्वयोग्यतेति चेत् ; तर्हि अणुव्भुव्यतिरिक्तद्रव्याणामित्यपि ग्राह्यम्।  सत्यम् ; कथं तर्हि भाष्यम्?  दृश्यमाणातिरिक्तकल्पनानिरासाभिप्रायम्।  निर्भागतया उपलभ्यमानस्यापि यः सावयवतां कल्पयति ; तस्य सर्वं द्रव्यं द्रव्यारम्भकमवयवतः संयुज्यैवारभते ; दिगवच्छेदभेदोऽप्यवयवतः एवेति व्याप्तिः स्यात्, ततः पराभिंतप्रतिष्टिताण्वसिद्धिरिति प्रत्यक्षागमसिद्धाण्वीश्वरादिषु यथाप्रमाणमङ्गी कार्यम्।  अतः एव "कृत्स्नप्रसक्तिर्निरयवत्वशब्दकोपो वा" इति सूत्रे "श्रुतेस्तु शब्दमूलत्वात्" इत्यादि च परिहारसूत्रम्।  अस्तु तर्हि प्रत्यक्षसिद्धैरेव सूक्ष्मद्रव्यैर्जगदारम्भः।  मैवम् ; स्वतन्त्रारम्भे शास्त्रविरोधात्।  परतन्त्राम्भाभायुपगमे च यथागमं प्रकृतेरपि स्वीकार्यत्वात्।  भूतचतुष्टय पूर्वभाविनश्च प्रपञ्चस्य तदारम्भणीयत्वविरोधात्।  महाभूतचतुष्टयावयवानामाकाशशब्देनाभिधानम् इति हास्यम्।  भूतानामन्योऽन्योपादेनोपादेयत्वविशिष्ट सृष्टिक्रमप्रक्रियाविरोधाच्च।  भूत चतुष्टयातिरिक्तंनास्तीति चेन्न ; आगमविरोधात्।  तथा त्रसरेणूनामेव गन्धादिरहितावस्थास्त्विति स्वीकारे तद्वदविभागापत्तिःस्वीकार्येति सैव मूलप्रकृतिरिति सिद्धम्।।
     *1.9.  सा च समत्रैगुण्या मूलप्रकृतिः।  तस्यामपि मात्रया भेदमवलम्ब्य अव्यक्ताक्षरविभक्ताविभक्ततमोरूपावस्थाचतुष्टयमामनन्ति।  उक्तञ्च न्यायसुदर्शने वरदनारायणभट्टारकैः -- "द्विविधाः स्मृतिकाराः। केचिदव्यक्तकारणवादिनः। केचित् तमः कारण वादिनः। अव्यक्तस्येव सूक्ष्मावस्थाभेदोऽक्षरं तमश्च नातीव भेदः इत्यव्यक्ते पर्यवस्यतामभिप्रायः।  तमपि भेदमुररीकृत्य तमसि पर्यवस्यताम्।  तस्मादुभयेषैंविरोधः" इति।  यत्तु भाष्यादिषु अव्यक्त सहपठिताक्षरशब्दस्य चेतनविषयतया बहुशः उपादानम् ; तत्परव्याख्यानप्रकारमनुरुध्य वा, 
स्वरूपतो निर्विकारे जीवे सृज्यत्ववचनाच्चिद्रूपविकारवत्वेऽपि यथा अक्षरशब्दप्रवृत्तिः ; तथा परब्रह्मेतरविषयस्याक्षरशब्दस्याचिदवस्थाविशेषेऽपि शक्तिकल्पना उपपद्यते इति प्रत्पादयितुं वा, क्वचित्क्षरे प्रकृतिविशेषे अक्षरशब्दप्रयोगस्य मुख्यत्वायोगात् प्रब्रह्मरूपाक्षरसम्बन्धेन लक्षणायां 

प्रयोजनाभावात्,  जीवसम्बन्धेनाजहल्लक्षणायां लयविशेषादिप्रतिपादनौचित्यात्, "उभावेतौ लीयते परमात्मनि"  इत्यादिना द्वयोरपि लयाभिधानाच्च अत्र अजहल्लत्रणैव युक्तेत्यभिप्रायेण वेति न कश्चिद्विरोधः इति।।
      महद्रव्यनिरूपणम्।   
    *1.10.अव्यक्ताहङ्कारावस्थाव्यवहितोत्तरपूर्वावस्थाविशिष्टं त्रिगुणम् महान्।  तच्छब्दवाच्यत्वमेव वा तल्लक्षणम्।  एवमहङ्कारादिष्वपि भाव्यम्। अध्यवसायरूपवृत्तिर्महानिति साङ्ख्याः।  यथाहुः "अध्यवसायो बुद्धिः" इति।  तदसति ; अध्यवसायस्याधर्मत्वात्।  यदि परं तन्निमित्तत्वमात्रं महतः ; तावतैव बुद्ध्यवसायादिप्रयोगविषयत्वम् ; न च तन्निमित्तत्वमात्रं लक्षणम् ; अतिव्याप्तेः, अवान्तरविषयस्यापि अनवधारणात्।  अवधारयतां तु तदपि लक्षणम्।  एवं धर्माधर्मादिकारणत्वादिकमपि लक्षणं निरसनीयम्।  स त्रिधा, सात्विको राजसस्तामसश्चेति।  तत्र तत्तद्गुणोन्मेषवशादंशभेदात्तत्तद्व्यपदेशः।।  
	अहङ्कारद्रव्य निरूपणम्।
         *1.11  इन्द्रियाव्यवहितपूर्वावस्थाविशिष्टं त्रिगुणमहङ्कारः।  अत्रपि पूर्ववत् "अभिमानोऽहङ्कारः" इति साङ्ख्यलक्षणं दूषणीयम्।  स च अनात्मनि देहे अहम्भावकरणहेतुत्व मात्रादहङ्कारशब्दवाच्यः।  न त्वहमर्थत्वात्।  प्रतीचा आत्मन एव तत्वात्।  नचैवं त्याज्यत्ववचनविरोधः ; अहङ्कारस्य उत्कृष्टजनावमानहेतोर्गर्वापरपर्यायस्याभिमानस्य तथोक्तेः। सोऽपि पूर्ववत् त्रिविधः। तत्र सात्विकादिन्द्रियाणि। तामसात् शब्दमात्रम्। राजसः उभयानुग्राहकः।
राजसतामसयोरपीन्द्रियाव्यवहितपूर्वभावित्वमात्रं सिद्धमिति नाव्याप्तिः।  त्रयाणां प्रत्येक प्रत्येक लक्षणमपि यथास्वं कार्यकारणप्रकाराः।  यत्तूक्तं भोजराजेन
"स्यात् त्रिविधोऽहङ्कारो जीवनसंरम्भगर्वरूपोऽयम्।
सम्भेदादस्य सतो विषयो व्यवहार्यतामेति।।
सात्विकराजसतामसभेदात्सञ्जायते पुनस्त्रेधा।
स च तैजसवैकारिकभूतादिकनामभिः समुच्छ्वसिति।।
तैजसतस्तत्र मनो वैकारिकतो भवन्ति चाक्षाणि।
भूतादेस्तन्मात्राण्येषां सर्गोऽयमेतस्मात्।।" इति ।।
    *1.12. तत्र विरुद्धांशो बाह्यशैवागममूलत्वेन अनादरणीयः।  एवं भगवत्पराशराद्युक्तपारमाणतम पुराणाद्यानुगुण्येन पुराणान्तरादिवचनादीनि निर्वाह्याणि।  अत्यन्तविरुद्धानि तु अनादेयानि।।
      इन्द्रियद्रव्यत्व निरूपणम्।   
    *1.13. प्राणाद्यन्यत्वे सति हृत्कर्णचश्रुरादिशरीरप्रदेशविरशेषावच्छिन्नव्यापारतया तत्त्कार्यविशेष शक्तमिन्द्रियम्।  "अशरीरं प्राणधार्यमेव यद्द्रव्य पुरुषोपकारकं तदिन्द्रियम्" इति वरदविष्णुमिश्रैः उक्तम्।  "सात्विकाहङ्कारोपादानकमिन्द्रियम्" इति साङ्ख्यादिलक्षणमप्राकृतेन्द्रियव्याप्तेरयुक्तम्। 
"शरीरसंयोगेसत्येव साक्षात्प्रमितिसाधनमप्रत्यक्षम्, साक्षात्कारसाधनम्" इत्यादि वैशेषिकाद्युक्तं तु कर्मेन्द्रियाव्याप्त्यादेरनुपपन्नम्।  वक्ष्यते च वागादीनामिन्द्रियत्वम्।।
     इन्द्रियविभागप्रकारः।। 
    
     *1.14. द्विधेन्द्रियं प्राकृतमप्राकृतमिति। शुद्धाशुद्धसत्वयोगादेस्तद्भेदः।  अव्यक्तमहङ्कारेष्वपि प्राकृताप्राकृतविभागोऽस्तीति केचिदाचार्याः।  शब्दतन्मत्रसहभवत्वसात्विकाहङ्कारोपादानद्रव्यत्वादि प्राकृतेन्द्रिय लक्षणम्।  पुनश्च इन्द्रियं द्विविधं ज्ञानेन्द्रियं कर्मेन्द्रियमिति।  ज्ञानप्रसरणशक्तमिन्द्रियं ज्ञानेन्द्रियम्।  तत् षोढा मनः श्रोत्रादि भेदात्।  उक्तश्चैवंविभागस्तत्वरत्नाकरे भट्टपराशरपादैः -- "तच्च षोढा" इत्युपक्रम्य "आन्तरं मनः" इत्यन्तेन। मनः पूर्वकत्वात्सर्वप्रवृत्तीनां मनः कर्मेन्द्रियमिति साङ्ख्यादयः।  यथाहुः
"बुद्धीन्द्रियाणि चक्षः श्रोत्रघ्राणरसनात्वगाख्यानि।
वाक्पाणिपादपायूपस्थं कर्मेन्द्रियम ह्याहुः।।
उभयात्मकमत्र मनः" इति।
      तदसत् ; तस्य च ज्ञानद्वारैव कर्महेतुत्वात्। तावता च तथात्वे चक्षुरादावपि प्रसङ्गात्। क्वचित्कर्मेन्द्रियत्व व्यवहारस्तु औपचारिकः।  मानसवाचिककायिककर्मविभागस्तु कर्मशब्दस्य शुभाशुभसङ्कल्पादिरूपज्ञानेऽपि प्रयोगात्।  अतः षडपि ज्ञानेन्द्रियाणि।  तत्र प्राकृत विभागं प्रत्युच्यते।।
          प्राकृतमन इन्द्रियस्य निरूपणम्।	
      *1.15.  अशुद्धसत्वे सतिपञ्चविषयसाधारणेन्द्रियत्वम्, स्मृतिकरणेन्द्रियत्वम् इत्यादि प्राकृत मनो लक्षणम्।  तच्च हृत्प्रदेशमात्राधिष्टानम्।  इन्द्रियाणान्तराणामपि हृत्प्रदेश एव कन्दस्थनम्।  स्थानान्तरेष्वपि यथासम्भवं वृत्तिः।  आत्मनोऽपि तत्रैव भूयसा वृत्तिः।  तथा च भाष्यम् "सर्वेन्द्रिय कन्दभूतस्थानविशेषे वृत्तिरिति चक्षुषि नावस्थानम्" इति।  मन एकमेव अन्तःकरणम्।  सङ्कल्प अद्यवसायादयस्तद्व्यापारभेदादेव जायन्ते इति नान्तःकरणवैविध्यम्।  तथा च भाष्यम्  "अध्यवसायाभिमानचिन्तावृत्ति भेदात् मन एव बुद्ध्यहङ्कारचित्तशब्दैर्व्यपदिश्यते" इति।  उदाहृतञ्चैतत् प्राणे सूत्रकारैः "पञ्चवृत्तिर्मनोवद्व्यपदिश्यते" इति।  अतः "अन्तःकरणं त्रिविधम्" इत्यादिवादिनः साङ्ख्यादयो निरस्ताः।।
       प्राकृत श्रोत्रेन्द्रियस्य निरूपणम्।
      *1.16. शब्दादिपञ्चके शब्दमात्रग्रहणशक्तमिन्द्रियं प्राकृतश्रोत्रम्।  तन्मनुष्यादीनां कर्णशष्कुल्यवच्छिन्नवृत्ति।  द्विजिह्वानां नयनवृत्ति।  तदुक्तं न्यायतत्वे करणपादाष्टमाधिकरणे "चक्षुषा श्रवणं  सर्पाणामेवेति नियम्यते" इत्यादि।  यत्तूक्तं तत्वरत्नाकरे  "कर्णशष्कुली शरीर नयनगोलकरसनानासिकाधिष्टानानि च तानि" इति ; तत्प्रायिकं मन्तव्यम्।  एतस्य नाभसत्वादिगुपादानामनन्यथासिद्धाहङ्कारिकत्ववचनबलादाप्यायितत्वादिभिर्निर्वाहः। यत्तु करणपाद पञ्चमाधिकरणे नेत्रश्रोत्रादि शक्तीनामालोक शब्दाद्यात्मकत्वमुक्तम्, यच्च तथैव सप्तम अधिकरणे "अन्नस्य अतिसूक्ष्मपरिणाममिन्द्रियम्" इत्यादिना, "कर्मेन्द्रियाणामप्यन्नपरिणामत्वात्" इत्यादिना च इन्द्रियाणां भौतिकत्वं प्रतीतम् ; तदप्यखिलमाप्यायनाभिप्ायेण निर्वाह्यम्।  तथैव हि स्मृति 
वचनमपि वेदार्थङ्ग्रहे निर्व्यूढम्।  यथा" वैकारिकाहङ्कारादेकादशेन्द्रियाणि जायन्ते इति हि वैदिकाः" इत्युपक्रम्य" एवमाहङ्कारिकाणामिन्द्रियाणां भूतैश्चाप्यायनं महाभारते उच्यते" इति। श्रोत्रं भौतिकं बाह्येन्द्रियत्वात्, आकाशः इन्द्रियारम्भको भूतत्वात्, शब्दः स्वसमानजातीयगुणवता 

इन्द्रियेण गृह्यते बहिरिन्द्रिय व्यवस्था हेतु गुणत्वात्, श्रोत्रं स्वग्राह्य गुणसजातीय गुणवत् बहिरिन्द्रियत्वात् इत्यादीनां चक्षुराद्यभौतिकत्वस्य वक्ष्यमाणत्वात् साध्यव्कलत्वश्रुतिबाधादिदूषणानि वाच्यानि।।
शब्दस्य भूतधर्मत्वात् श्रुतेर्वैकारिकत्वतः।
संयुक्तनिलयो योग्यः स तथा सम्प्रतीयते।। 11 ।।
     त्वगादीनामिन्द्रियाणां निरूपणम्।	
     *1.17. शब्दस्य द्रव्याद्रव्यत्वश्रोत्रगमनशब्दागमानादिविवादमद्रव्ये शमयिष्यामः।  त्वगादीनामपीन्द्रियाणां पूर्वोक्तश्रोत्रलक्षणे शब्दमात्रपदस्थाने क्रमात् स्पर्शमात्रादिपदन्यासेन लक्षणम् ऊह्यम्।  तत्र त्वगाश्रयः कृत्स्नं वपुः।  प्रदेशभेदेन स्पर्शोपलम्भतारतम्यम्।  नखदन्तकेशादिषु स्पर्शानुपलम्भश्च प्राणमाद्यन्तारतम्यात् इति करणपादाष्टमाधिकरणे प्रोक्तम्।  यथायोग्यं वाय्ववादि चतुष्टयं सम्योगेन तया गृह्यते।  स्पर्शादयस्तु  संयुक्तनिष्टतया।  चक्षुरादीनामाश्रयाः नयनगोलक तालुनासाः।  तत्र गजानां नासा हस्तः इति पाणिघ्राणयोरेकमेवाधिष्टानमुच्यते। तत्रोक्तम् "हस्तेन गन्धोपलब्धिः गजानामेव" इत्यादि।  जङ्गमशरीरेष्वेव प्रायशोऽयमिन्द्रियप्रदेशनियमः।  चक्षुषा वायु व्यतिरिक्तभूतचतुष्टयं तथैव गृह्यते।  रूपादयोऽपि स्पर्शादिवत्।  दूरस्थग्रहणे तु चाक्षुषमहःप्रसरणात् सम्बन्धसिद्धिः।  तच्च करणपादद्वितीयाधिकरणे प्रपञ्चितम्।।    
        *1.18. प्रतिबिम्बग्रहणे तु स्वच्छद्रव्यप्रतिहतस्य नयनमहसः प्रतिस्रोतःप्रसरादिमूलकत्वं भ्रान्त्यधिकरणपूर्वपक्षे अभिहितम्। स्फटिकादौ दर्शमवशात् नयनादिप्रभामात्रप्रवेशयोग्यं संस्थानमिति सर्वेषां तद्व्यवहितोपलम्भः। अञ्जनादिसंस्कृतनयनप्रभायाः पृथिव्यादावनुप्रवेशात् तदक्तचक्षुषां निधि प्रभृतेरुपलम्भः।  जिह्वाघ्राणाभ्यां तु रसगन्धौ क्रमात्संयुक्तनिष्टतया गृह्येते।  उक्तञ्चेदं सम्बन्ध द्वैविध्यं तत्वरत्नाकरे --
"तत्र वृद्धा विदामासुः सयोगं सन्निकर्षणम्।
 संयुक्ताश्रयँञ्चेति यथासंभवमूह्यताम्।।"  इति।।
     *1.19.  तदेवं मनःस्पर्शनलोचनानि द्रव्याद्रव्यग्राहकाणि। श्रोत्रजिह्वाघ्राणानि अद्रव्यग्राहकानि।  सर्वेषामपि इन्द्रियाणां तत्तत्कालादिविशिष्टवस्तुग्राहकत्वात् द्रव्याद्रव्यग्राहकत्वमेव वा।  उक्तञ्च प्रमेयसंग्रहे श्रीविष्णुचित्तार्यैः सन्मात्रप्रत्यक्षनिराकरणप्रसङ्गेन "कालस्य वस्तुधर्मतया सर्वप्रतीति अन्तर्भावात् न पृथग्रूपत्वम्" इति।।
       *1.20. यत्तु वैशेषिकादिभिरुच्यते -- त्वगादीनिन्द्रियाणिक्रमाद्वाय्वात्मकानि स्पर्शादिषु मध्ये स्पर्शरूपरसगन्धमात्राभिव्यञ्जकत्वात्, स्वेदशैत्याद्यङिव्यञ्जकपवनवत्, दीपप्रभावत्, तदन्तान्तर्गत तोयवत्, कुङ्कुमगन्धाभिव्यञ्जकघृतवत् इति।  तत्र व्यञ्जकं नाम व्यक्तिं प्रति करणत्वम्? तदनुग्राहकत्वं वा? सामान्येन हेतुत्वमात्रं वा? इन्द्रियत्वं वा? न प्रथमद्वितीयौ ; स्वेतरहेतुवर्ग प्रतियोगिकस्य साधकतमत्वादेर्वैवाक्षिकत्वेन साधनवैकल्यासिद्धिप्रसङ्गात्।  न तृतीयः ; इन्द्रिय 
अधिष्टानतत्संस्कारादिभिरनैकान्तिकत्वात्।  न तुरीयः ; साधनवैकल्यात्।  सर्वेषाञ्च आगमबाधः। स एव धर्मिग्राहकबाधोऽपि। आगममन्तरेण गोलकातिरिक्तेन्द्रियासिद्धेः। किञ्चित्करणपूर्वकेत्येतावपि करणमात्रं हि सिध्येत्, नातिरिक्तम्। गोलकादेरवैकल्येऽपि कार्यवैकल्यादतिरिक्तं कल्प्यते इति चेन्न;  

सूक्ष्मस्य वैकल्यस्य मूषिकाध्रातबीजवत् दुर्दर्शत्वात्, परिमलादिप्रसर इव पार्थिवगोलकावयवविशेष प्रसरवशादेवविषयसंबन्धसिद्धेः, प्राप्यकारित्वाविरोधाच्च। अतोऽन्वयव्यतिरेकसिद्धस्य आगमसिद्धस्य वा पक्षीकारे ग्राहकप्रमाणबाधोऽवर्जनीयः। यत्तु आलोकाभावे जायमानो रूपसाक्षात्कारः तेजः करणकः ; रूपसाक्षात्कारत्वात्, सति आलोके जायमानरूपसाक्षात्कारवदिति चक्षुषस्तैजसत्वमिति।
तदपि न ; आप्यायकतेजा सिद्धसाधनत्वात्।  तेजसस्तत्र कारणत्वेऽपि तत् चक्षुरेवेति नियामकाभावात्।  इन्द्रियवदावनुद्भूतरूपस्पर्शस्य कस्यचिद्बाह्यतेजसाऽपि ग्रीष्मोष्मवत् सम्भवात्।  उद्भूतरूपस्यापि साधने भवदभिमतेन्द्रियस्यापि तथात्वप्रसङ्गेन तमस एव असिद्धिप्रसङ्गात्।  ईश्वरज्ञानेन च अनैकान्त्यात्।  अनित्यत्वेन विशेषणेऽपि स्वाप्नयोगिसाक्षात्कारैः अनैकान्त्यात्।  सर्वव्यभिचारस्थलव्यतिरिक्तत्वे सतीति विशेषणे तर्ककौशलम्।  एवमनुमानान्तरेऽपि यथासम्भवं दूषणमूह्यम्। अप्राकृतश्रोत्रादिषु तु मुक्तेश्वरादीनां करणधीनज्ञानप्रसराभावेऽपि स्वेच्छयापरिग्रहवशात्
विषयसहकारिनियमे न निर्बन्धः।  तत्तदधिष्टानविशेषादिभिः तल्लक्षणम्।  बौद्धास्तु बुद्धश्चक्षुषैव सर्वं जानातीति वदन्ति।  तदयुक्तम् ; तादृशभवदभिमतसार्वज्ञ्ये प्रमाणाभाव्त्।  चक्षुःप्रकर्षतारतम्यं क्वचिद्विश्रान्तं प्रकर्षतारतम्यत्वादित्यादेरपि चक्षुर्ग्राह्यवर्ग एव सर्वातिशायित्वसम्भावनया तदतिलङ्घनेन रसादिविषयविश्रान्ययोगादिति।।
प्राकृत कर्मेन्द्रिय निरूपणम्।
        *1.21. *अथ कर्मेन्द्रियम्* उच्चारणादिषु अन्यतमक्रियाहेतुत्वं तल्लक्षणम्। तत् पञ्चधा वागादि भेदात्। वर्णोच्चारणकरणमिन्द्रियं वाक्।  तच्च हृत्कण्ठजिह्वामूलतालुदन्तोष्ठनासामूर्धरूप स्थानाष्टकवृत्ति। शुकादिव्यतिरिक्तविहङ्गादीनां तत्तदष्टसंस्थानादिसहकारिविरहात् वर्णोच्चारण अशक्तिः।  शुकादीनामपि किञ्चित् तद्वैषम्यात् उच्चारणवैषम्यम्।  शिल्पकरणमिन्द्रियम् पाणिः।  स च मनुष्यादीनामङ्गुल्यादिवृत्तिः।  वारणादीनां नासावृत्तिः।  ननु तालुपादादिभिरपि अभ्यास पाठवात् मौक्तिकग्रथनलिपिकरणादि शिल्पदर्शनात् तत्रापि तदृत्तिः आस्थेया ; सत्यम्।  मात्रया तद्वृत्तिरस्त्येव।  विरोधाभावाद्देशभेदेन।  इन्द्रियान्तरव्याप्ते देशे अवस्थानादेश्चक्षुःस्पर्शनादौ दर्शनादिति।  सञ्चरणकरणमिन्द्रियं पादः।  स च मनुष्यादीनां चरणादिवृत्तिः। भुजगपतगादीनां तु उरःपक्षादिवृत्तिः। तदुक्तं करणपादाष्टमाधिकरणे "सर्पाः पादात् कर्मेन्द्रियात् ऋते वक्षसा गच्छन्ति।
तेषां गतिशक्तिरुरसि।  तस्मादुरगास्ते पन्नगाश्च" इति।  "पादात् कर्मेन्द्रियात्" इत्यवयवलिशेष लक्षणा। सर्वेषामपिजन्तूनामेकादशेन्द्रियवत्वेन साक्षादिन्द्रियनिषेधायोगात्। तस्य च तत्तत्संस्थानादि
सहकारेण स्थलजलगगनादिसञ्चारहेतुता। विहगादिपरकायप्रवेशे अन्वयव्यतिरेक दर्शनात्।  मलादि त्यागकरणमिन्द्रियं पायुः।  स च तत्तदवयववृत्तिः।  विहङ्गविशेषादीनां तु मुखादिवृत्तिः।
तच्चोक्तं तत्रैवाष्टमाधिकरणे "यथा वा मान्धाळादीनामास्येन विण्मूत्रविसर्गः" इति।  आनन्द 
विशेषकरणमिन्द्रियमुपस्थः।  स च मेहनादिवृत्तिः।  ये तु कर्मान्द्रियाणिनाभ्युपगच्छन्ति ; तैः 
र्ज्ञानेन्द्रियाणि नाभ्युपेयानि।  तर्कागमयोरुभयत्राविशेषात्।  चक्षुर्गोलकादाविव दृष्टावैकल्येऽपि पादादौ सञ्चारादेः क्वचित् सूक्ष्मदोषविशेषेण प्रतिबन्धादि।  एतेषां सङ्खयानिर्णयाधिकरणोपसंहारे भाष्यम् "इत्यादि श्रुतिस्मृतिसिद्धेन्द्रियसङ्ख्या स्थिता।  अधिकसङ्ख्यावादा मनोवृत्तिभेदाभिप्रायाः।  न्यूनव्यपदेशास्तु तत्र तत्र विवक्षितगमनादिकार्यविशेष प्रयुक्ताः" इति। अणुत्वञ्च एषामुपलब््ध्ययोग्य

पर्च्छिन्नपरिमाणत्वमात्रमेव "अणवश्च" इति सूत्रोक्तमिति भाष्ये व्यक्तम्।  "एते सर्व एव समाः सर्व एवानन्ताः" इति श्रुतिस्तु उपकरणत्व साम्यम्, "अथ यो ह्येताननन्तानुपास्ते" इत्युपास्यतया विहितप्राणविशेषभूतकार्यबाहुल्याञ्चाभिप्रैति।  अत एव तेषांपरिच्छिन्नविचित्रपरिमाणत्वं स्थितम्।  विकारशीलत्वाच्च मशकमातङ्गादिनानादेहेषु विचित्रपरिमाणत्वम्।  कालभेदेन परिणामभेदाविरोधं ज्ञाने समर्थयिष्यामः।  सर्वेषाञ्च एषां स्वाधिष्टानदोषादिरेव दोषः। सुषुप्त्याद्यवस्थाविव स्थावराद्यवस्थासु अदृष्टादिवशात् तत्तद्वृत्तिनिरोधतारतम्यम्।  प्रबलादृष्टसहकारात् गन्धर्वयोगि प्रभृतीन्द्रियाणामतिसूक्ष्मव्यवहितविषयतया।  उत्पत्तेरारभ्य अदृष्टवशात् प्रतिपुरुषनियतानामपि तेषां जीववत्परकायप्रवेशे विशिष्टादृष्टान्तरवशात् कायवदेव परोपकारकत्वम्। स्वेन्द्रियैः सह सर्वत्र प्रवेशात् तेषामेव वा तत्राप्युपकारकत्वम्। मृतकायप्रवेशे हि स्वेन्द्रियैरेव तथा।  जीववत्कायप्रवेशेऽपि स एव समाधिरुचितः।  स्मृतिश्च
"शरीरं यदवाप्नोति यच्चाप्युत्क्रान्तमीश्वरः।
  गृहीत्वैतानि संयाति वायुर्गन्धानिवाशयात्"।। इति ।।
      *1.22. मृतकायस्य च परकायव्यवहार उपचारात्।  परकायारम्भकशरीरैकदेशैः अस्थ्यादिभिः
प्रविष्टस्य कायलक्षणसङ्घातः आरभ्यते।  तदा च स्वशरीरं मृतमेव।  मृतपरकायप्रवेशवत् पुनः प्रवेशः।  अनेकशरीराधिष्ठानशक्तानां तु यथेष्टम्।  शरीरविनाशे च इन्द्रियाणि आप्यायकैर्मात्रया हीयन्ते।  शरीरान्तरे पुनरापूर्यन्ते।  मुक्तपरित्यक्तानि अन्यपरिगृहीतानि अपरिगृहीतानि वा यावत्
प्रलयमवतिष्ठन्ते इत्यादिकं द्रष्टव्यम्।  ननु कर्मेन्द्रियाणां शरीरेण सहोत्पत्तिविनाशौ ; न पुनः शरीरान्तरगमनमस्ति।  तथा हि सारे अभिहितम् "हस्तादयोऽपि इन्द्रियाणि, जीवे देहान्तरवस्थिते 
उपकारकत्वाविशेषात्" इति।  एवं भाष्येऽपि उक्तम् "न सप्तैवेन्द्रियाणि; अपि तु एकादश।  हस्ता-         
दीनामपि शरीरे स्थिते जीवे तस्य भोगोपकरणत्वात् कार्यभेदाच्च।  दृश्यते हि श्रोत्रादीनामपि कार्य
भेद आदानादिः" इति, "न्यूनव्यपदेशास्तु तत्र तत्र विवक्षितगमनादिकार्यविशेषप्रयुक्ताः" इति च।  दीपे तु व्यक्तमेवोक्तम् "तत्र श्रोत्रादीनि जीवेन सह शरीरान्तरगमनेऽपि गच्छन्ति।  वाग्घर्तादीनि कर्मेन्द्रियाणि तु स्थिते शरीरे तेनैव सह उत्पत्तिविनाशयोगीनि उपकारकाणि" इत्यादि।  अतो यादवप्रकाशवत् कर्मेन्द्रियाणां प्रतिशरीरमुत्पत्तिविनाशौ भाष्यकाराभिमतौ; नैतदेवम्।  "प्राणगतेश्च"
इति सूत्रे "तमुत्क्रामन्तं प्राणोऽनूत्क्रामति।  प्राणमनूत्क्रामन्तं सर्वे प्राणा अनूत्क्रामन्ति" इत्यादि श्रुतेः
उदाहृतत्वात्, "सप्तगतेः" इत्यधिकरणे "यानित्वितराणि।  विषयाणां ग्राहकत्वेन तेषामौपचारिकः
प्राणव्यपदेशः" इति पूर्वपक्षं कृत्वा "हस्तादयस्तु स्थितेऽतो नैवम् "इति तेषामपि प्राणत्वसमर्थनाच्च।
"प्राणगतेश्च " इत्यस्यैव समनन्तरे "अग्न्यादिगतिश्रुतेरिति चैन्न भाक्तत्वात् "इति सूत्रे भाष्यम् "यत्रास्य पुरुषस्य मृतस्याग्निं वागप्येति वायुं प्राणश्चक्षुरादित्यम्"इत्यादिना प्राणानां जीवमरणकाले
अग्न्यादिषु अप्ययश्रवणात् न तेषां जीवेन सह गमनमिति गतिश्रुतिरन्यथा नेयेति चेन्न; भाक्तत्वात्
अग्न्यादिष्वप्ययश्रवणस्य, इत्यादिकम्।  अतः कर्मेन्द्रियस्य वाचोऽत्र गतिरभ्युपेतेत्युपलभ्यते।  तद-
न्येषामपि सममेव।  सारेऽपि उक्तम् "सप्तानां गतिश्रवणं विशेषण़ञ्च ज्ञानेन्द्रियाणां मनसः तत्प्रवृत्ति रूपबुद्धेश्च प्राधान्यात्"इत्यादि।  नच आहङ्कारिकेन्द्रियवादिनः प्रतिशरीरमिन्द्रियोत्पत्तिविनाशाभ्यु-
पगमेऽपि तेषामिन्द्रियत्वं सिध्यतीति कृत्वा "हस्तादयस्तु स्थितेऽतो नैवम् "इति सूत्रस्य योजनान्त-
राभिप्रायेणैवमुक्तम्।  अत एकादशेन्द्रियाण्यपि शरीरान्तरेष्वपि अनुवर्तन्ते इति भाष्यकाराभिप्रेतमिति
प्रतीमः।  एवमेषामेव एतावतामेव एवंस्वभावानामेव आगमेनैव सिद्धत्वात् सौगतवैशेषिकचार्वाकप्रभृ-
तीनां स्त्रीन्द्रियपुरुषेन्द्रियादिकल्पनं, कर्मेन्द्रियपरित्यागः एकेन्द्रियवादः तत्रापि त्वगिन्द्रियेकस्वीकारः   
शरीरस्यैव इन्द्रियत्वं, कर्मेन्द्रियाणां शरीरोत्पत्तिविनाशयोरुत्पत्तिविनाशौ, मनोविभुत्वनित्यत्वतैजस-
त्वनिर्मनस्कत्वादीनि राजसाहङ्कारजन्यत्वभौतिकत्वादीनि अन्यान्यपि प्रलपितानि अनादरणीयानि।
युक्तिबाधादयश्च यथासंभवमुन्नेया इति।।
      *अथ तन्मात्रादिसृष्टिः*
      *1.23. भूतानामव्यवहितसूक्ष्मावस्थाविशिष्टं द्रव्यं तन्मात्रम्।  दधिरूपेण परिणममानस्य पयसो मध्यमावस्थावत् भूतरूपेण परिणममानस्य द्रव्यस्य ततःपूर्वा काचित् अवस्था तन्मात्रा।  तद्विशिष्टमपि द्रव्यं तन्मात्रमित्युच्यते।  तदेव च भूतोपादानमिति न शब्दादिगुणमात्रात्भूतसृष्टिः।  विशिष्टशब्दादिविषयाधिकरणं भूतम्। अत्रापि प्राकृताप्राकृतविवेकः पूर्ववत्। तन्मात्राणि च भूतानि च प्रत्येकं प़ञ्चधा शब्दतन्मात्राम्।  एवमुत्तरोत्तरतन्मात्रेष्वपि तत्तद्भूतद्वयमध्यमास्वथाविशिष्टत्वम्, अविशिष्ट तत्तद्गुणाश्रयत्वम् तत्तद्भूतोपादानत्वञ्च लक्षणमूह्यम्। साङ्ख्यास्तु "पञ्चापितन्मात्राणि साक्षात् तामसाहङ्कारोत्पन्नानि।  शब्दतन्मात्रमाकाशारम्भकम्। इतराणि तु तन्मात्राणि पूर्वपूर्व तन्मात्र सहकृतानि उत्तरोत्तरभूतारम्भकाणि" इत्याहुः।  तदसत्; "आकाशाद्वायुः "इत्याद्यनन्यथा सिद्धोपादानक्रमविशेषाभिधानदर्शनात्। भगवत्पराशरादिभिश्च प्रपञ्चितत्वात्।। "तन्मात्राणि भूतादौ "इति श्रुतिस्तु न साक्षाद्यौगपद्येन अप्ययपरा ;  "पृथिव्यप्सु प्रलीयते"  इत्यादि पूर्ववाक्यविरोधात्।
"आकाशाद्वायुः " इत्यादि श्रुत्यन्तरविरोधाच्च।  तथात्वे हि "पृथिवी गन्धतन्मात्रे लीयते। आपो रस तन्मात्रे लीयन्ते" इत्यादिक्रममुक्तवा "तन्मात्राणि भूतादौ" इति वक्तव्यम्।  नचेयं श्रुतिरत्यन्तक्रम निन्बन्धनपरा "आकाश इन्द्रियेषु। इन्द्रियाणि तन्मात्रेषु" इति भवतामपि अनभिमतक्रमविशेषापात प्रतीतेः।  एवम् "अष्टौ प्रकृतयः षोडश विकाराः" इतिश्रुतिरपि यथा कथञ्चित् नेया।  अत उक्तस्य शब्दतन्मात्रलक्षणस्य नातिव्याप्तिः।  सहोत्पत्तावपि समानकालीनत्वमेव; न तु आकाशाहङ्कार अपेक्षया स्पर्शतन्मात्रत्वादीनां मध्यमावस्थात्मकत्वमिति नातिव्याप्तिः।।
		आकाश द्रव्य निरूपणम्।।
     *1.24. अस्पर्शत्वे सति विशिष्टशब्दाधारत्वं श्रोत्राप्यायकत्वञ्च आकाशलक्षणम्।  अयञ्च अवकाशदानादिना उपकरोतीति शास्त्रसिद्धत्वादभ्युपेत्यम्। आकाशरूप परिणामरहित प्रकृत्यादि प्रदेशेष्वपि अवकाशोऽस्त्येव। अन्यथा तत्र स्पर्शवत् गत्यादिनिरोधप्रसङ्गात्।  आकाशदेर्नित्यत्वादि साधनानि निरवयवद्रव्यत्वादीनि आगमबाधान्यरानैकान्तिकत्वादिभिर्दूषणीयानि।  किञ्च इदं नित्यत्वं किं अवस्थापत्तिराहित्यम्? किं वा द्रव्यस्य सर्वदा सत्वम्? इति।  न प्रथमः पार्थिव परमाण्वादिभिरनैकान्तिकत्वात्।  पक्षे च शब्दवत्त्वतदभावाद्यवस्थाभेदस्वीकारेण बाधापसिद्धान्त 
प्रसङ्गात्।  न द्वितीयः सिद्धसाधनत्वात्।  अवयवविश्लेषलक्षणो विनाशो निषिध्यते इति चेन्न ;  अहङ्कारादि दशाप्राप्तस्य सिद्धसाधनत्वादेव। वायुत्व पञ्चीकरणादि प्राप्तावस्था भेदे सर्वोपपत्तिः प्रागेवोक्ता।।
        आकाशस्य प्रत्यक्षत्व निरूपणम्।।
        *1.25. प्रत्यक्षश्चायमाकाशः।  यदा उन्मीलनं चक्षुषः, तदैव आकाशोऽयमिति प्रतीतेः। न च

नीरूपस्य कथं चाक्षुषमिति वाच्यम् ; रूपवतो वा कथं चाक्षुषमिति प्रसङ्गात्।  उपलम्भसिद्धया योग्यतयेति चेत् ; तुल्यम्।  अन्यथा रूपरूपिरूपैकार्थसमवायाद्यवान्तरभेदकल्पनानुपपत्तेश्च।  पञ्चीकरणेन वा व्यष्टिरूपसिद्धिर्भाष्योक्ता।  प्रमेय संग्रहे च उक्तम् यथा "कालस्य वस्तुधर्मतया सर्वप्रतीत्यन्तर्भावात् न पृथग्रूपवत्वम्।  गगनस्य दिशाञ्च त्रिवृत्करणेन रूपवत्वम्" इत्यादि। यत्तूक्तं भाष्ये "न च चक्षुषा सन्मात्रं गृह्यते ; तस्य रूपरूपिरूपैकार्थसमवेतपदार्थग्राहित्वात्" इति ; तत् प्रत्यत्रस्य विशिष्टविषयत्वपरम्।  न तु रूपवन्मिश्रितत्वाख्यसम्बन्धवर्जनपरम्।  अत एव हि "रूपरूपैकार्थसन्निवेशाद्याविप्तमेव चाक्षुषमिति स्थितम्" इति प्रमेय संग्रहोक्तिः।  अतः संयुक्त समवेतस्यापि रूपस्य कार्यकरत्वमुपलम्भबलात् ग्राह्यम्।  न च ईश्वरादावतिप्रसङ्गः ; गुरुत्वादि तुल्यत्वात्।  वाय्वादीनां तु पञ्चीकरणेन रूपवत्वेऽपि रूपानुद्भवादचाक्षुषत्वम्।।  यत्तु प्रमेय संग्रहे "अद्यजातस्य चक्षुरपि नहि अरूपं वायुं गृह्णाति" इति।  तदपि उद्भूतरूपाङावपरमेव।  अत एवं प्रकारेण रूपित्वात् नभस आकाशमस्ति श्यामिति प्रतीतिः।  अत एव च इयं प्रतीतिर्नावरणाभाव लम्बना ; विधिरूपत्वात्।  भावान्तराभाववादिनस्तु अदोषत्वात्।  अतिरिक्तवादिनां तु प्रागभावादि विकल्पदुःस्थत्वात्।  कृत्स्नप्रतियोगिकनिषेधस्य असिद्धेः।  आवरणेष्वपि तादात्म्याभावस्य सामानाधिकरण्यनिषेधात्मकत्वात्।  संसर्गाभावस्य च यत्किञ्चित्संसर्गिप्रत्ययमन्तरेण अनुपपत्तेः।  तथा च स एव आकाश इति स्यात्। न च काल्पनिकाधिकरण निषेधः ; अबाधितत्वायोगात्। नापि
आलोकतिमिरावलम्भनः ; तेषु आकाशप्रतीतिव्यवहारयोरयोगात्।  आरोपस्यापि प्रतीतिपूर्वकत्वात्, अप्रत्यक्षत्वे च तस्याङ्गुल्यानिर्देशपूर्वकपामरव्यवहारगोचरतया निर्मूला स्यात्।  शब्दाधिकरण परिशेषानुमानादेरपामरविषयत्वादशक्यत्वाच्च। न हि शब्दस्य गन्धवद् भेर्याद्यवयवधर्मत्वे  कारकतया व्यञ्जकतया च अभ्युपगतवायुधर्मत्वे वा कश्चत् दोषः। न च स्पर्शनादिग्राह्यत्वप्रसङ्गः 
एकभूतगुणस्यैव गन्धरसरूपादेर्भिन्नाक्षग्राह्यत्वस्य दृष्टत्वात्।  एवं बाधकान्तरमपि दूष्यम्।  गौरवञ्च भवतो बाधकं स्यात्।  आगमवशात्तु वयमाकाशे शब्दमिच्छामः।  आकाशात् स्पर्श तन्मात्रम्।  ततो वायुः। तस्य विशिष्टस्पर्शवत्वे सति रूपशून्यत्वम्, अस्मदादिस्पर्शनैकेन्द्रियग्राह्यत्वम्, अनुष्णाशीत स्पर्शविशिष्टत्वे सति गन्धशून्यत्वम् इत्यादि लक्षणम्। अस्य त्वगिन्द्रियायोग्यत्वाप्रत्यक्षत्वादि साधनानि अरूपिद्रव्यत्वादीनि उपलम्भविरोधानैकान्त्यादिभिर्निरसनीयानि।  स्पर्शवत्वमेव हि स्पर्शनेन्द्रियग्राह्यत्वौपयिकम् ; न रूपवत्वम्।  तथा च भाष्यञ्च तदनुसारि विवरणकारवचनञ्च "स्पर्शनमपि न सामान्यमात्रविषयम् ;  स्पर्शतद्वद्वस्तुविषयत्वात्" इति।  प्रमेयसंग्रहश्च "त्वगिन्द्रियस्यापि स्पर्शवद्वस्तुविषये शक्तिः" इति।  यदि च स्पर्शानुमेयो वायुः स्यात् ; क्षितिसलिलतेजसामपि स्पर्शनग्राह्यत्वं न स्यात्।  तत्रापि ततस्तदनुमानस्य सुवचस्त्वात्।  उपलम्भस्य समत्वात्।  तस्य च वायोः स्वभावाद्वा अदृष्टात्मकेश्वरसङ्कल्पाद्वा स्वारसिकं तिर्यक् 
प्रसरणम्। पार्थिवादिद्रव्येण वा वाय्वन्तरेण वा अभिघातवशात् भ्रमणोर्ध्वगमनादयः।  ते च दूरस्थेन 
तृणरजः प्रभृतीनां भ्रमणोर्ध्वगमनादिभिरनुमेयाः। तत्रत्येन तु स्पर्शनग्राह्याः। एतेन वायोः नानात्वमपि             वायुद्रव्य     सिद्धम्। अस्य च सर्वतः पार्थिवाप्योपरोधे सति स्तम्भः।  सलिलातपकुसुमादि  
निरूपणम्  योगात् शीतोष्ण सौरभारोपः। तथा च अन्वयव्यतिरेकौ। एतेन "वृद्धिः समानैः सर्वेषां विपरीतैर्विपर्ययः" इति न्यायात् वायुः शीत इत्यायुर्वेदानुसारिणां वादिनां मतं निरस्तम्। शीत 

संवर्ध्यत्वोष्णापचेयत्वादिभिः साम्यात्तु शीततया उपदेशः।  न तु सजातीयविजातीयाभ्यामेव उपचय अपचयावितिनियमः ;  पार्थिवादिभिर्दोषाणामनियमेन उपचयापचयदर्शनात्।  तत्रपि तत्तत्पदार्थ सांसिद्धिकसलिलाद्यंशशक्त्या तदुपपत्तिरिति चेत् अत्रापि तथात्वे को विरोधः? व्यष्ट्वस्थस्य मारुतस्य तदुपचयापचयहेतूनाञ्च पाञ्चभौतिकत्वात् "आपोमयः प्राणः" इति श्रुत्या प्राणस्य सलिलाप्यायातत्वसिद्धेश्च शीतसंवर्ध्यत्वाद्युपपत्तेः।  दुरूहां वस्तुशक्तिमवलम्ब्यैव स्वभावः प्रभावश्च तैरेव क्वचित्क्वचित् वर्ण्यते; यथा दुन्दुभिस्वनादौ। सा च अत्रपि अनिवार्येति न सङ्कटं किञ्चित्।
स च त्वगिन्द्रियाप्यायनेन प्राणशरीरविषयात्मतया च उपकरोति।  तत्र शरीरधारणदिहेतुर्वायुविशेष एव प्राण संज्ञः।  न वा वायुमात्रम्, नापि वायुक्रिया ; सूचितञ्च "न वायुक्रिये पृथगुपदेशात्" इति। स एव व्यापारभेदात् पञ्चधा दशधा त उच्यते।  सूत्रितञ्च "पञ्चवृत्तिर्मनोवद्व्यपदिश्यते" इति। प्राणापानव्यानोदानसमानभेदात् पञ्चधा।  नागकूर्मकृकरदेवदत्तधनञ्जयाख्यैर्भेदैः स दशधा।  प्राण शब्दस्तु वादशब्दवत् सामान्यतोनिशेषतश्च व्युत्पन्नः।  अस्य शरीरेन्द्रियधारकत्वं "यस्मिन्नुत्क्रान्ते इदं शरीरं पापिष्टतरमिव दृश्यते, एतस्यैव सर्वे रूपमभवन्" इत्यादि।  प्रपञ्चितश्चायमर्थः प्राण विद्यायाम्।  एवं जङ्गमशरीरेष्विव स्थावरशरूरेष्वपि असावस्त्येव।  मूलनिशिक्तसलिलदोहदपार्थिव धातूनामभ्यादानात्। अत्रापि भाष्यम् "स्थावरेषु हि प्राणसम्भवेऽपि तस्य पञ्चधा अवस्थाय शरीरस्य  
धारणार्थत्वेन अवस्थानं नास्ति" इति। "अत एव प्राण" इति सूत्रे दीपश्च "शिलाकाष्टादिषु प्राणायत्तस्थित्यभावात्" इति।  नखदन्तरोमकिणादीनामपि मन्दप्राणाश्रयत्वं न्यायतत्वे करणपाद अष्टमाधिकरणे  प्रपञ्चितम्।  अस्यैव रेचकपूरककुम्भकरूपं नियमनं अष्टाङ्गयोगे चतुर्थमङ्गम्।  आयुर्वेदिषु योगानुशासने च अस्य प्रपञ्चो ग्राह्यः।  प्राणाख्यात् वायोरन्य एव शरीरोपादानभूतो वायुः। तदुपादानत्वं वायुप्रचुरेषु मारुतादि शरीरेषु व्यक्तम्।  विषयत्वं चण्डवातताळवृन्तपवनादिषु।। 
         तेजोद्रव्य निरूपणम्।
        *1.26. वायोः रूपतन्मात्रम्।  ततस्तेजः।  "वायोरग्निः" इत्यग्निशब्दस्तेजोमात्रपरः।  ननु
"वायोरग्निः"इत्युपादानत्विवक्षायां प्रत्यक्षविरोधः।  पर्णतृणकाष्ठादीनामेव भस्मधूमधूमध्वजादिरूपेण
परीणामदर्शनात्।  पर्णादीनाञ्च पार्थिवत्वात्।  अप्रत्यक्षै स्तदानीमपि अदृष्टाद्युपनीतैः तेजोऽवयवै-
र्ज्वालारम्भ इतिकल्पनस्य गुरुत्वात्।  विचित्रारम्भस्य च भस्मधूमाङ्गारादिषु दृष्टत्वेन अवर्जनीय-
त्वात्।  स्पर्शविशेषस्य धूमादिगतगन्धविशेषवत् दुरालभास्पर्शादिवदुपपत्तेः।  अतः सलिलस्य सह-
कारिभेदात् फेनतरङ्गबुद्बुदवत् पृथिव्या एव अंशतो हुतवहादिपरिणामः- इति सिद्धे  "वायोरग्निः"
इत्यादि निमित्तकारणत्वमात्रेणापि उपपद्यते इति; तदसत्।  अनन्यथासिद्धोपादानप्रकरणपठित-
सृष्टिप्रयलक्रमप्रक्रियाविरोधात्। पर्णतृणादीनामपि पाञ्चभौतिकत्वस्य वक्ष्यमाणत्वात्।  तत एव तत्  
अंशतो निर्वृत्तेरपि इष्टत्वात्। ज्वालानिर्वापणानन्तरमेव तदवयवानुपलम्भवत् तदुत्पत्तेः प्रागपि तथैव
उपपत्तौ गौरवस्यापि अभावात्।  अबिन्धने च जातवेदसि पार्थिवपरिणामात्मकत्वकल्पनायोगात्।
अनियतोपादानक्लृप्तेर्गुरुत्वात्।  तदेवं तत्रतत्र लीन एव अग्निः सहकारिविशेषात् अदृष्टाद्युपनीत- 
सजातीयावयवयोगाच्च उद्भूत उपलभ्यते।  व्यवहरन्ति च महर्षयोऽपि; "काष्ठेऽग्निरिव शेरते।" "दारुण्याग्निर्यथा तैलं तिले तद्वदसौ पुमान्।" इत्यादि।  अतः समष्टिसृष्टिदशायां वायोरेव उपादानात् अग्नेरुत्पतितरुपपन्ना। व्यष्टिदशायां तु तेजस एव सूक्ष्मात् स्थूलतेजसः समुद्भव इति।

उष्णस्पर्शत्वभास्वररूपवत्वादिकञ्च तेजसो लक्षणम्।  तच्च वाकाचक्षुषोराप्यायकम्।  "तजोमयी वाक्" "आदित्यश्चक्षुर्भूत्वा अक्षिणी प्राविशत्।" "रश्मिभिरेषोऽस्मिन् प्रतिष्टितः।" इत्यादिश्रुतेः।  दिवाभीतादि व्यतिरिक्त लोचनानां अञ्जनविशेषादिशून्यानां तिमिराद्यतिरिक्त विषयप्रत्ययोत्पादने प्रभूतरूपमाप्यायकातिरिक्तं तदवश्यापेक्षितम्।  वैशवानराद्यात्मना च तदुपकारः।  वैशवानरो नाम शरीरान्तरावर्ती प्राणादिसंयोगात्  अशितपीतपाकादिहेतुस्तेजोविशेषः। शरीरत्वं तेजसस्तेजः प्रचुरेषु   
दहनतपनादिशरीरेषु व्यक्तम्।  विषयत्वं चन्द्रिकातपशतह्नदाहुतवहादिषु।  तत्र हुतवहस्य ज्वालात्मकस्य दाह्यनाशे नाशदर्शनात्, पुष्कलकारणक्रमोपनिपातात् एकदा अनेकदीपादर्शनाच्च आशुतरविनाशित्वरूपं क्षणिकत्वं सिद्धम्। प्रत्यभिज्ञातु निष्क्रान्तप्रविष्टवदसम्भवात्, निर्वापितारोपित दीपादिष्विव अन्यथासिद्धा।  प्रत्यक्षत्वं ज्वालाभेदस्योक्तं तत्वरत्नाकरे "निपुणनिरीक्षणे च जलवेणिकावत् ज्वालासञ्चरणं दृश्यते" इति।  "अहेतुक एव ज्वाला विनाशः।" इति बौद्धगन्धिनः केचिदाहुः।  तदयुक्तम् ; क्षणभङ्गप्रसङ्गात्।   अदृष्टेशेवरादेव हेतोरवर्जनीयत्वात्।  वेगादेश्च अविनाभूतस्यावस्थान्तरापादकत्वोपपत्तेः।  एवमन्त्यशब्दचरमसंस्कारादिष्वपि स्वतोविनाशवादिनो निरस्ताः।  तदखिलमभिप्रेत्योक्तं वेदार्थसंग्रहे "दावाग्न्यादीनामपि पूर्वावस्था विरोधिपरिणामपरम्परा अवर्जनीयैव" इति। तत्र भौमदिव्यादिभेदस्तत्रतत्र सामग्रीकार्याणि क्षणिकत्वस्थिरत्वादीनि यथायोगमुन्नेयानि।।
     *1.27. तेजः पुनः सामान्यतो द्विविधम्  प्रभा प्रभावच्चेति। आवरणसदसद्भावाधीन सङ्कोच विकासो यथावेगशक्त्यधिष्टानदेशाधिकदेशप्रसारी तेजोविशेषः प्रभा। सा च प्रभावद्भिः सहोत्पद्यते,
सह च विनश्यति।  न चासौ विशीर्णदीपाद्यवयवः ; ऊर्ध्वगमनस्वभावानां वाताद्यभिघातदर्शने युगपद्विष्वग्विशरणादिकल्पनस्य गुरुत्वात्।  प्रभायास्तु यथोपलम्भं तथाभ्युपगमात्।  स्थिरतरेषु मणिद्युमणिप्रभृतिषु च विशरणप्रसङ्गात्।  तदभ्यपगमे च तेषां दीपादिवत् विनाशप्रसङ्गात्।  तत्रापि प्रतिक्षणोत्पत्यादिकल्पनस्य अतिगुरुत्वात्।  तैवदशादिवत् सामग्रीविशेषादर्शनात्।  न च मण्यादीनां प्रत्यभिज्ञा भ्रान्तिः ; विशरणे सिद्धे तद्भ्रान्तित्व सिद्धिः, तत्सिद्धौ विशरणसिद्धिरिति परस्पराश्रयणात्।  विशीर्णगन्धाश्रयचम्पककुसुमादिवदंशतो विशरणेऽपि प्रत्यभिज्ञानमिति चेन्न ; भ्रान्तेर्दत्तोत्तरत्वात्।  यथोपलम्भं द्रव्यान्तराभ्युपगमे भ्रान्तित्वकल्पनानवकाशात्।  गन्धोपलम्भे तु वायुगतिविशेषानुविधाननियमात्, आश्रयभूतचम्पकादिनाशेऽपि गन्धावस्थानदर्शनाच्च प्रभातुस्यत्व परित्यागः।  ग्रीष्मनिशादिषु औष्ण्योपलम्भेऽपि प्रभात्मकं स्वरूपं नास्त्येव।  अस्याश्च मूलाग्रयोः  घनविरलादयोयथादर्शनं ग्राह्याः। यत्तु वरदविष्णुमिश्रैर्निरवयवात्मज्ञान सङ्कोचविकास दृष्टान्ततया
प्रभामुपन्यस्योक्तम् "प्रभाया निरवयवत्वमवयवानुपलम्भात्" इति ; तत् छेदनभेदनयोग्यावयवविरह अभिप्रायेणेति मन्तव्यम्। न चैषा स्वतन्त्रा ; दीपाद्यपृथक्सिद्धतयैव प्रतीतेः। तद्विशिष्टं तेजः 
प्रभावात्।  तच्च मणिद्युमणिदीपादि बहुप्रकारम्।  सामग्रीविशेषाधीनस्वभावभेदात् तेजः शोकहर्ष शोषणवृद्धिपाकप्रकाशादिजनकत्वतारतम्यम्।  ऊर्ध्वज्वलनमपि तत एव वा, अदृष्टादेव वा तस्य रोहितभास्वरैकस्वभावस्यापि सलिलादि संसर्गभेदात् वर्णवैचित्र्योपलम्भः।  एतच्च "यदग्नेरोहितं रूपम्" इत्यादिश्रुतिसिद्धम्। वैशेषिकादीनां शुक्लत्वसाधकान्वयव्यतिरेकौ श्रुतिबाधितौ अन्यथासिद्धौ च।  मध्याह्नमार्ताण्डमण्डलश्वैत्योपलम्भस्यापि मण्डलोपष्टम्भकानुद्भूतस्पर्शोद्भूतरूपशलिलांश 

निबन्धनत्वेपपत्तेः।   उद्भवानुद्भवयोश्च गुणानामन्यत्रापि अनियमाभ्युपगमात्।।
		अब्द्रव्य निरूपणम्।
   *1.28. तेजसो रसतन्मात्रम्। तस्मात् आपः। शीतस्पर्शवत्वं, निर्गन्धत्वे सति विशिष्टरसवत्वम्, 
इत्यादि तल्लक्षणम्। तासां शुक्लमधुरशीततैकस्वभावानामाश्रयादिसंसर्गभेदात् रूपरसस्पर्श वैचित्र्यारोपः।  अद्रव्यनिरूपणे तु तेजोऽबन्नगुणव्यवस्था समर्थयिष्यते।  स्वाभाविकमासां द्रव्यत्वम्।  आप्येष्वपि करकादिषु उपष्टम्भवशात् काठिन्यम्।  प्राणरसनाप्यायनादिनोपकुर्वते।  शरीरत्वमासाम प्रचुरेषु वरुणलोकशरीरेषु स्पष्टम्।  विषयत्वं सरित्समुद्रेषु।।
		पृथिवीद्रव्य निरूपणम्।
   *1.29. अद्भ्यो गन्धतन्मात्रम्। ततः पृथिवी। विशिष्टगन्धवत्वं, रसवत्वे सति विशिष्टस्पर्शवत्वं,
इत्यादि तल्लक्षणम्।  सा प्रथमं सुरभिमधुरकृष्णानुष्णाशीतस्पर्शा जाता।  ततोऽनुष्णाशीतत्वं सर्वदा अनुवृत्तम्। तेजः सलिलस्पर्शोपाध्यन्वयव्यतिरेकात्तदुपाधिक एव औष्ण्यशैत्योपलम्भः।  कार्ष्ण्यं स्वतः  सिद्धमिति श्रुतिसिद्धम्।  पाकभेदात्तु विचित्रवर्णता जायते।  सुरभिस्वभावत्वमपि औत्सर्गिकन्याय सिद्धम्। कारणस्य पयसो माधुर्यानुविधानञ्च बाधकाभावे ग्राह्यम्। तस्याः  काठिन्येऽपि सलिल आतपादियोगात् क्वचित् द्रवत्वोपलम्भः।  मनोघ्राणाप्यायनादिना च तस्या उपकारः।  शरीरत्वमस्याः मनुष्यतिर्यक्स्थावरादिषु व्यक्तम्। विषयत्वं मृत्पाषाणौधितिमिरादिषु। यद्यपि विषयादि
रूपेण निर्दिष्टानां सर्वेषामपि ईश्वरापेक्षया तत्तदिविशिष्टजीवापेक्षयापि शरीरत्वं वक्ष्यते ; तथापि लोकव्यवहारोपकारतारतम्यालोकनेन  विभज्य व्यवहारः।  शरीरतया अभ्युपगतमपि विषयतया वैशेषिकैरप्युक्तम् "विषयोमृत्पाषाणस्थावरलक्षणः" इति।  स्थावरस्य हि शरीरत्वं तैरेव प्रपञ्चितम्।।
		तमसः पार्थिव द्रव्यत्व निरूपणम्।
      *1.30. तमोद्रव्यं पार्थिवञ्च ; अबाधितनीलादिप्रत्ययविषयत्वात्।  आलोकाभावे चाक्षुषत्वं नास्तीति बाधकमिति चेन्न ; तेजसि व्यभिचारात्।  तद्व्यतिरिक्तत्वेसतीति चेत् ; तथापि भवदभिमतेतमसि एतदभावेऽपि चाक्षुषत्वात्।  इतरसामग्रीसाकल्यलक्षणयोग्यथासिद्ध्यर्थमविरोधार्थं च तथा अङ्गीकार इति चेत् ; अत्रापि प्रतीयमानाकारभङ्गपरिहाराय बुध्यस्व। न हि यत् क्वचित् यदपेक्षम्, तत् सर्वत्र तदपेक्षमिति नियमः।  स्वेदादिशैत्यग्रहे वायुसापेक्षस्य स्पर्शनस्य औष्ण्यग्रहे तदभावसापेक्षत्वात् आलोकाभावप्रताययविशेषाभावनैल्यमात्रप्रतीतिपक्षाः विधिरूपेण प्रत्ययात्, लोक प्रतीतिविरोधप्रसङ्गात्, नीलमिति धर्मितया स्फुरणाच्च निरस्ताः।  प्रलयविनाशावसानादयस्तु विधि रूपेण वर्तमाना अपि स्फटवस्त्वन्तरानुपलम्भात् कस्यचिदित्येव सर्वसंवित्सिद्धेश्च अभावपक्षे निक्षेपं सहन्ते।  स्पर्शानुलम्भादिचोद्यं तु इन्द्रनीलालोकादिष्विव निर्वाह्यम्।  आगमसिद्धञ्च तमसो द्रव्यत्वादिकम्।  "तमः ससर्ज भगवान्" इति तत्वान्तरवत् सृष्टिश्रवणात्।  "नासीत्तमो ज्योतिरभूत् 
न चान्यत्" इति कार्यान्तरज्योतिषा च सह लयाभिधानात्।  आलोकाभावपक्षे तमोज्योतिषोर्द्वयोरपि लयाभिधानविरोधात्।  अन्तर्यामिब्राह्मणे च "यस्य तमः शरीरम्" इति तेजसासह तमसः शरीरत्वेन अभिधानात्।  तत्र च भाष्यम् "एवमम्ब्वग्न्यन्तरिक्षवाय्वादित्यदिक्चन्द्रतारकाकाशतमस्तेजस्सु" इत्यादि।  यत्तु षडर्थसंक्षेपे भावरूपाज्ञानानुमानदूषणे प्रोक्तम् "निमीलनेऽपि भातीति न तमसो द्रव्यम्।  अन्धस्तु नाक्षिस्थग्रहेऽलम्।  व्याहरति च" इति। तत् श्रुतिस्मृतिभाष्यादि विरोधात् 

मतान्तरेण एकदेशि मतेन वा उक्तम्।  निमीलनेऽपि भानस्य पित्तोपहत चक्षुषः किञ्चित्पित्तोपलम्भे अपि तुल्यत्वात् जात्यन्धस्य तु तद्द्रव्याव्यवहारात्।  अजात्यन्धस्यापि इन्द्रियाधिष्टानक्षोभेऽपि मात्रया इन्द्रियशक्तेरनपगमनादक्षिस्थ ग्रहस्याविरोधात्।  तमो न द्रव्यम् ; आलोकाभावे गृह्यमाणत्वात् आलोकाभाववदिति चेन्न ; प्राभाकराणां हेतुदृष्टान्तयोरभावात्।  उदयनादीनां पक्ष दृष्टान्तभेदाभावात्।  रूपमात्रतमोवादिनोऽपि दिवाभीतादिदृश्यमानैर्द्रव्यैर्व्यभिचारात्।  मानुषचक्षुषेति विशेषणेऽपि योगिदृश्यमानैः, अयोगीतिविशेषणेऽपि तमो नीलिमातिरिक्तं नैल्याश्रयत्वेन अबाधित प्रतीतिविषयत्वात्, इत्यादिभिर्बाधः प्तिरोधो वा दुष्परिहरः।।
उक्तं वरदगुरुभिस्तत्वसारे
"तमो नाम द्रव्यं बहलनिरलं मेचकचलं प्रतीमः केनापि क्वचिदपि न बाधश्च ददृशे।
अतः कल्प्यो हेतुः प्रमितिरपि शाब्दी विजयते निरालोकं चक्षुः प्रथयति हि तद्दर्शनवशात्।।" इति।।
     *1.31. नन्वेवमस्तु तमसो द्रव्यत्वं सिद्धान्तः।  पार्थिवत्वं तु भाष्यकारादिवचनात् न ज्ञातमिति चेन्न ; प्राकृतत्वनीलत्ववचनाभ्यां परिशेषात् सिद्धेः। न हि वायुपर्यन्तेषु प्राकृतेषु रूपगुणोऽस्ति। न वा तोयतेजसोः कृष्णरूपमस्ति। तथा च श्रुतिः "यदग्नेरोहितम्" इत्यादिका।  ननु तत्वरत्नाकरे मूलप्रकृतेरेवेदं तम इत्युक्तम्।  तथा हि
			"बध्नाति यदभिद्रोहात् यत्प्रपत्या च मुञ्चति।
			जन्तूँस्तमस्तमाश्रित्य हरिं तत्प्रविविच्ये।।
			अतो  न काकदन्तानामिव तस्य परीक्षणम्।
			उपेक्ष्यम बन्धकत्वस्य ज्ञाने हानप्रयोजनात्।।
			तत्स्वरूपतदुत्पत्तिग्राहकादिषु सूरयः।
			विवदन्ते ततो जातः सन्देहश्चिन्त्यतेऽधुना।।"
   *1.32.  अत्र आलोकाभावस्तम इति काश्यपीयाः।  नास्त्येव तमः, नीलाभावरूपस्मृतिप्रमोष एव तमोव्यवहारहेतुः।  इति प्राभाकराः।  द्रव्यान्तरमेवेदं कल्प्यम् इति कौमारिलाः।  प्रधानत्वमेव तमः। इति तत्वविदः।" इत्युपक्रम्य प्राथमिकमतयुगलमथनपूर्वकं तृतीयमुपन्यस्य
			"अत्र तत्वविदः प्राहुः स्थूलसूक्ष्मात्मना स्थिता।
  			दैवी गुणमयी माया बाह्यान्तरतमो मता।।" इत्युक्तम्।।
   *1.33.  अतो न पार्थिवत्वपरिशेषो युक्त इति।  तन्न ; तत्र मूलप्रकृतित्वं तावत् न सम्भवति ; 
विकारैस्सह सृष्टिसंहारवचनात्।  अन्तर्यामिब्राह्मणे च कार्यवर्गानुप्रवेशेनप्राथमिकतमोव्यतिरिक्तस्य तेजोविरोधितमसः पृथक्शरीरत्वाभिधानात्। प्रधानतमसश्च प्रत्यक्षग्राह्यत्वासिद्धेः।।
		"नाहो न रात्रिर्न नभो न भूमिः न्सीत्तमो ज्योतिरभून्न चान्यत्।
		श्रोत्रादिबुध्यानुपलभ्यमेकं प्राधानिकं  ब्रह्म पुमाँस्तदासीत्।।" इति लोकस्मृतेः।।
    *1.34.  अवस्थान्तराश्रयणेन सर्वमिदमुपपद्यते इति चेत् ; सत्यम्।  तदेव अस्माभिरुच्यते।  पृथिव्यवस्थातिरिक्तमवस्थान्तरमिति चेन्न ; पूर्वोक्तपरिशेषात्।  पऋथिवीतः पृथगेव सृष्ट्यादिवचनं कथमुपपद्यते इति चेत् ; स्वर्गान्तरिक्षादिसृष्टिवदिति भाव्यम्।  तमश्शब्दप्रयोगानुवृत्तिः कथम्? इति चेत् ; अनेकार्थत्वेन अनुवृत्त्यन्यथासिद्धेः।  ज्ञानालोकयोः प्रकाशशब्दवत्।  यद्वा उद्भूततमोगुणमेव

अवलम्भ्य द्वयोरपि व्यवहारोपपत्तिः।  कथं तर्हि तत्वरत्नाकरोक्तिः?  वस्तुतस्तु वयमपि संशेमहि।  न हि तत्र प्रतिज्ञानिर्वाहपर्यन्तं ग्रन्थो निबद्धः ; येन अभिप्रायमध्यवस्येम।  स हि प्रबन्धः "अत्र तत्व विदः प्रहुः" इति श्लोकमात्र एव विघ्नितः।  निबद्धमात्रञ्च अस्मदुक्ताविरुद्धम्।  पार्थिवत्वेऽपि प्रधानतत्वानातिरेकात्।  न हि वयमसत्कार्यवादिनः।  समस्तप्रकृतिप्राकृतपरीक्षोपक्रमविवक्षया च "बध्नाति यदभिद्रोहात्" इत्यादेरुपपत्तिः।  "अत्र तत्वविदः" इति श्लोकेऽपि "स्थूलसूक्ष्मात्मना स्थिता" इति विभागात् एवमेव तात्पर्यमिति विभावयामः। अस्तु वा किञ्चिदभिनवघनघनावलीमलीम समानाघ्रातस्पर्शरसगन्धमन्धकाराभिधानमवस्थान्तरं प्रकृतेः।  तथाऽपि न पृथग्द्रव्यत्वसिद्धिः।। 
     *1.35.  तदेवं चतुर्विंशतितत्वानि चिन्तितानि।  "आत्मन आकाशः सम्भूतः" "तत्तेजोऽसृजत" इत्यादि न्यूनसृष्टिव्यपदेशा न तत्वान्तरसृष्टिप्रतिक्षेपपराः ; प्रामाणिकत्वाविशेषेण तत्परित्याग अयोगात्।  वदन्ति च।
				"क्षीरादिदं तत इदञ्च ततो दधीति।
 				क्षीराद्दधीति वदतां किल को विशेषः?"।। इति ।
अत एव षट्त्रिंशत्तत्ववादोऽपि निराकृतः।  ते हि एवमाहुः
			"शैवागमेषु मुख्यं पतिपशुपाशा इति क्रमात् त्रितयम्।
			तत्रपतिः शिव उक्तः पशवोह्यणवोर्थपञ्चकं पाशः।।    इति तत्वसंग्रहः।
	षट्त्रिंशत्तत्ववाद निराकरणम्।
			मलं कर्म च माया च मायोत्थमखिलं जगत्।
			तिरोधानकरी शक्तिरर्थपझ्चकमिष्यते।।              इति पाशविभागः।
			मायापुरुषः शिव इत्येतत् त्रितयं महार्थसंहारे।
			अवशिष्यते पुनस्तत् प्रवर्तते पूर्ववत्सृष्टौ।। 
इति सृष्टिप्रलयाश्रयनित्यतत्व निष्कर्षः।।
			शुद्धानि पञ्च तत्वान्याद्यन्तेषु स्मरन्ति शिवतत्वम्।
			शक्तिसदाशिवतत्वे ईश्वरविद्याख्यतत्वे च।।
			पुंसो ज्ञकर्तृतार्थं मायातस्तत्वपञ्चकं भवति।
			कालो नियतिश्च तथा कला च विद्या च रागश्च।।
			अव्यक्तं मायातो गुणतत्वं तदनु बुद्ध्यहङ्कारौ।
			चेतोधीकर्मेन्द्रियतन्मात्राणीति तत्वानि।। इति तत्व गणना।।"
    *1.36.  तत्र चिदचिदीश्वरविभागतन्नित्यत्वादौ न विवादः।  ईश्वरस्तु प्रसिद्धशिवात् विलक्षणः शाश्वतशिवादिशब्देन निर्दिष्टो नारायणः।  स च चिदचितोः सर्वावस्थावस्थितोः शरीरी इत्येवमादिः 
औपनिषदानां विशेष ईश्वरे समर्थयिष्यते।  तत्वगणनायाम तु शुद्धतत्वपञ्चकस्य परमार्थत एकतत्वात्मकतया तैरेव उक्तत्वात् तत्र नातीव विवादः।  तथा हि तैरेवोक्तम्
			"पञ्चानामप्येषां न हि क्रमोऽस्तीह कालरहितत्वात्।
			व्यापारवशादेषां विहिता खलु कल्पना शास्त्रे।।
			तत्वं वस्तुत एकं शिवसंज्ञं चित्रशक्तिखचितं तत्।
			शक्तिव्यापृतिभेदात् तस्यैते कल्पिता भदाः।।" इति।
   *1.37.  "रागोऽभिष्वङ्गात्मा" इति तैर्लक्षितस्य रागस्य पुरुषगुणभूतस्य न प्राकृततत्वान्तरत्वम्। प्रकृतिसंसर्गवशात् पुरुषस्य रागो जायते इत्येतावदिष्यते।  रागाख्यकार्येण तत्कारणभूत तत्वान्तर क्लृप्तिरिति चेन्न ; सुखहेतुत्वज्ञानादिभिरेव तदुत्पत्त्युपपत्तेः।  अन्यथा द्वेषादिकार्येष्वपि तत्वान्तर कल्पनाप्रसङ्गात्।  विद्यापि
			"उद्बुद्धकर्तृशक्तेः पुंसो विषयप्रदर्शननिमित्तम्।
			विद्यातत्वं सूते प्रकाशरूपञ्च करणवैशिष्ट्यात्।।" इत्यभिहिता। 
    *1.38.  तत्रापि पुनर्मनःप्रभृति प्रमितिकरणग्राम एव विषयप्रदर्शने पर्याप्त इति न करणान्तरम् अनुमन्यामहे।
			"मायास्तदनु कला मलं नृणामेकतस्तिरस्कृत्य।
			व्यञ्जयति कर्तृशक्तिं कलेति तेनेह कथितेयम्।।
			कालेन नियत्या चाप्युपसर्जनतामुपेतया सततम्।
			विदधाति व्यापारम निजमेषा ह्यवनिपर्यन्तम्।।" इति च कलाभिहिता।
    *1.39.  तत्रापि अव्यक्तावस्थाकारणभूताक्षरशब्दाभिलप्यप्रकृत्यवस्थामिच्छामः।  तत्र कलाशब्दः शब्दान्तरं वा प्रयुज्यताम्।  कर्तृशक्तिव्यञ्जकत्वं तु तस्यानेष्यते।  ज्ञानेच्छापुण्यपापादिभिरेव तदभिव्यक्तेः।  ज्ञनादेश्च इन्द्रियाद्यधीनत्वात्।
			"नियतिर्नियमनरूपा मायातः साप्यनन्तरं भवति।
			नियमयति येन निखिलं तेनेयं नियतिरित्युक्ता।।" इति परिभाषिता। 
    *1.40.  तत्र नियमनशब्देन नियन्तृशक्तिविवक्षायामीश्वरसङ्कल्पाद्यतिरिक्तनियतिर्नास्ति।  प्रतिनियतफलावश्यम्भावित्वादिविवक्षायां तु पुण्यपापादिरूपैव नियतिः।  तत्तत्स्वकार्य करणादि विवक्षायां प्रतिनियततत्तद्वस्तुशक्तिरेव नियतिरिति न प्राकृततत्वान्तरमस्ति।  यदि पुनः प्रमाणभूतेषु पञ्चरात्रादिषु क्वचिन्नियत्यादिसृष्टिरुच्यते, तदापि तत्र तत्र तात्पर्यभेदेन संप्रतिपन्नतत्वविशेष तच्छक्त्यादीनामेव पृथग्गणनमिति मन्तव्यम्।  युक्तिश्च निर्बन्धतो दूष्यते ; नत्वागमः।।
     *1.41.  कालस्य मायासृज्यत्वादिकम् "अनादिर्भगवान्कालो नान्तोऽस्य द्विज विद्यते।" इत्यादिभिर्बाधितम्।  तर्कश्च
	कालद्रव्य निरूपणम्।
			यतः कुतश्चित्कालांशात् परतः पूर्वतोऽपि वा।
			कालो न चेत् ; त्वदुक्तिस्थं पौर्वापर्यं न सिध्यति।। 12।।
			कालाधीनभवद्भव्यभूतादिव्यवहारवान्।
			देशोऽन्त्योऽपि ततः सोऽपि तदभावे न सिध्यति।।13।।
    *1.42.  नित्यविभूतावपि कालस्याहेतुत्वमात्रम् ; नत्वभावः। "कालं न पचते तत्र न कालस्तत्र वै प्रभुः।" "कलामुहूर्तादिमयश्च कालो न यद्विभूतेः परिणाम हेतुः।" इत्यादि वचनात्।  अन्यथा "सदा पश्यन्ति" इत्यादिभिर्विरोधात्।अस्य च अन्वयव्यतिरेकाभ्यामागमाश्च यथायोगं तत्तत्कार्य निमित्तत्व सिद्धिः। तच्च उपाध्यवच्छेदात्। सविकारत्वपक्षे स्वविकारान्प्रति कालस्योपादानत्वमेव ; 

निमित्तभूताकारान्तराभावात्।।  
			एकेनैव क्षणेनास्य विश्वस्यापि विशेषणात्।
			कालवत्तक्षणानाञ्च व्यापित्वमवगम्यते।।14।। अस्य विकारित्वम्
   *1.43. "सर्वे निमेषा जज्ञिरे विद्युतः पुरुषादधि। कलामुहूर्ताः काष्टाश्चाहोरात्राश्च सर्वशः" इत्यादिश्रुतिः, "कालं सः" "कला मुहूर्तादिमयः" इत्यादिस्मृतिश्चाह। अत्र स्वारसिकार्थे बाधकाभावादधिदेवतोपाध्याद्युत्पत्या निर्वाहो न शङ्क्यः।  विभोर्विकारित्वानुपपत्तिर्बाधिकेति चेन्न ; अवयवोच्छूनतादिलक्षणस्य विकारस्यानभ्युपगमात्।  अवस्थान्तरापत्तिमात्रस्याविरोधात्।  अन्यथा विभोरेवासिद्धिप्रसङ्गात्। सर्वमूर्त्तसंयोगित्वं हि विभुत्वम्।  तस्मादन्ततः  संयोगलक्षणमङ्गीकार्यम्।
अथ विकारित्वानुपपत्या विभुत्वमेव कस्यचिन्नास्तीति मतम्, तथापि कालस्य विकारित्वाद्विभुत्वमेव भज्यते।  न पुनर्विभुत्वाद्धिकारित्वम्।  कथ़ञ्च विकारित्वं विभुत्वस्य भाधकम्? कारणत्वे प्रमाणाभावादिति चेत् ; न तावदिदं सामान्यतः।  तथा हि
			न हेतुकार्यतेत्येतत् बोधाय फणितं न वा।
			द्विधाऽपि भङ्गः स्वोक्त्यादेः फलवत्त्वाफलत्वयोः।।15।। 
			सावधेरवधिर्योऽसौ पऊर्वो हेतुः परो रिपुः।
			कार्यं नित्यमसद्वा स्यात् अवधेरनपेक्षणात्।।16।।
    *1.44.  अन्वये सत्यपि नित्यविभोर्देशकालव्यतिरेकाभावेन कारणत्वं दुर्ग्रहमिति चेन्न ; तावन्तरेणापि धर्मिग्राहकेणैव तत्सिद्धेः। सामान्यतश्च अन्वयव्यतिरेकयोरपि सुशकत्वात्।  सामान्यतःसिद्धस्य पारिशेष्यादिभिर्विभुत्वादिसिद्धेः।  विकारित्वमविभुत्वेन व्याप्तमिति चेन्न ; ईश्वर तज्ज्ञानाभ्यामनैकान्त्यात्।  तयोरपि पक्षीकरणे श्रुतिबाधादिप्रसङागात्।  निर्विकार एवेश्वर इति न दोष इति चेन्न ; संयोगसिसृक्षादिलक्षणविकारस्य अवश्यम्भावितया अभ्युपगन्तव्यत्वात्।  तत्र कृत्स्न एकदेशविकल्पाद्यनुपपत्तयस्तु विभुद्रव्य इव अविभुद्रव्येष्वपि तुल्यत्वात् शून्यवादं प्रसञ्जयेयुः।  ताश्च सूत्रकारैरेव ईश्वरे प्रसज्य परिहृताः "कृत्स्नप्रसक्तिः, श्रुतेस्तु शब्दमूलत्वात्" इत्यादिभिः। उक्तञ्च कालादीनां विकारस्वरूपत्वं वेदार्थसंग्रहे "निमेषकाष्टाकलामुहूर्तादि परार्द्धपर्यन्त परिमित व्यवच्छेदस्वरूपसर्वोत्पत्तिस्थितिविनाशादिसर्वपरिणामनिमित्तभूतकालकृतपरिणामास्पृष्टानन्तमहा विभूतिः" इति। उक्तञ्च नीतिमालायां नारायणार्यैः "कालोऽनाद्यनन्तोऽजस्रक्षणपरिणाममुहूर्त अहोरात्रदि विभागवान् परणामपरिस्पन्द हेतुः" इति।  प्रत्यक्षश्चायम्। तथा हि
	कालद्रव्यस्य प्रत्यक्षत्व निरूपणम्।
			वर्तमानतयाऽध्यक्षे वस्तु सर्वं प्रकाशते। 
			न सा स्वरूपं धीभेदात् नोपाधिरनवस्थितेः।।17।।
			तत्र स्वपरनिर्वाहे पूर्वत्रैव तथा न किम्?
			तथाचास्त्विति धीरान्प्रत्यन्तस्त्वागमो बलम्।।18।।
			तत्सिद्धस्योपलम्भेन प्रत्यक्षत्वं प्रसाध्यते।
			लाघवात्तद्विषयता वर्तमानधियो वरम्।।19।।


			न चैषा लैङ्गिकी बुद्धिर्लिङ्गादेरविमर्शतः।
			विमर्शोऽप्यन्यथासिद्धेस्तर्कानुग्रहवर्जनात्।।20।। 
			मिथःकरम्बितैरेव मूर्तैर्वा विश्ववर्तिभिः।
			तद्युक्तैर्गगनाद्यैर्वा पक्षद्वितयसम्मतैः।।21।।
			रविस्पन्दादिभूयस्त्वफल्गुत्वाद्युपनायकैः।
			परावत्वादिसिद्धेरन्यथागौरवोदयात्।।22।।
			तावन्मात्रोपनेतृत्वे सिद्धस्यार्थस्य कल्पिते।
			जगतो म्श्ररूपत्वं न भव्दधिके यथा।।23।। 
			कालसम्बन्धरूपोऽयं परत्वादिरिति स्थिते।
			लिङ्गसिद्ध्यैव कालस्य प्रत्यक्षत्वमुपागतम्।।24।।
			अतोऽनुमानमात्रेण कालोऽन्यो नैव सिध्यति।
			केवलागमसिद्धे च न लोकव्यवहिर्यता।।25।। 
   *1.45.  तदेवं केवलैस्तर्कैः कालस्य दुरुपपादनमालम्ब्य हि न्यायतत्वे संयोगाधिकरणे "संयोग विभागसङ्ख्या कालः" इत्यादि चोक्तम्।  प्रमातृपादे च प्रसङ्गात् कालमपलप्य "तस्मादेकाश्रय क्रियासङ्ख्या कालः" इति सूक्तमुपसंहृतम्।  प्रपञ्चितञ्चास्य प्रत्यक्षत्वं तत्रैव। यथा "सर्वे प्रत्ययाः कालोपश्लिष्टा एव हि दृश्यन्ते।  तदिति देशकालविशिष्टतयैव स्मृतिरपि जायमाना प्रागपि कालानुभवं साधयति" इति।  जैननिराकरणे भाष्यञ्च "कालस्य पदार्थविशेषणतयैव प्रतीतेस्तस्य पृथगस्तित्वनास्तित्वादयो न वक्तव्याः, न च परिहर्तव्याः।  कालोऽस्तिनास्तीतिव्यवहातो व्यवहर्तृणां जात्याद्यस्तित्वनास्तित्वव्यवहारतुल्यः" इति।  अत एव च कालस्य पृथग्गणनाभावः।।
   *1.46. तदेवमव्यक्तोपक्रममहदहङ्कारेन्द्रियतन्मात्रभूतसृष्टिप्रकरणेषु जीवपरौ पञ्चविंशक षड्विंशकौ। अक्षरतमसोरन्यतरोपक्रमे कालस्यपृथग्गणनेच षड्विंशकसप्तविंशकाष्टाविंशकत्वादिकं                   
यथासम्भवं भाव्यम्।  श्रुतिश्च "तं षध्विमशकमित्याहुः सप्तविंशमथापरे" इति।  सत्वरजस्तमसां पृथग्गणनया अधिकसङ्ख्यां निर्वहन्तस्तेषां द्रव्यत्वदूषणेन वक्ष्यमाणेन निरस्ताः।  पञ्चविंशातिरिक्त निषेधपराणां निर्वाहस्ति भगवता व्यासेन मोक्षधर्मेऽभिहितः।
			"अन्यश्च राजन् स परस्तथान्यः पञ्चविंशकः।
			तत्स्थत्वादनुपश्यन्ति ह्येक एवेति साधवः"।।इति।।
   *1.47.  सूत्रितञ्च "अवस्थितेरिति काशकृत्स्नः" इति।  प्रपञ्चितश्चायमर्थो भाष्यादिषु समानाधिकरणनिर्वाहे।  नन्वेवमपि तत्तद्भूतेषु सवितृकान्तहिमकरकवैद्युतवैश्वानराद्युत्तरोत्तरावस्था दर्शनात् तत्वसङ्ख्यानियमोऽनुपपन्नः ; मैवम्।  समष्ट्यवस्थापेक्षया तन्नियमात्।  पञ्चीकरण पश्चाद्भाविव्यष्ट्यवस्थाविशेषाणां तुआनन्त्यादपरिसङ्ख्यानम्।  एतेषु च तत्वेषु भागत एव 
उत्तरोत्तरसृष्टिः।  पूर्वपूर्वैरुत्तरोत्तरावरणस्य तत्तदाकारेण च कार्यावृत्तेः श्रुतत्वात्।  अन्यथा पृथिव्येकशेषप्रसङ्गात् पूर्वपूर्वभूतानामुपलम्भादिसिद्धत्वाच्च। तन्मत्राणां तु आवारकत्वाद्यनाश्रयणात् 
नाश्शेषपरिणाम इत्येके। शरीरादेश्चतुर्विंशतितत्वमयत्ववचनात् तेषामप्येकदेशतः परिणाम इत्यपरे।  पूर्वस्मिन्पक्षे तन्मात्रकार्यभूतगुणपञ्चकेन सह शरीरादेश्चतुर्विंशतितत्वमयत्वोक्तिरिति वा सर्वाचित् 

तत्वमयत्वमात्र प्रतिपादनपरतया वा निर्वाहः।  अपरस्मिन् पक्षे क्वचित् केषाञ्चित् सृष्ट्यनुक्तिवद् अविवक्षया आवरणाद्यनुक्तिरिति गतिः।। 
    *1.48.  एतानि तत्वानि प्रथममीश्वरः स्वसङ्कल्पादेव तत्तदव्यवहितपूर्वपूर्वतत्वशरीरकः सृष्ट्वा
व्यष्टिनामरूपव्याकरणं सङ्कल्प्य तेषां तत्वानां पृथग्भूतानां व्यष्टिसृष्ट्यशक्तेः परस्परसम्मिश्रणञ्च सङ्कल्प्य "व्योम्नोऽर्धभागश्चत्वारो वायुतेजःपयोभुवाम्" इत्यादिक्रमेण एकैकभूतेषु भूतानातराणां अष्टमांशचतुष्कैः पञ्तीकरणं कृत्वा तेषु स्वानुप्रविष्टजीववर्गमनुप्रवेश्य तैरेव तत्वैर्दशगुणितोत्तर सप्तावरणवेष्टितं हेमाख्यपरिणामभूतमयं ब्रह्माण्डमारभ्य तदन्तरे च स्वनामाभिपङ्कजप्रभृति सप्तम स्थानेषु अन्यतमेन सकलतदण्डान्तर्वर्त्तिचेतनभरितविग्रहं चतुर्मुखं प्रसादात् सृजति ; क्रोधाच्च रुद्रम्।  अत्र श्रुतिः "एको ह वै नारायण आसीत् न ब्रह्मा नेशानः" इत्यारभ्य "तत्र ब्रह्मा  चतुर्मुखोऽजायत त्र्यक्षः शूलपाणिः पुरुषोऽजायत" इत्यादिका।  "नारायणाद्ब्रह्मा जायते। नारायणाद्रुद्रो जायते" इत्यादयश्च।  उक्तञ्च महाभारते
			"ब्रह्माणं शितिकण्ठञ्च याश्चान्या देवताः स्मृताः।
			प्रतिबुद्धा न सेवन्ते यस्मात् परिमितं फलम्।।
			एतौ द्वौ विबुधश्रेष्टौ प्रसादक्राधजौ स्मृतौ।
			तदादर्शितपन्थानौ सृष्टिसंहारकारकौ।।" इति।। 
     *1.49.  स च भगवान् अनन्तरं स्वविहितब्रह्मान्तर्यामिरूपेण अवस्थितः स्वप्रहितवेदोपज्ञ विज्ञानेन स्वार्पिताभ्यां विचित्रसृष्टिविषयबुद्धिशक्तिभ्यामुपबृंहितेन स्वनिर्धूतमधुकैटभादिविविधापदा  ब्रह्मणा ब्रह्माण्डान्तश्चतुर्दश भुवनसंस्थानतदधिकरणकदेवतिर्यङ्मनुष्यस्थावरादिदिग्विशेषादि विविध विचित्रव्यष्टिसंज्ञामूर्तिसृष्टिं कारयति, करोति च तच्छरीरकः।  तथा च सूत्रम् "संज्ञामूर्तिक्लप्तिस्तु त्रिवित्कुर्वत उपदेशात्" इति।  संहारयति संहरति च हरशरीरकः।। 
    *1.50.   ननु नित्यविभोर्दिशः कार्यत्वं कथम्? न ; नित्यविभुदिग्द्रव्यस्यासिद्धेः।  प्राक्प्रत्यग्दूरासन्नादिव्यपदेशानां तु उभयसम्मतैस्तत्तदुपाध्युपहितैस्तैस्तैराकाशादिद्रव्यैरेव मूर्तान्तर संयुक्तसम्योगपरम्परास्यूतैस्तत्तत्प्राक्त्वादिभेदनिर्वाहकत्वाभिमतोपाधिविशेषैरेव वा यथायोगंनिर्वाहात्। 
सम्प्रतिपन्नाकाशादिपरित्यागेन सर्वत्र सर्वगुणघटनरूपातिप्रसङ्गपरिहाराय अधिकदिग्धर्मिकल्पनं पापक्षयवत् पुण्यपरिक्षयोऽपि भवतीति भयात् मन्दाकिनीमपहाय मरीचिकानुधावनम्।
			तावन्मात्रोपनेतृत्वस्वभावान्यप्रकल्पनात्।
			सिद्धस्य धर्मिणः कल्प्या तावन्मात्रोपनेतृता।। 26।।
अस्तु तर्हि आकाशातिरिक्तं दिक्तत्वम् "पद्भ्यांभूमिर्दिशः श्रोत्रात्" दिशँ श्रोत्रम्" इत्यादिपृथक्सृष्टि प्रलयश्रवणादिति चेन्न ; अभिमानिदेवतोपाधिसृष्ट्या निर्वाहात्।  तदेकप्रकरणस्थान्तरिक्षस्वर्ग लोकाद्यवच्छेदसृष्ट्यादिवत्।  अन्यथा तत्रपि तत्वान्तरस्वीकारप्रसङ्गात्।    सूत्रकारादिभिश्च "न 
वायुक्रिये पृथगुपदेशात्" इत्यधिकरणे पृथक् सृष्ट्याद्युपदेशवतोऽपि प्राणस्य वायुविशेषत्वमेवोक्तम्।  तत् दिगादीनामपि प्रदर्शनार्थं मन्तव्यम्।  यदि च कार्यं किमपि दिक्तत्वम्, तदा तत्सृष्टेः पूर्वं संहारात् परतश्च प्रकृतिमहदादितत्वानामावरणत्वावार्यत्वदूरासन्नत्वव्यवस्था न स्यात्।  व्यष्टि दशायां हि दिक्सृष्टिः श्रूयते। प्रकृतिकार्यतया प्रादेशिकत्वे वा शुद्धसत्वत्रिगुणादेरूर्ध्वाधःप्रभृति 

व्यवस्था  न स्यात्।  यदि तत्रोपाधिभिरुपहितैर्वातैस्तैर्निर्वाहः, तत्रपि सममिति सिद्धं न दिक् तत्वान्तरम् इति।  यत्तु प्रमेयसंग्रहे प्रोक्तम् "गगनस्य दिशाञ्च त्रिवित्करणेन रूपवत्वम्, अतश्चाक्षुषं सर्वं सविशेषमेव गृह्यते" इति ; तेनापि पञ्चीकृतभूतारब्धमात्रं प्रतीयते।  न पुनः स्थिरपरिगणितचतुर्विंशत्यतिरिक्ततत्वान्तरत्वम्।  वरदविष्णुमिश्रैस्तु "द्रव्यञ्च षड्विंशतिविधं सत्वरजस्तमांसि" इत्यादिना दिग्द्रव्यं पृथगेव सङ्ख्यातम्। "आकाशकालदिशश्चक्षुरिन्द्रियेण" इति  
तस्य चाक्षुषत्वमप्युक्तम्।  "दिक्कालौ चाक्षुषौ प्रत्यक्षपरत्वापरत्वकारणसंयोगाश्रयत्वात् घटवदित्यनुमानेनावगम्यते" इति च तत् साधितञ्च।  अत्र पृथक्त्वं भाष्यविरुद्धसत्वादिपरिगणनवत् अन्यपरतया निर्वाह्यमिति।। 
    *1.51.  तदेतत्  ब्रह्माण्डप्रभृति स्तम्बपर्यन्तं सर्वमपि पञ्चभूतात्मकम् ; पञ्चीकरणादिवचनात्।
"तासां त्रिवृतं त्रिवृतमेकैकां करवाणि" इत्युपलक्षणम् ; समानप्रकरणैरुपबृमहणैश्च तथा अध्यवसायात्  भूयसा तु लौकिकपरीक्षकागमव्यवहाराः।  तथा च सूत्रम् "वैशेष्यात्तु तद्वादस्तद्वादः"
इति, "त्र्यात्मकत्वात्तु भूयस्त्वात्" इति च।  एवं पञ्चीकरणमपि उपलक्षणमेव।।
			"नानावीर्याः पृथग्भूताः ततस्ते संहतिं विना।
			नाशक्नुवन् प्रजाः स्रष्टुं असमागम्य कृत्स्नशः।।
			समेत्यान्योऽन्यसंयोगं परस्परसमाश्रयाः।
			एकसङ्घातलक्षास्तु संप्राप्यैक्यमशेषतः।।
			महदाद्या विशेषान्ता ह्यण्डमुत्पादयन्ति ते।"
    *1.52. इति भगवत्पराशरवचनात्।  तथा श्रीमद्गीताभाष्ये "महाभूतान्यहङ्कारो बुद्धिरव्यक्तमेवचेति क्षेत्ररम्भकद्रव्याणि" इत्यादिकमुक्त्वा प्रकृत्यादिपृथिव्यन्तद्रव्यारब्धमिन्द्रियाश्रयभूतं इच्छाद्वेषसुखदुःखविकारिभूतसङ्घातरूपं चेतनसुखदुःखोपभोगोधारत्वप्रयोजनं क्षेत्रमित्युक्तं भवति" इत्यक्तम्।  तदेवमष्टद्रव्योपादानानि शरीराणि।  इन्द्रियाणि तु शरीराश्रितानि द्रव्यान्तराणि।  "इन्द्रियाणि दशैकञ्च पञच चेन्द्रियगोचरा इति क्षेत्राश्रितानि तत्वानि" इति विभजनात् "इन्द्रियाश्रयभूतम्" इत्युपसंहाराच्च।  एतेन तन्मात्राणां पूर्वोक्तो निश्शेषपरिणामपक्षः परिगृहीत इव सूच्यते।।
     *1.53.  नन्वेकस्यानेकद्रव्योपादानकत्वे जातिसङ्करः स्यात् ; न स्यात्।  अवयविनोऽस्माभिः अभ्युपगमात्।  बुद्धिशब्दसङ्ख्यापरिमाणदेशकालकार्यादिभेदस्य अवयव्यारम्भकतया भवदभिमत अवस्थान्तरमात्रेण निर्वाहात्।  अन्यथा राश्यादिष्वपि द्रव्यान्तरकल्पनाप्रसङ्गात्।  गुरुत्वादिकार्य अदर्शनादिनिर्वाहपरिक्लेशात्।  पृथग्दशापतनदर्शनेन अवयवगुरुत्वस्य अप्रतिबन्धात्।  अवयवि गुरुत्वप्रतिबन्धे तु द्व्यणुकप्रभृतेः सर्वस्यापतनप्रसङ्गात् परमाणुगुरुत्वैरेव सर्वत्र पतने घटादेः साक्षात् परमाण्वारब्धत्वाभावेन तत्पतने तद्गुरुत्वस्य असमवायित्वायोगात्।  संयोगाभावाच्च दीर्घैक 
तन्तुसंवर्तनजनितेषु तन्त्वतिरिक्त व्यवहारभङ्गप्रसङ्गात्।  द्वितायतन्तुप्रभृत्युपान्त्यतन्तुपर्यन्त पटधियो विभज्यमानतन्तुव्यतिरिक्ततन्तुगतपटधियश्च अविशेषात्। आरभ्यारम्भवादेऽपि प्रथमद्वितीय तन्त्वपगमे द्वितन्तुकादिद्रव्यावस्थानभ्युपगमात्।  घटादिषु च आरम्भकभागानुपलम्भेन यथेष्टभाग अनर्हत्वात् उपलम्भश्रुतिभ्यां बाधितत्वाच्च।  अतोऽवयव्यनभ्युपगमात् न जातिसङ्करः।  

अभ्युपगतामपि प्रतिनियतकनकरजताद्यंशनिर्मितबिम्बादिवत् हेरम्बादिवच्च निर्वोढुं शक्यत्वात्।  अस्मन्मते  तु सङ्घातविशेषरूपेषु तत्तद्भूतांशानां प्रतिनियतत्वात्।  अवयविवादिनामपि यथास्वं निमित्ततया उपादानतयाच अनेकभूतानामेकसङ्घातानुप्रवेशोऽवर्जनीयः।  न च तत्र मिथोजाति सङ्करः, तादात्म्यं वा जायते इति नास्माकं कश्चित् विशेषः।।
    *1.54.  न च जातिसङ्करो दोषः ; उपीधिसङ्करवत्।  न हि मिथोधर्मिपरिहारेण वर्तमानयोः उपाध्योः कार्यत्वमूर्तत्वादिरूपयोरेकत्र समावेशो नातिप्रसङ्गावहः, जात्योस्तु तथेति नियामकम् अस्त्यन्यत्राभिमानात्।  परावरभावरहितयोर्जात्योरसमावेशनियमोपलम्भो नियामक इति चेन्न ; उपाध्योरपि नीलत्वपीतत्वादिरूपयोस्तत्सम्भवात्।  केषुचित् दर्शनस्य जातावपि समत्वात्।  कनकत्वकुण्डलत्वयोः काञ्चनकटककलधौतकुण्डलादिषु पृथगेव पर्तमानयोः काञ्चनकुण्डले समावेश दर्शनात्, गत्वतीव्रत्वादीनाञ्च तीव्रगकारादौ।  तेषाञ्च जातित्वाभ्युपगमात्।  तत्रान्यतर जातिभङ्गो वा, सदृशसंस्थानाभिव्यङ्ग्यजात्द्वयकल्पना वा, इत्यादि तु स्वसिद्धान्तस्तनन्धय विषय वात्सल्यम्। तच्च स्वापत्यं मार्जारादिवत् जिघत्सति। अत्यन्तसजातीयेष्वपि एकजातीयत्वेन अबाधितप्रत्यभिज्ञाने जातेरेव भङ्गप्रसङ्गात्।  तदेवं सिद्धमनेकतत्वात्मकं ब्रह्म्ण्डादिव्यष्टि विश्वमिति।  एवंविधब्रह्माण्डानन्त्यतदन्तर्वर्तिलोकविशेषसंस्थानतत्परिमाणलोकपालनिवासादिभेद तत्तदवस्थानकालादयो ज्यौतिषपुराणादिषु प्रपञ्चिता द्रष्टव्याः।  क्वचित्क्वचित्विरोधिनोऽपि तात्पर्य भेदादिनिर्वाह्याः।  एषा च प्रतिनियतदेशकालस्वरूपफलभोगतारतम्यनिम्नोन्नतब्रह्मादिस्तम्बपर्यन्ता विषमसृष्टिः स्वरूपानादेर्जीववर्गस्य प्रवाहानादिकर्मतारतम्य निबन्धनेति नाकृताभ्यागमकृतप्रणाश वैषम्यनैघृण्यादिप्रसङ्गः।  जीवानामाप्रलयावस्थायित्वादिपक्षे तु एते दोषाः स्फुटाः।  तदेवं पुण्यपाप तारतम्यात् केचित् द्युप्रभृतिलोकेषु उत्कृष्टशरीरेन्द्रियज्ञानशक्त्यादिमन्तः।  केचिच्च नरकादिषु घोरदुःखकारणात् निकृष्टशरीरादिमन्तः।  केचिच्च मिश्रकर्माणः पृथिव्यादिषु मिश्रमध्यम सुखादिमन्तः।।
	शरीरलक्षण निरूपणम्।
      *1.55.  इह प्रसङ्गात् सामान्यतः शरीरलक्षणमुच्यते।  "यस्य चेतनस्य यद्द्रव्यं सर्वात्मना स्वार्थे नियन्तुं धारयितुञ्च शक्यं तच्छेषतैकस्वरूपञ्च तत्तस्य शरीरम्" इति भाष्यम्।  गोघटादि शब्दवत् संस्थानादिभिरनियतवृत्तेः शरीरशब्दस्य क्वचिद्विशेषे नियामकाभावात् सर्वप्रयोगानुगुणम इदमेव श्रुतिसिद्धं व्यापकं लक्षणमिति भाष्यकाराभिप्रायः।  एतच्च एकलक्षणमिति केचिद्व्याचख्युः। लक्षणत्रयमित्यपरे।  एकत्वपक्षे व्यवच्छेद्यपरिक्लेशः।  अन्ये तु एकलक्षणत्वेऽपि जन्मादित्रयस्य ब्रह्मलक्षणत्व इव अत्रापि न व्यवच्छेद्यं सिद्धमस्ति, शङ्कितं तु सममित्याहुः।  यौक्तिकग्रन्थेषु तथा निर्वाहस्य अनुचितत्वात् त्रित्वपक्ष एव मुख्यः।  भट्टपराशरपादैरपि अध्यात्मखण्डद्वयविवरणे स एव पक्षः सूचितः।  "चेतनाचेतनयोरविशिष्टं तं प्रति शरीरत्वम् ; स्वेच्छया नियच्छता भगवता 
व्याप्यत्वाविशेषात्।  इदमेव भौतिकस्य शरीरस्यापि शरीरत्वम्" इत्येकस्य लक्षणतया उपपादनात्।  तत्रैवं लक्षणत्रयनिष्कर्षः।  यस्य चेतनस्य यदवस्थं द्रव्यं यावत्सत्तमसम्बन्धनार्हं स्वशक्ये नियन्तव्य स्वभावम्, एतदवस्थं तस्य शरीरम् इत्येकं लक्षणम्।  चेतनस्य -- चैतन्यविशिष्टस्येत्यर्थः।  तेन चैतन्यस्य तत्तदाश्रयं प्रति शरीरत्वव्यवच्छेदः। यदवस्थमित्यव्याप्तिपरिहारः। तस्यैव द्रव्यस्य 

अवस्थान्तरे वियोगात्।  द्रव्यमिति क्रियादिव्यवच्छेदः।  यावत्सत्तमित्यादिना जीवं प्रति परकाय प्राणेन्द्रियकुठारादिव्यवच्छेदः ; प्राणादीनां हि पृथगेव सृष्टानां शरीरनिर्माणात् पूर्वम्भावात्, तथा मोक्षात्पश्चादपि तेषामाप्रलयावस्थानात्। स्वशक्ये इत्यशम्भवपरिहारः।  न हि विहङ्गमशरीरसाध्यं विहायोगमनं मानुषमृगसरीसृपादिशरीरस्य शक्यम्।  न च तावता तेषामशरीरत्वमिति भावः।  स्वशक्यञ्च अन्वयव्यतिरेकादिसमधिगतं यथासम्भवं भाव्यम्।  अतः शिलाकाष्टघटपटादिषु जीव शरीरेष्वपि तदधीनत्वाभावेन अव्याप्तिचोद्यं परिहृतं भवति ; स्थावरादिवत् अतिसूक्ष्मस्य नियमन विशेषस्य अस्मदादिभिर्दुर्ग्रहत्वात्।  यद्यपि क्वचित् स्थावरेषु उन्मेषनिमेषादिकं दृश्यते, तथापि न तत् सार्वत्रिकम्।  स्मरन्ति च शिलाकाष्टादिष्वपि स्वल्पतरं चैतन्यम्।  "अप्राणिमत्सु स्वल्पा सा स्थावरेषु ततोऽधिका" इत्यादि।  वक्ष्यमाणचतुर्थलक्षणपक्षे तु नास्य चोद्यस्य अवकाशोऽपि।  न च अत्र शक्ये सर्वत्र नियमनं विवक्षितम् ; अनिच्छादिवशेन तस्यापि क्वचिदसम्भवात्, सहकार्यनागमनमात्रेण कार्यानुत्पत्ति सिद्धेः।  न हि अङ्कुरमनुत्पाद्यविनश्टस्य बीजवर्गस्य अङ्कुर उत्पादन सामर्थ्यं नास्तीति शक्यते वक्तुम्। नियन्तव्येत्यनियन्तव्यव्याध्यादिव्यवच्छेदः।  व्याध्यादीनां द्रव्यात्मकत्वात्  तदीयत्वात् स्वशक्ये प्रवर्तमानत्वाच्च।  एवं पुत्रशरीरादीनामपि।  स्वभावशब्देन अव्याप्तिपरिहारः।  व्याध्यादिदशायां स्वशक्येऽपि अशक्यनियमनानां मानुषशरीरादीनामपि शरीरत्वात् तदानीमेतस्य अशक्यनियमनत्वस्य औपाधिकत्वादिति ध्येयम्।।
   *1.56. यस्य चेतनस्य यदवस्थं द्रव्यं यावत्सत्तं धाय तदवस्थं तस्यं शरीरमिति द्वितीयं लक्षणम्।
पुत्रशरीरादिकं न यावत्सत्तं धार्यमिति व्यवच्छिद्यते।  शेषं प्राग्वत्।  तथा यस्य चेतनस्य चदवस्थं द्रव्यं यावत्सत्तमशेषतानर्हं तदवस्थं तस्य शरीरमिति तृतीयं लक्षणम्।  अशेषतानर्हमिति पूर्ववदेव पुत्रादिव्यवच्छेदः।  दानादिना तेषां स्वशेषत्वनिवर्तनस्य शक्यत्वात्। शरीरस्य तु दासत्वाद्यापादनेन परशेषत्वेऽपि स्वस्वशेषत्वस्य सांसिद्धिकस्य निर्वर्तयितुमशक्यत्वादिति।  अत्रेदं चतुर्थमपि लक्षणत्रय फलितं श्रीभाष्यकाराभिप्रेतं लक्षणमुच्यते।  यस्य चेतनस्य यदवस्थमपृथक्सिद्धविशेषणं द्रव्यं तत् तस्यशरीरमिति। यावत्सत्तमसम्बन्धानर्हत्वमपृथक्सिद्धत्वम्। आधेयत्वविधेयत्वशेषत्वानि अपृथक्सिद्धेः  अवान्तरभेदा इह विवक्षिताः।  व्यवच्छेद्यं तु स्पष्टमेव।  एतेन एतदपि परिहृतम्।  यदुत, शरीर शब्दस्य अन्यतमं वा?  त्रीण्यपि वा? त्रिकं वा प्रवृत्तिनिमित्तम्? न प्रथमः ; "आधेयत्वविधेयत्व शेषत्वानि  शरीरशब्दप्रवृत्तिनिमित्तानि" इतिभाष्यविरोधात्।  न द्वितीयः ; गौरवात् अनेकार्थत्व प्रसङ्गाच्च।  न तृतीयः ; गौरवात् भिन्नलक्षणपक्षे च असावरस्यादिति।  त्रिभिरुपलक्षितस्यैव चेतन अपृथक्सिद्धत्वस्य प्रवृत्तिनिवृत्तत्वात् न कश्चित् दोषः।  ईश्वरतज्ज्ञानव्यतिरिक्तं द्रव्यं शरीरमिति वा तटस्थलक्षणम्।  भाष्ये शरीरत्वस्य पितृत्वादिवत् सप्रतियोगिकत्वसूचनाय देवत्वमनुष्यत्वद्विपात्वादि अवान्तरभेदानामप्रयोजकसूचनाय च "यस्यचेतनस्य यद्द्रव्यम्" इत्यादिनिर्देशः।  प्रतियोगिनिर्देश 
रहिते लक्षणे यथाप्रमाणं प्रतियोगिविशेषव्यवस्था।  यथा वैशेषिकादीनां लक्षणेषु सप्रतिबन्धिकगुण सामान्यविशेषसमवायाभावादीनां प्रतिसम्बन्धिनिर्देशरहितेषु च लक्षणेषु कर्मान्यत्वेसति जातिमात्राश्रयो गुणः, नित्यमेकमनेकसमवायि सामान्यम्, अजातिरेकवृत्तिर्विशेषः, नित्यसम्बन्धः समवाय इत्यादिषु।।   
    *1.57.   अन्यैस्तु "चेष्टेन्द्रियार्थाश्रयः शरीरम्" इति सूत्रितम्।  तत्र अन्त्यावयवित्वे सति 

चेष्टाश्रयत्वमेकं लक्षणम्।  तद्विशेषितेन्द्रियाश्रयत्वभोगायतनत्वे द्वे।  तत्र चेष्टाशब्देन क्रियामात्र विवक्षायामतिव्याप्तिर्व्यक्ता।  प्रयत्नवदात्मसंयोगासमवायिकारणकक्रियाविवक्षायां प्रयत्नवदीश्वर संयोगासमवायिकारणकक्रियाश्रयेषु तच्चरीरतया तैरनभ्युपगतेषु भूभूधरादिषु अतिव्याप्तिः।  प्रयत्नवज्जीवेति विशेषणे प्राणादिषु अतिव्याप्तिः।  बुद्धिपूर्वकप्रयत्नेतिविशेषणेऽपि बुद्धिपूर्वकाकुञ्चन प्रसारणादिदशायां तेष्वेव अतिव्याप्तिः।  वाय्वादेरन्त्यावयवित्वं नास्तीति चेत् ; कस्य तर्ह्यस्ति?  घटादेरिति चेन्न ; तत्रापि अनेकघटपटादिभिर्भित्तिकन्थानिर्माणे तदसिद्धेः।  तत्र तदारम्भो नास्तीति चेत् ; अन्यत्रापि तथैव नास्तीत्येव तु सत्यम्।  अस्तु तर्हि घटादयोमध्यावयविन इति चेन्न ; सर्वत्रापि तथाप्रसङ्गात् अन्त्यावयवित्वमाकाशकोरकायितमिति साधु तद्विशेषितं लक्षणम्।  इन्द्रियाश्रयत्वम्, तत्समवायित्वम्, तत्संयोगित्वं वा स्यात्।  न प्रथमः ; अनभ्युपगमात्, इन्द्रिय अवयवानां तन्मते शरीरत्वप्रसङ्गाच्च।  न द्वितीयः ; घटादिष्वपि तत्सम्भवात्।  यावत्सत्तम् इन्द्रिय संयोगो विवक्षित इति चेत् ; तदपि न।  अनिमेषचक्षुषि प्रेक्षमाणे पुरुषे तदातनोत्पन्नविनष्ट बुद्बुदप्रभृतिष्वतिव्याप्तेः। नित्यमनःपक्षे च आत्मादिषु।  तैः शरीरतया मृतशरीरस्य अभ्युपगमाच्च। इन्द्रियसमयुक्तकृत्स्नप्रदेशं शरीरमिति चेन्न ; मूर्तयोः शरीरेन्द्रिययोः सप्रतिघत्व विरोधेन कृत्स्नप्रदेश संयोगाभावस्य युष्माभिरेव अभ्युपगन्तव्यत्वात्, निरिन्द्रियशरीरान्तःप्रदेशविशेषस्य प्रामाणिकत्वाच्च।  युगपदनेकेन्द्रियावस्थितिदेशः शरीरमिति चेन्न ; अवस्थितिरिति संयोगमात्रविवक्षायामाकाशादीनाम्, ईश्वरस्य, च अस्मदादीन् प्रति शरीरत्वप्रसङ्गात्।  अपृथक्सिद्धिविवक्षायामसिद्धेः, ईश्वरस्य अस्मत् पक्षेण शरीरत्वप्रसङ्गाच्च।  उपष्टम्भकत्वादिविवक्षायां प्राणेऽतिव्याप्तिः।  यावत्सत्तमिन्द्रियासंयोग अयोग्यं शरीरमित्यपि दत्तोत्तरम् ; ईश्वादिषु अतिव्याप्तेर्दुष्परिहरत्वात्।  इन्द्रियव्यतिरिक्यं प्राण व्यापाराधीन प्रवृत्तिनिवृत्यादिकं शरीरमिति चेन्न ; आत्मनि मलादिषु च प्रसङ्गात्।  सर्वप्रवृत्तिषु तादधीन्यं विवक्षितमिति चेन्न ; असम्भवात्।  न हि वाय्वाद्याकृष्यमाणशरीरादिप्रवृत्तिः प्राणाधीना।  भोगायतनत्वमपि यदि भोगस्थानत्वमात्रम्, तदा गृहादिषु अतिव्याप्तिः। यदाश्रित्यैव आत्मा भोगवान्  भवति, तद्भोगायतनमिति विवक्षितमिति चेन्न ; अस्मन्मते लक्षणासम्भवात्।  अशरीरस्यापि मुक्तस्य भोगविशेषाभ्युपगमात्। दुःखात्मकभोगो विवक्षित इति चेत् ; तथापि इन्द्रियेषु अतिव्याप्तिः।  ईश्वर मुक्तादिभिरिच्छागृहीतशरीरेषु अव्याप्तिश्च। स्वभ्रमवशेन भोगाश्रय इत्यपि न; तत्तद्वादिभेदैरात्मतया  
बुध्यमानेषु इन्द्रियमनःप्राणेषु अतिव्याप्तेः। ईश्वरमुक्तादिशरीरेषु अवेयाप्तेश्च। शिरः पाणि पादादिमयं शरीरमिति चेत् ; शिलापुत्रकादिष्वपि तत्सम्भवात्।  प्राणादिमत्वेसतीति चेन्न ; मृतशरीराद्यव्याप्तेः।       यदाकदाचित् प्राणादिसम्बन्धमात्रं विवक्षितमिति चेत् ; तथापि स्थावरादिशरीरेषु अव्याप्तिः।  तेषु प्राणादिसत्वेऽपि पाणिपादादिसंस्थानाभावात्।  एवं लक्षणान्तराण्यपि दूष्याणि।  तत्र श्रुत्यादि अनुरोधेन  पूर्वोक्तमेव लक्षणम्।।
	शरीरविभाग प्रकारः।
     *1.58. तदेतत् शरीरं द्विविधम् - नित्यमनित्यञ्चेति।  तत्र नित्यं त्रिगुणद्रव्यकालजीव शुभाश्रयात्मकमीश्वरशरीरम्।  नित्यानाञ्च स्वाभाविकगरुडभुजगादिरूपम्।  अनित्यञ्च द्विवधम् - अकर्मकृतं कर्मकृतञ्चेति।  प्रथममीश्वरस्य महदादिरूपम्।  तथा अनन्तगरुडादीनां मुक्तानाञ्च इच्छाकृततत्तद्रूपम्।  कर्मकृतमपि द्विवधम् - स्वसङ्कल्पसहकृतकर्मकृतं केवलकर्मकृतञ्चेति।  पूर्वं 

महतां सौभरिप्रभृतीनाम्।  उत्तरञ्च अन्येषां क्षुद्राणाम्।  पुनः शरीरं सामान्यतो द्विधा जङ्गम अजङ्गमञ्चेति।  काष्टादीनां शिलादीनाञ्च अजङ्गमत्वमेव।  यथा वृक्षगुल्मलतावीरूत्तृणानां  तमोमोहमहामोहतामिस्रसंज्ञानाम्।  शिलादिशरीरिणोऽपि जीवा विद्यन्ते इति अहल्यादिवृत्तान्त श्रवणात् सिद्धम्।  तथा च वेदार्थसंग्रहे प्रोक्तम् "अतो देवो मनुषयो यक्षो राक्षसः पक्षी वृक्षो लता काष्टं शिला तृणं घटः पट इत्यादयः सर्वे प्रकृतिप्रत्यययोगेन अभिधायकतया प्रसिद्धाः शब्दा लोके तत्तद्वाच्यतया प्रतीयमान तत्तत्संस्थानवस्तु मुखेन तदभिमानि जीव तदन्तर्यामि परमात्मपर्यन्तस्यैव वाचकाः" इति।  इदञ्च व्यष्टिनामरूपाणां सर्वेषां जीवानुप्रवेश श्रुतिबलावलम्बनेनोक्तम्।  उक्तञ्च श्रीमद्गीताभाष्ये जघन्यगुणवृत्तिस्था अधो गच्छन्ति तामसा इति "अथ तामसास्तु जघन्यगुण वृत्तिस्थाः--उत्तरोत्तरनिकृष्टतमोवृत्तिषुस्थिताः।  अधो गच्छन्ति--अन्त्यत्वम्, ततस्तिर्यक्त्वम्, ततः क्रिमिकीटादिजन्म, ततः स्थावरत्म्, ततोऽपि गुल्मतात्वम्, ततश्च शिलाकाष्टलोष्टादित्वं गच्छन्तीत्यर्थः" इति।  अत्र स्थावरशब्दो गोबलीवर्दनयात् वृक्षादिस्थावराख्यविशेषविषयो ज्ञेयः।  जङ्गमं चतुर्धा, देवमनुष्यतिर्यङ्नारकिसंस्थान भेदात्।  असुरयक्षराक्षसादयोऽपि देवयोनयः।  भूलोकवर्ति ब्रह्मक्षत्रियविट्शूद्रादयो मनुष्ययोनयः।  तेषां तु श्रुतिस्मृत्युक्त विधि निषेध विषयता।  देवादीनामपि सा अस्त्येव।  प्रायश्चित्ताध्वरतपश्चर्याब्रह्मविद्यादिश्रवणात्।  मृगपक्षिसरीसृपादयः तिर्यग्योनयः।  नारकिणस्तु रोरवादिषु दुःखैकाश्रयदुस्त्यजविग्रहाः।  जङ्गमं पुनर्द्विविधम्-योनिजम् अयोनिजञ्चेति।  इदं देवादिषु त्रिष्वपि सम्भवति।  प्रजापतिमधुकैटभधृष्टद्युम्नैरावतश्वेदजादि दर्शनात्। तत्र योनिजेष्वेव पञ्चमाहुत्यपेक्षा। योनिप्राप्तेः पूर्वमाकाशवायुधूमाभ्रमेघवृष्टिव्रीह्यादि रेतःसिक्षु अन्यशरीरेषु संसर्गमात्रम्।   तत्र व्रीह्यादिप्राप्तेः पूर्वं शीघ्रमेव निष्क्रमणम्।  ततः परं दुर्निष्प्रपतरम्। द्युपर्जन्यपृथिवीपुरुषानन्तरं पञ्चमे योषिदग्नौ हुतस्य तत्तत्कालप्रतिनियतपरिणाम विशेषादय आयुर्वेदयोगादिश्स्त्रेषु विशदमवसेयाः।  सप्तधातूनां शुक्लशोणितसम्भवत्वप्रकारः, प्रकृति विकृतिभावनियतवातपित्तकफादिप्रपञ्चः, नाड्यादिविशेषतत्परिमाणादयश्च तेष्वेवावसेयाः।  एवं जरायुजाण्डजोद्भिज्जस्वेजभेदाऽपि भाव्यः।।
    *1.59. एषाञ्च व्यष्टिजीवशरीराणामीश्वरं प्रति शरीरत्वं सद्वारकमद्वारकञ्चेति एकः सम्प्रदायः।
 सद्वारकमेवेति अन्यः।  प्रथमस्तु पक्षः प्राचुर्येण भाष्यकारव्यवहारैः सूच्यते।  तत्वरत्नाकरेऽपि स एवोक्तः "चेतनाचेतनयोरविशिष्टं तं प्रति शरीरत्वम्" इत्यादि वचनात्।  द्वितीयस्तु पक्षो विवरण काराङ्गीकृतः।  षडर्थसङ्क्षेपे हि अचितो डीवेश्वरयोर्देहत्वात् तद्वाचि शब्दजनित धियामुभयत्र पर्यवसानम्, उभयोरपि स्वयमेव भानात् द्विर्भानञ्चाशङ््क्योक्तम् "नाचितो जीवद्वारा ब्रह्मशरीरत्वात्" इति।  विवरणेऽपि अयमेवार्थः प्रपञ्चितः।  अयञ्च विवादो देवमनुष्यादिव्यष्टिदेहविषयः ; दिव्य मङ्गळविग्रहाद्यचित्सु सद्वारकत्वायोगात्।  विवरणेऽपि हि तमःप्रभृतीनां मपि शरीरत्वनिर्देश विरोध 
परिहाराय "आदिसृष्टौ तु" इत्यादिना समष्टितत्वानां साक्षात् परशरीरत्वमुक्तम्।  तेजोऽबन्नसृष्टि समनन्तरभावि देवमनुष्यादि नामरूपव्याकरणमात्र एव "अनेन जीवेन" इत्यादि श्रुत्यनुरोधेन सद्वारकत्वम्।  तत्रापि अद्वारकं सद्वारकञ्च शरीरत्वे न कश्चित् दोषः।  उभयपर्यवसानमपि विशेषमूलप्रयोगभेदप्रतिनियमात् परिहृतम्।  अत एव न द्विर्भानमपि। न च एकस्य युगपदनेकं प्रति शरीरत्वमनुपपन्नम् ; तल्लक्षणयोगेन तदुपपत्तेः, अनेकं प्रति शेषत्वादिवत्।  न च स्वतो जीववत् 

शरीरभूतस्य त्रिगुणद्रव्यस्य जीवानुप्रविष्टसङ्घातविशेषदशामात्रेण ईश्वरं प्रति शरीरत्वमपसरति।  न च तदन्यत् द्रव्यम् ; द्रव्याभेदात्।  व्याकृतभूतत्वगादीन्प्रति च ईश्वरस्य अन्तर्यामित्वात्।  तत एव च तेषां तच्छरीरत्वं श्रूयते।  सुषुप्तिमूर्च्छाद्यवस्थासु च स्वाभाविकमीश्वरनियाम्यत्वमेव देहदेहिनोर्दृश्यते। अत इदमद्वारकनियमनं तत्पक्षे न स्यात्। जीवासत्तामात्रञ्च न देह नियमनौपयिकम् ; तदानीं ज्ञानेच्छारहिततया तस्य गगनादिसत्तातुल्यत्वात्।  अतः सर्वावस्थानां सर्वद्रव्याणामीश्वरं प्रत्येव स्वतश्शरीरत्वम्।  जीवं प्रति तु तत्कर्मकृतमिति समीचीनोऽयं पन्थाः।।
	 		एनामात्मतिरस्क्रियायवनिकामिच्छाविहारस्थलीं
			निर्व्यापारविभावरीसहचरीं निद्रामनिद्रात्मनः।
			ब्रह्मस्तम्बमहेन्द्रजालरचना पिञ्छावलीं श्रो तो
			विष्णोर्लोहितशुक्लकृष्णशबलां विद्यामविद्यातनुम्।।

इति कवितार्किकसिंहस्य सर्वतन्त्र स्वतन्त्रस्य
श्रूवेङ्कटनाथस्य वेदान्ताचार्यस्य कृतिषु श्रीन्यायसिद्धाञ्जने
				   जडद्रव्यपरिच्छेदः प्रथमः।।			
















।।श्रीः।।
श्रीन्यायसिद्धाञ्जने  द्वितीयो जीव परिच्छेदः।।
		जीवस्य देहव्यतिरेक निरूपणम्।
   *2.1. अथ जीवः। अल्पपरिमाणत्वे सति ज्ञातृत्वम्, शेषत्वे सति ज्ञातृत्वम्, इत्यादि तल्लक्षणम्। 
स तावन्न देहः ; प्रत्येकसमुदायचैतन्यादिविकल्पानुपपत्तेः, शरीरभेद ययययिवाभिप्रायभेदप्रसङ्गात्, ममेति व्यतिरेकप्रत्ययात् सङ्घातत्वादिगेतुभिश्च। अवयविनश्च दूषितत्वात्।  सिद्धावपि तद्गुणस्य कारणगुणपूर्वकत्वप्रसङ्गात्। पाकजगुणवत् परिणामविशेषाभ्युपगमेऽपि प्रत्यवयवं चैतन्यप्रसङ्गो जुश्परिहरः।  अत एव "तेभ्यश्चैतन्यं किणवादिभ्यो मदशक्तिवत्" इति प्रलापो निरस्तः।  सङ्घात दशायां प्रत्यवयवं मदशक्तेः, रसविशेषादिवत्।  अस्तु तर्हि भूतावयवविशेषः शीघ्रसञ्चारी स्थयी वा ज्ञातेति चेत् ; प्रकारान्तरेण अयमभ्युपगतो वैदिकः पक्षः।  देहाख्यपिण्डातिरेके सिद्धे अनित्यत्वादि वादस्य अयत्नवार्यत्वात्।  आगमेनैव अस्य देहव्यतिरेकसिद्धिरित्येके ; यथोक्तमात्मसिद्धौ "आनुमानिकीमपि आत्मसिद्धिमश्रद्दधानाः श्रौतीनामेव तां श्रोत्रियाः सङ्गिरन्ते" इति।।
	जीवस्य बाह्येन्द्रिय व्यतिरेक निरूपणम्।
    *2.2. न चासौ बाह्येन्द्रियाणि ;तेषां बहुत्वात् प्रतिनियतविषयत्वाच्च परस्परानुभूतार्थप्रतिसन्धान परस्परपाविवादनियमाद्यनुपपत्तेः।  न च तेषु अन्यतमः ; नियामकाभावात्।  न च तत्समुदायः ; समुदायोऽहमिति प्रत्ययाभावात्, अन्ततः समुदायिषु पर्यवसानाच्च।  यच्च स्वप्नदशायामुपरत बाह्य इन्द्रियस्य च व्याघ्रादिरूपात्मदर्शनम्, तदपि बाह्येन्द्रियवर्गात् देहाच्च आत्मनोभेदं व्यनक्ति।  अत इन्द्रियेषु शरीरे च सकले विकले च सकलोऽहं विकलोऽहमित्यादिबोधो भ्रमात्, तद्वैशिष्ट्य विवक्षया वा।।  
      जीवस्य मनः--प्राणव्यतिरेक निरूपणम्।
    *2.3.   नापि मनः ; कर्तुरात्मनः करणतयैव श्रुतेरनुमानतो वा तत्सिद्धेः, आहङ्कारिकत्व श्रवणाच्च।  नापि प्राणाः ; तेष्वपि देहोक्त युक्तिसाम्यात्।।
	जीवस्य मनः--धी व्यतिरेक निरूपणम्।
   *2.4.   ज्ञातृधर्मतया नश्वरतया च स्फुरणात् स एवाहमिति प्रतिसन्धानानुपपत्तेः।  नचेदं प्रतिसन्धानं भारान्तिः ; अबाधात्।  क्षणभङ्गहेतूनां प्रादेव निरस्तत्वात्।  भ्रान्तिरूपं वा आत्म प्रतिसन्धानम्, विषयप्रत्यभिज्ञानम्, स्मृतिमात्रञ्च संस्काराधारं स्थिरमात्मानमन्तरेण कथञ्चिदपि न घटते।  ततश्च उपायानुष्टानतत्फलानुभवादयोऽपि दुरुपपादा।।
यत्पुनराहुः
			"यस्मिन्नेव हि सन्ताने आहिता कर्मवासना।
			फलं तत्रैव बध्नाति कार्पासे रक्तता यथा।।"इति ;
   *2.5.   तदपि असत्।  तत्र वासनाधारस्थिरावयवानुवृत्तेः।  निरन्वयविनाशिषु जगति सर्वक्षणेषु सन्तानैक्यभेदादयोऽपि दुर्वचाः।  नष्टं सर्वं क्षणं प्रति जायमानस्य सर्वस्यापि क्षणस्य उत्तरत्व अविशेषात्।  देशविशेषस्यापि क्षणिकत्वेन तदैक्यासिद्धेः।  अत एव चित्तविज्ञानालयविज्ञानसन्तान भेदोऽपि निरस्तः।  ज्ञानमात्रात्मवादे च प्रागुक्तप्रतिन्धानाद्यनुपपत्तिः सन्तानैक्यग्रहीतुरभावाच्च न 

सन्तान सिद्धिः।  अतो यच्चाहुः
			"अविभगोऽपि बुद्ध्यात्मा विपर्यासितदर्शनैः।
			ग्राह्यग्राहकसवित्तिभेदवानिव लक्ष्यते।।" इति ;
तच्च तेषामेव विपर्यासितदर्शनत्वफलम्।
    *2.6.  एतेन बौद्धगन्धिवेदान्तिनामपि सिद्धान्तोऽपक्रान्तः।  केवलज्ञप्तेरहम्प्रत्ययाविषयत्वात् स्थिरत्वाभ्युपगमेऽपि, अनुभवितृसापेक्षत्वात् भ्रान्तिरूपस्यापि प्रतिसन्धानादेः ज्ञातृत्वस्यापि भ्रान्त्यन्तरसिद्धत्वे अनवस्थानात्।  न चासौ कारणानवस्थितिरिति न दोषः।  दोषाधिष्टानयोरपि तथा भूतयोरेव सर्वत्र सम्भवेन अविद्यानादित्वाधिष्टानसत्यत्वयोरपि परित्यागप्रसङ्गात्।  यत्तु त एव साङ्ख्यैः सम्भूय आहुः।  दर्पणमुखवत्, अयःपिण्डौष्ण्यवत्, करतलविकरवच्च, चिच्छायापत्ति तत्सम्पर्क तद्व्यञ्जकत्वाधीनतदाश्रयत्वभ्रमात् अन्तःकरणस्य ज्ञातृत्वमिति।  तत्र यथाश्रुतविवक्षायां कथमचाक्षुषयोर्बिम्बाधिकरयोश्छायापत्तिः? अध्यासमात्रे तदुपचार इति चेत् ; कुत्र? कस्य? अन्तःकरणे चैतन्यस्येति चेत् ; तर्हि ज्ञानस्य अन्तःकरणाश्रयताभ्रमः स्यात् ; न तु अन्तःकरणस्य ज्ञातृत्वभ्रमः।  न च एतादृशः कश्चित् भ्रमो दृश्यते।  कथञ्च सम्पर्के सत्यपि द्वयोर्ज्ञातृत्वमौष्ण्यवत् तात्विकत्वमनभ्युपगच्छतस्तदध्यासः? धर्मधर्मिभावस्य लोके दृष्टत्वात्, इह तदध्यासात् ज्ञतृत्वभ्रम इति चेत् ;कुत्र धर्मत्वाध्यासः? कुत्र वा धर्मित्वाध्यासः? इति नियामकाभावात् वैपरीत्यमपि स्यात्।   क्वचित् धर्मिभेदाग्रहः क्वचित् धर्मभेदाग्रहः इति तौ नियामकाविति चेन्न ; ज्ञप्तेः स्वयम्प्रकाशायाः स्वरूपातिरिक्तागृहीतभेदानभ्युपगमात्।  अभ्युपगमे वा सधर्मत्वापातात्। भेदाग्रहायोगादेव अहङ्कार अभिव्यङ्ग्यत्वमपि निरस्तम्।  यथाहुर्भगवद्यामुनमुनयः
			"शान्ताङ्गार इवादित्यमहङ्कारो जडात्मकः।
			स्वयञ्ज्योतिशमात्मानं व्यनक्तीति न युक्तिमत्।।
			व्यङ्त्क्तृव्यङ्यत्वमन्योऽन्यं न च स्यात् प्रातिकूल्यतः।
			व्यङ्ग्यत्वेऽननुभूतित्वमात्मनि स्याद्यथा घटे।।" इति।
अतः सिद्धमात्मैव ज्ञाता अहम्प्रत्ययविषय इति।  
     किञ्च
			प्रत्यक्वादुपलम्भतो मम सुखं भावीति मोक्षेच्छया।
			मुक्तब्रह्ममुमुक्षुवेदवतसा सुप्तोहमित्युक्तितः।
			मां नाज्ञासिषमित्यपि स्वपुराद्यज्ञानमात्राश्रयात्
			स्वापप्राच्यनिजक्रियास्मरणतोऽप्यात्माहमर्थः स्थिरः।। 28 ।। 
    * 2.7.  आत्मनोऽहम्प्रत्ययगोचरत्वप्रतिक्षेपकाणि आत्मत्वाजडत्वनिर्विकारत्वादीनि प्रत्यक्षागम बाधात् असाधारणानैकान्तिकत्वाच्च निरस्तानि।  एवं ज्ञातृत्वकर्तृत्वप्रतिक्षेपकेष्वपि भाव्यम्।  एवं 
कर्तृत्वज्ञातृत्वादिकं नात्मधर्मो धर्मत्वात् दृश्यत्वात् इत्यादिकमपि बाधकबलात्, विपक्षे बाधकाभावाच्च दुःस्थम्।  नाहङ्कारधर्म इति प्रयुज्यमाने का गतिर्देवानाम्प्रियस्य? अविद्येति चेत् ; सत्यमविद्यैय अनाविद्यकर्तृत्वस्य क्वचिदपि अनभ्युपगमात्। आविद्यस्यापि निषेधे तद्विधान विरोधात्।।          

     * 2.8.  ज्ञातृत्वञ्च अस्य स्वाभाविकाकार इति "ज्ञोत एव" इत्यधिकरणे श्रुतिभिरुपपादितम्।  भोक्तृत्वहेतुभूतं कर्तृत्वं भोक्तुर्जीवस्यैव।  तच्च सामान्यतः परमपुरुषहेतुकमिति "कर्ता शास्त्रार्थवत्वात्। परात्तु तच्छ्रुतेः" इत्यधिकरणे प्रपञ्चितम्।  अस्य स्वयम्प्रकाशत्व नित्यत्व नानात्व अणुत्वादीनि श्रुत्युपपत्तिभ्यां सिद्धानि। स्वस्यच अस्य स्वयम्प्रकाशत्वम्। परस्य तु तज्ज्ञान विषयतयैव  प्रकाशते।  स्वस्यापि प्रमाणान्तरावशेयाणुत्वशेषत्वनियाम्यत्वादिविशिष्टरूपेण ज्ञान विषयत्वमस्त्येव।   अहमिति प्रत्यैकत्वविशिष्टतया तु स्वप्रकाशता सर्वदा।  योगदशायां तु यथावस्थितापूर्वाकारविशिष्टतया यौगिकप्रत्यक्षेण साक्षात्क्रियते।।
     *2.9.  तदिदमुक्तमात्मसिद्धौ
			"एवमात्मा स्वतः सिध्यन् आगमेनानुमानतः।
			योगाभ्यास भुवा स्पष्टं प्रत्यक्षेण प्रकाशते।।" इति।।
तदेवं ज्ञातृत्वादि रूपभेदात् मातृमेयमानरूपोऽयमात्मा।  उक्तं प्रज्ञापरित्राणे वरदनारायणभट्टारकैः
			"प्रमाता च प्रमेयञ्च प्रमाणञ्च भवेत्पुमान्।
			प्रमा मेया च धीरेव मेया एव घटादयः।।" इति।।
      * 2.10.  स्वयम्प्रकाशत्वादौ श्रुतिः सुप्रसिद्धा।  यद्यपि "सत्यं ज्ञानम्" इत्यत्र अन्तोदात्तत्व बलात् ज्ञानकर्तृत्वार्थकत्वमङ्गीकार्यम्, यद्यपि "विज्ञानघनः" इत्यत्ररसघनदृष्टान्तस्वारस्यात् ज्ञान व्याप्यत्वं विवक्षितम्, यद्यपि "विज्ञानं यज्ञं तनुते" इत्यादिषुतद्गुणसारस्वात्तु तद्व्यपदेशः प्रज्ञवत्, तथापि "एष हि दृष्टा श्रोता रसयिता घ्राता मन्ता बोद्धा कर्ता विज्ञानात्मा पुरुषः" इत्यत्र विज्ञानात्मशब्दस्वारस्यात् विशेषतस्सामान्यतश्च प्रपञ्चितस्य ज्ञातृत्वस्य पुनर्वचने प्रयोजनाभावाच्च ज्ञानस्वरूपत्वं सिद्धम्।  तथा च "अत्रायं पुरुषः स्वयञ्ज्योतिर्भवति, कतम आत्मा? योऽयं विज्ञानमयः प्राणेषु हृद्यन्तर्ज्योतिः पुरुषः" इत्यादिभिश्च स्वयम्प्रकाशत्वं  स्वरससिद्धमङ्गीकार्यम्।  अनुमितिस्तु आत्मा स्वयम्प्रकाशः ; ज्ञानत्वात् धर्मभूतज्ञानवत् इति श्रीविष्णुचित्तैरुक्तम्।  अधीतर्मतया प्रकाशमानत्वज्ञानात्मसम्बन्धप्रतिसन्धित्वादीनि परं अबाधितानि विष्णुमिश्रोक्तानि।। 
			स्वस्यैव भासको दीपः स्वात्मनोऽन्यस्य च प्रभा।
			एवं भेदोऽस्ति साम्येऽपि ज्ञानयोर्धर्मधर्मिणोः।। 29।। 
			प्रत्यक्स्वयम्प्रभसुखे नित्यं पुंसि व्यवस्थिते।
			अस्वाप्सं सुखमित्यादौ कालाद्यंशेऽनुमास्थितः।।30।।
			अगायं मधुरं मन्दमगामित्येवमादिषु।
			माधुर्यादिवदत्रापि सुखं भाति तदातनम्।।31।।
     *3.11.   ज्ञानस्य सम्बन्धिशब्दतया व्युत्पत्तिमात्रम्।  प्रवृत्तिनिमित्तं तु कस्यचित् व्यवहारानुगुण्ये निरपेक्षहेतुत्वम्।  तदेव स्वस्येति निरूपितं स्वयम्प्रकाशत्वमिति न साध्यविशेषोऽपि।  विषयताश्रय वैशिष्ट्यनिर्बन्धो धर्मभूतज्ञाने।  धर्मिज्ञानस्यापि विशिष्टत्वात् परमतादतिरेकः।   अस्य 
तु अविनाशित्वे युक्तयः "अविनाशि तु तद्विद्धि येन सर्वमिदं ततम्" इत्यादिना भगपद्गीतायामुक्ताः।  व्यञ्जिताश्च तद्भाष्ये।  अनित्यत्वेऽस्य अकृताभ्यागमकृत विप्रणाशादिप्रसङ्गश्च।।  

   जीवस्य अणुत्व निरूपणम्।
     *3.12. अणुश्चासौ ; श्रुतेः, स्वयम्प्रकाशस्य हृत्प्रदेशावच्छिन्नोपलम्भस्वारस्याच्च।  युगपदखिल
भुवनेषु अदृष्टद्वारा तत्कार्यसिद्धये विभुत्वसल्पनमयुक्तम् ; ईश्वरप्रीतिकोपयोरेव अदृष्टत्वात्, तत् आधारस्यच ईश्वरस्य विभुत्वात्, जीवस्याविभुत्वे बाधकाभावात्, विभुत्वे च उपलम्भाद्यस्वारस्याच्च।  इन्द्रियवत् शरीरप्रत्युप्तागमनेनैव तत्रतत्र ज्ञानसुखाद्यपपत्तेः।  आत्मगमनं तु उपलम्भश्रुत्यादि अनुकूलम्, विभुत्वकल्पनं तु न तथेति लाघवमिच्छतां तदेव फलितम्।  उक्तञ्च आत्मसिद्धै प्राणात्मवादनिराकरणे "अविभोरात्मनः स्पर्शविरहिणोऽपि प्रयत्नादृष्टप्रेरणानुगुण्येन मनस इव उत्क्रान्ति गतयो युज्यन्ते" इति। तथा तत्रैव चैतन्यप्रसरणचोद्यपरिहारयोरपि "गुणिनमपहाय" इत्यादिना अणुत्वं व्यक्तम्।  श्रुतिस्मृत्यादिषु सर्वगतत्वादिव्यपदाशास्तु समुदायापेक्षया धर्मभूतज्ञान द्वारा सूक्ष्मानुप्रवेशक्षमतया वा तत्रतत्र यथोचितं निर्वाह्याः।  "नित्यो व्यापी" इत्यात्मसिद्धिवचने व्यापिपदमपि "अतिसूक्ष्मतया सर्वाचेतनान्तःप्रवेशस्वभावः" इति भाष्ये व्याख्यातम्।  "उत्क्रान्तिगत्यागतीनाम्" इत्यादिभिश्च सूत्रकारैरेव अणुत्वं समर्थितम्। हृत्प्रदेशस्थितस्यैव जीवस्य
ज्ञानद्वारा नानाधिष्टानोपपत्तिः।  एवमेव योगिप्रभृतीनां नानादेहाधिष्टानं घटते।  न ततो विभुत्व क्लृप्तिः।  तदेतदखिलमभिप्रेत्य सूत्रितम् "गुणाद्वाऽऽलोकवत्" इति, मुक्त निरूपणे च "प्रदीपवदावेशस्तथाहि दर्शयति" इति।  एतेन देहात्माभिमानमनुसरतामार्हतानां देहानुरूपविविध परिमाणत्वकल्पनमपि भनग्म्।  "एव़ञ्चात्मकार्त्स्न्यम्, न च पर्यायादप्यविरोधो विकारादिभ्यः, अन्त्यावस्थितेश्चोभयनित्यत्वादविशेषः" इति सूत्रैश्च तन्निरस्तम्।  वरदविष्णुमिश्रैस्तु "संसारदशायां स्वरूपज्ञानयोः स़ङ्कोचादणुपरिमाणमात्मस्वरूपम्।  मोक्षदशायां तु सर्वगतं सर्वव्यापि, ज्ञानञ्च विस्तीर्णतया प्रकाशते।
	अयमर्थः
			"वालाग्रशतभागस्य शतधा कल्पितस्य च।                                       			भागो जीवः स विज्ञेयः स चानन्त्याय कल्प्यते।।"
	*3.13.  इति श्रुत्या अवगम्यते।  तदाह भगवान् पराशरः "विष्णुशक्तिः परा प्रोक्ता क्षेत्रज्ञाख्या तथापरा" इति" इत्यादिना जीवस्यापि सङ्कोचविकासयोगित्वमुक्तम् ; अयमेवार्थो "नित्यो व्यापी" इत्यात्मसिद्धिवचनमुपादाय मानयाथात्मनिर्णये प्रपञ्चितः।  तदेतत् सूत्रादिविरोधात् वैभववचनम्।  यत्तु श्रीमद्गीताभाष्ये "अनादिमत्परं ब्रह्म" इति व्याख्याने "ब्रह्म बृहत्त्वगुणयोगि शरीरादर्थान्तरभूतं स्वत श्शरीरादिभिः परिच्छेदरहितं क्षेत्रज्ञतत्वमित्यर्थः ; स चानन्त्याय कल्पते" इति श्रुतेः।  शरीरपरिच्छिन्नत्वञ्च अस्य कर्मकृतम्।  कर्मबन्धान्मुक्तस्यानन्त्यम्" इत्युक्तम्, यच्च "लोके सर्वमावृत्य तिष्टति" इत्यत्र लोके यद्वस्तु जातं तत्सर्वमावृत्य व्याप्य तिष्टति परिशुद्धस्वरूपं देहादिपरिच्छेदरहिततया सर्वगमित्यर्थः" इत्युक्तम्, यच्च "अचञ्चरमेवच" इत्यत्र "स्वभावतोऽचरं चरञ्च देहित्वे" इत्युक्तम्, एवं प्रकरणान्तरेष्वपि "अनवच्छिन्नं ज्ञानैककारकं" इत्युक्तम्, तदखिलं ज्ञानव्याप्त्यादितत्परमेवेति मन्तव्यम्।  सारभाष्यादिषु "स चानन्त्याय कल्पते" इत्यादेस्तथैव 
व्याख्यानात्।  दीपे तु "प्रदीपवदावेशस्तथाहि दर्शयति" इति सूत्रे वालाग्रश्रुतिमुपादाय "प्रत्यगात्मनोऽणुत्वमेव स्वरूपमिति सूत्रकार मतम्।  "नाणुरतच्छ्रुतेरिति चेन्नेतराधिकारात्" इति 

साभिसन्धिकमुक्तत्वाच्च।  अतः सदा अणुरेव जीव इति सूत्रभाष्यकारादिनां सिद्धान्तः।।
जीवानां ईश्वरात् परस्परञ्च भिन्नत्व निरूपणम्।
	*3.14.   स चायमात्मा सौभर्यादि क्षेत्रज्ञव्यतिरिक्तेषु प्रतिक्षेत्रम् भिन्नः स्मृत्यनुभवसुखदुःख करणप्रयत्नादिप्रतिनियमात्।  उक्तं हि न्याय सूत्रे "नानात्मनो व्यवस्थातः" इति।  साङ्ख्यैरप्युक्तम्
			"जननमरणकरणानां प्रतिनियमादयुगत्प्रवृत्तेश्च।
			पुरुषबहुत्वं सिद्धं त्रैगुण्यविपर्ययाच्चैव।।"इति। 
	*3.15.   जीवाद्वैतवचनानि तु प्रकारैक्यविषयाणि।  प्रकारैक्येऽपि हि एकादिशब्दाः प्रयुज्यन्ते यथा अयमयञ्च एको व्रीहिरिति।  "रामसुग्रीवयोरैक्यम्" इत्यादि च भाव्यम्।  ततश्चायं संग्रहः
			अविरोधान्तरङ्गत्वजातिभोगाद्यभेदतः।
			एकोक्तिरपृथक्सिद्धेर्देशकालदशादिभिः।।
	*3.16.   साम्यञ्च सर्वजीवानां स्वरूपतः,  मुख्यावस्थायां गुणतोऽपि चेति श्रुतिस्मृत्यादि सिद्धम्।  तत्र जीवभेदनिषेधवचनान्यपि प्रामाणिक स्वरूप भेदव्यतिरिक्त देहात्माभिमान निबन्धन देवत्वादिभेद निषेधपराणि।  कण्ठोक्तेन च देवत्वादिनिषेधेन तेषामैकार्थ्यमुचितम्।  किञ्च निर्विशेषात्मैक्यवादिनोऽपि बन्धमोक्षयोरविशेषः प्रसज्यते।  तत्वत इदानीमपि निरस्ताविद्यत्वात्, अतत्त्वतस्तदानीमपि तद्व्यवहारोपपत्तेः।  व्यपदिश्यते हि शुकादिषु मुक्तेष्वपि हि जगति संसारः।।
	किञ्च
			भ्रान्त्या सर्वभ्रमोच्छेदे नोच्छेदस्तत्वतो भवेत्।
			प्रमयात्वपसिद्धान्ताद्वैतभङ्गादिसम्भवः।।
	*3.17.   विस्तरेण च परस्तात् दूषयिष्यामः।  भास्कर मते तु नित्यसर्वज्ञस्य उपाधियोग एव परिहास्यः।  उपाधिभिश्छेदनाद्ययोगेन ब्रह्मण एव संसारित्वानपायः।  उपाधिसञ्चारे प्रतिक्षणं बन्धमोक्षप्रसङ्गः।  सौभर्यादिवत् उपाधिभेदेऽपि प्रतिसन्धानस्य दुस्त्यजत्वात्।  छेदाभ्युपगमे च अच्छेद्यत्वादविरोधः।  एवं सकलपदार्थभिन्नसच्चिद्ब्रह्मवादोऽपि दूष्यः।  बद्धस्यापि प्रलये मुक्तविशेष सदापत्यभिधानात्।  मुक्तस्यापि सर्वज्ञस्य सृष्टौ सर्वहेय तादात्म्यानुसन्धानेन अनन्तसंसारयोगोत्।  अतो बन्धमोक्षाविशेष एव। अस्माकमविद्यानिवृत्तिर्नाम भावान्तरं भविष्यत्ये। तच्च धीविशेष विकासादि रूपम्।  प्रीयमाणपरमपुरुषपरिग्रहविशेषादिश्च।  परेषां तु निखिलमिदमाविलमिति।  "ब्रह्म वेद ब्रह्मैव भवति" इत्यादिकमित्थमेव ब्रह्मतादात्म्यापरोक्ष्यकृतम्।  मुक्तब्रह्मणोस्तादात्म्यं शरीरशरीरिभावात्।  तदापरोक्ष्यञ्च शाश्वतमेव ; तदपरोक्षधियो यावदात्मभावित्वात्।  न्यायसुदर्शने तु उक्तम् "एवशब्दः साम्यवाची,"साम्ये चैव क्वचिच्छब्द" इति निघण्टूक्तेः।  "वैष्णवं वामनमालभेत स्पर्धमानो विष्णुरेव भूत्वेमान् लोकानभिजयति" इति साम्ये श्रौतप्रयोग दर्शनाच्च।  विष्णुरेव विष्णुरिवेत्यर्थः।  न हि अत्र विष्णुरेव भवतीति विवक्षितम्।  स्पर्धमानस्य पशुयागेन तदयोगात्।  ऐहिकफलं हि शत्रुजयादि" इत्यादि।  भाष्यञ्च गौणतामेवाह 
"प्रकारैक्ये च तत्व व्यवहारो मुख्य एव ; यथा सेयं गौः" इति।  मुख्य एव मुख्यप्राय इत्यर्थः।  सेयं गौः इति तु  व्यक्ति द्वयैकरूप्यव्यपदेशः।  अतः सिद्धं ईश्वरात् परस्परभिन्ना जीवा इति।।

	जीवविभागक्रमः।
	*3.18.   स्वतस्सुखी च  अयमात्मा।  उपाधि वशात् संसरति।  स द्विधा - संसारी असंसारी चेति।  पुण्यपापादिमान् पूर्वः।  तच्छून्य इतरः।  पूर्वाऽपि द्विधा - नित्य संसारी भावि संसारविरहश्चेति।  तत्र इतःपूर्वमनन्तकल्पेष्विव परस्तादपि हेत्वनागमनात् संसारविच्छेदसम्भवात् पूर्वः।  मानं तु लीलाविभूतिनित्यत्वोक्तिः।   "क्षिवाम्यजस्रम्, न क्षमामि कदाचन" इत्यादिकमपि तदुत्तम्भकम्।  केचित्तु "विलम्भातिरेकपराणि तानि ; न तु कस्यचिदपि नित्यः संसारः।  अविरुद्धयोरसंसर्गस्य कालविप्रकर्ष नियमेन व्याप्तेः।  अन्यथा मोक्षसाधने "स किमहम्?"इति सन्देहात् अप्रवृत्ति प्रसङ्गात्" इति वर्णयन्ति। इतःपूर्वमनागतैः तच्छरीराद्युपनिपातवत्, तद्धेतूपनिपातात् भविसंसारविरहोपपत्तिः।  प्रमाणञ्च ब्रह्मविदो मोक्षवचनानि।  एते च संसारिणः कर्मप्शप्रग्रथिता ब्रह्माण्डकुहरपरिवर्तमानकालघटीयन्त्रकुण्डिकायमानाः तस्मिन् क्षीयमाणाः पूर्यमाणाश्च सन्तः परिभ्रमन्ति।  तत्र पुण्यकृतो धूमरात्र्यपरपक्षदक्षिणायनषण्मासपितृलोकाकाशचन्द्र क्रमेण स्वर्गलोकमधिरोहन्ति।  अवरोहन्ति च चन्द्रमसस्स्थानात् आकाशवायुधूमाभ्रमेघादिक्रमेण।  तत्र श्रद्धासोमवर्षान्नरेतोमयीनामाहुतीनां विद्युत्पर्जन्यपृथिवीपुरुषयोषितः स्थानानि।  प्रायिकी च पञ्चमाहुत्यपेक्षा ; द्रौपतीधृष्टद्युम्नप्रभृतिषु अदर्शनात्।  एवमपुण्यकृतामपि स्वेदजादिशरीरेषु पञ्माहुत्यभावात् चन्द्रप्राप्त्यभावाच्च।  तेषामतिघोरा निरयसरणिः, निरयदुःखानुभूतिश्च पुराणादिषु प्रपञ्चिता स्मर्यमाणापि कलेबरं कदम्बगोलाययति।  द्वितीयोऽपि द्विधा - संसारात्यन्ताभाववान् प्रध्वस्तसंसारश्चेति।  तत्र कदाचिदपि संसारहेत्वभावात्, पूर्वस्य ईश्वरवत् नित्यसूरेः तत् अत्यन्ताभावः।  उत्तरस्तु उपपादितो मुक्त एव।  अनादावपि काले प्रतिदिवसं सहस्रपुरुषमोक्षेऽपि न संसारात्यन्तविलयः।  अस्यानन्तस्य एवं स्वभावत्वात्।  उक्तञ्च वेदार्थसंग्रहे "ब्रह्मज्ञानपक्षादपि पापीयानयं भेदाभेदपक्षः।  अपरिमितदुःखस्य पारमार्थिकत्वात् संसारिणामनन्तत्वेन दुस्तरत्वाच्च" इति।  अनन्तपयानिधौ पयोबिन्दुसन्निपातवत् संसारिवर्गे पूर्वमुक्तेषु पश्चान्मुक्तानामनुप्रवेशः।  अनन्तेष्वपि संसार्यसंसारिषु एकपादत्वत्रिपादत्वतारतम्यमापेक्षिकम्।  तथा च मुहूर्तायामाहोरात्र कल्पादिषु द्रव्यपार्थिवघटादिषु च दृष्टमेव।  अत एव नित्यानां समस्तबद्धमुक्तापेक्षयापि अनन्तत्वं उपपन्नम्।  केचित्तु नित्यसूरि वर्गं नेच्छन्ति ; तन्न।  "सदा पश्यन्ति सूरयः" इत्यादिभिः सदापश्यदनेकद्रष्टृविशिष्टस्थानविधानात्।  अत एव न मुक्तप्रवाहेण वा ईश्वरेण वा अन्यथासिद्धिः। सर्वेषां जीवानां संसारात्यन्तायोगव्यवच्छेदसाधनानि जीवत्वादिलिङ्गानि यथा सम्भवं सिद्धसाधन बाधादिभिर्दूष्याणि। एतेषां नित्यसूरीणामानन््त्यावान्तरभेदादिकं श्रीपाञ्चरात्र संहितासु विशदम् अनुसन्धेयम्।
			अनन्तविष्वक्सेनाद्यैर्नियताधिक्रियैरपि।
			ज्ञानानन्दादिभिर्मुक्ता नित्यानन्दसोदराः।।34।। 
	*3.19.   एवं सदादर्शनादिबलादेव नित्यमुक्तेश्वराणां प्रतिसर्गावस्थायां सुषुप्तकल्पतया अवस्थानं वदन्तः प्रत्युक्ताः।  सङ्कोचककर्माद्यभावाच्च साऽवस्था दुरुपपादता।।
	मोक्षहेतु निरूपणम्।
	*3.20. अथ को मोक्षहेतुः? भक्तिरूपापन्नोपासनवेदनध्यानादिशब्दवाच्योऽसकृदावृत्त 

आप्रयाणात् अन्वहमनुवर्तमानो ज्ञानविशेषः।  तथा च सूत्रम् "आवृत्तिरसकृदुपदेशात्", इति "आप्रयाणात्तत्रापि हि दृष्टम्" इति च।  न पुनः केवलं तत्वज्ञानम् ; तस्य अध्ययनविधिसिद्धसाङ्ग सशिरस्काध्ययन गृहीताक्षर राशि विशेषापात प्रतीत निरतिशय पुरुषार्थ साधनार्थ निर्णय रागप्राप्त श्रवणमात्रेणनिष्पन्नस्य अविधेयत्वात्, तावपि सिद्धेऽपि मोक्षादर्शनाच्च।  तदुक्तं भगवता आपस्तम्बेन  "बुद्धे क्षेमप्रापणं तच्छास्त्रैर्विप्रतिषिद्धम् , बुद्धे चेत् क्षमप्रापणमिहैव न दुःखमुपलभेत" इति।  नापि श्रवणमननोपासननिर्धूतभेदवासनस्य वाक्यमात्रजन्यः साक्षात्कार इति वाच्यम् ; तस्य अन्योऽन्याश्रय विरोधादिदुष्टत्वात्।  अविद्यास्वरूपसम्बन्धनिवर्तकज्ञनतज्ज्ञातृतदैक्योपदेशादीनां विकल्पासहत्वं भाष्यादिषु ग्राह्यम्।  असत्यात् सत्यप्रतिपत्तिश्च सर्वथा अनुपपन्ना।  तथा हि
			सत्यधीर्मम सत्येन तवासत्यादसत्यधीः।
			सत्यादसत्यधीर्वेति नासत्यासत्यधीर्भवेत्।। 35।।
	*3.21.   कर्मापि न केवलं ज्ञानसमुच्चितं वा मुक्तिहेतुः, वेदनमेव विधाय उपायान्तर निषेधात्।  तदङ्गतया कर्मानुप्रवेशे तु न विरोधः, तथा सति तस्य उपायान्तरत्वाभावात्।  परमात्मसाक्षात्कारोदयविरोधिरजस्तमोमूलभूतसांसारिकपुणयपापरूपप्राचीनकर्मनिर्मथनकृतचित्तशुद्धि द्वारेण हि तदा तदुपयोगः।  एतेन विशिष्टदेशवासव्रतविशेषवैष्णवसंश्रयादेर्ज्ञानयोगकर्मयोश्च परम्परया मोक्षहेतुत्वमित्यपि सिद्धम्, वैष्णवसंश्रयादेरुपासनशेषतया उपादानात्।  यजमानेन सह पश्वादीनां स्वर्गादिगमनवद्वा मोक्षसिद्धिः।  "यजमानेन सहिताः स्वर्गं यान्ति नराधिप" इति हि महाभारतोक्तिः।  ज्ञानकर्मयोगयोश्च वक्तव्यमखिलं श्रीमद्गीताभाष्ये व्यक्तमुक्तम्।  तत्र हि कर्मयोग प्रसङ्गेषु "कर्मयोगस्य सुशकत्वात् अप्रमादत्वाच्च अन्तर्गतात्मज्ञानतया निरपेक्षत्वात्" इत्यादिप्रकारेण आत्मावलोकनसिद्धिरुपपादिता।  तथा "निराशीर्यचित्तात्मा" इति श्लोके "ज्ञाननिष्टाव्यवधानरहितकेवलकर्मयोगेन एवं रूपेण आत्मानं पश्यतीत्यर्थः" इत्युक्तम्।  तथा "ब्रह्मार्पणम्" इति श्लोकेऽपि "मुमुक्षुणा क्रियमाणं कर्म परब्रह्मात्मकमेवेत्यनुसन्धानयुक्ततया ज्ञानाकारं साक्षादवलोकन साधनम्।  न ज्ञाननिष्टाव्यवधानेन" इत्युक्तम्।
तथा पञ्चमाध्याये
			"सन्यासः कर्मयोगश्च निश्रेयसकरावुभौ।
			  तयोस्तु कर्मसन्यासात् कर्मयोगो विशिष्यते।।
			  एकमप्यास्थितः सम्यगुभयोर्विन्दते फलम्।
			  यत्साङ्ख्यैः प्राप्यते स्थानं तद्योगैरपि गम्यते।।"  
इत्येतैर्व्यक्तमेव नैरपेक्ष्यमुक्तम्।
			"सन्यासस्तु महाबाहो दुःखमाप्तुमयोगतः।
			 योगयुक्तो मुनिर्ब्रह्म न चिरेणाधिगच्छति।।"
      *3.22.  इति ज्ञानयोगादपि कर्मयोगस्य शीध्रकारित्वं कर्मयोगादृते  ज्ञानयोगस्य दुष्प्रापत्वञ्च प्रतिपादितम्।  द्वयोरपि च भक्त्यङ्गत्वं बहुषु प्रदेशेषु अभिहितम्।  तथा हि "अथैतदप्यशक्तोऽसि" 
इत्यस्य व्याख्याने "ततोऽक्षरयोगमात्मस्वभावानुसन्धानरूपं परभक्तिजननं पूर्वषट्कोदितमाश्रित्य  तदुपायतयासर्वकर्मफलत्यागं कुरु" इत्युक्तम्।  तथा "श्रेयो हि ज्ञानमभ्यासात्" इत्यत्र "शान्ते 

मनसि स्यात्मध्यानं सम्पत्स्यते।  आत्मध्यानाच्च तदापरोक्ष्यम्, तदापरोक्ष्यात् परा भक्तिरिति भक्तियोग अभ्यासाशक्तस्य आत्मनिष्टैल श्रेयसी। आत्मनिष्टस्यापि अशान्तमनसो निष्टावाप्तये अन्तर्गतात्म ज्ञानानभिसंहितफलकर्मनिष्टैव श्रेयसीत्यर्थः" इत्युक्तम्।  तथा तृतीय षट्कारम्भे "पूर्वस्मिन् षट्के परमप्राप्यस्य ब्रह्मणो भगवतो वासुदेवस्य प्राप्त्युपायभूत भक्तिरूप भगवत् उपासनाङ्गभूतं प्रत्यगात्मनो याथात्म्यदर्शनं ज्ञानयोगकर्मयोगलक्षणनिष्टाद्वयसाध्यमुक्तम्" इत्युक्तम्। "उभयपरिकर्मितस्वान्तस्य ऐकान्तिकात्यन्तिकभक्तियोगलभ्यः" इति।  अत्रेदं तत्वम्।  भक्तियोगः परमात्म प्राप्त्युपायभूतः। तदशक्तस्य तद्भक्तियोगसिध्यर्थं आत्मावलोकनमपेक्षितम्।  तस्य च ज्ञानयोग कर्मयोगौ द्वौ पृथगुपायौ।  तत्र ज्ञायोगः स्वात्मावलोकनेऽन्तरङ्गः।  तथापि प्रथमं स दुष्करः।  तदनधिकारिणस्तुल्यफलः कर्मयोग एव कार्यः।  तदधिकारिणोऽपि व्यपदेशस्य लोक संग्रहार्थं कर्मयोग एव कार्यः।  अशक्तस्य ज्ञानयोगशक्तिं कर्मयोग एव उत्पादयति। तदा कर्मयोगं परित्यज्य ज्ञानयोगमनुतिष्टतोऽपि न दोषः।  इमौ च योगौ कामनाभेदेन कस्यचित् कैवल्यमात्र साधकौ।   यथा भगवदुपासनमेव कस्यचित् ऐश्वर्यादिकं साधयति।  प्रवाहानादिपुण्यपापरूपकर्म तारतम्येन शक्त्यशक्ति कामनादितारतम्यमिति न कश्चित् दोष इति।  तत्सिद्धं भक्तिरेव मोक्षोपाय इति।।   
	भक्ति निरूपणम्।।
   *3.23.   महनीयविषये प्रीतिर्भक्तिः।  सैव अवस्थाभेदात् परभक्त्यादिभेदं भजते।  स्तुति नमस्कारादिषु तत्सम्भन्धात् भक्तिशब्द उपचारतः।  सा च भक्तिः सदक्षरमधुदहरभूमवैश्वामरादि विद्याभेदात् बहुधा गुणोपसंहारपादे निपुणमनुसन्धेया।  एवंचातुरात्म्योपासनरूपा अपि भक्तयः सद्विद्यादिभेदवदङ्गीकार्याः।  प्रमाणसिद्धत्वनैरपेक्ष्याद्यविशेषात्।  एताः सर्वास्तत्तच्छास्त्रप्रतिपादित तत्तद्वर्णाश्रमधर्मनिष्टत्रैवर्णिकमनुष्यदेवासुरादिसाध्याः। स्त्रीविधुराणामपि जपोपवासाद्यङ्गाधिकृतानां  ब्रह्मविद्याधिकारोऽस्त्येव।  अनाश्रमित्वात् आश्रमित्वमेव ज्याय इति विशेषः।  नैष्टिकादिपरिभ्रष्टानां तु अनधिकार एव ; तथा स्मृतेः शिष्टबहिष्कारादेश्च।  कृतप्रायश्चित्तानामपि तेषां ब्रह्मविद्याधिकारो नास्त्येवेति "बहिस्तूभयथापि स्मृतेराचाराच्च" इति सूत्रेऽभिहितम्।  ननु गोपिकादेरपि मोक्षः श्रूयते, तत्कथं त्रैवर्णिकत्वनियमः? इत्थम्।  न हि तेषां तत्तच्छरीरेष्वेव उपायानुष्टानम्, किं तु प्राचीनेष्वेव ब्राह्मणादिजन्मसु।  प्रागेव प्राप्तोपायानामपि तेषां प्रारब्धकर्मविशेषादिना निकृष्टशरीरप्रवेशः।  अन्तिमशरीरं तु यत्किमपीति न दोषः।  प्रारब्धावधिकत्वाद्बन्धस्य।  एवं विदुरादयश्च भवान्तरीय संस्कारोद्बोधजनितज्ञानेनेति नापशूद्राधिकरणविरोधः।  स्मरन्ति च।
			"धर्मव्याधादयोऽप्यन्ये पूर्वाभ्यासाज्जुगुप्सिते।
			 वर्णावरत्वे संप्राप्ताः संसिद्धिं श्रमणी यथा।।" इत्यादि। शुश्रूषोर्जानश्रुतेः शूद्रेत्यामन्त्रणं शोचनादिति सूत्र एव व्यक्तम्।
	न्यासविद्या निरूपणम्।।
   *3.24.   अध्यवसायादि विशेषविशिष्टा न्यासविद्या।  तस्या अपि बुद्धिविशेषत्वात् "नान्यः 
पन्थाः" इत्यादिभिर्न विरोधः।  भक्तिविशेषत्वाच्च "भक्त्या त्वनन्यया" इत्यादिभिः।  यथाहुः


			"साधनं भगवत्प्राप्तौ स एवेति स्थिरा मतिः।
			 साध्य भक्तिस्तथा सैव प्रपत्तिरिति गीयते।।
			 उपायो भक्तिरेवेति तत्प्राप्तौ या तु सा मतिः।
			 उपायभक्तिरेतस्याः पूर्वोक्तैरेव गरीयसी।।
			 उपायभक्तिः  प्रारब्धव्यतिरिक्ताघनाशिनी।
			 साध्यभक्तिस्तु सा हन्त्री प्रारब्धस्यापि  भूयसी।।" इति।।		
	*3.25.   तस्या अपि हि शब्दान्तरादिभिः सद्विद्यादिभेदवत् भेदे सिद्धे सर्ववेदान्तप्रत्यय न्यायात् सर्वप्रपत्तिप्रकरणपठितगुणोपसंहारेण पौष्कल्ये च सिद्धे "विकल्पोऽवशिष्टफलत्वात्"  इति न्यायेन विद्यान्तरसमुच्चयप्रसङ्गाभावः, त्याज्यसमुच्चये विरोधाच्च।  भक्त्यङ्गभूता साचान्यैव ; अभिसन्धिभेधात्।  यथा ऐश्वर्यसाधिका भक्तिरपवर्गोपायभक्तिभ्या भिध्यते, यथा च कर्मस्वरूप अविशेषेऽपि नित्यकाम्यज्योतिष्टोमभेदः।  भक्तिविशेषभूतायास्तस्याः पृथगुपायत्वपरिगणनं कथम्? इति चेत् सकृदसकृत्त्वनिरपेक्षत्वादिभेदमाश्रित्येति मन्वीथाः।  फलवैषम्याभावे लघूपाये सति गुरूपायविधानमनर्थकमिति चेन्न ; तादृशाध्यवसायादेर्दुष्करत्वेन गौरवाविशेषात्।  तथोक्तं प्रपत्ति प्रकरणे "उपायः सुकरः सोऽयं दुष्करश्च मतो मम" इति।  यथा च कश्चित् महता प्रयासेन महीपतेरर्थमासादयति, स्खलने च यथोचितं दण्डयते।  अपरस्तु अन्तरङ्गसेवाक्षमः क्षोदीयसैव आयासेन तावन्तं तदधिकञ्च अर्थमासादयति, क्षुद्रेशु स्खलितेशु सह्यते, महत्स्वपि अल्पदणडो भवति।  तत्रापि अन्तरङ्गसेवा मन्दभाग्यानां दुर्लभेति चेत् ; अत्रापि तथैव।  यथा उपायभक्तिष्वेव तत्तच्छाखाभेदेन वर्णाश्रमभेदेन च अङ्गभूतानां कर्मणां गुरुलघुतारतम्येऽपि फलमविशिष्टम्, तथेहापि।  कथम तर्हि "अतस्त्विरतज्यायोलिङ्गाच्च" इति सूत्रे "भूयोधर्मकाल्पधर्मकयोरतुल्य कार्यत्वात्" इति भाष्यम्? इत्थम् ; एकाधिकारिगोचरमुख्यगौणविषयं हि तत्।  अन्यथा अधिक धर्मकाश्रमान्तरसूत्रान्तरादिष्वपि फलवैषम्यप्रसङ्गेन ज्यायस्त्वप्रसङ्गात्। उपायभक्तौ नित्य नैमित्तिक कर्मणां फलाभिसन्धिरहितकाम्यकर्मणाञ्च अङ्गत्वेनानुष्टानम्, न पुनः स्वातन्त्र्येण।  निषिद्ध वर्जनं द्वयोरपि भक्त्योः समम्।  साध्यभक्तौ तु काम्यानां स्वरूपतोऽपि त्यागः ; न तु नित्यानाम्। अङ्गिनः प्रहणात् तेषामपि तदङ्गानां परित्याग एवेति चेन्न ; स्वतन्त्राधिकार अनपायात्। तदेतदखिलं "उपायापायसन्त्यागी मध्यमां वृत्तिमास्थितः" इत्यादिभिर्विशदम् अवगन्तव्यम्।।
	*3.26.   यत्तु - केचित् परित्यक्तसकलवर्णाश्रमधर्माः संवर्तभरतविदुरादयो ब्रह्मविदः सञ्चरन्तीति यथेष्टकरणकौतुकिनां प्रलपितम् ; तदसत्।  तत्तत्प्रकरणेष्वेवजडवादाचरणज्ञान अभिसन्ध्यादिमात्रप्रतिपादनपरत्वनिर्णयात्, "बाल्येन तिष्टासेत्, जडवल्लोकमाचरेत्, सतां मार्गमदूषयन्" इत्यादीनां पर्यालोचनात्।  बाल्य़ञ्च शक्तिविद्याभिजनाद्युत्कर्षाणां सतामनाविष्करणम् एव ; न तु कामचारवादभक्षकत्वादि।  तथा च सूत्राणि "अनाविष्कुर्वन्नन्वयात्, सर्वान्नानुमतिश्च प्राणात्यये तद्दर्शनात्, शब्दश्चातोऽकामकारे" इत्यादीनि।  अन्यथा "स खल्वेवं वर्तयन् यावदायुषं         
ब्रह्मलोकमभिसम्पद्यते, नाविरतो दुश्चरितात्, वर्णाश्रमाचारवता" इत्यादि श्रुतिस्मृति शतप्रकोप प्रसङ््गः। कथं तर्हि उत्तरपूर्वाघयोरश्लेषविनाशौ वाच्यौ? इत्थम्, समधिगतविद्यानां भुक्तफलकृत 

प्रायश्चित्तप्रारब्लकर्मव्यतिरिक्तं प्राचीनं कर्म उपायप्रभावादेव अग्निप्रोतेषीकतूलवत् प्रदूयते।  उत्तरञ्च अबुद्धिपूर्वकं पुष्करपलाश आप इव न श्लिष्यति।  पुण्येऽपि विद्यानुकूलव्यतिरिक्तांशस्य सुखहेतुत्वेऽपि मोक्षविरोधित्वाविशेषात् अनिष्टफलतया पापशब्दाभिलप्यस्य अश्लेषविनाशावेव। "नाभुक्तं क्षीयते कर्म" इत्यादिकं तु विद्याभिन्नविषयम्।  प्रारब्धं तु भोगेनैव क्षपणीयम्।  सूत्रञ्च "भोगेन त्वितरे क्षपयित्वाथ सम्पद्यते" इति। प्रारब्धकर्मणाञ्च न तद्देहपातावधिकत्वनियमः कर्मणां विचित्रफलत्वात्।  एतद्देहावसान एवेति न्यस्तभरस्य तु तस्य तद्देहपातावधिकत्वमेव, "यावन्न विमोक्ष्येऽथसंपत्स्ये" इत्यस्यापि प्रारब्धतत्तत्कर्मफलपर्यवसानविषयत्वात्। "अस्माच्छरीरात् समुत्थाय" इत्यादेरपि अन्तिमशरीरविषयत्वात्।  अत एव "यावदधिकारमवस्थितिराधिकारिकाणाम्" इतिसूत्रम्।  एतेन अन्तिमशरीरनिवृत्तौ देशकालनियमाभावोऽपि सिद्धः।  सूत्राणि "निशि नेति चेन्न सम्बन्धस्य यावद्देहभावित्वाद्दर्शयति च, अतश्चायनेऽपि दक्षिणे" इत्यादीनि।  एवं बिद्धिपूर्वमुत्तरमपि भोगेन प्रारयश्चित्तेन वा क्षपणीयम्।  न चैष प्रायशो विद्याननुकूलं पुण्यं पापञ्च बुद्धिपूर्वकं करोति फलाभिसन्धियुक्तपुण्यस्य च विद्याविरोधित्वात्, फलान्तरेषु च विरक्तत्वात्, पापे च ईश्वराज्ञाति लङ्घनभयात्।  यदि च कदाचित् बुद्धिपूर्वकं करोति, तदा भीतः स्वयमेव तत्तदुचितं प्रायश्चित्तं करोति।  अथ प्रमादात्तदपि न करोति ; तदापि प्रारब्धकर्म पर्यवसानात् प्रागेव तत्तत्कर्म यथाकथ़ञ्चित् फलति, न तु स्वयमेव जन्मादिप्रयोजकं भवति।  अथ च जन्मादिहेतुरेव कर्मविशेषः शापादिर्वा  उपनिपतितः ; तदा तेन तत्प्रसज्यत एव।  तथापि निष्पन्नस्योपायस्य न शैथिल्यम्।  स तु प्रारब्धकर्मण इव एतस्यापि पर्यवसाने संसारं निवर्तयति।   न च पुनरुत्तरोत्तरकर्मकरणात् संसाराविच्छेद इति वाच्यम् ; शास्त्रविरोधात्, निष्पन्नस्योपासनस्य निष्फलत्वप्रसङ्गात्।  सूत्राभिप्रेतञ्चैतत्।  "एवं मुक्तिफलानियमस्तदवस्थावधृतेस्तदवस्थावधृतेः" इति।  इदञ्च सूत्रं विद्याङ्गकर्मनिषयमपि विद्यायां तुल्यन्यायतया अनुसन्धेयम्।।    
	*3.27.    नन्वेवं समस्तकर्मप्रलये साधुपापकृत्ययोर्हानं सुहृद्विषदुपायनञ्च कथं घटते? तथा हि।  न तावत् पूर्वकृतयोः ; तत्र केषाञ्चित् कर्मणां दत्तफलत्वात् केषाञ्चित् प्रायश्चित्त विद्याभ्यां विनष्टत्वात्, फलवत् तयोरपि कर्मस्वरूपनिवर्तकत्वात्।  केषाञ्चित् प्रारब्धफलानां भोगेनैव क्षपितत्वात्, एवमुत्तरकृतानामबुद्धिपूर्वकाणाञ्च अश्लिष्टत्वात्, विद्यानुकूलानाञ्च विद्यैव फलभूतया निवृत्तत्वात्, तत्र च साधुकृत्यांशाभावात्।  न च सुहृदादिकृतस्यैव कर्मणोऽनेन हानादिकमुपपद्यते; स्वकीयत्वाभावात्, दायसमोपायननिर्देशानुपपत्तेः।  उपायनवाचोयुक्तिस्तत्सौहार्द  शात्रवाभ्यां जनितत्वादौपचारिकीति चेन्न ; "हानौ तूपायनशब्दशेषत्वात्" इत्यादि सूत्र भाष्यादि विरोधादचिन्तनीयत्वप्रसङ्गाच्च प्रगेव सौहार्दादिकृतस्य दायसमकालप्रात्यभिधानविरोधाच्चेति।  अत्रोच्यते ; दत्तफलम्, अदत्तफलञ्चेति पूर्वाघं द्विविधम्।  अदत्तफलमपि प्रायश्चित्तविनष्टम्, अविनष्टञ्चेति।  अविनष्टमपि प्रारब्धफलम्, अप्रारब्धफलञ्चेति।  तत्रान्तिमं लिद्यया लिनाश्यम्।  एवमुत्तरमपि विद्यानुकूलम्, अननुकूलञ्चेति द्विविधम्।  अननुकूलमपिबुद्धिपूर्वम्, अबुद्धिपूर्वञ्चेति।  तत्र अबुद्धिपूर्वस्य विद्याबलादश्लेषः।  एवं ययोः कर्मराश्योः प्रबलकर्मान्तरप्रतिरोधाददत्तफलयोः 
अश्लेषविनाशौ तयोर्हानं सुहृदाद्युपायनञ्च उच्यते।  तथा च "सुहुदः साधुकृत्यां" इत्यस्य विषयविभागपरे "अतोऽम्याऽपि ह्येकेषामुभयोः" इति सूत्रे भाष्यम् "विद्यया अश्लेषविनाश श्रुतिश्च 

तद्विषया" इति।  अश्लेषविनाशौ च करमशक्तिप्रतिबन्धतन्नाशावेव।  सा च शक्तिर्भगवत्कोपप्रीति विशेषात्मिका।  तादृशौ च प्रीतिकोपौ सुहृद्विषद्गोचरौ भवत इति तावतैव उपायनवाचोयुक्तिः।  "पाते तु" इति सूत्रांशे "शरीरपातादूर्ध्वं तु विद्यानुगुणदृष्टफलानि सुकृतानि नश्यन्तीत्यर्थः" इति भाष्यम्।  विद्यानुगुणानामदत्तफलानां कर्मणां शरीरपातादूर्ध्वं विनाश उपायनञ्च।  इतरेषाम तु विद्याधिगमदशायामेवाश्लेषविनाशौ, उत्क्रमणदशायाञ्च हानमुपायनञ्चेति विभाग इति।  न्यासविद्या तु प्रारब्धमपि निश्शेषं विनाशयितुं शक्ता, तथापि रागविषयमंशं तदनुबन्धि दःखञ्च स्थापयति।  निश्शेषवैराग्ये तु निश्शेषं निपर्तयति।  अत एवार्तदृप्तभेदः।  रागविषयश्चांशो दृप्ते नैतावदिति परिच्छेत्तुं शक्यः ; विचित्रत्वात् पुंसामभिप्रायपद्धतेः।  अस्याञ्च विद्यायामन्तिमप्रत्ययापेक्षापि न विद्यते।।
			इयं केवललक्ष्मीशोपायत्वप्रत्ययात्मिका।
			स्वहेतुत्वधियं रुन्धे किं पुनः सहकारिणाम्।।36।।
			प्रारब्धकर्मावधिको मोक्ष इत्थमुपासितुः।
			दृप्तस्य देहावधिक आर्तस्यार्त्यवधिर्मतः।।37।।
	*3.28.   उच्चिक्रमिषतः सर्वस्य पूर्वं वागिन्द्रियं तदनु च शेषाणि नवेन्द्रियाणि मनसा सहाविभागं गच्छन्ति।  तच्च सर्वेन्द्रियसंयुक्तं मनः प्राणेन।  स च एकादशेन्द्रियसंयुक्तो जीवेन।  स च इन्द्रियप्राणसंयुक्तः पञ्चभूतैः।  तानि च इन्द्रियप्राणजीवसंयुक्तानि परमात्मना।  एतावच्च विद्वदविदुषोः साधारणम्।  अविदुषस्तु विशेषः प्रागेवोक्तः।  विद्वांस्तु सर्वोऽपि मूर्धन्यया ब्रह्मनाड्या सुखेन शरीरात् निष्क्रामन् अर्चिरहस्सित पक्षोदगयनाब्द मरुदर्केन्दु वैद्युत वरुणेन्द्र प्रजापति संज्ञैरातिवाहिकैः पुरुषैः क्रमाद्यथास्वं देशमतिवाह्यमानो वैद्युतेनामानवनाम्ना तेनैव क्रमात् वरुणादि- समीपं नीतस्तेन ब्रह्मसमीपमुपनीयते।  एषैवार्चिरादिगतिः कर्मणामन्यसंक्रान्तिश्च
			"सम्भूतिञ्च विनाशञ्च यस्तद्वेदोभयं सह।
			 विनाशेन मृत्युं तीर्त्वा सम्भूत्याऽमृतमश्नुते।।"
	*3.29.   इति सम्भूतिविनाशशब्दाभ्यामुच्यते।  कर्मणां विनाशेन हि संसारतरणम्।  अर्चिरादिसम्भूत्या च ब्रह्मप्राप्तिः।  "सम्भूतिमुपासते" इत्यत्रोपासनं चिन्तनमात्रमेव।  सम्भूति शब्दश्च प्राप्तौ बहुशः प्रयुक्तः, "तेऽर्चिषमभिसम्भवन्ति, एतमितः प्रेत्याभिसम्भवितास्मि, ब्रह्मलोकम् अभिसम्भवानि" इत्यादिषु।  नारायणार्यैस्तु सम्भूतिविनाशशब्दौ फलद्वारा लक्षणया विद्याकर्म विषयावुक्तौ "विदुषो विद्यासाध्यस्यापवर्गस्यसम्यगभिवृद्धिरूपत्वात्" इत्यादिना।  एवञ्च "विद्याञ्च अविद्याञ्च यस्तद्वेदोभयं सह" इत्यादि श्रुत्यैकार्थ्यं स्यात्।  उत्क्रम्य गच्छतश्चास्य सर्वकर्मक्षयेऽपि च विद्यामाहात्म्यादेव सूक्ष्मशब्दाभिलप्यं किञ्चित् त्रिगुणद्रव्यमुपष्टम्भकमनुवर्तते।  उक्तञ्च सारे "शरीरादुत्क्रान्तस्यापि सूक्ष्मशरीरमनुवर्तते" इत्यादि।  अत एव च प्राथमिकसाक्षात्कारः प्रत्यूषकल्प इति गतिसाफल्यम्।  निश्शेषाविद्याविनाशश्च विशिष्टदेशगतिसापेक्ष इति गतिशास्त्रादेव अध्यवशीयते।  तथा च  "परं जैमिनिर्मुख्यत्वात्" इति सूत्रे भाष्यम् "यथा हि विद्योत्पत्तेर्वर्णाश्रमकर्म 
शौचाचारदेशकालाद्यपेक्षा" "तमेतं वेदानुवचनेन" इत्यादि शास्त्रादवगम्यते, तथा निश्शेषाविद्या निवर्तनरूपविद्या निष्पत्तिरपि विशिष्टदेशगतिसापेक्षेतिगतिशास्त्रादवगम्यते" इति।  उत्क्रमणप्रभृति 

च उत्तरोत्तरमतिशयित ज्ञानानन्दशाली जायते।  प्राणेन्द्रियादिमत्वाच्च मध्ये भोग विहार संवादादि उपपत्तिः।  अमानवकरस्पर्शादारभ्य चासौ मुक्तः।  ततः पूर्वः सर्वोऽप्युपायव्यापारः।  फलं परमपद- पर्यङ्कारोहणादिकम्।  तथा चायमीश्वर इवापहतपाप्मत्वसत्यसङ्कल्पत्वादिविशिष्टो भवति।  तच्चास्य समस्तप्रतिबन्धकात्यन्तिकलयादाविर्भूतं स्वाभाविकं रूपम्।  ततः परं अस्य कदाचिदपि न संसारात्मिका पुनरावृत्तिः।  प्रथमं तावदकालकाल्यत्वाजरत्वाक्षरत्वादिवचनेन देशलयाभावात्, "स यदि पितृलोककामो भवति" इत्यादिना अनायासस्वसङ्कल्पमात्रसृष्टपरमपुरुषभोगनिर्मग्नाप्राकृत भोगरूपत्वेन संसारत्वाभावात्।  सृष्यादिजगद्व्यापारमोक्षप्रदत्वमुमुक्षूपास्यत्वशेषित्वादिरूप भगवत् असाधारणधर्मव्यतिरिक्तज्ञानानन्दसत्यसङ्कल्पत्वादिगुणात्यन्तसाम्यातिरेकेणसायुज्यन्तु गगनारविन्द मकरन्दवार्तामनुसरति।  न तावत् सायुज्यं ब्रह्मणि लयः ; अग्निवाय्वादिसायुज्येऽपि लय प्रसङ्गात्।  नापि साधारणसरीरवत्त्वम् ; जीवशरीरापेक्षया संसारेऽपि समत्वात्।  ईश्वर शरीरापेक्षया मोक्षेऽप्ययोगात्।  एवमन्यदपि।  किं तर्हीदम्? समानात्मगुणयोगित्वम्।  तत्रैव चास्य स्वारस्यम्।  सयुग्भावो हि सायुज्यम्।  सयुक्छब्दश्च भिन्नयोरेकत्र साधारणयोगं दर्शयति।  "परमं  साम्यमुपैति" "मम साधर्म्यमागताः" इत्यादिबलाच्च "ब्रह्मैव भवति" इत्यादीनामपि साम्य एव तात्पर्यमिति प्रागेवोपपादितम्।  अग्न्यादिप्रप्तिस्तु सालोख्यादितारतम्यमस्ति।  ब्रह्मप्राप्तौ तु सायुज्यरूपायां पूर्वं त्रयमप्यविनाभूतम्।  यत्तु
			"मोक्षं सालोक्यसारूप्यं प्रार्थये न कदाचन।
			 इच्छाम्यहं महाभहो सायुज्यं तव सुव्रत।।
		   लोकेषु विष्णोर्निवसन्ति केचित्सनीपमृच्छन्ति च केचिदन्ये।
	           अन्येतु रूपं सदृशं भजन्ते सायुज्यमन्ये स तु मोक्ष उक्तः।।"
इत्यादि ; तदपि श्रीविष्णुलोकादि विचित्रावान्तरपदप्राप्त्यपेक्षयेति न दोषः।।
    *3.30.   न च सेवा  दुःखहेतुः सेवात्वादिति वाच्यम् ; अनीश्वरसेवापक्षीकारे सिद्धसाधनात्।  ईश्वरपक्षीकारे बाधात्।  सुखरूपेषु वदान्यसेवादिषु चानैकान्त्यात्।  एतद्व्यतिरिक्तसेवा दुःखहेतुः सेवात्वात् एतत्सेवावदित्यत्रापि व्यतिरेकोपलक्षितव्यक्तिद्वयेंऽशतः सिद्धसाधनबाधयोरन्यतरनति- पातात्।  एवं सेवामात्रपक्षीकारे दृष्टान्ताभावश्चाधिकः।  केवलव्यतिरेकित्वविवक्षायां दुःखहेत्वन्तर सद्भावेन सपक्षवतस्तत्रावर्तमानस्य सेवात्वस्यासाधारणत्वप्रसङ्गात्। केवलव्यतिरेकी च निरसिष्यते।  तर्कोऽपि निराश्रयो न साधकः।  केवला व्याप्तिरप्रयोजिका।  व्यभिचारश्चोक्तः। दुःखहेतुत्वे च पापावष्टब्धत्वमुपाधिः।  निवृत्तस्वातन्त्र्याभिमानसाय दासभूतस्य ईश्वरसेवायाः स्वरूपानुरूपत्वेन सुखरूपत्वमेवोपपन्नम्।।
   *3.31. तदेवं विषयकारणस्वरूपविशेषविशिष्टज्ञानविशेषसाध्या मोक्षः, स च निर्दुःखनिरतिशया- नन्दरूपभगवदनुभवात्मक इति सिद्धम्। अन्येषां तु देहविच्छेदमात्रसहस्रयुवतिसम्भोगज्ञानालीक लयवासनात्यन्तविरामविषयोपरागवैधुर्यनित्योर्ध्वगमनार्हच्छरीरानुप्रवेशविशिष्टनिरावरणत्ववियतानुभव स्वातन्त्र्यश्वसारीप्यशिवसाम्यापत्तिचिच्छक्तिपरिशेषाविद्यानिवृत्त्युपाधिनिवृत्तिसकलवैशेषिकगुणोच्छेद 
केवलात्मानन्दानुभवप्रभृतयो निश्रेयसविकल्पा देहातिरिक्तात्मसद्भावबाह्यार्थपारमार्थिकत्व तत्तदागमाप्रामाण्यब्रह्मनिर्विकारत्वनिर्दोषत्वज्ञानानन्दादिनित्यत्वप्रतिपादनादिभिर्दूषणीयाः।  यदिह 

दृषदविशेषनिश्रेयसवादिनां दृषन्मतीनामिदमनुमानम्, आत्मा कदाचिदखिलविशेषदुणशून्यः अनित्य वैशेषिकगुणाश्रयत्वात् उत्पद्यमानघटप्रलयाकाशादिवदिति; तत्रागमबाधस्तावद्व्यक्तः।  ज्ञानसंस्कार पक्षे हेतोरन्यतरासिद्धिश्च। ज्ञानादीनां भवदभिमतगुणत्वानभ्युपगमात् सिद्धसाधनं स्वरूपसिद्धिश्च।  प्रलयाकाशदेरनभ्युपगमादुत्पद्यमानघटादेरपि सगुणत्वाभ्युपगमादुदाहरणस्याश्रयहीनत्वसाध्य विकलत्वे।  प्रलयकालगतप्रकृत्यादेरपि सत्वादिगुणयोगात् परैरनभ्युपगमाच्च न तद्दृष्टान्तोपन्यासः। एवमस्मदीये ज्ञानसंस्कारपक्षे मुक्तावस्थायां ज्ञानस्याखिलविशेषगुणशून्यत्वमस्तु वा, मा वा, तथापि परानभ्युपगमात् नैष दृष्टान्तः।  ज्ञानद्रव्यत्वतद्गतसंस्कारयोस्तैरनभ्युपगमादिति।।
	कैवल्याख्योमोक्षःसाम्प्रदायिक इति पूर्वपक्ष्यभिप्रायोपन्यासः।।
    *3.32.    ननु स्वात्मानन्दानुसन्धानरूपकैवल्याख्योऽपि मोक्षो भगवद्यामुनमुनिभिरुक्तः ;
			"ऐश्वर्याक्षरयाथात्म्यभगवच्चरणार्थिनाम्।
			वेद्योपादेयभावानामष्टमे भेद उच्यते।।" इति,					"संसृत्यक्षरवैष्णवाध्वसुनृषां सम्भाव्यते कर्हिचित्" इति च।  अनुसृतश्चायमर्थो भाष्यकारैरपि।  तथा हि "चतुर्विधा भजन्ते माम्" इत्यादौ "जिज्ञासुः प्रकृतिवियुक्तात्मस्वरूपावा- प्तीच्छुः" इत्याद्युक्तेः।  अष्टमाध्यायारम्भेऽपि सप्तमार्थानुक्रमणे "सुकृततारतम्येन च प्रतिपत्ति वैशिष्ट्यादैश्वर्याक्षरयाथात्म्य भगवत्प्राप्तीच्छयोपासकभेदम्" इत्याद्युक्तेश्च।  तथा "कैवल्यैर्थिनैं स्मरणप्रकारमाह" इत्युक्त्वा "यदक्षरं वेद" इति श्लोकमवतार्य "सर्वद्वाराणि" इत्यादेर्व्याख्याने "ओमित्येकाक्षरं ब्रह्म मद्वाचकं व्याहरन् वाच्यं मामनुस्मरन्नात्मनः प्राणं मूर्धन्याधाय देहं त्यजन् यः प्रयाति स याति परमां गतिम्। प्रकृतिवियुक्तं मत्समानाकारमपुनरावृत्तिमात्मानं प्राप्नोतीत्यर्थः" इतिचोक्तेः।  अनन्तरञ्च "एवमैश्वर्यार्थिनः कैवल्यार्थिनश्च स्वप्राप्त्यनुगुणं भगवदुपासनप्रकारः उक्तः।  अथ ज्ञानिनो भगवदुपासनप्रकारं प्राप्तिप्रकारञ्चाह" इत्युक्त्वा "अनन्यचेताः" इत्येतद्व्या- ख्यातम्। "अतः परमध्यायशेषेण ज्ञानिनः कैवल्यार्थिनश्चापुनरावृत्तिम्, ऐश्वर्यार्थिनः पुनरावृत्तिञ्चाह" इत्युक्त्वा "मामुपेत्य" इत्यादिकं "प्रभवत्यहरागमे" इत्येतदन्तं व्याख्याय "कैवल्यं प्राप्तानामपि पुनरावृत्तिर्नविद्यते इत्याह" इत्युक्त्वा "परस्तस्मात्तु" इत्यादिकमपि "तद्धाम परमं मम" इत्येतदन्तं व्याख्यातम्।  अनन्तरञ्च "ज्ञानिनः प्राप्यं तु तस्मादत्यन्तविभक्तमित्याह" इत्युक्त्वा "पुरुषः स परः पार्थ" इति श्लोको व्याख्यातः।  अनन्तरञ्च "आत्मयाथात्म्यविदः परमपुरुषनिष्टस्य च साधारणीमर्चिरादिकां गतिमाह" इत्युक्तम्।  अथ तत्रभाष्यग्रन्थ एवेह लिख्यते।  तथा हि "द्वयोरप्यर्चिरादिका गतिः श्रुता श्रुतौ।  सा चापुनरावृत्ति लक्षणा।  यथा पञ्चाग्निविद्यायां "तद्य इत्थं विदुर्ये चेमेऽरण्ये श्रद्धा तप इत्युपासते तेऽर्चिषमभिसम्भवन्त्यर्चिषोऽहः" इत्यादौ।  अर्चिरादिना गतस्य परब्रह्मप्राप्तिरपुनरावृत्तिश्चाम्नाता "स एनान् ब्रह्म गमयति एतेन प्रतिपद्यमाना इमं मानवमावर्तं नावर्तन्ते" इति।  न च प्रजापतिवाक्यादौ श्रुतपरविद्याङ्गभूतात्मप्राप्तिविशयेयं "तद्य इत्थं विदुः" इति गतिश्रुतिः ; "ये चेमेऽरण्ये श्रद्धा तप इत्युपासते" इति परविद्यायाः पृथक्छ्रुति वैयर्थ्यात्।  पञ्चाग्निविद्यायाञ्च "इति तु पञ्चमायामाहुतावापः पुरुष वचसो भवन्ति" इति, 
"रमणीय चरणाः कपूय चरणाः" इति पुण्यपापहेतुको मनुष्यादिभावोऽपामेव भूतान्तरसंसृष्टानाम्, आत्मनस्तु तत्परिष्वङ्गमात्रमिति चिदचितोर्विवेकमभिधाय "तद्य इत्थं विदुः, तेऽर्चिषमभिसम्भवन्ति, 

इमं मानवमावर्तं नावर्तन्ते" इति विविक्ते चिदचिद्वस्तुनी त्याज्यतया प्राप्यतया च य इत्थं विदुस्तेऽ- र्चिरादिना गच्छन्ति न च पुनरावर्तन्ते इत्युक्तमिति गम्यते।  आत्मयाथात्म्यविदः परमपुरुषनिष्टस्य च "स एनान् ब्रह्म गमयति" इति ब्रह्मप्राप्तिवचनादचिद्वियुक्तमात्मवस्तु ब्रह्मात्मकतया ब्रह्मशेषतैक- रसमित्यनुसन्धेयम्। तत्क्रतुन्यायाच्च।  परशेषतैकरसत्वञ्च 'य आत्मनि तिषटन् यस्यात्मा शरीरम्' इत्यादिश्रुतिसिद्धम्" इति।  अतोऽक्षरनिष्टस्याप्यर्चिरादिगतिः सिद्धा।  यत्तु "यः सर्वेषु भूतेषु नश्यत्सु विनश्यति" इत्यस्याक्षरविषयस्य व्याख्याने "सर्वेषु वियदादिभूतेषु सकारणेषु सकार्येषु विनश्यत्सु तत्र तत्र स्थितोऽपि न विनश्यति" इत्युक्तम् ; तदप्यचित्संसृष्टावस्थाविषयम्।  अन्यथा पूर्वोक्तगति विरोधात्।  द्वादशाध्याये च "ये त्वक्षरम्" इत्यत्र "तेऽपि मां प्राप्नुवन्त्येव।  मत्समाना- कारमसंसारिणमात्मानं प्राप्नुवन्त्येवेत्यर्थः" इत्युक्तम्।  अतः साम्प्रदायिक एवायं कैवल्याख्यो मोक्ष इति केचित्।।
कैवल्याख्य मोक्षस्य श्रीभाष्यकारानभिमतत्व निरूपणम्।।
     *3.33.   अत्रोच्यते।  न तावदयं मोक्षो भाष्यकाराभिमतः ; शारीरकभाष्ये व्यक्तमुक्तत्वात्।  तथा हि "वाक्यान्वयात्" इत्यधिकरणे तावत् "अमृतत्वस्य परमपुरुषवेदनैकोपायतया प्रतिपादनात्" इत्युक्त्वा "परमपुरुषविभूतिभूतस्य प्राप्तुरात्मनः स्वरूपयाथात्म्यवादनमपवर्गसाधनभूतपरमपुरुषवेद- नोपयोगितयाऽऽवश्यकम् ; न स्वत एवोपायत्वेन" इत्युक्तम्।  तथा "येयं प्रेते विचिकित्सा मनुष्ये" इत्यादिव्याख्याने तत्तद्वाद्यभिमतमोक्षविषकल्पानुपन्यस्य "त्रय्यन्तनिष्णातास्तु" इत्यादिना जीवपरयोः स्वरूपस्वभावानप्यभिधाय "जीवस्यानादिकर्मरूपविद्यातिरोहितस्य अविद्याच्छेदपूर्वकस्वाभाविक परमात्मानुभवमेव मोक्षमाचक्षते" इत्युक्तम्।  "सर्वकर्मलिनिर्मुक्तात्मस्वरूपावाप्तिर्हि भगवत्प्राप्ति गर्भा।  "त इमे सत्याः कामा अनृतापिधानः" इति भगवतो गुणगणस्य तिरोधायकत्वेनानृतशब्देन स्वकर्मणः प्रतिपादनात्" इति वेदार्थसङ्ग्रहेऽभिहितम्।  एवं वरदविष्णुमिश्रैरपि "नन्वेवं निश्शेषकर्मक्षयाभावात् कैवल्यप्राप्तौ न मुक्तः स्यात्" इत्याशङ्खयोक्तम् "सत्यम् ; अमुक्त एव सः।  मोक्षस्य परमात्मानन्दानुभवरूपत्वात्, तस्य ब्रह्मानन्दानुभवाभावात् स्वानन्दमात्रानुभवात्।  स्वानन्द- मात्रानुभवश्च "योगिनाममृतं स्थानं स्वात्मसन्तोषिणश्च ये" इति भगवत्पराशरवचनात्। मुक्तिव्यति-  रिक्तमनपायि योगसाध्यमैश्वर्यम्" इति।  भट्टपराशरपादैरध्यात्मखण्डद्वयव्याख्यायां ऐश्वर्याक्षरयोः अपवर्गव्यतिरिक्ततया तुल्यत्वं दर्शितम्। "अन्येष्वैश्वर्याक्षरभोगेषु अनपेक्षया जुगुप्सया साधिष्टानम्" इत्यादिना।  यदि चासौ मोक्षः ; तदा स्वाभाविकरूपप्राप्तिमन्तरेण न पर्यवसानम्।  यदि पर्यवसानम् ; तदा नित्यसंसारविशेष एवायमिति मन्तव्यम्।  अशरीरस्य कथं संसारित्वमिति चेत् ; कथं वा प्रलयदशापन्नस्य? तदानीमप्युत्तरशरीराद्यारम्भयोग्यसूक्ष्मचित्संसर्गादिति चेत् ; अस्याप्यचि- त्संसर्गोऽभ्युपगन्तव्य एव।  अतः शरीराम्भो भविष्यति न वेत्येष एव विशेषः।  किमस्याचित्संसर्गे प्रमाणमितिचेत् ; स्वपरयाथात्म्यानुभवाभावः।  मायायवनिकान्तर्हितो हि जीवो यथावस्थितं स्वरूपं न जानाति।  किं कारणमिति चेत् ; कर्मविशेषः।  उक्तञ्च वेदार्थसङ्ग्रहे "सर्वकर्मविनिर्मुक्तात्म स्वरूपावाप्तिर्हि भगवत्प्राप्तिगर्भा।  त इमे सत्याः कामा अनृतापिधानाः" इति भगवतो गुणगणस्य 
तिरोधायकत्वेनानृतशब्देन स्वकर्मणः प्रतिपादनात्" इति।  यद्यस्य निश्शेषाविद्याविलयेऽपि परमात्म याथात्म्यानुभवो न स्यात्, अन्येषामपि तथा स्यात् ; अविशेषात्। तावदेवास्य स्वाभाविकरूपं स्यात्।  

अचित्संसर्गेऽपि कथमसौ पुनर्न संसरतीति चेत् ; कैवल्यहेतुकर्मजनितभगवत्सङ्कल्पस्य तथाविध- त्वादिति भाव्यम्। ननु तापत्रयाभिहितोऽयमीश्वरज्ञानादेव विशुद्धिं गतः, तत्कखं विशदस्वात्मानुभव- दशायामीश्वरं विस्मरेदिति चेत् ; सम्यगुक्तम्। तथापि कैवल्यसद्भावे निर्बन्धश्चेत् पूर्वोक्त एव हेतुः। उक्तञ्च सङ्गतिमालायां श्रीविष्णुचित्तैः "ननु ब्रह्मप्राप्तीच्छयोपक्रान्तस्योपासनस्य कथं केवलप्रापकत्वम् ? उच्यते ; यथा स्वर्गकामस्यैव यागे प्रक्रान्तस्य यथावदननुष्टाने ब्रह्मराक्षसत्वादि भवति" इति।  ननु कस्यैवंविधे स्वाभाविकभगवदनुभवयोग्यतागन्धविधुरतया दग्धभीयपर्याये स्वात्मन्यभिलाषः स्यादिति चेत् ; हन्त ! अनेवंविधेष्वपि स्वर्गपशुपुत्रभिक्षोदनादिष्वभिलाषिणो दृश्यन्ते, किं पुनरतिशयानन्दशालिन्येवंविधे।  प्रसिद्धश्च प्रियास्पदत्वं स्वात्मनः।  आगमश्च " आश्चर्यवत्पश्यति कश्चिदेनम्" इत्यादि।  सुप्तोत्थितप्रत्यभिज्ञानं सुखमहमस्वाप्समित्येवंरूपं प्रागेवोक्तम्।  प्रपञ्चितञ्च भाष्यादिषु।  श्रीविष्णुचित्तैश्चोक्तम् - 
			"स्वापे सुखत्वाभिज्ञानात् तद्विच्छेदे च रोषतः।
			 तदर्थमन्यत्यागाच्च श्रुतिस्मृतिशतैरपि।।" इति।।
    *3.34.  कथमिह मोक्षव्यपदेश इति चेत् ; दुःखहेतुभूतदेहेन्द्रियात्यन्तविलयात्।  केन मार्गेण केवला गच्छति? कुत्र तिष्टति? इति चेत् ; येन केनापि यत्रकुत्रापि।  न तावदर्चिरादि गतिः प्रकृतेः परस्तात् वासश्चास्य युज्यते।  परमात्मोपासनप्रकरणेष्वेव तयोः श्रवणात्।  "तद्य इत्थं विदुर्येचेमेऽरण्ये श्रद्धा तप इत्युपासते" इति विभागस्यापि परमात्मकस्वात्मानुसन्धानस्वात्मशरीरक परमात्मानुसन्धानभेदमूलत्वात्।  यदि चास्यार्चिरादिमार्गेण गतिस्यात्, तदा विशिष्टदेशप्राप्त्या नाश्शेषाविद्यानिवृत्तिर्ब्रह्मप्राप्तिश्च स्यादेव ; "स एनान् ब्रह्म गमयति" इति श्रवणात्।  सूत्ऱञ्च "दर्शनाच्च" इति।  एवञ्च सति ज्ञानसङ्कोच हेतुभूताविद्यात्यन्तविलयात् सर्वज्ञत्वादिप्रसङ्गो दुष्परिहरः।  भगवद्यामुनमुनिरपि "संसृत्यक्षरवैष्णवाध्वसु" इति वैष्णवाध्वा पृथगुपदिष्टः।  अक्षि पुरुषस्य परमात्मत्वनिर्णयायोक्ते "श्रुतोपनिषत्कगत्यभिधानाच्च" इति सूत्रे भाष्यञ्च "अधिगत परमपुरुषयाथात्म्यस्यैमुसन्धेयतया श्रुत्यन्तरप्रतिपद्यमानार्चिरादिका गतिर्या तामपुनरावृत्तिलक्षणपरम पुरुषप्राप्तिकरीमुपकोसलयाक्षिपुरुषं श्रुतवते" इत्यादि। अतोऽपि केवलात्मानुसन्धायिनोऽर्चिरादिगतिः  नास्ति।  अन्यथा तया परमात्मनिर्णयायोगात्।  "अप्रतीकालम्बनान्नयतीति बादरायणः" इति सूत्रे चात्र वक्तव्यं सर्वं प्रपञ्चितं भाष्ये।  पञ्चाग्निविद्यानिष्टस्यापि प्रकृतिविनिर्मुक्तब्रह्मात्मकस्वात्मा- नुसन्धायित्वं तत्रैव तत्क्रतुर्न्यायादिना निर्णीतम्।  भूमविद्यागतप्राणशब्दवाच्यकेवलजीवोपासकस्य च अर्चिरादिगतिः कण्ठोक्त्या प्रतिषिद्धा "नामादिप्राणपर्यन्तप्रतीकालम्बनानां तु उभयविधश्रुतिसिद्धो- पासनासमाभवात् तत्क्रतुर्न्यायार्चिरादिगतिर्ब्रह्मप्राप्तिश्च न विद्यते" इत्यादिना।  नामादिप्राणपर्यन्तो- पासकानां "विशेषञ्च दर्शयति" इति सूत्रेण फलान्तरञ्च प्रदर्शितम्।  तदधिकरणोपसंहारे चोक्तम्  "तस्मादचिन्मिश्रं केवलं वा चिद्वस्तु ब्रह्मदृष्ट्या तद्वियोगेन च य उपासते; न तान् नयति।  अपि तु परं ब्रह्मोपासीनानामात्मनञ्च प्रकृतिवियुक्तं ब्रह्मात्मकमुपासीनानातिवाहिको गणो नयतीति सिद्धम्" इति।  सारे चोक्तम् "पञ्चाग्निविदस्तु प्रकृतिवियुक्तात्मस्वरूपं"य आत्मनि तिष्टन्" इत्यादिना 
ब्रह्मात्मकमुपासते इत्यप्रतीकालम्बनत्वं तत्क्रतुन्यायविरोधश्च।  उभयेऽपि परिपूर्णं ब्रह्मोपासते मुखभेदेन स्वात्मशरीरं ब्रह्म केचन।  ब्रह्मात्मकस्वात्मानमितरे" इत्यादि।  एवं दीपेऽपि प्रपञ्चितं 

दृष्टव्यम्।  एवं स्थिते श्रीमद्गीताभाष्यवाक्यान्यपि तदनुरोधेन वर्णनीयानि।  पञ्चाग्निविदोऽर्चि-           रादिगतिस्तावत् सर्वग्रन्थेषु अविगीता।  तस्य च परमात्मात्मकस्वात्मानुसन्धातृत्वं सिद्धम्।  तस्य किं कैवल्यमेव पुरुषार्थः? उत परमात्मानुभवेऽपि? इत्यत्र विशयः।   तत्र च शारीरकभाष्याद्य- नुसारे तस्य परमात्मानुभवः, श्रीमद्गीताभाष्यस्वारस्यानुसारे कैवल्यम्, इतीच्छन्ति।  उभयविरुद्ध- तया ग्रन्थनिर्वहणन्तु श्रीमद्गीताभाष्यटीकायां तात्पर्यचन्द्रिकायामुक्तमस्माभिः।।
   *3.35.  अत्र किञ्चिदुच्यते।  यस्त्वयं "आत्मयाथात्म्यविदः परमपुरुषनिष्टस्य च साधारणीमर्चि- रादिकां गतिमाह" इत्यादिग्रन्थस्तु प्रस्तुतत्वमात्रेण कैवल्यनिष्टपरमपुरुषनिष्टविषय इति न मन्तव्यम्। किं तु परमात्मकस्वात्मानुसन्धातृस्वात्मशरीरकपरमात्मानुसन्धातृभेदभिन्नब्रह्मविद्विषय एव।  तथा सति आत्मयाथात्म्यविच्छब्दोऽप्यत्यन्तानुगुणः।  एकग्रन्थशकलास्वारस्यं बहुग्रन्थ स्वारस्याय ग्राह्यम्।  नचात्र कश्चिद्भगवद्यामुनमुनिवचनविरोधगन्धोऽपीति।  श्रीमद्गीताभाष्येऽपि पञ्चाग्निविद्यानिष्टस्य ब्रह्मात्मकस्वात्मानुसन्धानम्, तत्क्रतुन्यायात् ब्रह्मप्राप्तिष्च स्फुटतरं प्रत्यपादि।  केचित्तु ब्रह्मभूतस्वात्मा कैवल्यभोग्यः, ब्रह्मणस्तु स्वात्मविशेषणतया भानमात्रमस्तीत्याहुः।  तर्हि न तत्कैवल्यं भवेत्।  साधनतो गतितः प्रमाणतः प्रकारतश्च दुर्निरूपञ्चतदित्यात्मयाथात्म्यविदः।।
			कान्तां प्राप्य विचित्रकर्मरचितां पर्यायतो भूमिकां
			केनाप्यद्भुतनाटकेन कमपि श्रीमन्तमानन्दयन्।
			कृत्वा शास्त्रमुखे मनः प्रतिमुखं गर्भावमर्शात्परं
			विद्यानिर्वहणेन लब्धविभवो हृद्येष विद्यातते।।38।।

इति कवितार्किकसिंहस्य सर्वतन्त्रस्वतन्त्रस्य 
श्रीमद्वेङ्कटनाथस्य वेदान्ताचार्यस्य कृतिषु श्रीन्यायसिद्धाञ्जने
जीवपरिच्छेदो द्वितीयः।।












श्रीन्यायसिद्धाञ्जने ईश्वरपरिच्छेदः।।
                                    *************
ईश्वरलक्षण निरूपणम्।।
      	अथ ईश्वकश्चिन्त्यते।  सर्वेश्वरत्वम्, व्यापकत्वे सति चेतनत्वम्, सर्वशेषित्वम्, सर्वकर्म समाराध्यत्वम्, सर्वफलप्रदत्वम्, सर्वाधारत्वम्, सर्वकार्योत्पादकत्वम्, स्वज्ञानस्वेतरसमस्तद्रव्य शरीरकत्वम्, स्वतस्सत्यसङ्कल्पत्वादिकञ्च ईश्वरलक्षणम्।  यत्तु जन्मादिसूत्रे जन्मादित्रितय समाहारो लक्षणमुक्तम्; तत्र एकैकस्य लक्षणत्वे सम्भवत्यपि त्रयाणां त्रयः कर्तार इति कुमति शङ्काव्यावर्तनाय तदिति मन्तव्यम्।  सत्यादिवाक्येऽपि अनन्तपदेनैव सर्वव्यवच्छेदसिद्धौ शङ्कित क्रमेण व्यवच्छेदात् पूर्वविशेषणद्वयम्।  एवमन्यत्रापि भाव्यम्।।
प्रधानादेः अब्रह्मत्व निरूपणम्।।
	अद्वितीयसमाभ्यधिकदरिद्रत्वश्रवणादसावेकः।  स एव ब्रह्म।  तस्यैव त्रिविधपरिच्छेद रहितस्य सर्वात्मकत्वेन निरतिशयबृहत्त्वबृंहणत्वश्रवणात्।  "अग्निः सर्वा देवताः" आपोवा इदँ 
सर्वम् "ब्राह्मणो वै सर्वा देवताः"  "नकिनिरिन्द्र त्वदुत्तरः" इत्यादेर्व्यावघातकर्मविधिशेषत्वाभ्यामन्य- परत्वनिर्णयात् न तेषामानन्त्यब्रह्मत्वादिसिद्धिः।
	स एव सदसदव्याकृतब्रह्मात्माकाशप्राणशिवनारायणादिशब्देः कारणप्रकरणगतैः समान्यतोविशेषश्च व्यपदिश्यते। स च वृस्छिकोत्पत्तौ गौमयवृशअचिकादिवता जुगुत्पत्तौ देशकालभेदात् कारणानियमः किं न स्यादिति वाच्यम्; प्रमाणान्तरेण भेदासिद्धेः। शब्देन तु समानप्रकरणत्वप्रत्यभइत्रानात् सर्वशाखाप्रत्ययन्यायसामान्यविशेषन्यायभ्यामेकत्वादिकण्ठोक्त्या अभिन्नार्थोपपत्तौ भेकल्पनायोगात्। अतो न प्रधानादेर्ब्रह्मत्वम्।
	नापि  ब्रह्मरुद्रादेः ; तेषां सृज्यत्वसंहाग्यकर्मवश्यत्वादिश्रवणेन जीवत्वसिद्धेः
	












।।श्रीः।।
               श्रीन्यायसिद्धाञ्जने ईश्वरपरिच्छेदः।।                




