श्रीः
द्वितीयाध्याये प्रथमपादः
*2.1.1.
	1. प्रथमाध्याये चतुर्षु पादेषु अस्पष्टजीवादिलिङ्गकानि वाक्यानि पूर्वपक्षिणा चतुर्धा पुरस्कृतानि। तत्प्रतिपक्षवाक्यानि सिद्धान्तिना। तत्र पूर्वपक्षयुक्तीनां पौलस्त्यपरकरन्यायेन प्रतिपादं क्षयः। प्रक्षीणानाञ्चापुनरुदयादुत्तरोत्तरपादोपात्तानामुपपत्तीनां वाक्यानां च निस्सहायत्वेन दौर्बल्यात् क्रमेण सङ्क्षयो जातः। सिद्धान्तयुक्तीनां पुनः सुग्रीवसैनिकवत् प्रतिपादं प्रतिहतप्रतिपक्षाणामक्षतत्वेनैवावस्थानात् उत्तरोत्तरप्रतिपाद्यानां श्रुतिस्मृतियुक्त्यादीनां ससहायत्वेनोत्तरोत्तरं प्राबल्यात् सिद्धान्तप्रक्रिया निष्कण्टकमेवाभिवर्तत इति सर्वतोमुखी विजयसिद्धिरिति पूर्वाध्यायेन साङ्ख्यादिपक्षे निरस्ते पुनः प्रतिवादिनो नष्टे द्यूते बल्बजं कुर्यादितिन्यायेन प्रक्रमोपमात्रपरतन्त्रा युक्तिभिर्विरोधं वक्तुमारभन्त इति द्वितीयाध्यायसंङगतिः। प्रथमाध्यायपरिसमाप्तौ साङ्ख्ययोगपक्षयोरनुक्रमेण निरतत्वात् साख्यवादी तावद्वेदान्तविरोधमाचष्टे , ततः पुनर्योगवादी, इत्यधिकरणसङ्गतिः एकपेटिकात्वञ्च। अत्र पूर्वोत्तराध्यायसंगतिं सदृष्टान्तमाह-- तत्तादृक् तत्तादृग्विधतर्कतन्त्रक्रमे निपुणानां महाबुद्धीनां सन्तोषसिद्धिः प्रथमाध्यायोक्तेन  प्रकारेण  यद्यपि लभ्या ,  तथापि  मृदुधियां बालबुद्धीनां हैतुकै हेतुवादिभिरास्कन्दमाक्रमणमाशङ्कमानः कथितमेव ब्रह्मणः कारणत्वं स्थूणानिखनन्यायेन स्थिरयति सूत्रकारः। कार्यत्वञ्च यस्याकाशादेर्यादृक् तच्च तादृशमेव स्थितयतीति पुनरन्वयः। अयमर्थः ब्रहणः कारणत्वमाकाशादेः कार्यत्वञ्च सप्रकारं बालिशबुद्धीनां प्रतिभटवादिभिरनाक्रमणाय स्थूणानिखनन्यायेन सूत्रकारः स्थिरयतीति प्रथमाध्यायोक्तार्थस्थापनमेव द्वितीयाध्यायकृत्यमित्युक्तं भवति। तथा च न पौनरुक्त्यशङ्कावकाश इति।।
	2.पूर्वं प्रथमद्वितीययोरध्याययोस्संगतिरुक्ता अधुना पुनर्द्वितीयाध्याये पूर्वपादद्वन्द्वस्योत्तरपादद्वयस्य च परस्परसङ्गतिरभिधीयते। तच्छेषभूतञ्चार्थतत्त्वमन्यदपि तत्रैव प्रकाश्यते	  पादद्वन्दमित्यादिना। शब्दार्थस्तु --द्वितीयाध्याये  प्रथमपादद्वन्द्वं परस्मिन्कारणभूते ब्रह्मणि वेदबाह्योक्तां बाधप्रतिरोधात्मिकां पीडां क्रमेण  परिहरति। पादान्तरयुगं  पुनर्वियत्पादः प्राणपादश्च  कार्यद्वारेण समुत्थितं व विरोधमान्तरप्रक्षोभशान्त्यै परिहरति। तेन बाधप्रतिरोधाभ्यां सह परमात्मविज्ञानस्यानुत्पत्तिलक्षणमप्रामाण्यमपि परिहृतं भवति। आन्तरक्षोभो  नाम वेदान्तवाक्यानामन्योन्यविरोधः। इत्थं पादद्वयस्य पूर्वस्योत्तरेण पाद्द्वयेन सङ्गतिरुक्ता। प्रकारान्तरेणाप्यर्थभेदं सङ्गतिञ्चाह--हेतुत्वेति। पूर्वेण पादद्वन्द्वेनेश्वरस्य कारणत्वायोगभङ्गः कृतः। द्वितीयेन तु पादद्वन्द्वेन तस्यैव हेतुत्वस्य सार्वत्रिकत्वायोगभङ्गः क्रियत इति। अयमर्थः--- न्यायवादिन एवं मन्यन्ते -- ईश्वरस्य हेतुत्मस्तु नाम,  अथाप्याकाशादेर्नित्यत्वात् तत्प्रति तस्य हेतुत्वं नास्ति। अत ईश्वरस्य हेतुत्वं न सार्वत्रिकमिति। तदपि विधूयते वियदादिपादेनेति। फलतीति-- साक्षादर्थोऽयं न भवति फलितार्थ इत्यर्थः। आकाशादेः कार्यत्वोपपादने सति ईश्वरापेक्षा तस्य कार्यत्वं स्वयमेव फलितं भवतीति। ननु प्रकृतिपुरुषयोर्नित्यत्वं श्रूयते कथमीश्वरहेतुत्वस्य सार्वत्रिकत्वायोगक्षेप इत्याशङ्क्याह-- स चेति। यस्सर्वत्रिकत्वायोगक्षेपः स तु श्रुतिसिद्धनित्यं विहाय भवेत्। यत्र नित्यत्वश्रुतिस्तद्व्यतिरेकेणान्यत्र सर्वत्रेश्वरस्य कारणत्वमित्यर्थः। ईश्वरस्वातन्त्र्यं नित्यानित्यसाधारणं नियतपूर्वभावित्वलक्षणं कारणत्वमनित्यमात्रे व्यवितष्टत इति भावः।।
	3. पूर्वमध्यायसङ्गतिरुक्ता अधुना पुनः प्रथमलक्षणचतुर्थपादेन द्वितीयलक्षणप्रथमापादस्य सङ्रतिरभिधीयते -- तन्त्रेति। उपनिषदां तन्त्रच्छायानिदाने पूर्वस्मिन्पादे स्वयमन्यपरत्वे निषिद्धे 
तन्त्रेभ्यस्तासामुपनिषदां दुर्बलत्वात् तदनुसरणं तन्त्रानुसरणमेव न्याय्यमिति पर उज्जिहीते। अयमर्थः-- सर्वव्याख्यानाधिकरणे 'व्याख्याताः' इत्युपनिषदां व्याख्यानमुक्तम्। व्याख्यानञ्चोपबृंहणमेव। तच्चोपबृंहणं श्रुतेः समृत्या कर्त्व्यम्। मन्वादिस्मृतिस्तु कर्मप्रतिपादनपरत्वात् कर्मभागोपबृंहणम्। 
तथाचानादेशिकत्वादुपनिषचत्तपस्विनी न्यायोपबृंहणे सांख्यस्मृतिमेवाश्रयते।  तेन समाश्रयणीयसांख्यास्मृत्यपेक्षया दुर्बलत्वात् तदनुरोधेनेयमुनिषन्नेयेत्यधिकरणोत्थानेन सङ्गतिरप्यत्र परिस्फुरति। इत्थं पूर्वपक्षिणा  वैयाकुलीमापादितां समाधत्ते पादान्तरेण सूत्रकार इत्याह-- इत्थमिति। तत्तदित्यादि -- तत्तत्सांख्यादिस्मृतिन्यायाभ्यां कलितमतिकमं हिंसनं तत्ततप्रतिक्षेपार्हैः  प्रत्यस्त्रैर्वारयित्वा चालितं  पूर्वपादोक्तमर्थं दृढीकरोति।। 
	4.द्वितायाध्यायपादारम्भस्य नैरर्थक्यं परिहरति-- निर्णीतमित्यादिना।कर्मकाण्डे हि विरोधाधिकरणादौ स्मृतिन्यायविरोधे श्रुतीनां निश्चलत्वं निर्णीतम्। वेदान्तोऽपि श्रुतिरेव। तत्सिद्धये पूर्वसिद्धार्थसिद्धये, पुनरियं चर्चेति द्वितीयाध्यायाद्यपादो विफल एव स्यात् ।  नेत्याह--  मैवमिति।  तदेव विवृणोति-- गम्भीरेति। उपनिषदां गम्भीरत्वोपपदानात् तत्परिच्छेद्यस्यार्थस्य दुर्बोधत्वशङ्कायां  
कपिलाद्याप्ततमवाक्यैस्तदुपस्काररूपतर्कैश्च तत्त्वार्थपिरज्ञानानुसरणं प्राप्तमिति पश्यतः  कस्यचिन्मन्दमतेरत्र भङ्गः  क्रियत इति न पौनरुक्त्यशङ्कावकाश इति।।
	5. समृतिविरोधपिरहारः कुत्र न्यायविरोधपरिहारश्च कुत्रेत्याशङ्क्य द्वाभ्यामधिकरणाभ्यां स्मृति
विरोधपरिहारो भवति, अष्टभिः पुनरधिकरणैर्न्यायविरोधपरिहार इति विभज्य दर्शयति--  द्वाभ्यामित्यादिना।  उभाभ्यामपि परिहाराभ्यां फलितमर्थमाह-- तेनेति। उपादानत्वं निमित्तत्वञ्च भगवतः सुदृढमेव स्थापितं भवतीत्यर्थः। तद्वद्वयं चेति-- क्क्वचिदुपादानत्वं क्वचिच्पुनरुपादानत्वं निमित्तत्वञ्चोभयमपि प्रकाशयतीत्यर्थः। तत्तद्वादिपरिकल्पितानां परस्परविरुद्धानामर्थतत्त्वानामेकप्रतिक्षेपे 
तदन्येषामर्थानां तुलाग्रनमनोन्नमनन्यायेन सद्भावासद्भावशङ्कावर्गे प्रवृत्ते परीक्षायां साम्येन निहितमतिसूतकारः पक्षपातं रुणद्धि  साम्यमेव स्थापयतीत्युत्तरार्धस्य योजना।।
	6. अत्र संगतिः पूर्वमेवोक्ता। तदर्थविचारस्तु -- उक्तं ब्रह्मणो जगत्कारणत्वं चालयितुं शक्यते न वेति। किं वेदान्तवाक्यानि ब्रह्मकारणत्वमापादयति नेति। किमनवकाशसाङ्ख्यस्मृत्यनुसारे विरोधो वेदान्तवाक्यानां प्रधानपरत्वमापादयति नेति। किं साङ्ख्यस्मृ्तया वेदोपबृंहणमुत मन्वादिस्मृत्येति। किं साङ्ख्यस्मृतिर्भ्रान्तिमूला न वेति। अत्रावश्यमेव वेदान्तानां कपिलस्मृत्यनुसारे कारणमनुक्रमेणाह -- स्मर्तेति। 'ऋषिं प्रसूतं कपिलम्'  इति श्वेताश्वतरश्रुत्यैवासौ कपिलऋषिर्विज्ञातार्थतत्त्वत्वेन श्रूयते। ऋषित्वं हि ज्ञानवृद्धत्वम्, अभेद्यऽयं हेतुरितु। अपरोऽरप्यस्ति रामायणादवयं कपिलो वासुदेवांश इति प्रख्यातः। नहि वासुदेवस्य भ्रान्तिस्सम्भवति। अपिचायं  प्रणिधिनिपुणधीः  योगाभ्यासातिशयनिपुणधीरिति श्रुतिपुराणादिषु सर्वत्रापि श्रूयते।अयमाशयः --मनुयाज्ञवल्क्यादयः केवलकर्मिणः, अयंतु ज्ञानैकनिष्ठः तेनैतद्वाक्येनैव वेदान्तोपबृंहणं क्रियत इति। एवमतिशययुक्तत्वादस्माकमप्रत्यक्षार्थे श्रुतिशिरसि तदुक्त्यैव निष्कर्षणं स्यादित्याह-- तस्मादिति। मैवमित्याह-- न स्यादिति।तत्र हेतुचतुष्टयमाह-- एकार्थेति। मन्वादिवाक्यानामेकार्थत्वेन परस्परविरोधाभावात् 'यद्वै किञ्चन मनुरवदत्तद्भेषजम्'  इति सांसारिकसकलरोगभेषजत्वेन श्रुतत्वात्  कपिलवदस्थानक्रोधादिदोषानुपहतपरमशान्तप्रणीतत्वात् बहुश्रुतत्वाच्च तद्वाक्यानुसरणमेव न्याय्यम्। तेन तद्वाक्यैरेव तत्त्वज्ञानसिद्धेः कपिलवाक्यानुसरणमन्याय्यमित्यर्थः।।
	*2.1.2.
	7. अत्राधिकाशङ्कोक्त्या भाष्य एव सङ्गतिस्सुव्यक्ता 'योगस्मृतावपीश्वराभ्युपगमान्मोक्षसाधनतया वेदान्तविहितयोगस्य चाभिधानाद्वक्तुर्हिरण्यगर्भस्य सर्ववेदान्तप्रवर्तनाधिकृतत्वाच्च तत्स्मृत्या वेदान्तोपबृंहणं न्याय्यमिति'  इति। तदर्थविचारस्तु-- ब्रह्मकारणत्ववादस्तथैवावतिष्ठते नेति। किं वेदान्तवाक्यानि ब्रह्मकारणत्वपराणि उतान्यपराणीति। किमीश्वराधिष्ठितं प्रधानं तत्कारणमुत ब्रह्मेति। किमनवकाशयोगस्मृत्या वेदोपबृंहणमुत पराशरादिस्मृत्येति। किं योगस्मृतिर्भ्रान्तिमूला नेति। किं तत्प्रणेतुर्हिरण्यगर्भस्यापि भ्रान्तिस्संभवति नेति।
 अत्र सर्वत्रापि फलफलिभावस्स्वयमेवोन्नेयः।तदर्थविचारपरम्पराप्राप्तानामुत्तोत्तरेषामर्थानां विपर्यये पूर्वपूर्व 
विपर्ययप्रदर्शनरूपत्वाद् द्वयोरपि पक्षयोः फलफलिभावस्य। तेन पूर्वपक्षे सिद्धान्ते चफलफलिभावस्स्वयमेवोन्नेय इति न विशेषतः प्रदर्शयामः। विषयसंशयोत्थानकारणपूर्वपक्षसिद्धान्तन्यायनिर्णयतत्तत्फलानां वक्तुंप्राप्तानामपि भाष्यदीपयोरेव  सुव्यक्तत्वाद्विशेषतो न वक्तव्यमिति  संगतितदर्थविचारावेव सर्वतो विस्तृणीमहि। अत्र पूर्वपक्षसिद्धन्तन्यायौ विभज्य दर्शयति-- वेदानिति। पूर्वस्मिन्काले भगवतो वेदानलभत विधातेति श्रूयते 'यो ब्रह्मणां विदधाति पूर्वं यो वै वेदांश्च प्रहिणोति तस्मै ' इति। नायमेको हेतुः -- सर्वेष्वपि विद्यास्थानेषु प्रवर्तकत्वेन  नियुक्त इति द्वितीयः। एतस्य च सर्वेष्वपि लोकेषु वागीशत्वप्रसिद्धिः पुनस्तृतीयः ।तस्मात् -- हेतुत्रयात्। हिरण्यगर्भोक्तिव्याघाताद्वेदान्तस्य चलनमेव भवति। उक्तमिमं पूर्वपक्षं प्रतिक्षिपति -- मैवमिति। तत्र हेतुमाह-- तस्यापीति। हिरण्यगर्भस्यापि मधुकैटभनिमित्तवेदापहारप्रमुख विपद्दर्शनात् क्षेत्रिभावात् त्रिगुणात्मकप्रकृकिशरीरत्वाद् भ्रान्त्यादिस्संभविष्यतीत्यगतिकविषये तद्वचनस्य वेदव्रोध नास्तीति कथंचिदपि परिहर्तुमसक्यत्वात्  कपिलवाक्यवदप्रमाणमेवेति निर्वहामः।वेदविरोधस्य निर्वोढुमसक्यत्वे तद्वाक्यमप्रमाणमित्येव प्रतिपद्यामह    
भावः।।
    *2.1.3.
	8.अत्र संगतिर्भाष्यकारैरेवोक्त 'पुनरपि स्मृतिविरोधवादि तर्कमवलम्बमानः प्रत्यवतिष्ठेते' इत।
इममेवार्थं श्रीविष्णुचित्तार्याः प्राहुः 'कपिलहिरण्यगर्भाद्युपदेशं परित्यज्य तदुक्तैस्तर्कैर्वेदार्थमन्यथाकर्तुं प्रत्यवतिष्ठते' इति। तदर्थविचारस्तु--- उक्तं ब्रह्मणो जगत्कारणत्वं संभवति नेति। किं चेतनाद्ब्रह्मणोऽचेतनजगदुत्पत्तिसंभवति नेति। किं सजातीयात्कारणात् सजातीयं कार्यमुत्पद्यते उत विजातीयम्। किं कार्यकारणयोस्सालक्षण्यानुमानमनैकान्तिकं न वेति। तत्र कार्यकारणयोस्सालक्षण्ये नियामकत्वेनोक्तं साङ्क्यावचनविषयमर्थं उपक्षिपति --विश्वमिति।  इत्थं  किलाहुस्साङ्ख्याः -- सुखःदुखमोहात्मकत्वात् त्रैगुण्यात्मकं विश्वं त्रिगुणादेवोदेतुं भवितुमर्हति। नासमात् त्रैगुण्यरहितत्वेन असमात् परमात्मन उदेतुं भवितुं नार्हतीति।  पूर्वपक्षमुपन्यस्य प्रतिक्षिपति -- इत्ययुक्तमिति। अत्र विकल्पयति ---सर्वाकारेण साम्यं  कार्यकारणयोर्भवतोच्यते किं वा केनाप्याकारेण। तत्रापि किं 
कार्यकारणयोर्भाववनियामकाकारेण किं वा येनकेनाप्याकारेणेति विकल्पविभागः। तत्र प्रथमविकल्पं दूषयति---सर्वेति। कार्यकारणयोस्सर्वाकारेण साम्यं न भवति तयोः कार्यत्वेन कारणत्वेन च विभक्ताकारेण द्दष्टत्वात्। येन केनाप्याकारेणेति तृतीयं पक्षं प्रागेव प्रतिक्षिपति---इष्टमिति। 'पर्वते परमाणौ च पदार्थत्वं व्यवस्थितम्' इति चाहुः। येनकेनाप्याकारेण साम्यं प्रसाधनीयमेव न भवति। तस्मात् कार्यकारणभावनियामकाकारेण साम्यमिति द्वितीयः पक्षोऽवशिष्यते। स च नेत्याह---भग्नेति। हेतुव्यवस्थोचितगुणसमता कार्यकारणभावव्यवस्थापकगोमयत्वादिगुणसाम्यं     कार्यकारणभूतयोर्वृश्चिकगोमययोर्नास्त्येव। गोमये गोमयत्वसत्त्वाद्वृश्चिके तदभावाच्चेत्यर्थः।गुणसमता भग्नेत्यन्वयः। तेन सूक्ष्मचिदचिच्छरीरो भगवान् स्थूलचिदचिद्विशिष्टरूपेणावतिष्ठत इति सुगममेतत्। तस्मात् सर्वस्यापि चोद्यस्योपमर्द एव। सूक्ष्मस्य तस्यैव द्रव्यस्य स्थूलरूपेणावस्थानमात्रस्यैव कार्यकारणभावरूपत्वेनास्माभिरभिधानात्। नह्यस्माभिरीश्वर एव स्वरूपेण प्रकृतिपुरुषात्मना परिणमत इत्युच्यत इति।।
	9. अत्र पाश्वस्थः कश्चिन्मृदुप्रज्ञो मन्यते 'तत्तेज ऐक्षत' 'ता आप ऐक्षन्त' इति कार्ये वस्तुनि चैतन्योपलम्भाच्चैतन्यं कार्ये द्दश्यते कारणे पुनर्वस्तुनि 'तदैक्षत बहु स्याम्' इति चैतन्योपलम्भः सिद्ध एव तेन कार्यकारणयोः सालक्षण्यमिति। तदिदमाह---ईक्षेति। अयमर्थः---सति कारणे बहुस्यामिति परिपठिता ताद्दगीक्षा तेजसोऽपाञ्च 'तत्तेज ऐक्षत' 'ता आप ऐक्षन्त' इति द्दष्टा। तेन कार्यभूतस्य जगतः कारणभूतात्मा सह सालक्षण्यं चैतन्ययोगेन ,स्यादिति मृदुप्रज्ञपार्श्वस्थस्य चोद्ये सति तत्र सम्यगुत्तरमिदं यक्तं तेजःप्रभृतिमूर्तेः परस्य पुरुषस्येक्षणमिदमितीमं भावमपलप्य पूर्वपक्षी भावान्तरेण 
परिजहार । 'तत्तेज ऐक्षत' 'ता आप ऐक्षन्त' इत्यादिकमभिमानिव्यपदेश इति। अयं पुनर्व्यपदेशस्तेजःप्रभृतितत्तत्तत्त्वाभिमानिदेवताविशेषव्यवहारणमिति सामान्येन प्राह। नपुनः परमात्मव्यपदेशो वा तत्तद्देवतामात्रपरो वेति विभज्य प्राह। तेन पूर्वपक्षिव्यवहारत्वान्नास्माकं दोष 
इति।।
   *2.1.4.
    10. एवमनुपपन्नकेवलतर्काभासमूलत्वात् अप्रतिष्ठित्वाद् वेदान्तविरुद्धत्वाच्चापरिहार्यदोषं 
साङ्ख्यपक्षं प्रतिक्षिप्य तत्तुल्यन्यायेन कणभक्षाक्षापादादिपक्षाणामप्युक्तदोषेण त्याज्यत्वमितिदिशतीति
सङ्गतिः। पूर्वमपि 'अत एव प्राणः' 'एतेन सर्वेव्याख्याता व्याख्याताः' ' एतेन योग प्रत्युक्तः' इत्यातिदेशिकसङ्गतिरुक्ता अत्रापि सैवोच्यते। तदर्थविचारस्तु -- उक्तं ब्रह्मणो जगत्कारणत्वं संभवति
 नेति। किं वेदान्तवाक्यानि ब्रह्मणो जगत्कारणत्वपराणीति। उतान्यपराणीति। किं कणभक्षाक्षापादादि
तर्कविरोधा वेदान्तवाक्यानां अन्यपरत्वमापादयन्ति नेति। किं बहुत्वादिसम्मतपरमाणुकारणवाद निरसनेऽपि  तर्काप्रतिष्ठानहेतुः प्रभवति नेति। अत्र पूर्वपक्षोत्थानप्रकारमनूद्य तत्प्रतिक्षेपप्रक्रियामप्याचष्टे-- संवादादिति। प्रकृतिकारणवादस्साङ्ख्ये योगे च केवलमभिधीयते।  परमाणुकारणवादः पुनः कणभक्षाक्षापादक्षपणकभिक्षुकादिबहुपक्षपरिगृहीतत्वात्  सर्वाथाऽऽदरणीय
इति पूर्वपक्षिणोऽभिप्रायः। विश्वं तद्धेतुकं स्यादिति द्वयनुकादिक्रमेण परमाणुहेतुकमेव विश्वं स्यादिति 
मृदुमतिभिरल्पबुद्धिभिश्चश्वावराहक्रमस्यानुवाद इति। श्वानो हि वराहेषु परस्परविरुद्धा अपि तदानीं  
परस्परविरोधं परित्यज्य निपतन्ति। एवं परवादिनोऽपि परस्परविरोधं परित्यज्य वेदान्तबाधानाय प्रवर्तन्त
इति श्वावराहन्यायः। तत्प्रतिक्षेपप्रकारमाह-- अन्योन्येति। अन्योन्यव्याहतार्थबहुकुहनायुक्तिदोषा 
-पनोनोदनाय  प्रतिमततिभिरस्तोमकुक्षिम्भरिवेदान्तसूर्योऽस्माकं भातीत्यन्वयः इति। लोके हि सार्वत्रिकोऽप्यन्धकारस्सूर्योदयमात्रेण सद्यस्समुन्मूल्यते, एवं वेदान्तसिद्धान्तप्रसङ्गमात्रतः परसिद्धान्तास्स्वयमेव प्रक्षीयन्त इति।।
   *2.1.5.	  		 	   
    11. पूर्वपक्षाणां परस्परविरोधादिबाहुल्यादनुपपत्तिः प्रदर्शिता। एवं तर्हि सूक्ष्मचिदचिच्छरीरकपरमात्मनः स्थूलचिदचिच्छरीरकपरमात्मरूपविश्वसृष्टिरिति भवत्पक्षेऽपि बहुविरोधेन
वस्त्वनुपपत्तिरित्यादि पूर्वनिरस्तानामेव वादिनामाशङ्क्या पूर्वपक्षोत्थानमिति सङ्गतिः।  तदर्थविचारस्तु  जीवशरीरकस्य ब्रह्मणस्स्वशरीरभूतजीवान्निरतिशयानन्दस्वभावतया यो विभाग उक्तस्स  किं संभवति नेति। शरीरित्वे ब्रह्मणस्स्वशरीरभूतजीवसुखदुःखभाक्त्वं प्रसज्ते न वेति। किं दुःखीदिभाक्त्वं शरीर-
प्रयुक्तमुतान्यप्रयपक्तमिति। किं 'न ह वै सशरिरस्य सतः प्रियाप्रियोरपहतिरस्ति' इति श्रुतिर्दुःखोपभोगस्य 
शरीरप्रयुक्तामवगमयति नेति। किमत्र शरीशब्दशरीरमात्रवचन उत पुण्यापुण्यशरीरपर इति। अत्र पूर्व-़
पक्षवादि मन्यते-यस्यैको दहोऽस्ति स तु विविधानन्तदुःखभाग्भवति, युष्माकं परमात्मनो विश्वं देहश्चेत् स परम पुरुषस्स्वशरीरभूतविश्वनिमित्तकं दुःखं कथमतिपतेदिति। तदिदमाह--एक इति। इत्थं जीवेशसीमां शरीरसम्ब्धमात्रेणापलपितुनाः पूर्वपक्षवादी क्रोशभाजां ब्रह्मरुद्रादिप्रवाहपराणां श्रुतीनां सम्राड्भृत्यादिनीत्या राजभृत्यन्यायेन साम्यं वैषम्यं  च दृष्ट्वा शमं लभतां  प्रशमं भजतानित्यर्थः। राजानोऽपि स्वतन्त्रा एव भुञ्जते राजभृत्यास्तु तत्सेवया तादृग्विधं भोगमुपभुञ्जते। तद्वत्स्वाभाविकमेव सर्वशरीरत्वदिकं भगवतः, भगवत्प्रसादादेव सब्धाधिकाराश्चतुर्मुखादयस्स्वकर्मानुरूपं भोगमुपञ्जते। नैतावता भगवत्साम्यसिद्धिः, वैषम्यस्य स्पष्टमेव दृष्टत्वात्। अतः कर्मैव सांसारिकभोगनिमित्तं नपुनः शरीरित्वम्।।
   *2.1.6. 
	12. अत्र भगवता भाष्यकारेणैव साक्षीत्संगतिरुक्ता 'असदिति चेन्न प्रतिषेधमात्रत्वात्' इत्यादिषु  कारणभूताद्ब्रह्मणः कार्यभूतस्य जगतोऽनन्यत्वमुपपादितम्। इदानीं तदेवानन्यत्वमाक्षिप्य समाधीयते'
इति। अथवा पूर्वं नविलक्षणत्वाधिकरणे कार्यकारणयोस्सालक्षण्यं वदतस्साङ्ख्यस्य तयोर्वैलक्षण्योपपादनेन प्रतिक्षेपः कृतः। अधुना पुनस्तयोर्वैलक्ष्यवत् स्वरूपभोऽपि स्यादिति वदतो वैशेषिकादेः कार्यकारणयोरनन्यत्वोपपादनेन निराकरणं क्रियत इति संङगतिः। तेन द्रव्यावस्थयोर्द्वयोरपि
नित्यत्ववादिनस्साङ्ख्यस्य पूर्वं निरासः, अधुना पुनद्वयोरपि तयोरनित्यत्ववादिनो वैशेषिकस्य निरास इति विभागः। तदर्थविचारस्तु -- उक्तं ब्रह्मणो जगत्कारणत्वं संभवति नेति। किं ब्रह्मकार्यं जगद् ब्रह्मानन्यदुतान्यदिति।किमवस्थान्तरापन्नं कारणमेव कार्यमुत कारणादन्यत्कार्यमिति। किंबुद्धिशब्दान्तरादयोऽवस्थान्तरनिबन्धना उत स्वरूपान्यत्वनिबन्धना इति। किं 'वाचारम्भणं विकारो नामधेयम्' इत्यादीनि वाक्यानि बुद्धिशब्दान्तरादीनामवस्थान्तरनिबन्धनतामवगमयन्ति नेति। 
अत्रासत्कार्यवादिपक्षं तावदुपन्यस्यति-- कार्यमिति। कार्यं कारणतोऽन्यद् भवितुमर्हति विरुद्धधर्मा
ध्यस्तत्वात् यद् यदपेक्षया विरुद्धधर्माध्यस्तं तत् ततोऽन्यदेव यथा घटश्शकचादित्यसत्कार्यवादिनामु
पादानोपादेययोर्भेदसाधकमनुमानम्।  अत्रानुग्राहकतर्कमाह-- व्यापार इति। इतरथा--  उपादानोपादेययोर्भेदाभावे। कारकाणां व्यापारो निरर्थकस्स्यात्। नहि स्वार्थमेव कारकव्यापार इति वक्तुं युज्यते व्याघातादिति। इमं पक्षमनूद्य प्रतिक्षेप्तुमुपक्रमते --इत्यर्धवैनाशिकोक्ताविति। वैनाशिका बौद्धा द्रव्यविनाशवादित्वात्। अर्धवैनाशिकास्तु वैशेषिकास्सावयवद्रव्येष्ववयविनो  विनाशं वदन्ति न परमाणुपरममहतोः। तेनार्धवैनाशिका इत्युच्यन्ते।तत्प्रतिक्षेपप्रकारं दर्शयति-- द्रव्यैक्य इति। कारणकार्यरूपयोर्द्रव्ययोरैक्ये सत्यपि विरुद्धधर्माध्यासादिकं सकलमप्यवस्थाभेदेन तालीपलाशताटङ्कन्यायाद् युज्यते। ननु मया द्रव्यभेदः उक्तः, त्वया पुनरवस्थाभेदः, अत्र को विशेष इत्याशङ्क्योत्तरमाह-- तदभिमतदशाभेदत इति। अयमर्थः -- कारणद्रव्यभेदवादिना कारणगतावस्थाभेदोऽप्यङ्गीक्रियते तथा द्रव्यभेदोऽपि, तथाचोभयविधाङ्गीकारे गौरवम्। ततो वरमवस्थाभेदमात्राङ्गीकारेण लाघवपक्षानुसरणम्, तेनैवावस्थाभेदेन कृत्स्नस्यापि विरुद्धधर्मादेदोषस्य भेदकत्वेन भवतोपन्यस्तस्योपपन्नत्वादिति। अवस्थाभेदानङ्गीकारे द्रव्यभेदोऽपि भवतो न सिध्येदिति हृदयम्।असच्छ्रुतिश्चेति--'असदेवेदमग्र आसीत्' इति कारणावस्थायां विश्वस्यासत्त्वमुक्तम्, कार्यावस्थायाः कारणावस्थायामसत्त्वात्।  अथाप्यस्मत्पक्षं परित्यज्य त्वत्परिग्रहे किं नियामकमित्याशङ्क्य नियामकं हेतुत्रयमाह-- अध्यक्षादित्यादिना। प्रत्यक्षं तावदेकं नहि तन्तुव्यतिरेकेण पटो नाम किञ्चिदुपलभ्यते अपितु तन्तव एव पटत्वावस्थामापन्नाः पट इति नामान्तरेण व्यपदिश्यन्ते। हेत्वन्तरमाह-- लाघवादिति। पटद्रव्यस्य तन्त्ववस्थाभेदस्य चाङ्गीकारे गौरवम्, अवस्थामात्राङ्गीकारे लाघवम्। गौरवपक्षं परित्यज्य लाघवपक्षानुसरणमेव न्याय्यम्। श्रुतिकथितेति। तृतीयो हेतुरुच्यते। कार्यकारणभूतयोर्जगद्ब्रह्मणोस्तादात्म्यं 'सदेव सोम्येदमग्र आसीत्'  इत्युच्यते। नहि 
श्रुतहानमश्रुतकल्पनं वा न्यायविदोऽनुमन्यन्ते।।
	13. अत्र कश्चिच्चोदयति -- सूक्ष्मचेतनाचेतनवैशिष्ट्येनावस्थान्तरं भजेदिति कार्यकारणयोरनन्यत्वं भवन्तो निर्वहन्ति एवञ्च सति कारणावस्थायामद्वितीयश्रुतिर्व्याहन्येत ब्रह्मविशेषणयोश्चेतनाचेतनयोः कारणावस्थायामपि विद्यमानत्वादिति।एतदनूद्य प्रतिबन्द्या निर्वोढुमुपक्रमते- मायेति। अयमत्र भावः -- ये तावन्मायोपहितं ब्रह्मजगदुपादानमिति वदन्ति येच उपाधिव्यतिकरितम्, ये च स्वशक्तिव्यतिकरितम् , तेषामपि पक्षे मायादीनां ब्रह्मविशेषाणानां कारणावस्थानां विद्यमानत्वादद्वितीयश्रुतिव्यापकोपस्तुल्यमेव। मायादीनामप्राधान्यादद्वितीयश्रुतिव्याघातं यदि परहरन्ति तर्हि वयमपि चेतनाचेतनयोरप्राधान्यादद्वितीयश्रुतिव्याघातं परिहरामः। एवञ्च सति सूक्ष्मचिदचिद्विशिष्टं कारणं स्थूलचिदचिद्विशिष्टं कार्यमित्यस्मिन् पक्षे न कश्चिदपि दोषः। शब्दान्वयस्तु--येषां मायोपाधइस्वशक्तिव्यतिकरितपरब्रह्ममूलः प्रपञ्चस्तेऽप्यत्राद्वितीयश्रुतिं तत्तद्विशिष्टे विशेषणाप्राधान्यादवितथयन्ति तथैवास्माकमप्यन्तरात्मप्रधाने वाक्ये प्रकृतिपुरुषयोस्स्थूलसूक्ष्माकारेण विशेषणतया ऽन्वय  इति कारणभूतब्रह्मापेक्षया कार्यभूतस्य 
जगतोऽनन्यत्वोपपत्तिरिति।।
	14. एवं स्वसिद्धान्तेन सर्वश्रुत्यनुगुणं जगदुत्पत्तिप्रकारमुक्त्वा तत्तद्वादिपरिकल्पितान् पक्षाननूद्य तेषामाम्नायविरुद्धत्वादसत्पक्षत्वमाह-- विश्वारम्भ इति। विवर्तं रज्ज्वादौ सर्पभूदलनाम्बुधारादिवत् मिथ्यापरिकल्पतम्, शकलपरिणतिं चिदचिदीश्वराकारेण त्र्यंशे ब्रह्मण्यचिदंशस्य शकलस्य परमार्थपरिणतम्, शक्तिशेषस्य सूतिं  चिदचिदीश्वरशक्तित्रयात्मके परस्मिन्ब्रह्मणि तत्तच्छक्तिभेदस्य सृष्टिम्, पूर्वं विद्यमानस्य कूर्मावयवस्याभिव्यक्तिवत् कारणे विद्यमानस्य कार्यस्याभिव्यक्तिम्,  मुकुलावस्थआयामनुल्लसितस्य पुष्पस्य कालेनोल्लासवद्विश्वस्योल्लासम्, भस्त्रिकान्तर्गतद्रव्यविसर्जनवद्विसृष्टिम्, विकृतिं सन्मात्रस्यैव ब्रह्मणः प्रपञ्चाकारेण परिणतिम्, अनियतां तत्त्वपङ्क्तौ च सृष्टिं कदाचिदग्नेरापः, कदाचिद्द्भ्योऽग्निरिति नियममन्तरेण जगत्सृष्टिं श्रुतौ  तेषुतेषु वाक्यैकदेशेषु स्वरसोऽयमर्थ इति मुधा कल्पयन्तो बालप्रायाः सर्वश्रुत्यैकरस्यप्रणयिभिरधपीचक्रिरे निरस्ताः इत्यर्थः। सूक्ष्मचिदचिद्विशिष्टाद्ब्रह्मणः स्थूलचिदचिद्विशिष्टं ब्रह्मैवोत्पद्यत इतीदमेव तत्त्वम्। एतद्विरुद्धास्सर्वे सिद्धान्ता निरसनीया इत्यर्थः।।
   * 2.1.6.
	15. अत्र सङ्गतिश्श्रीविष्णुचित्तार्यैर्व्यक्तमुक्ता 'असदिति चेदित्यत्र प्रस्तुतमप्यनन्यत्वं तस्याधिकरणान्तरत्वात्तत्र न साधितम्,आरम्भणाधइकरणस्य तत्प्रयोज्यत्वात् प्रतिपादनभेदाच्च। एवमनन्यत्वे समर्थितेऽनभिमतमापतितमित्याह-- इतरेति' इति। तदर्थविचारस्तु -- उक्तं ब्रह्मणो जगत्कारणत्वं संभवति न वेति। किं ब्रह्मणो जगत्सृष्टृत्वे हिताकरणादिदोषः प्रसज्यते न वेति। किं ब्रह्मणस्तत्त्वमसीति सामानाधिकरण्यानवगततादात्म्यं स्वरूपैक्यलक्षणमुतात्मशरीरभावलक्षणमिति। किमात्मशरीरभावलक्षणतादात्म्य ए 'अस्मान्मायी ' 'पृथगात्मानम्'  इत्यादिभेदश्रुतिसामञ्जस्यमुतैक्यलक्षणेऽपीति। अत्र पूर्वपक्षमुक्त्वा तत्प्रतिक्षेपमाह--  उक्त इति। पूर्वाधिकरणे कार्यकारणयोरनन्यत्वमुक्तम्। अस्मिन्पक्षए चेतनस्यापि कार्यत्वात् तस्यापीश्वरानन्यत्वं वाच्यम्।  स तु चेतनस्संसारदुःखं संगतिरप्यत्राभिव्यज्यते। शब्दान्वयस्तु -- अनन्यत्वपक्षे भवद्भिरित्थमुक्ते  सति चेतनोऽपि  ब्रह्मपरिणतिः स्यात् ततस्तस्माद्धएतोस्तत्त्वमस्याद्यवगतं तज्जीवैक्यमहतं  स्यादेव। तथा ऐक्यमस्तु नाम। तथापि विरोधो दृश्यते। जीवो दुःखसिन्धुरेव। अस्तु  दुःखसिन्धुर्जीवस्ततः किं नश्चिन्नमित्याशङ्क्याह-- अभ्रान्त इति। किमीश्वरो भ्रान्त उताभ्रान्त ? भ्रान्तश्चेश्वर एव न स्यात्। अभ्रान्तश्चेत्स पुनर्जीवस्वात्मनोरैक्यं जानाति न वा? न जानाति चेत्सर्वज्ञो न स्यात्। जानाति चेत् स्वात्मनो जीवैक्यं कथमिव जीवे दुःखं जनयेत्। क्रीडया  दुःखं जनयतीति चेत् तच्च न। न खलु क्रीडया स्वशिरच्छएदमनुन्मत्तः कुरुत  इति पूर्वपक्षमाशङ्क्य प्रतिक्षिपति -- मैवमिति। तदेव विवृणोति -- तात्थ्येनेति। अयमर्थः -- नहि वयं जीवब्रह्मणोस्स्वरूपैक्येनानन्यत्वं ब्रूमः, अपितु 'अवस्थितेरिति काशकृत्स्नः'  इति जीवान्तर्यामित्वेन भगवतोऽवस्थानादेव। तच्चान्तर्यामित्वेनावस्थानमध्यात्मशास्त्रेषु शरीरात्मभावप्रतीत्युत्पादकश्रुतुसिद्धाच्छरीरात्मभावादेवेत्यर्थः।।
   * 2.1.7. 
	16. 'परस्य ब्रह्मणस्स्र्वज्ञस्य सत्यसङ्कल्पस्य स्थूलसूक्ष्मावस्थसर्वचेतनाचेतनवस्तुशरीरतया सर्वप्रकारेण सर्वात्मत्वं सकलेतरविलक्षणत्वञ्चाविरुद्धमिति स्थापितम्। इदानीं सत्यसङ्कल्पस्य परस्य ब्रह्मणः सङ्कल्पमात्रेण विचित्रजगत्सृष्टियोगो न विरुद्ध इति स्थाप्यते' इति भाष्यकारैरेव सङ्गतिरुक्ता। तदर्थविचारस्तु --- किं ब्रह्मणो जगत्कारणत्वं संभवति नेति। किं कार्यजननसमर्थस्य कारणस्य जनकत्वं नियमेन सहकार्यन्तरापेक्षमुत निरपेक्षमेवेति। पूर्वत्र हिकाकरणादिदोषप्रसक्तिः परिहृता, अत्र पुनः पूर्वपक्षिणाभिहितं तादृशं दोषान्तरमपि परिहरति--शक्तामिति। अयमर्थः -- कर्ता स भवतूपादानं वा द्वयोरपि स्वरूपशक्तौ विद्यमानायामप्यपेक्षितोकरण सन्निधान एव कार्यकरत्वं दृष्टं तस्मात् 'असदेवेदमग्र आसीत्'  इत्युक्ते सर्वसंहारकाले निमित्तोपादानरूपकारणद्वयात्मा परमपुरुषः किमुपकरणयेत्  किं वा 
सहकारीकुर्यादिति। उक्तं पूर्वपक्षं प्रतिक्षिपति --असदिति। अत्र हेतुमाह--  शक्तिभेदादिति। कारणानि हि लोके नियतानि। तेषां शक्तयोऽपि नियताः। शक्तिश्च स्वरूपशक्तिः सहकारिशक्तिरिति द्विप्रकारा। तथा च घटोत्पत्तावन्याश्शक्तयः पटोत्पत्तावन्वयाश्शक्तय इति दृष्टमेतन्नापलनीयम्। तथाचेश्वरस्यापि स्वरूपप्रकृतिपुरुषकालात्मिकाः शक्तयः कारणावस्थायामपि  सन्ति। अतो न दोष इत्यर्थः। अत्र तत्तदुचितसहकारिशक्त्युपादाने बहून्दृष्टान्तमाह-- क्षीरेत्यादिना। क्षीरमातञ्जनेन दधि करोति। आतञ्जनं तु शीघ्रं दधिभावार्थं रसविशेषार्थं च। अयस्कान्तः सन्निधिमात्रेणायोद्रव्यमाकर्षति। लूता  लालासहिता तन्तुं तनोति। देवा ऋषयश्च स्वाभाविकप्रभावसहिता विचित्राणि तत्तत्कार्याणि कुर्वन्ति। एवमन्यान्यप्यदाहरणानि द्रष्टव्यानि। तान्दृष्टान्तान् वीक्ष्य  भवता सन्तोष्टव्यम्। अयथायथोक्तिं परित्यज्य सुखेनावस्थातव्यमित्यर्थः। सर्वलोकप्रसिद्धं परवादिभिरप्यनतिलङ्घनीयं दृष्टान्तमाह--  सङ्कल्पादिति। जीवो  हि कुलालादिस्सङ्कल्पमात्रेण 
शरीरं नुदति  स्वशरीराधिष्ठितदण्डादिना चक्रादिकम्, यत्र यदपेक्षितं तत्र तत्कार्यं कर्तुमित्यर्थः। एवमीश्वरोऽपीत्याह--  विश्वरूप इति। विश्वशरीरत्वादीश्वरोऽपि सङ्कल्पमात्रेण सर्वं प्रणयतीत्यर्थः।।
* 2.1.	8.
   18. अस्तु वा कालरूपबाह्यसहकारिसहितं जगत्कारणं ब्रह्म तथापि स्वयमपि सर्वचिदचिच्छक्तियुक्तं निरवयवं परमात्मस्वरूपं कथमिव 'बहु स्याम्'  इति सङ्कल्प्यानेककार्यतयावतिष्ठत इत्याशङ्क्या सङ्गतिः।  तदर्थविचारस्तु -- प्रागुक्तमेव जगत्कारणत्वं सम्भवति नेति। किं ब्रह्मणो जगत्कारणत्वे निरवयवत्वश्रुतिर्बाध्यते न वेति। पूर्वं सहकार्यभावेन कारणत्वसामान्यचोद्यं परिहृत्येदानीमुपादानत्वरूपकारणत्वविशेषे चोद्यविशेषमाचक्षाणस्य परिहारः क्रियत इतीममर्थमाह--  कृत्स्नमिति। अयमत्र विकल्पः -- कारणभूतं ब्रह्म कृत्स्नमप्येककार्यात्मना परिणमत्युतैकदेशेन।  यदि कृत्स्नं तर्हि ब्रह्मण एककार्यात्मना परिणतस्यावशेषाभावात् कार्यान्तरात्मना परिणाम एव न स्यात्। यद्येकदेशेन परिणामः निष्कलत्वश्रुतीनां निरवययत्वश्रुतीनां नित्यमेव व्याकोपः स्याजिति।इदं तु दूषणं न केवलं ब्रह्मस्वरूपकारणत्वे, अपितु चेतनाचेतनविशिष्टकारणत्वेऽपि तुल्यमित्याह--इदमिति। तस्मिन्--ब्रह्मणीत्यर्थः।एवं दूषणमुक्त्वा  पूर्वपक्षे तत्फलमाह-- ब्रह्मेति। एवं ब्रह्मण उपादानत्वं न घटत  इत्यन्वयः। इत्थमाशङ्क्यां पिरहरिष्यन् पूर्वपक्षं निराकरोति --  नेति।  मायाविशिष्टं  ब्रह्म कारणमिति मायावादिनः, उपाधिविशिष्टमिति भास्करीयाः , शक्तिविशिष्टमिति यादवप्रकाशीयाः, तेन तेष्वपि पक्षेषु दूषणं समानमित्याह--  स्वपक्षेष्विति। एवं प्रतिबन्दीमुक्त्वा तेषामभिमतः प्रतिबन्धीपरिहारोऽपि तुल्य इत्याह --  तन्मानादिति। अयं किल तेषां प्रतिबन्दीपरिहारः -- मायोपाधइशक्तिविशिष्टब्रह्मप्रतिपादकप्रमाणबलात्तादृशं ब्रह्मास्माभिः स्वीक्रियत इति। एवं प्रमाणाभासबलात् त्वत्पक्षलस्वीकारे साक्षात्प्रमाणैः श्रुतिशतैः प्रतिपन्नमस्मात्पक्षपरिगृहीतं चेतनाचेतनविशिष्टं ब्रह्म सर्वलोकानुकूलं स्वीकुरुष्वेति पक्षानन्तराणि प्रत्यक्षप्रमाणविरुद्धत्वात् स्वीकर्तुमयोग्यानि, अस्मत्पक्षस्तु लोकवेदाविरुद्धत्वात् स्वीकर्तुं योग्य इति भावः।।
     19.  एवं न्यायवादिनोऽपि शरीरात्मभावप्रतिक्षेपकाः परिहर्तव्याः, आकाशावयविपरिमाणुसम्बन्धादीनां तेषामपि पक्षे सम्बन्धविषये कृत्स्नैकदेशविकल्पानुपपत्तेरपि भावात्।स्वपक्षोक्तं दूषणमेकदेशेन परिहृत्य विस्तरेण परिहरिष्यन् माध्यामिकोक्तकृत्स्नैकदेशविकल्पप्रक्रियैं दावदनुवदति--संयोगेति।परमाणुद्वयादिसंयोगाद् द्व्यणुकादिसृष्टिरिति वैशिषिकादीनां प्रक्रिया।तत्र च जगत्कर्तेश्वरः स्वयं विभुरेव परमाणुभिस्संयुज्य तानधितिष्टतीति तानधितिष्टतीति च ते प्राहुः।तत्र माध्यमिकः प्रत्यमतिष्टते--परमाणुद्वयं कार्त्स्न्येन वान्योन्यं स्युज्यते, उतैकदेशेन।कात्र्स्न्येनत्--परमाण्वोरन्योन्यं स्वरूपे निमज्जनादधिकपरिमाणद्वयणुकादिकार्यं नारभ्येत।एकदेशेन चेत् सांशत्वप्रसङ्गः।एवमणुः परमाणुर्विभुश्चेश्वरः कात्र्स्न्येन संयुज्यते चेत् 
तर्हि तयोस्तुल्यपरिमाणत्वप्रसङ्गः।तधाचाणुः परमाणुरीश्वद्विभुः स्यात्।विभरीश्वरः परमाणुवदणुरेव स्यात् एकदेशेन संयोगे द्वयोरपीश्वरपरमाण्वोस्सावयवत्वप्रसङ्गदेन निरवयवद्रव्यद्भाव एव लोलुप्येत।तथा च निरवयवभावात् सावयवकथनमपि साहसमेव स्यात्।निरवयवरूपपरमाण्वभावे तदवयवाश्रितत्वेन सतैं द्व्यणुकादीनामपि  त्यक्तव्यत्वादिति। इत्थं माध्यमिकेन स्वपक्षदुषणायोक्तर्थं कणभक्षादिपक्षनिष्टो यदि वेदान्तिनं प्रति तदा स्वयमपि माध्यमिक निमज्जेत्।अयमत्र शब्जान्वयः--संयोगाख्यं कार्यं विभुतदिरयोः स्यात् ईश्वरपरमाण्वोर्वा स्यात्, अणूनां मिथो वा परमाणूनामन्योन्यं च स्यात् तत्रापि कात्र्स्न्येन  वा  स्यादंशेन वा स्यादिति विकल्प्रकाराः। तद्विहतमेवेत्यस्मान्वेदान्तवादिनः प्रति वदन्  परपक्षवादी स्वयं माध्यमिकवच्छून्यवादे निमज्जेत्। अस्तु परमाणुकारणवादिनो वैशेषिकादेरिदं दूषणम्, तेन साङ्ख्यस्य किं दूषणमित्याशङ्क्याह-- साङ्ख्योऽपीति। इत्थं किल साङ्ख्यानां प्रक्रिया-- प्रकतिर्विश्वं सृजति। सा च विभ्वी। सा पुनस्सत्त्वरजस्तमसां सङ्घातात्मिकेति। तथा च कार्यं कुर्वती स्वात्मभूतैस्सत्त्वरजस्तमोभिः परस्परं संयुज्य करोति वा किमैकैकश्येन। यदि संयुज्य तदा कात्र्स्न्येन वा सत्तवरजस्तमासं संयोग उतैकदेशेन। यदि कात्र्स्न्येन तर्ह्येकमेव कार्यं प्रति सर्वेषां सत्त्वरजस्तमसां विनियुक्तत्वात् कार्यान्तरारम्भं प्रत्यवशेषो न स्यात्। यद्येकदेशेन सम्बन्धः-- तदा तेषां सत्त्वरजस्तमसां सांशत्वप्रसङ्गः। तथा च विभुत्वकल्पनाक्याघातः। यद्यैकैकश्येन कारणम्-- तदा कार्यस्य त्रिगुणात्मकत्वं न स्यात् किञ्चित्सत्त्वेन सृज्यत इतरद्रजसा तमसा चान्यदिति एवमादिदूषणकलोपोपहता साङ्ख्योक्तप्रक्रियेति। कथं न्यूनसृष्टिस्ततः स्यादिति-- अस्यायमर्थः। विभ्वीं प्रकृतिमङ्गीकुर्वतः साङ्ख्यस्य कथं न्यूनसृष्टिः स्यात्। उक्तप्रकारेण दुष्टत्वादिति। एवं साङ्ख्यादिपक्षप्रतिक्षेपप्रक्रियया मायोपाधिशक्त्युपहितब्रह्मपक्षेष्वपि दूषणमूह्यम्। अस्तु तुल्यत्वमस्मत्पक्षाणां त्वत्पक्षस्य च, अथापि त्वत्पक्षस्य परिग्रहे को विशेष इत्याशङ्क्याह-- निगमनिगदितेति। अयमत्र विशेषः-- ' क्षरं प्रधानममृताक्षरं हरः क्षरात्मानावीशते देव एकः ' इत्यस्मत्पक्षस्य श्रुतिशतनिगति तत्वात्तद्दूषणप्रलोपो धर्मिग्राहकप्रमाणबाधितः, अस्मत्पक्षस्तु श्रुत्यानुकूल्यादवतिष्ठत एवेति। तदिदमाह-- अक्षता पद्धतिर्नइति।।
* 2.1.	9.
	20. अत्र सङ्गतिविशेषप्रत्यायकं भाष्यं ' यद्यपूश्वरः प्राक्सृष्टेरेक एव सन् सकलेतरविलक्षणत्वेन  सर्वार्थशक्तियुक्तः स्वयमेव विचित्रं जगत्स्रष्टुं शक्नोति तथापीश्वरकारणत्वं न संभवति प्रयोजनत्वाद्विचित्रसृष्टेः, ईश्वरस्य च प्रयोजनाभावात् 'इति। तदर्थविचारस्तु -- किमुक्तं जगत्कराणत्वं ब्रह्मणः समभवति नेति। किमवाप्तसमस्तकामस्यापि लीलया जगत्कारणत्वं सम्भवति नेति। किमवाप्तसमस्तकामस्यापि लीला प्रयोजनं नेति। अत्र विकल्प्य दूषयति ---  आत्मार्थंमित्यादिना। किमीश्वरस्य विश्वस्रष्टृता आत्मार्थमुत परार्थम्। आत्मार्थं  तावन्न संभवति अवाप्तसमस्तकामत्वात्। तदिदमाह --सततावाप्तकामस्येति। परार्थत्वपक्षे कृपया विश्वसृष्टिरिति वक्तव्यम्, तदपि न वक्तं शक्यत इत्याह--  कारुण्यादिति।यदि कारुण्याद्  विश्वं सृजति तर्हि सुखरूपमेव विश्वं सृजेन्न पुनर्दुखरूपम्। ननु दुःखरूपमपि सृजति तदपि कारुण्यादेव यथा दुःखरूपां चिकित्सां कुर्वन् चिकित्सको रक्षक इत्यभिधीयते एवं दुःखरूपां विश्वसृष्टिं कुर्वन्नीश्वरोऽपि चिकित्सकद्रक्षक एव स्यादित्याशङ्क्य परिहरति --  न चेति।अयमत्र भावः---चिकित्सकस्त्वल्पशक्तिकत्वात् दुःखरूपां चिकित्सकनयाद्दुःखसृष्टिरिति। तत् तस्मात्कारणात् स्वात्मतृप्तः सर्वज्ञः ईश्वरो जगत्सृष्टिहेतुर्न भवतीत्यन्धानामेव चोद्यम्।तदेवोपपादयति---लीलेति। 'लोकवत्तु लालाकैवल्यम्' इति स्पष्टमेव सूत्रकारैरेव चोद्यपरिहार उक्तः। यथा सार्वभौमो राजा पूर्वमेव परिपूर्णोऽपि द्यूतक्रीडां करोति। अत्र 'पश्यन्तीषु श्रुतिषु' इतियादिकमाचार्यपद्यमेव पाठ्यम्। ननु पूर्वमविद्यमानस्य सन्चोषविशेषस्य प्रापाप्तमर्थं द्यूतक्रीडा तेन कथमीश्वरस्यावाप्तसमस्तकामत्वमित्याशङ्क्याह---अभिमतेति।यत् यदेष्टं, तदा तस्य 
सिद्धिरवाप्तसमस्तकामता न पुनरागामिनां पुरुषार्थानां प्रागेव सिद्धत्वम्, तथा चेश्वरस्यापि बहुस्यामित्यादिसह्कल्पाद् यस्मिन्काले यदिष्यते जगत्सृष्ट्यादिकं मोक्षप्रदानादिकं तस्मिन्काले तस्यसिद्धिरेवावाप्तसमस्तकामत्वम्, अतोऽवाप्तसमस्तकामत्वं लीलायोगश्च विरुद्धमिति भ्रान्तिप्रलपितमेतत्।।
	21.अत्र कश्चिच्चोदयति---विश्वं दुःखैकतानं विषममपि सृजत ईश्वरस्यासमञ्जसवृतिः स्यादिति। तदिदमाह-विश्वमिति। अत्र विषयतवमेकस्य सुखित्वमपरस्य दुःखित्वमित्यादिकम्। अयमत्र शब्दान्वयः--विश्वं दुःखैकतानं विषयपि सदा निर्मिमाणस्येश्वरस्य लीला असमञ्जक्रमतः सञ्जायेत असमञजो नाम कश्चिदयथाकर्मकारी सुप्रसिद्धः पुराणेषु, तस्य वृत्तान्तक्रमात् संजायेत। तत ईशवरस्य निर्दयत्वादिदोषो भवेते । इममर्थं प्रतिक्षिपति---मैवमिति। तमेव प्रतिक्षेपप्रकारं विवृणोति- बीजीङ्कुरेति । अयमर्थः---अनादिरयं कर्माविद्यादिचक्रप्रवाहः प्रतिपुरुषं प्रवर्तते। स च विचित्रः। तस्य च प्रवाहस्य तेषुतेषु कालेषु विपाको भवति। विपाकश्च फलप्रदानाभिमुख्यम्। तच्च बहुप्रकारम्। इमञ्चार्थं सर्वेपि  सैद्धान्तिका न प्रतिक्षिपति हि। अन्यथा सर्वेषामपि वादिनां सिद्धान्तप्रक्रियया तत्तत्कर्मचारित्वनियमायोगप्रसङ्गात्। तेनेश्वरः प्राचीनकर्मानुरूपं सर्वं सृजतीति सामान्यमेतदीश्वरकर्तृत्वम्। अथापि तत्तत्कर्मानुरूपं वैषम्यमपि न हीयतइति। करुणासाम्ययोरप्रहाणादिति--अयमर्थः। ईशअवरेण विश्वकार्यकरणस्य च तत्र च प्राचीनकर्मानुरूपवैषम्यस्य चापरित्यागादिति। ईश्वरो ह्यनादिस्वसङ्कल्पसिद्धे पुण्यपापादिनियमं तत्तत्काले तद्विपाकं च नान्यथयति। अस्मिन्नर्थे किं प्रमाणमिति चेत् श्रुतिस्मृत्यादिरेव। अन्यथा पितृहन्तुः स्वर्गः स्यात् धर्मशीलस्तु नारकी स्यादिति। कथं तर्हि पापशीलानां चैद्यादीनामपवर्गप्राप्तिरिति दत्तोत्तरमेतत् प्राचीनकर्मक्रमादिति। अत्र लोकसिद्धन्यायानुसारेण
               'क्रीडातःसृजतो विश्वं विहन्येत कृतार्थता।
                    सुखैकतानं चनयेज्जगत् करुणया सृजन्।।'
इत्यनुमानबलम्ब्येश्वरो न सृजतीति कौमारिलचोदेयमपि दत्तोत्तरम्।।
	22. अद्दष्टमर्थं कल्पयतां वैशेषिकाणां द्दष्टानुसारेण कल्पनस्य न्याय्यत्वात् माध्यमिकाद्युक्तद्दष्टानुसाराभावलक्षणदोषोद्धाटनरूपकृत्स्नैकदेशविकल्पाद्युपहतिः स्यात्, अस्माकं पुनरपूर्वार्थप्रतिपादकागमावलम्बेनार्थतत्त्वमुपपादयतां द्दष्टानुसारनैयत्याभावात् सर्वमेनार्थतत्त्वं समञ्जसमेवोपपादयितुं शक्यत इति सर्वसामान्यान्यायमाह---द्दष्टेति। अयमत्र शब्दार्थः---द्दष्टान्यायेन द्दष्टप्रकारेण विश्वप्रजनकः चित् ईश्वरः, स पुनरीश्वरोऽनुमानेन कल्प्यते।विश्वप्रजनकोऽचित्परमाणुः,    स पुनस्त्र्यणुकपरमाण्वनुमानेन कल्प्यते। तथाचोभयत्राप्यनुमानादेव परिक्लृप्तिः। तस्यां यत्कार्य तदल्पज्ञकर्तृकमिति तथा तया वैयाकुली स्यात्।यद्यल्पज्ञकर्तृकत्वं कार्यत्वबलात्पक्षेऽ वर्तते तदानीमिश्वरासिद्धिः, यदि तु सर्वज्ञकर्तृत्वं तदा विशेषविरोध इति वैयाकुली भवेत्।एवं संयोगस्यापि सावयवत्वप्रसङ्ग इति च प्रसङ्गो भाव्यः।एवमानुमानिकजत्कारणवादिपक्षे दोषमुक्त्वा सिवपक्षे दोषामुक्त्वा स्वपक्षे दोषाभावमाह--अत्यन्तेति।अत्यन्तादृष्टं चिदचिच्छरीरकेश्वरकारणत्वमर्थं भणितुं प्रवृत्तात् शास्त्रात् सर्वकर्तुशरीश्वरस्य सिद्धौ बाध प्रतिरोधायोग्यतत्त्वज्ञानपरतन्त्रा सर्वधर्मोपपत्तिरस्त्येव सर्वेषामपि निमित्तत्वोपादानत्वसर्वज्ञत्वनिरवयवत्वादिधर्माणामुपपत्तिरस्त्येव।अत आगमिकेश्वरबाधनं नरशिरः पवित्रत्वाद्यनुमानवदनादरणीयमेवेति न बाध इति।
	23.उक्तानां दशानामधिकरणानां पूर्वपक्षोत्थाननप्रक्रियां विशेषतो विभज्य दर्शयन् सामान्यतस्तन्निराकरणमपि दर्शयति--संख्यास्मृत्येति।साङ््ख्यस्मृतिविरोधात् स्मृत्यधिकरणे, चतुर्मखस्मृतिविरोधद्योगाधिकरणे,कार्यकारणयो र्वैरुप्यान्नविलक्षणत्वाधिकरणे,शिष्टापरिग्रहाधिकरणे पुनरस्मिन् कारणे ब्रह्मण्येकार्थानेकतन्त्रन्यायविहतत्वात्, भोक्त्रापत्यधिकरणे देहस्य भोगाविनाभावात्, आरम्भणाधिकरणे कार्योपादानयोर्भेदकथनात्,इतरव्यपदेशाधिकरणे स्वात्महितकरणविरोधात्, 
उपसंहारदर्शनाधिकरणे सहकार्यभावात्, कृत्स्नप्रसक्त्यधिकरणे  कृत्स्नैकदेशविकल्पबाधात्, नप्रयोजनवत्त्वाधिकरणे पुनरीश्वरव्यापारनैरर्थक्यादप्युत्थितं विप्रतिपद्यमानं पुर्वपक्षवादिनं प्रत्यविध्यत् निराकरोदित्यर्थः।।
	
