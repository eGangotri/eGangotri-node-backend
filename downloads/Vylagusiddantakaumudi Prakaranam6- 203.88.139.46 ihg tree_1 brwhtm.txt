6.0
अथ विभक्तयर्थाः 

891 प्रातिपदिकार्थलिङ्गपरिमाणवचनमात्र्ो प्रथमा 2 । 3 । 46 ।। 
नियतोपस्थितिकः प्रातिपदिकार्थः । मात्रशब्दस्य प्रत्येकं योगः । प्रातिपदिकार्थमात्रे लिङ्गमात्राद्याधिक्ये परिमाणमात्रे संख्यामात्रे च प्रथमा स्यात् । प्रातिपदिकार्थमात्रे - उच्चैः । नीचैः । कृष्णः । श्रीः । ज्ञानम् । लिङ्गमात्रे - तटः, तटी, तटम् । परिमाणमात्रे - द्रोणो व्रीहिः । वचनं संख्या । एकः, द्वौ, बहवः ।। 
892 सम्बोधने च 2 । 3 । 47 ।।
प्रथमा स्यात् । हे राम । 
इति प्रथमा । 
893 कर्तुरीप्सिततमं कर्म 1 । 4 । 49 ।।
कर्तुः क्रियया आप्तुमिष्टतमं कारकं कर्मसंज्ञं स्यात् ।। 
894 कर्मणि द्वितीया 2 । 3 । 2 ।। 
अनुक्ते कर्मणि द्वितीया स्यात् । हरिं भजति । अभिहिते तु कर्मादौ प्रथमा - हरिः सेव्यते । लक्ष्म्या सेवितः ।। 
895 अकथितं च 1 । 4 । 52 ।।
अपादानादिविशेषैरविवक्षितं कारकं कर्मसंज्ञं स्यात् ।
 दुह्याच्पच्दण्ड् रुधिप्रच्छिचिब्रूशासुजिमथ्मुषाम् ।
 कर्मयुक् स्यादकथितं तथा स्यान्नीहृकृष्वहाम् ।। 1 ।।
गां दोग्धि पयः । बलिं याचते वसुधाम् । तण्डुलानोदनं पचति । गर्गान् शतं दण्डयति । व्रजमवरुणध्दि गाम् । माणवकं पन्थानं पृच्छति । वृक्षमवचिनोति फलानि । माणवकं धर्मं ब्रूते शास्ति वा । शतं जयति देवदत्तम् । सुधां क्षीरनिधिं मथ्नाति । देवदत्तं शतं मुष्णाति । ग्राममजां नयति हरति कर्षति वहति वा । अर्थनिबन्धनेयं संज्ञा । बलिं भिक्षते वसुधाम् । माणवकं धर्मं भाषते अभिवत्ते वक्तीत्यादि ।। 
इति द्वितीया । 
896 स्वतन्त्रः कर्ता 1 । 4 । 54 ।।
क्रियायां स्वातन्त्र्येण विवक्षितोऽर्थः कर्ता स्यात् ।। 
897 साधकतमं करणम् 1 । 4 । 42 ।।
क्रियासिध्दौ प्रकृष्टोपकारकं करणसंज्ञं स्यात् ।। 
898 कर्तृकरणयोस्तृतीया 2 । 3 । 18 ।।
अनभिहिते कर्तरि करणे च तृतीया स्यात् । रामेण बाणेन हतो वाली।। 
इति तृतीया । 
899 कर्मणा यमभिप्रैति स सम्प्रदानम् 1 । 4 । 32 ।। 
दानस्य कर्मणा यमभिप्रैति स सम्प्रदानसंज्ञः स्यात् ।। 
900 चतुर्थी सम्प्रदाने 2 । 3 । 13 ।।
विप्राय गां ददाति ।। 
901 नमस्स्वस्तिस्वाहास्वधालंवषडयोगाच्च 2 । 3 । 16 ।।
एभिर्योगे चतुर्थी । हरये नमः । प्रजाभ्यः स्वस्ति । अग्नये स्वाहा । पितृभ्यः स्वधा । अलमिति पर्याप्त्यर्थग्रहणम् । तेन दैत्येभ्यो हरिरलं प्रभुः समर्थः शक्त इत्यादि ।। 
इति चतुर्थी । 
902 ध्रुवमपायेऽपादानम् 1 । 4 । 24 ।।
अपायो विश्लेषस्तस्मिन्साध्ये यद् ध्रुवमवधिभूतं कारकं तदपादानं स्यात् ।। 
903 अपादाने पञ्चमी 2 । 3 । 28 ।।
ग्रामादायाति । धावतोऽश्वात्पततीत्यादि ।। 
इति पञ्चमी । 
904 षष्ठी शेषे 2 । 3 । 50 ।।
कारकप्रातिपदिकार्थव्यतिरिक्तः स्वस्वामिभावादिः संबन्धः शेषस्तत्र षष्ठी । राज्ञः पुरुषः । कर्मादीनापि संबन्धमात्रविवक्षायां षष्ठयेव । सतां गतम् । सर्पिषो जानीते । मातुः स्मरति । एधोदकस्योपस्कुरुते । भजे शम्भोश्चरणयोः ।। 
इति षष्ठी । 
905 आधारोऽधिकरणम् 1 । 4 । 45 ।।
कर्तृकर्मद्वारा तन्निष्ठक्रियाया आधारः कारकमधिकरणं स्यात् ।। 
906 सप्तम्यधिकरणे च 2 । 3 । 36 ।।अधिकरणे सप्तमी स्यात्, चकाराद्दूरान्तिकार्थेभ्यः । औपश्लेषिको वैषयिकोऽ भिव्यापकश्चेत्याधारस्त्रिधा । कटे आस्ते । स्थाल्यां पचति । मोक्षे इच्छास्ति । सर्वस्मिन्नात्मास्ति । वनस्य दूरे अन्तिके वा ।। 
इति सप्तमी । 
इति विभक्त्यर्थाः ।।
