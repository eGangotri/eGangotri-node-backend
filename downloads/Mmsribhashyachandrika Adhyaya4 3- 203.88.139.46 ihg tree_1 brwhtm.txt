श्रीः । श्रीमते रामानुजाय नमः । 
श्रीभगवद्रामानुजविरचिते श्री शारीरकमीमांसाभाष्ये चतुर्थाध्याये तृतीयः पादः । 
(4.3.1) अर्चिराद्यधिकरणम् 
<4.3.1>
पादसंगतिं प्रदर्शयितुं पूर्वपादोक्तमर्थमनुवदति - विदुष इति । ब्रह्मरन्ध्राख्य
शिरः कपालमध्यरन्ध्रात् निष्क्रान्तस्य ब्रह्मनाड्या संबद्धं सूर्यकिरणं
गतिसाधनत्वेनावलंब्य गच्छतः सर्वे अस्मै देवा बलिमावहन्ति इत्युक्तप्रकारेणाभिमुखमागतैः
देवबृन्दैः प्रहितोपहारस्य योगिनः भगवत्प्रापमुक्तिघण्टापथाख्यः
अर्चिरादिमार्गः अस्मिन्पादे निरुप्यते तथाच पूर्वपादद्व्येन मुमुक्षोः
स्थूलदेहसमयजायमानफलं निरूपितम् । अत्र स्थूलदेहात् उत्क्रान्तस्ययत्
फलं तन्निरूप्यते । अर्चिराद्यातिवा हिकैः अस्य ब्रह्मलोकप्राप्तिः
अपृनरावृत्तिलक्षणः ब्रह्मानुभवप्रकारः क्रमेण प्रतिपाद्यते
संशयबीजं दर्शयति - तत्रेति । इत्युपक्रम्य ब्रह्मविद्यामुपदिश्य
इत्यनेन अथ यदुचैवेत्यादिना प्रतिपादितो मार्गः ब्रह्मविद एवेति
सूचितम् । यत्=यदि । शव्यं=शवयोग्यं संस्कारम् । शवसंस्कारकरणे
तदकरणेपि अर्चिषमेव प्राप्नुवन्तीत्यर्थः । अत्रार्चिरादिशब्दाः
तत्तदभिमानि देवतापराः । अस्मिन्मार्गेदेवैर्नीयमानत्वाद्देवपथः।
ब्रह्म प्रापकत्वात् ब्रह्मपथः ।यान् षड्दङ् एति - यान् षड् मासान्,
उदक्=उत्तरदिशायां आदित्यः एति इत्यर्थः । यद्वा उदङ्= ऊर्ध्वं
गच्छन् । सूर्यः उत्तरायणे उत्तरस्या दिशि उपर्युपरि गच्छति । अत
अव "उदीची' इति तस्याः दिशो नाम
दक्षिणायणे दक्षिणस्यां दिशि क्रमेण आधो गच्छति । अतः अस्याः "अवाची'
इति नाम । "तत् पुरुषः इत्यत्र ततत्इति पदच्छेदः । तदेत्यर्थः "अमानवः
पुरुषः=उपरि इमं मानवमावर्तं इत्युक्तेः अयं मानवावर्त संबन्धी
न भवतीत्यमानवः ।मानवं मनु संबन्धी । चतुर्मुखप्रजापत्यन्तरंग मनुप्रजापति
संबन्धी अयं संसारः घोरः सचाधोगतिहेतुः अत एवावर्तं इति दर्पणे।
। विजिहीते=अवकाशं प्रददातीन्यर्थः ।रथचक्रस्य खमिति। रथचक्रे
यावान वकाशस्तावानित्यर्थः ।एवमग्रेऽपि । आडम्बरं वाद्यविशेषः 
संशयमाह तत्रेति ।प्रतिपाद्यत इतीति। प्रतिपाद्यते इति हेतोरित्यर्थः
श्रुतिभेदेनभिन्नतया प्रतिपादितानामर्चिरादि मार्गाणामेकत्व मभ्युपगम्य
तेनैकेनैव मार्गेण ब्रह्मवित् गच्छति, उत मार्गभेद मवलम्ब्य यथायथमनियमेन
गच्छतीति संशयार्थः ।। अनेकरूपत्वादिति । भिन्नत्वादित्यर्थः ।
क्रमस्य क्रमिणश्च भिन्नत्वादित्यर्थः । ननु तत्रतत्राम्नातमार्गाणामनेकरूपत्वेपि
मार्गान्तरापेक्षणं किं न स्यादित्यत्राह - नैरपेक्ष्याच्चेति । श्रुतयोहि
क्रमभेदेन क्रमिभेदेन च मार्गान् बोधयन्ति । तत्रतत्र तदाम्नातमार्गेणैव
ब्रह्मप्राप्तिसंभवात् मार्गान्तरापेक्षणमयुक्तम् । अन्यथा निरपेक्षरवत्वलक्षणश्रुतित्वव्याकोपात्
अत एवह्यनेकत्राम्नातानां ब्रह्मविद्यानां परस्परापेक्षत्वं विनैव
मोक्षसाधनत्वमुच्यते । तस्मात् विद्यावैषम्यनयेनैव गतिचिन्तनस्यापि
विषमत्वसंभवात् मार्गवैषम्यमप्यावश्यकमिति भावः । यद्यपि तृतीयाध्यायतृतीयपादस्थानियमाधिकरणे
अर्चिरादिगतेः सर्व ब्रह्मविद्यानिष्ठानां साम्यमुक्तमिति केषां
चिद्विदुषां मार्गान्तरेण गमने तद्व्याकोपः इति नात्र वक्तव्य मस्ति
अथापि क्रमभेदक्रमिभेद प्रयुक्त शंकायास्तत्रानिराकरणात् न पौनरुक्यम् 
इथं च तत्तच्छाखाप्रतिपादितमार्गेषु येन केनचिद्वामार्गेण विदुषां
गमनं युक्तमिति पूर्वपक्षिहृदयम् 
छान्दोग्ये चतुर्थे अर्चि - र्दिन - पूर्व पक्ष उत्तरायण - संवत्सर - आदित्य - चन्द्र - विद्युत्
(अमानवपुरुष) रूपाः नेतारः । छान्दोग्ये एवाष्टमे आदित्य मात्रस्योक्तिः।
कौषीतिकीवाक्येअग्नेः आदित्यस्य चोक्तिरस्ति । छान्दोग्ये अनुक्तानां
वायुलोक - वरुणलोक इन्द्रलोक प्रजापतिलोकानामधिकानामुक्तिः ।बृहदारण्यके - अष्टमे - देवलोकपदं
मानसपदं चाधिकम् । तत्रैव सप्तमे वाय्वादित्य चन्द्राणामुक्तिः
सिद्धान्तमाह - एवं प्राप्ते इति । सिद्धिंः ज्ञानम् । प्रसिद्धिः
प्रत्यभिज्ञान मित्यर्थः । क्रमक्रमिभेदशंकां परिहरति - प्रत्यभिज्ञानात्स
एवेति । विद्यागुणोपसंहारवदिति । सर्व शाखाप्रत्ययन्यायस्यात्रापि
समानत्वादित्याशयः । मार्गस्य प्रत्यभिज्ञानमेव विवृणोति - छान्दोग्ये
इत्यादिना । अल्पान्तरः अल्पभेदवान् । संवत्सरशब्दस्थाने देवलोक
शब्दश्रवणादिति भावः । अग्निवाय्वादित्यचन्द्रविद्युत्प्रभृतिभिः
तदेवेदं देवयानमिति प्रत्यभिज्ञाने सिद्धे अश्रुतानामपि अन्यत्रोप
संहारः न्यायसिद्ध इति न मार्गवैषभ्यम् । नन्वेवमेव परविद्यासु
सर्वासु ब्रह्मणः प्रत्यभिज्ञानादेकत्वमेव स्यादिति चेत् न स्यात्
तत्र हि गुणानामानन्त्यादुप संहारो न संभवति । अतो न विद्यैक्य
संभवः । एवं विरुद्धगुणानां तत्र तत्रोक्तानामुपसंहारासंभवोपि 
अत्र च परिमितत्वात् अन्यत्रोक्तस्यान्यत्रोपसंहारेणानुसन्धातुं
शक्यत्वादविरुद्धत्वाच्चैकत्वमिति । ये चेमेश्रद्धां सत्यमुपासते
इति सर्वब्रह्मविद्यानिष्ठानपि क्रोडीकृत्य मार्गविधानात् सर्वत्रैकरूपत्वमपि।
। अतोऽर्चिरादिमार्गेणैव ब्रह्मविदो गमनम् ।। ब्रह्मविद्विशेषाणां
मार्गान्तरेण गमनबोधकप्रमाणानां नयममनियमाधकरणे उक्तमिति तत्रैव
द्रष्टव्यम् । अयं च गमननियमः सामन्यतः । नानाप्रकारेण गमनस्यतत्र
तत्र प्रमाणसिद्धत्वात्
ब्रह्मविद्विशेषाणां विशेषस्यांगीकर्तव्यत्वात् । अयमर्थः सारवल्यां
प्रदर्शितः ।"चैद्यादीनाम्योध्यास्थिरचरजनुषां इत्यादिना । वस्तुतः
आतिवाहिकाः द्वादशसंखख्याकाः । येये उपासकाः यत्र यत्रस्थित्वा
ब्रह्मलोकं गच्छन्ति तत्तत्स्थानेषु यः आतिवाहिकस्तिष्टति उक्तेष्वन्यतमः
सः ब्रह्म प्राप्यति । सः अर्चिरादिक एव वस्तुतः । द्वादशसंख्याकपुरुषाणां
सर्वेषामेव सर्वब्रह्मविद्यानिब्रह्मविद विषये आतिवाहिकत्वमिति
न निर्बन्धः । कस्यचित्संबन्धेपि समार्गः आतिवाहिकसंबन्ध्येव ।
अन्तिगमानुषपुरुष संबन्धं बिना न कस्य चिदपि नयनम्
चैद्यस्य तदानीमेव वासुदेवप्राप्ति सत्वेपि जयविजयादिद्वारपालकत्वं
प्राप्यैव ब्रह्मलोकगमनम् । नह्यैद्वैतिनामिवात्रैव ब्रह्मप्राप्तेः
मोक्षरूपत्वमस्माभिरिष्यते । देशविशेषं गत्वैव परं ज्योतिरूपसंपद्यैव
स्वस्वरूपादिर्भावस्य सिद्धान्तसिद्धत्वात् ।। अर्चिराद्यधिकरणं समाप्तम्।।
(4.3.2) वाय्वधिकरणम् 
<4.3.2>
एवमर्चिरादिमार्गस्य भिन्नदेशाम्नातस्यैकत्वं स्थापितम् 
अथ क्रमश्चिन्त्यते इति संगतिः ।उत्तरत्र चिन्तां विवक्षुः प्रथमं
विषयं शोधयति - तत्रार्चिरादिके इत्यादिना । देवलोकस्योपसंहार्यत्वे
सिद्धे एव संशयोत्थान मित्यतः सर्व शाखाप्रत्ययन्यायेन पूर्वाधिकरणसिद्धमुभयत्रोभयोपसंहार्यत्वं
दर्शयति उभयत्रापीति । संवत्सरदेवलोकयोः पञ्चमीबलेनानन्तर्यस्य
श्रुतिसिद्धत्वेपि अधिककालानां न्यूनकालोत्तरनिवेशरूपार्थ स्वभावस्याधिकहेतोः
सत्वात् बत्सरस्य मासानन्तरत्वमित्याह - तत्र मासादिति । यद्यपि कालवाचकानां
दिनपूर्वपक्षादीनां अभिमानिदेवतापरत्व स्वीकारेण ब्रह्मगमयितृत्वं
उत्तरत्र प्रतिपाद्यते
अमानसपुरुषवत् साक्षात् परमात्मना नियुक्त नित्यसूरिवत् पुरुषपरत्वं
च । अथापि शब्दस्वाभाव्य पर्यालोचने अधिककालानां न्यूनकालेभ्यः
उत्तरोत्तरत्वेन निवेशः सूच्यते इति तात्पर्यम् । दिनाद्यभिमानि
देवतापरत्वे तु नैव विवादः काल तारतम्यस्य स्पष्टत्वात् इति बोध्यम्।
।श्रौतक्रमस्य तुल्यत्वेपीति। श्रुत्यर्थ पाठ प्रवृत्ति मुख्यकाण्डाः
क्रम प्रमाणानि । पंचमीविभक्यभिहितक्रमस्य श्रौतत्वात् श्रौतक्रमः
उभयत्र तुल्य । ननुमासानन्तरं संवत्सरः तदनन्तरंच देवलोक इति युक्तमेव
किं तत इत्यत्राह - अन्यत्रेति । स वायुमित्यादि
स ब्रह्मवित् छान्दोग्योक्तार्चिर्दिन पूर्वपक्ष षडुदङ्मासाब्द
द्वारेण वायुमागच्छति ।स वायुः तस्मै=आगताय ब्रह्मविदे विजिहीते=आत्मावयवान्
विगमयति छिद्रीकरोति स्वात्मानमित्यर्थः । ब्रह्मविदो न गमन प्रतिरोधकः
इति भावः । कियत्परिमाणं = छिद्रमित्यत्राह - यथा रथचक्रस्य खमिति 
चक्रमध्यवर्तिरन्ध्रंयावत्परिमाणं तावत्परिमाणच्छिद्रं करोति 
तेनछिद्रेण उर्ध्वंगत्वा स आदित्यलोकमागच्छतीत्यर्थः ।एवमग्रेपि 
एवमत्रादित्यात्पूर्वं वायुर्निवेशितः । यद्यपि कौषीतिकी वाक्ये
पाठ क्रमेण अर्च्यनन्तरं वायुः प्राप्तइति दिनात्पूर्वमेव तस्य
प्राप्तिः नत्वादित्यात् अथापि पाठक्रमापेक्षया श्रौतक्रमस्य बलीयस्त्वात्वायु
प्राप्त्यनन्तरं स ऊर्ध्वमाक्रमते स आदित्यमिति श्रुत्यैव आदित्यप्राप्तिबोधनेन
आदित्यात्पूर्वं निवेशःआवश्यकः
अग्निलोकमागच्छति स वायुलोकमितिपाठक्रम एवहि तत्र।न प्रातिपादिकेन
विभक्त्यावा क्रमोनिर्दिष्टः इत्यभि प्रयन्नाह - तत्र कौषीतिकिनामिति 
एवं फलितं क्रमं दर्शयति - अत इति । तथा चैकस्मिन्नेव स्थाने वायोः
देवलोकस्य च प्राप्तिस्सिद्धा । नात्रपौर्वोपर्यनियाकमप्यस्ति ।
अतो यथेष्टंगन्तुं शक्यते इति पूर्वपक्ष्याशयः ।
प्रसिद्धेरिति । रुढिभेदादित्यर्थः ।क्रम प्रापकं क्वचित्प्रातिपदिकं
क्वचित् विभक्तिः । संवत्सरस्य मासानन्तरत्वेइवार्थसामर्थ्यादिरधिकहेतुर्न
कस्यापि । अतः संवत्सरादित्ययोर्मध्यपातरूप क्रमस्योभयोः श्रुतिसिद्धत्वात्
अनयोः क्रमेणगन्तव्यत्वे विशेषहेत्वाभावाच्च यथेष्ठं विकल्पेन ब्रह्मविदो
गमनमिति पूर्वपक्षि हृदयम् ।
राद्धान्तमाह - उच्यते इति । अविशेषविशेषाभ्यां=सामान्यविशेषाभ्याम् 
देवलोकशब्दः सामान्य शब्दः वायुशब्दश्च विशेष शब्द इति तत्प्रतिपादितार्थस्यैकत्वात्
न विकल्पस्यैव प्रसक्तिरिति भावः । ननु वायु शब्दो प्रसिद्धवायुपरः
देवशब्दश्च सामान्यदेवपरः । अतो देवलोक शब्दः वायुलोकपर इति कथमर्थैक्यमित्यत्र
देवलोक शब्द एव सामान्य शब्दः न देवशब्द । अत एव कौषीतिकी वाक्ये
निषादस्थाप्पत्यधिकरण सिद्धन्यायानु गृहीतः वायुलोकशब्द एव साक्षात्
श्रुतः इत्यभि प्रयन्नाह - वायुश्चासादिति । अथ देवलोक शब्दस्य सामान्य
शब्दत्वं मर्थौचित्यं च दर्शयति वायुश्च देवानामिति
लोकशब्दोह्यावासस्थानपरः वायोश्चदेवानामावासत्वं श्रुति सिद्धम् 
ततश्च देवलोक शब्दः देवावासत्वरूपसामान्यधर्मेण वायुबोधकः।वायुशब्दोवायुत्वविशेषेणैव
बोधकः इति भावः । ननु इन्द्रप्रजापत्यादीनामपि देवत्वात् ते एवात्र
कुतो न गृह्यन्ते इति चेत् । तेषां पृथङ् निर्दिष्टत्वेन पौनरुक्त्यापत्तेः 
ननु संवत्सरः खलु वै देवानां पूरिति श्रुत्यनुरोधात् देवलोकशब्दस्य
संवत्सरविषयत्वं किं न स्यात् । अत एव मासेभ्यः संवत्सरं संवत्सरादादित्यं
मासेभ्यो देवलोकं देवलोकादादित्यमिति श्रुतिद्व्यं चोपपादितं भवति 
संवत्सरादनन्तरं आदित्यात्पूर्वं च श्रुत्यन्तरबलेन वायुश्च प्राप्तो
भवति इति चेन्न संवत्सरस्य देवपुरत्ववचनस्य स्तुतिमात्रत्वात्
वायोर्देवगृहत्व वचनस्य च वास्तवार्थकत्वात् वास्तवार्थस्यैव ग्राह्यत्वात् 
ज्योतिर्मयकृत्स्नवैमानिकदेवतागणोहि वायुपाशघृतः । अतो वायोर्देव
गृहत्वं यथार्थमिति स्वरसत्वात्तदेवात्र ग्राह्यम् ।।अपिच आत्मनि
तिष्ठन् इति स्थाने विज्ञाने तिष्ठन् इति पाठात् विज्ञानशब्दस्यात्मपर्यायत्वमिवात्रापि
वायुपर्यायस्थाने देवलोकपाठ इति देवलोकशब्दस्य वायुपरत्वं स्वरसम् ।।
वाय्वधिकरणं समाप्तम् ।।
(4.3.3) वरुणाधिकरणम् 
<4.3.3>
उत्तरत्र संशय प्रदर्शनायादौ उक्तमर्थं प्रदर्शयति - कौषीति
किनामिति । वायोरनन्तरं वायुलोकं स वरुणलोकमिति पाठक्रमेण वरुणस्य
प्राप्तत्वेपि देवलोकादादित्यमिति श्रैतक्रमेणबलीयसा आदित्यस्यैव
प्राप्तिरित्याह - आदित्यस्यापीति । अत्र=कौषीतिकीवाक्ये । अर्चिप्रभृतिष्वितिअ
अर्चिषोऽहरह्न आपूर्यमाणपक्षमापूर्यमाण पक्षाद्यान्षडुदङेति मासांस्तान्
मासेभ्यः संवत्सरमिति श्रौतक्रमात् अर्चिर्दिनपूर्वपक्ष षडुदङ्मास
शब्दानां प्रवृतौ मासेभ्यो देवलोकं स वायुमागच्छति इति प्रमाणबलेनानन्तरं
वायोः ततो देवलोकादादित्यमिति आदित्यस्य तदनन्तरं आदित्याच्चन्द्रमसमित्यादीनां
चन्द्राद्यमानवान्तानां च प्रवृत्तौ तस्य "स एनात् ब्रह्म गमयतीति
ब्रह्मप्रापकत्वोक्तेःमध्ये अन्ते वा वरुणेन्द्रप्रजापतीनामवकाश
एव नास्ति
न चावकाशाभावात्तेषां त्याज्यत्वम् । सवरुणलोकं स आदित्यलोकं सचन्द्रलोकं
स प्रजापति लोकमिति श्रुतिवैयर्थ्यापत्तेः । नच पाठक्रमानुरोधेन
वरुणस्य वाय्वनन्तरं प्राप्तिर्युक्ता । तस्यापि प्रबलेन देवलोकादादित्यमिति
श्रौत क्रमेणादित्यस्यैव प्राप्तेः । नच श्रुतावैयर्थ्यायार्चिषः
पूर्वमेव वरुणादीनां निवेशो युक्तः । तेऽर्चिषमभि संभवन्तीति श्रुतेरन्यथासिद्धत्वेपि
देवयानं पन्थान मापद्यानिलोकमिति श्रुत्या अग्नि पर्यायस्यार्चिष
एव प्राथम्योक्तेस्तद्विरोधात् । आपद्याग्निलोकमिति हि श्रूयते 
एतदर्थमेव कौषीतिकिनां स एवं...प्राथम्यमविगीतमिति आदौ भाषितम्
एवं च पठितस्य वरुणस्य पाठार्थवत्वायवायुलोकं वरुणलोकमिति पाठक्रमानुसारेण
वायोरुर्ध्वं निवेशः कार्यः । क्रमिबाधापेक्षया श्रौतक्रमबाधस्योचितत्वात्इ
इन्द्र प्रजापती अपि तदनन्तरमेव निवेशयितन्यौ । नच आदित्यलोकं
इन्द्रलोकं प्रजापतिलोकं इति पाढ क्रमात् आदित्यादनन्तरं चन्द्रात्प्रागेव
तयोर्निवेशस्यादिति वाच्यम् । आदित्याच्चन्द्रमसमिति आदित्यारुर्ध्वं
चन्द्रस्य श्रवणेन तत्क्रमबाध प्रसंगात् । चन्द्रादूर्ध्व निवेशोपि
न संभवति । चन्द्रमसो विद्यूतमिति विद्युतः क्रमप्राप्तत्वात् ।
क्रमद्वयभंगापत्तेश्च । तस्मात् अन्यत्रावकाशाभावात् पाठक्रमरूपहेतोः
प्रकृते सत्वाच्च वाय्वादित्ययोरन्तराले अवश्य निवेशनीयवरुणनिवेशनस्य
आवश्यकतया तेन च वाय्वादित्ययोः क्रमस्य भग्नतया तत्रैवेन्द्र प्रजापत्योर्विवशन
मप्यु चितमिति
राद्धान्तमाह - उच्यते इति ।मेघोदरवर्तित्वादित्यादि। वरुणाभिमानविषयी
भूत जलंचमेधोदरस्थम् । तत्र विद्युत् स्फुटतर दृश्या । सलि लं च
न तथा दृश्यम् । अतः सलिलस्थ विद्युत उपरिस्थितिर्गम्यते ।एवमभिमान,
विषययोः परस्परसंबन्धात् तदभिमानिदेवतयोः विद्युद्वरूण शब्दप्रतिपाद्ययोरपि
परस्पर संबन्धस्य न्याय्यत्वात् तटिदभिमानिदेवतायाः ऊर्ध्वं सलिलाभि
मानिदेवतायाः निवेशो युक्तः । एवं वेदेपि द्युपर्जन्य पृथिवीक्रमेपर्जन्यः
स्वर्गादनन्तरस्थः । ततोपि तटिदधस्तात् । तटित्पुरुषस्याप्युपरि
मेधोदरे वरुणः । अतोपि तटित्पुरुषात् उर्ध्वं वरुणनिवेशो युक्त
इति भावः
ननु विद्युद्वरुणयोर्यथोक्तस्संबन्धोऽस्तु । अथापि स वायुलोकं
सवरुणलोकं इति पाठक्रमबाधेन विद्युदुपरि वरुणस्य कथं निवेशः इत्यत्राह - एतदुक्तमिति 
पाठक्रमोपक्षयापि अर्थक्रमस्य बलीयस्त्वात् विद्युदनन्तरमेव वरुणस्य
निवेशो युक्तः इत्थंचागन्तुकानामन्ते निवेश इतिन्यायेन वरुणोपरि
इन्द्रप्रजापत्यो निवेशश्च सुकरः । वरुणस्य विद्युत्पुरुषानन्तरभावित्वेपि
आन्तं विद्युत्पुरुषस्य न त्यागःवरुणादीनामप्रधानत्व मेवावरुणादीनां
किञ्चिददूरमेव नेतृत्वं, आमानवस्य विद्युत्पुरुषस्यैव आन्तं नेतृत्वम्ए
एवं विद्युद्वरूणयोः संबन्धस्य समानत्वेपि विद्युदनन्तरमेव वरुणस्य
निवेशः नतु ततः पूर्वं इत्यर्थ विशेषद्योतनार्थः सूत्रे अधि शब्दः
अधिकतया प्रयुक्तः
"चन्द्रमसो विद्युत" मिति श्रोतृक्रमाभंगाय तथास्वीकारावश्यकत्वात् 
अत्र दर्पणम् । मेघोदरोत्पन्ना बहिः प्रसृता विद्युत् । अतं प्रथमं
गन्त्रा सैव प्राप्यते ।उदरस्थं जलं तदन्तर्देवता पश्चादेवेति ।
तर्हि चन्द्रमण्डलादूर्ध्वस्य आदित्यस्य चन्द्रात्पूर्वत्वं कथं
इति चेत्? श्रौत क्रमाविरोधाय तत्र चन्द्रदेवतायाः पश्चात्प्रापकत्व
मिष्यते । न त्विह स्वरस प्रतीतभंगः । किं तु देवलोकादादित्यं आदित्याच्चन्द्रमसं
चन्द्रमसो विद्युतमिति श्रौतक्रमरक्षणमेवेति इति ।।
विष्णुपुराणे ध्रुवचरिते एवं क्रमनिर्देशः - 1. भूमेः उपरि लक्षयोजनदूरस्थं
सूर्यमण्डलम् । 2. सूर्य मण्डलात् । लक्षयोजनदूरस्थं चन्द्रमण्डलम् 
3. चन्द्र मण्डलात् । लक्षयोजन नक्षत्र मण्डलं, 4. नक्षत्र मण्डलात् 
लक्षयोजनदूरस्थंबुधमण्डलं, 5. बुध मण्डलात् । लक्षयोजन दूरस्थं
शुक्र मण्डलं 6. शुक्रमण्डलात् । लक्षयोजनदूरस्थं अंगारक मण्डलं
7. अंगारक मण्डलात् । लक्षयोजनदूरस्थं बृहस्पति मण्डलम् । 8. बृहस्पति
मण्डलात् । लक्षयोजनदूरस्थं शनिमण्डलम् । शनिमण्डलात् । सप्तर्षिमण्डलम् 
सप्तर्षि मण्डलात् । लक्षयोजनदूरस्थं ध्रुवमण्डलं
इदं च सकल ज्योतिश्चक्रस्यापि मध्ये स्थापितम् । सकलानि च ज्योतींषि
इदं प्रदक्षिणीकृत्य भ्रमन्तेमेधिबद्धवृषभा इव सकलज्योतिषि इति।
। सप्तसंख्याकेषु दिवसेषु प्रथमं सूर्यवासरः पश्चात् इन्दुवासरः,
इति क्रमः ।मण्डले भौममण्डलात् पूर्वं बुधमण्डलं, गुरुमण्डलात्
पूर्वं शुक्रमण्डलमिति विपर्ययो द्रष्टव्यः ।। नन्वेवं विद्युतऊर्ध्वं
वरुणेन्द्र प्रजापतीनां निवेशे तेषामेव ब्रह्म गमयितृत्वेन तत्पुरुषोऽमानवः
स एतान् ब्रह्म गमयतीति श्रुतं विद्युत्पुरुषस्य ब्रह्म गमयितृत्वं
विरुध्येत इत्यत्राह - ततश्चेति । वाय्वनन्तरं वरुणनिवेशवादिनामपि
श्रौत क्रमविरोधो दुर्वारः
पाठक्रमस्तु विशेषहेतुः अस्माकंतु श्रुतविरोधेपि प्रबलः अर्थक्रमोऽधिकः 
अतश्च वरुणस्य विद्युदनन्तरत्वे सिद्धे सद्वारकमेवामानवस्य गमयितृत्वमित्यभ्युपगम्यते
इति न तद्विरोधोपीति भावः । ननु मेघोदरवर्तित्वरूप संबन्ध लक्षणार्थ
क्रमबलात् वरुणस्य विद्युतः पूर्वमेव निवेशः किं न स्यात् । तथा
सति हिविद्युत्पुरुषस्याव्यवधानेन ब्रह्मगमयितृत्वोक्तिरपि रक्षिताभवतीति
चेत् तर्हि इन्द्रप्रजापत्योः कुत्र निवेशः ।वरुणानन्तरत्वे विद्युत्पुरुषात्पूर्वभावित्वेन
उक्तार्थक्रमो बाधित एव । विद्युदनन्तन्तरत्वे ब्रह्मगमयितृत्वोक्तिररक्षितैव
अत उक्तरीतिरेव शोभना
अत्र श्रुत्यन्तरे मानसस्य ब्रह्म प्रापकत्वोक्तिरपि आमानवस्यैव 
एकस्यैव नामधेयद्वयमिति बोध्यम् ।। भोजनार्थं ब्राह्मणाः आगताः
यथा यथमुपविष्टाश्च । पश्चात् के चन ब्राह्मणाः अपि आगताः तदा पूर्वोपविष्ठानां
उत्थापनं नैव संभवति । पूर्वोपविष्ट पुरुषानन्तरमेवेते उपवेश्याभवन्ति 
अयमेवन्यायः सर्वत्रापि ।। वरुणाधिकरणं समाप्तम् ।।
(4.3.4) आतिवाहिकाधिकरणम् 
<4.3.4>
अर्चिदिनपूर्वपक्षषडुदङ्मासाब्दवातादित्यचन्द्रविद्युद्वरुणेन्द्रप्रजापति
द्वारा देवयानेन मार्गेण विदुषो गमनमित्युक्तमेतावता । अथार्चिरादीनामातिवाहिकत्वं
स्थाप्यते इति संगतिः । संशयमाह इदमित्यादि ।प्रथमपक्षं विहाय द्वितीयपक्षावलंबने
बीजं किमित्यत्राह - कालविशेषतयेति । एतेषां = दिनादिशब्दानाम् । उक्तशब्दानां
भोगभूमित्ववाचकत्वमपि नास्तीत्यत्राह - भोगभूमित्वं चेति । अहोरात्रादि
शब्दानां लोकशब्द सामानाधिकरण्यं वाच्यवाचकभावनिबन्धनमिति दिनादिशब्दैः
भोगभूमिवाचकत्वं युक्तमिति पूर्वपक्षिहृदयम् ।
नन्वत्राहरादिकाल विशेषाणामेव लोकशब्दवाच्यत्व मुच्यते न विपर्ययेणेत्यत्राह - अत
एव चेति । अनुविधानं=अनुवृत्तिः । अग्निलोकमित्युक्त्या हि अग्नेः
लोकत्वमवगम्यते । अतो भोगस्थानत्वमिति भावः । तस्मै स तत्र विजिहीयते
इत्यतोपि लोकत्वं सिद्धमिति ध्येयम् । दिनपूर्वपक्षादयः कालविशेषाः 
उत्तरोत्तरमधिकालश्च निर्दिश्यते । उत्तरोत्तरकालेअन्यश्चान्तर्गतः 
संवत्सरं प्राप्नोति अन्ते इति चेत् उत्क्रान्त्यनन्तरमपि एक
संवत्सरानन्तरमेव ब्रह्मगमनमित्यपि स्यात् । इदं चानुपपन्नम् ।
अतः कालपरत्वं न युक्तम् ।सिद्धान्तमाह - एवंप्राप्त इति
उपसंहारे श्रूयमाणमिति। सर्वत्र सन्दिग्धार्थे वाक्यशेषबलेन ह्यर्थो
निर्णेयः ।विद्युत्पुरुषस्य गमयितृत्वं श्रुतिसिद्धमिति तस्य मार्गचिह्नभूतत्वभोगस्थानत्वे
न संभवतः । इत्थं च क्वचिद्गमयितृत्वे सिद्धे अन्येषामपि तथात्वमेवोचितम् 
ततश्च विद्युतः साक्षाद्गमयितृत्वं अन्येषां परंपरयेति भिदासिद्धिश्चेति
भावः । नन्वर्चिरादि शब्दस्य कथं देवतावाचित्वमित्यत्राह - वदन्ति
चेति । आपो वाअकामयन्त अग्निर्वाग्भूत्वा मुखे प्राविरादित्यादौ
यथा चेतनलिंगेन तत्तदभिमानि देवतापरत्वं तत्तच्छब्दानां, तथैवात्रापि
गमयितृत्वचेतनलिंगादभिमानि देवतापरत्वमिति भावः ।।
<4.3.5>
उत्तरसूत्रमवतारयति - यद्येवमिति । सूत्रार्थमाह - तत इत्यादि । उक्तशंका
कथं परिहृतेत्यत्राह - वरुणादयस्त्विति ।अयमत्र सूत्रार्थः - ततः अनन्तरम् 
कस्मादनन्तरं इत्युक्तेः "तटितोऽपि' इति सूत्रोक्त तटित्पुरुषादनन्तरं
इत्यर्थः । तरित् विद्युत्पुरुषः अमानवः । सर्वमेकार्थकम् । एतदनन्तरं
वरुणादयः श्रुताः । अथापि ते न साक्षात् गमयितारः । तर्हि साक्षात्
गमयिता कः इत्युक्तौ विद्युत्पुरुष एव । अतोऽनेनैव सहविदुषां गमनम् 
नान्यैः सह इत्येतदर्थं वैद्युतेन एव इति सूत्रे उक्तम् । अनेन
वैद्युतात्पुरुषोमानस सत्य ब्रह्मलोकान् "इति श्रुत्यर्थोपि निर्णीतः
एवकारः वारुणादि व्यवच्छेदमिव अन्यस्यापि व्यवच्छेदं करोति । श्रुत्यक्मानसः
कः इति चेत् । विद्युत्पुरुष एवेति वैद्युतात्पुरुषो मानसः इत्यत्र
पंचम्याः कथं निर्वाह इति चेत्? अमानवः स एवान् ब्रह्मगमयतीति श्रुतेः
कथं निर्वाह इति प्रश्नसंभवात् । अतः श्रुतिद्वयनिर्वाहार्थं विद्युतादिति
पंचम्यर्थः - त्याज्यः । वैद्युतार इन्द्रादि निक्षेप इव मानसपुरुषस्याप्यन्यस्य
निक्षेपोऽस्तु इत्यपि न शंकाम् । निर्देशस्यान्यथारूपत्वात् ।
अतः पंचम्याः अभेदार्थकत्वमेव स्वीकार्यं वैद्युतपुरुषो मानसः इत्यपि
पाठात् । अथ यइमे ग्रामे इत्याद्युक्त धूमादि मार्गे, आकाशाच्चन्द्रमसमित्यादिना - चन्द्रप्राप्तिः
सुकृतिनामुक्ता
ओमित्यात्मानं युञ्जीतेत्यादि विहितन्यासविद्याप्रकरणे "अथयो दक्षिणे
प्रमीयते पितृणामेव महिमानं गत्वा चन्द्रमसः सायुज्यं गच्छतीति
चन्द्रप्राप्तिरुक्ता । अर्चिरादि मार्गेऽपि चन्द्र प्राप्तिरुक्ता 
एतास्सर्वा अपि परस्परं भिन्नाः ।तत्तच्चन्द्रप्राप्तिजन्य फलस्य
भिन्नत्वादिति ध्येयम् । केचितु आतिवाहिकार्चिरादिगणाः प्रसिद्धसांसारिकदेवताविशेषाएव 
असंसारिदेवतारूपत्वे अग्न्यादि शब्दा स्वारस्यात् । अग्न्यादिशब्दानां
स्थलानुसारेण भिन्नार्थकत्वानौचित्त्याच्चेति वदन्ति । अपरेत्वाचार्याः
अमानवस्य वैकुण्ठवासिपरमपुरुष प्रापकत्वोक्त्या नित्यत्वसिद्धेः
अन्येपि श्रीवैकुण्ठभृत्याः अप्राकृताः नित्यसूरिभूता एव
अग्न्यादि शब्दस्य अग्रनयनादि प्रवृत्ति निमित्तेन भगवदाज्ञप्तनित्यसूरिवाचकत्वं
च युक्तमिति वदन्ति । अत्राधिकरण सारावलिः । .....
इदमत्रावधेयम् - श्रीमद्रहस्यत्रयसार न्यायसिद्धान्जन परमपदसोपानादि
ग्रन्थ परामर्श पूर्वकं अत्रार्थो निष्कर्ष्टव्यः । - न्यायसिद्धाञ्जने
नित्यविभूतिपरिच्छेदे इयं श्रीसूक्तिः "प्राकृताप्राकृतसंसर्गो
नानुपपन्नः । अन्यथा प्राकृतलोकेषु भगवदवताराः परमपदेपि अर्चिरादिमार्गे
सूक्ष्म शरीरस्य, वैदिकपुत्रादेर्गमनं वा कथं घटेत् । इति । अत्र
परमपद शब्दो विरजानद्यभि प्रायः । विद्यामाहात्म्यानुवृत्त सूक्ष्म
शरीरस्य विरजास्नानानन्तरमेव निवृत्तिप्रतिपादनात् । निरजायाश्च
शुद्धसत्वमयत्वात् । न तु वैकुण्ठ लोकाभिप्रायकः । सूक्ष्म शरीररस्य
तत्र गमनाभावात्
इति व्याख्यानं कृतम् । एतदनुसारे परमपदे सूक्ष्मशरीरस्य गमनं नास्तीति
प्रतीयते । एवं चेत् प्राकृताप्राकृतसंयोगस्य कथं सूक्ष्म शरीरमादायोपप
पादनं इति शंकाऽवशिष्यते । अस्याः शंकायाः, विरजायाः शुद्धसत्वमयत्वेनाप्राकृतत्वात्तत्र
सूक्ष्मशरीरेण स्नानं कृत्वा तस्य त्यागात् तदानीं प्राकृताप्राकृतसंयोगः
उपपन्नः इति परिहारः कार्यः ।एतन्मते त्रिगुणद्रव्यस्य अप्राकृतद्रव्यस्य
वैकुण्ठस्य च विरजा नदी सीमभूतेति वाच्यम् । अधोभागरूपत्रिगुणद्रव्यात्
ऊर्ध्वभागस्थित वैकुण्ढलोकं गच्छन्न् सूक्ष्म शरीरयुक्तो जीवः विरजायां
स्नानं विरचय्यैव गच्छतीति
अत एव परमपदसोपाने दिव्य देश प्राप्तिपर्वरूपाष्टमभागे "विमल मधुर
सुरभिशीतल विरजा प्रवाहे अवगाह्य मलं प्रक्षाज्य इति वचनमपि सुसंगतम् 
एवमेतन्मते तां मनसात्येति इति श्रुतेः निर्वाहः दुश्शकः । स्नान
मन्तरैव विरजानदीतरणोक्तेः । विभूतिद्वयसीमभूत नदी स्नानमन्तरेण
तरणं चानुपपन्नम् । अर्चिरादिपर्वणि मनसा अत्येतीत्यस्य संकल्पेन
तरतीत्यर्थश्च विवृतः । एतेन विरजायां स्नानं नाभिमतमिति प्रतीयते 
विरजानदीप्रथमतीरे एव सर्वेन्द्रिय मनः प्राणविशिष्ट सूक्ष्म
शरीरस्य त्यक्तत्वात् कथं मनसा तरणमिति शंकायां संकल्पेन तरतीत्यर्थ
स्वीकारेण परिहारः उक्तः
श्रीमद्रहस्य त्रयसारेच बहुकालमभिलषितं देशविशेषं गत्वा नदीतरणोपाय
भूतपोतस्य तरणानन्तरं त्यागवत् संसार नदीतरणो पाय भूतस्य "महता
पुण्यपण्येन क्रीतेयं काय नौस्त्वया इति साधनभूतस्य सूक्ष्मशरीरस्य
त्यागं कृत्वा विरजायाः अनन्तरपार्श्वंगच्छतीत्युक्तम् । एतेन विरजानद्यां
न स्नानं विवक्षितमिति च ज्ञायते । ननु तर्हि सीमभूतविरजास्नानमन्तरा
वैकुण्ठगमनं कथं इति शंका अवशिष्यते ।त्र छान्दोग्य श्रुति रादरणीयान
नित्यविभूतिरूपं वैकुण्ठ भुवनं सच वैकुण्ठदेशो महान् । तत्र वैकुण्ठजनपदम् 
तत्रच वैकुण्ठ नगरम् । तत्रच मणिमण्टपादि
विरजाच न वैकुण्टदेश सीमभूता । परं तु वैकुण्ठजनपद सीमभूता । त्रिगुणद्रव्यात्
ऊर्ध्वं गच्छन्नयं मुक्तः सोपानमारुह्य प्रासादे पादमिव वैकुण्ट
भुवने पादं निक्षिपति । तत्रवैकुण्ठजनपदं गच्छति । ततश्च प्रकृतिमण्डलोत्तीर्णानन्तरं
वैकुण्ठगमनम् । तदनन्तरम्। समदेशे एव गमनात् वैकुण्ठजनपद सीमभूत
विरजां संकल्पेनैव तरति । स्नानस्यात्र न निर्बन्धः । अतः निरजानदीपूर्वतीरे
एव सूक्ष्मशरीरत्यागः । अतो नदीविवक्षामन्तरापि प्राकृता प्राकृत
संसर्गोपपत्तिः सुसमीचीनापि भवतीति । "छान्दोग्येइति श्रुतिः - अनन्तरं
विरजानदी प्रोक्ता
अत्रायं क्रमो वेदितव्यः । मथित सूक्ष्मशरीरे सकरणग्रामस्य सप्राणस्य
जीवस्य प्रवेशनम् । परमात्मनि अस्यविश्रमः । नाभिमूर्धान्त व्यापृत
ब्रह्मनाड्यां हृदयसमीपे भेदनम् । तद्वारा जीवस्य नाड्यन्तः प्रवेशः 
नतु हृदयात् नाभि पर्यन्तं गत्वा तत्रस्थ सुषुम्ना नाड्यां अन्तर्गमनम् 
जीवस्याधोगमनस्यानुपपत्तेः । ब्रह्मनाड्या बहिर्गमनं शीर्षकपाल
भेदन पुरस्सरम् । सूर्यकिरणावलम्बनेनोर्ध्वगमनम् । क्रमेण अग्निदेवता,
दिनदेवता शुक्ल पक्षदेवता उत्तारायण देवता संवत्सरदेवता वायुदेवतादिभिः
मार्गे सत्कारः । ततः सूर्य मण्डलगमनं
ततो सूर्यसत्कारः । उत्तारायण मृतस्य तत्र किंचित्कालं सायुज्यम् 
तदनन्तरंचन्द्रलोकगमनं सत्कारश्च । दक्षिणायन मृतस्य किंचित्कालं
तत्र सायुज्यम् । पश्चात् विद्युत्पुरुष सत्कारः ।ततः वरुणेन्द्रप्रजापतिगमनम् 
तत्र तदातिबाहिक साहाय्येन विद्युत्पुरुषेन नयनम् । एवमण्डान्तर्वर्ति
लोक अण्डकटाहदशगुणितोत्तर सप्तावरण भेदनपुरस्सरं बहिर्गमनम् । पश्चात्
वैकुण्ठभुवनेपादन्यासः ।। एवं सुदूरगमनम् । जनपदसीमभूत विरजानदी
तीरगमनं सूक्ष्म शरीरत्यागः । विरजातरणम् ।अमानवकरस्पर्शः । सालोक्यम् 
अमृतमयविग्रह योगात् सारुप्यलाभः
वैकुण्डलोकान्तःप्रवेशः ।इति अमृतमय समुद्र दर्शनम् । ऐरंमदीयनामकामृतमय
सरसस्समीपगमनम् । भगवतः स्थावरावतार वत्स्थितस्याश्वत्थस्य समीपगमनम् 
पंचशताप्सरस्त्रीसत्कारः । तिल्यवृक्ष समीप गमनम् । सालज्यसंस्थान
रूपास्थान मण्टपगमनम् । अपराजितायतनरूपदिव्यास्थानगमनम् । दिव्यगन्ध
प्रवेशः (मुक्तेषु) गन्धर सतेजस्समुदित विलक्षणदिव्य मगंलविग्रह
वैशिष्ट्यम् । वैकुण्ठनगर समीपगमनम् । पंक्तिशो नित्य सूर्यागमनम् 
पुरतः आगत्य तैः पूजनम् । गोपुरसमीपगमनम् । तत्र गोपुरद्वारस्थ
द्वारपालभूतेन्द्र प्रजापति समीपगमनम् ।। भगद्दासभूता इमे अस्मत्स्वामिनःएव
इत्युक्त्वा इमान् दिव्यनगरे प्रवेशयन्तु इति प्राथनापूर्वकं तैः
प्रवेशनम्
द्वारकवाटलङ्घनम् । उभयवीथीमध्यगमनम् ।तदा तत्तुद्गृहेषु पादप्रक्षालनम् 
महालक्ष्मि प्रभृत्यति सुन्दरीभिः स्त्रीभिः श्रीशढकोप सच्चूर्ण
गन्ध पूर्णकुंभ फल दीपादि पुरस्सरेण अग्रतः आगत्याह्वानम् । हिरण्मयदिव्यविमान
प्रवेशनं ब्रह्मयशः - (परमात्मसर्वगुण) प्रवेशः। श्रीमहामणि मण्डप
प्रवेशः । तत्र - कुमुदकुमुदाक्षःशंखकर्ण सर्पनेत्र पुण्डरीक, वामन
सुमुख सुप्रतिष्टिताः अष्टौ पार्ष देश्वेराः । एवंचण्डप्रचण्ड धातृ
विधातृ जयविजय भद्र सुभद्राः अष्टौ द्वारपालका सन्तिः । एतैः सस्नेहं
सबहुमानंच सादरेणावलोकनम् ।सूत्रवतीसमेत विश्वक्सेन नियुक्तास्थान
निर्वाहकैः शेषाभूतपरिवट्टालंकारः
अथोत्थायोत्थाय पुनः । प्रणामःपुनः ।मणिमण्डपस्य पुरतो गमनम् ।
तत्र गरुडदर्शन तन्नमस्कारादि । भगवद्गुणोत्सुकानां रसिकानां भगवति
अस्थानेप्यभयकाङ्खिणां नित्यसूरीणां मध्ये प्रवेशनम् । पूर्वं कदाकदा
इति संजातायाः आशायाः पूर्तिकरणम् । भगवत्सेवासक्त स्वासाधारणविग्रह
विशिष्ट दिव्य परिजन परिच्छदादि दर्शनं सर्व विधकैंकर्य मनोरथविशिष्टस्यास्य,पर्यंकपरिसरस्थ
शिष्यविषयेप्सित मनोरथ लाभतुष्टास्वाचार्याणां वन्दनं कृतज्ञताविष्करणम् 
दिव्य पर्यक समीपगमनम् ।
सहस्र स्थूणे दृढे उग्रे इत्युक्तं सहस्र पादयुक्तं हिरण्मयदिव्यविमानं
इदमेव प्रजापतेः सभां वेश्म प्रपद्ये इत्युक्तं वेश्म । अत्र विमाने
अष्टपार्श्वेषु कुमुद कुमुदाक्षादयः अष्टगणाधिपतयः (सायुधाः वाहनाधिरुढाः
सपरिवारा भगवन्तं रक्षन्तो निवसन्ति । चण्डप्रचण्डादयः अष्टौ द्वारपालाः
द्वारचतुष्टयेपि पार्श्वद्वये द्वौ द्वौ इतिरीत्या रक्षन्ति । तदन्ते
गजानन जयत्सेनादिपरिवारैः सहितः सूत्रवती समेतः विष्वक्सेनः सेनान्यः
आस्थाननिर्वाहकस्तिष्टति । रुद्रा सुकीर्तिभूतपन्तीसहितः छन्दोमयो
गरुडः पुरतस्तिष्टति । वारुणीकान्तीभूतस्वपत्नीभ्यां अनन्ताख्यः
आदिशेषः पश्चाद्भागे
एकत्राचार्यपंक्तिः । अपरत्र महानन्दपरवशाः नित्यमुक्ताः ।।
मध्ये ज्योतिर्मयं सिंहासनरूपं दिव्यपर्यकम् । पर्यंकस्यायवाः तत्त्वाभिमानिदेवता
एव । धर्म ज्ञानवैराग्य ऐश्वर्यरूपाःपादाःचत्वारः पीठपादाः । अधर्म
अज्ञान अवैराग्य अनैश्वर्यरूपाः चत्वारः पाठवाहकाः ।सत्वरजस्तमांसि
कृतत्रेता द्वापरकलियुगाश्च ओतःप्रोतरूपाः विमानफलकाः एतत्पर्यंकोपरि - कोटिसूर्य
प्रकाशं महत्तामरस पुष्पं विराजते । अत्र विमला, उत्कर्षिणी ज्ञान
क्रिया योगा प्रभ्वी सत्या ईशानाः चामरहस्ताः अष्टदलेषु वर्तन्ते 
कर्णिकायां अनुग्रहरूपाचामरहस्ता कैंकर्यं कुर्वन्ती वर्तते ।
आ्युधाभिमानि देवताः आभरणाभिमानिदेवताश्च शिरोहस्ताः विराजन्ते
कर्णिकामध्ये अनन्तरूप आदिशेषः । तस्मिन् भोगि भोगे नीलमेघश्यामलः
सर्वेश्वरः शंख चक्रपाणिः।। दक्षिणपार्श्वे विद्युत्सदृशवर्णा महालाक्ष्मीः
चकास्ति । वामपार्श्वे श्यामलवर्णे भूमिनीले विराजेते । नित्यसूरिभ्यो
मुक्तेभ्यश्चाभयं प्रदिशन् स्वानुभवं च दास्यन् अनुगृह्णानः विद्योतते 
यस्य अस्यभगवतः अवस्थिति प्रदर्शकोऽयं श्लोकः - "सव्यं पादं प्रसार्यं
श्रितदुरितहरं दक्षिणं कुञ्च चित्वा जानुन्याधाय सव्येतरमितर भुजं
नागभोगे निधाय ।
पश्चात् बाहुद्वयेन प्रतिभटशमने धारयन् शंखचक्रेदेवीभूषादिजुष्टो
जनयतु जगतां शर्म वैकुण्टनायः ।।"इति ।।
एव मर्चिरादि मार्गेण वैकुण्ठलोकं गतस्य न पुनरावृत्तिः एतेन प्रतिपाद्यमाना
इमं मानव भावर्तं नावर्तन्ते इति श्रुतेः । एवं मार्गान्तराण्यपि
सन्ति । वस्वादि पदप्राप्ति पूर्वक मोक्षसाधनभूतमधुविद्यानिष्ठानां
आदित्यसायुज्यं प्राप्तानां आदित्यावासने एव मोक्षावश्यं भावात्
ततः पूर्वं अग्न्यादीनां नाशात् नार्चिरादिगति संभवः । परिशुद्धसत्वगुणवतांअनिरुद्धस्वरूप
नारायण प्राप्तिः । सचानिरुद्धः स्वयमेव परवासुदेवं नयति इत्युक्तत्वादेषां
अन्या सरणिः । केषांचित्पुण्यपाप विरहिणां स्वाभिमतविष्णु लोक जिगमिषूणां
दग्धेन्धनानां सर्व लोकतमोहन्त्रादित्यो द्वारं
तेनदग्धसर्वांगाः परमाण्वात्मभूताः अनिरुद्धं प्रविशन्ति । तस्मात्
त्यक्ताःप्रद्युम्नम् । तेन विसर्जिताः जीवाभिमानि देवतारूप संकर्षणं
प्राप्नुवन्ति । ज्ञानयोगिनोपि तैस्सहः संकर्षणमाप्नुवन्ति । ततः
त्रैगुण्यहीनाः शीघ्रमेव परमात्मानं लभन्ते । स एव प्राप्यः वासुदेवः
सर्वावास भूतः इत्युक्तम् । अतोन्योपि मार्गः भारते उक्तः । एवं
जयत्संहितायामपि । - श्वेतद्वीपं गत्वा सर्वान्तर्यामि परमात्मानं
लभन्ते । ततः क्षीराब्धिस्थं अनिरुद्धं प्रविशन्ति । ततः प्रद्युम्नम् 
ततः संकर्षणम् । सदा ब्रह्मध्यानसक्तानां पांचकलिक कर्मसु निरतानां
सिद्धानामपरो
़यं मार्गः इत्युक्तम् । श्रीभाष्येपि श्रीपाञ्चरात्राधिकरणे विभवार्चानात्
व्यूहं प्राप्य व्यूहार्चनात् परं ब्रह्म वासुदेवारण्यं सूक्ष्मं
प्राप्यते इति वदन्ति इति चोक्तम् । केषांचिदधिकारिविशेषणां अयं
क्रममुक्तिपक्षः । एवं सत्यलोकात् मुक्तिं प्राप्नुवतां नार्चिरादिः 
तेषां पूर्वमेवनाशात् ।अतो ब्रह्म प्रेप्सूनां अधिकारि भेदेन
मार्ग भेदः स्वीकार्यः ।एतेषामपि न पुनरावृत्तिः । वैदिकपुत्राणां
तुअस्त्येव पुनरावृत्तिः । येन मार्गेण गमने पुनरावृत्तिः नास्तीति
श्रुति सिद्धं तद्भिन्नमार्गेण तेषां नयनात् पुनरावृत्तिः
धर्मसुनु राज्यपालनकाले सूतिकागृह एव मृतपुत्रस्य द्विजस्य कस्यचित्
प्रलापमवेक्ष्य, पुनरप्येवं मरणे अग्निं प्रवेक्ष्यामीति अर्जुनेन
सान्त्वनं प्राप्तस्य शरकूटेन छन्नत्वेपि पुनरपि मृतंशिशु मवेक्ष्यासहमान
दुखस्य तस्य द्विजस्य शान्त्यर्थं अग्निं प्रविष्टुकामेनार्जनुनेन
तेन च विप्रेण सह रथमारुह्य परमपदं श्रीकृष्णः ययौ । दूर एवं अर्जुनं
विप्तं रथं च निक्षिप्य स्वयमेकाकी जगाम। "द्विजात्मजास्ते युवयोः
दिदृक्षुणा मयोपनीताः भुवि धर्मगुप्तये । कलावतीर्णौ अवनेः भरासुरान्
हत्वेह भूयस्त्वरयेत मन्ति मे इति लक्ष्म्यादिभिः शान्तहृदयः श्रीकृष्णः
तान् द्विज सूतानानाय ददौ इति पौराणिकी कथा
"घाम्नो निजात् द्विजसुतान् पुनरानयंस्त्वं, ता मेवतां तनुमहो कथमानयंस्त्वम्
इत्यभियुक्तानां स्तुतिश्च । ऋषिपुत्रत्वात् जननकाले एव हरिद्राचूर्ण
पट्टवस्त्र यज्ञोपवीताभरणादिभिस्सह जाताः । इमेद्विजपुत्राः । तथैवायं
कृष्णः आनीय ददौ इति तात्पर्यम् । यथा कृष्णः जननकाले पीताम्बरादि
विशिष्टो जातः यथा च कर्णः कवच कुण्डलैस्सहः यथा चाग्निसकाशात्
दौपद्याः धृष्टघूम्नस्य जननम् ।। अतिवाहिकाधिकरणं समाप्तम् ।।
(4.3.5) कार्याधिकरणम् 
<4.3.6>
पूर्वत्रार्चिरादीनामातिवाहिकत्वमुक्तम् । अथ तेषां
आतिवाहिकत्वं किं विषयमिति विशेषचिन्तया संगतिः । पंचाधिकरणकेऽस्मिन्
पादे प्राथमिकाधिकरणत्रयेण अर्चिरादेरेकत्वेन गुणोपसंहारः उक्तः 
अनन्तराधिकरणद्वयेन तत्स्वरूपनिरूपणं क्रियते इतिपेटिका संगतिः
बोध्या । वृत्तमनुकीर्तयन् अवान्तरसंगतिमाह - अर्चिरादिनेति । संशयमाह - किमयमिति 
यद्यप्यत्र प्राधान्यात् प्राप्तिविषये संशय प्रदर्शनं युक्तं,
अथापि तत्क्रतुन्यायात् तत्तदुपासकस्य तत्तत्प्राप्तिसिद्धेरावश्यकत्वेनोपासितृविशेषनिश्चये
प्राप्तिसन्देहो न संभवतीति संशयस्योपासितृभेद मूलत्वमुपजीव्य उपासीनान्नयतीत्युक्तं
अत एव श्रुतौ "स एनान् ब्रह्म गमयतीति उपासितृ प्रतिपत्तिः । गमयतीति
श्रौतपदस्य सत्वेपि नयतिपदस्योत्तरसूत्रस्थत्वेन सौत्रत्वात् तदाकर्षः
कृतः । पूर्वपक्षमाह - अस्येति । गत्युपपत्तेरित्यन्तेन सूत्रार्थः
उक्तः । विवक्षिते हेत्वर्थं विवृणोति - न हीत्यादिना । अयमभिसन्धिःस
स एनान्ब्रह्म गमयतीत्यर्चिरादिगतिश्रुतौएनानित्युपासक विशेषान्गन्तृन्निर्दिश्यार्चिरादीनां
ब्रह्मगमयितत्वं श्रुतम् । तेन च ब्रह्मशब्दवाच्यस्य गन्तव्यत्वं
सिद्धम् ।तत्र नपुंसकब्रह्मशब्दस्य मुख्यार्थभूत परब्रह्मपरत्वे
सर्वगतत्वेन श्रुतिसिद्धस्य तस्य गन्तव्यत्वमनुपपन्नं
तदेवहि गन्तव्यं, यत्पूर्वमप्राप्तम् । प्राप्तस्य प्राप्त्यर्थं
गमनानुपपत्तेः । अतः परस्य ब्रह्मणः प्राप्तव्यत्वायोगात् न ब्रह्म
शब्दः परब्रह्मपरः किंतु हिरण्यगर्भाख्यकार्य ब्रह्मपरः तस्य च
सत्यलोकवर्तितया गन्तव्यत्व मुपपन्नमिति । ब्रह्मणस्सर्वगतत्वेपि
देशविशेषप्राप्तानेव तद्ब्रह्म जानाति नान्यमिति नियमात् गन्तव्यत्वमावश्यकमिति
शंका परिहाराय सर्वज्ञत्वादित्युक्तम् । क्वचिदेव तस्य कल्याणगुणपूर्तिः
नान्यत्रेति परिपूर्ण ब्रह्म प्राप्त्यै गन्तव्यत्वमिति शंकापरिहाराय
परिपूर्णमित्युक्तम् । अनेन सार्वदेशिक र्सावकालिकपरिपूर्णत्वमुक्तम्
संबन्ध विशेष संपादनाय गन्तव्यमिति शंकापनोदनाय सर्वात्मभूतमित्युक्तम् 
नन्वेवं सति ब्रह्म प्राध्यर्थं परोपासविधानं व्यर्थं स्यात्
तस्य नित्यप्राप्तत्वादित्यत्राह - नित्यप्राप्तेति । न ब्रह्म प्राप्त्यर्थतया
परोपासनविधानं किंतुस्वात्मत्वेन नित्यप्राप्तस्यापि पर ब्रह्मणः
अप्राप्तत्वभ्रान्तिरूपाविद्यानिवृत्त्यर्थं, अतो न विरोधः इति
भावः । हिरण्यगर्भरूपं ब्रह्मोपासीनस्येति। अत्र ब्रह्मेति नपुसंकशब्दनिर्देशः
ब्रह्म गमयतीति श्रुतिनिर्देशमुपजीव्य । उपसंहरति - अत इति ।।
<4.3.7>
उत्तरसूत्रार्थमाह - पुरुष इति । पूर्वत्र गन्तव्यत्वोपपत्ति बलेन
श्रौत ब्रह्म शब्दस्य हिरण्यगर्भपरत्वं निर्णीतम् । इह बहुवचनान्त
ब्रह्म लोक शब्देन गन्तव्यनिर्देश बलेन च ब्रह्मशब्दस्य हिरण्यगर्भपरत्वं
निर्णीयत इति भेदः । एतं ब्रह्मलोकं न विन्दन्तीत्यादिष्विव ब्रह्मैव
लोकः इति कर्मधारयसमासः किं न स्यादिति शंका व्यवच्छित्त्यै बहुवचनेनचेत्युक्तम् 
परब्रह्मणः एकत्वात् बहुवचनानुपपत्तेः कर्मधारय समासो न संभवतीति
भाव । स्वमते सिद्धान्ते वक्ष्यमाणास्वारस्यमवलम्ब्याह - किञ्चेति 
अत्र हिरण्यगर्भरुपप्रजापति शब्देन साक्षाद्हिरण्यगर्भं निर्दिश्यार्चिरादिना
गतस्य तत्समीपगमन प्रत्यभिसन्धानात् प्रजापतिरेव गन्तव्यतया प्रतीयते
इति ब्रह्मशब्दोपि तत्पर एव
इत्थं चार्चिरादिना हिरण्यगर्भाख्य कार्य ब्रह्म प्राप्त्युक्तेः
तत्क्रतुन्यायेन तदुपासीना नामेव तत्प्राप्तिरिति निश्चीयते इति भावः ।।
<4.3.8>
अनन्तरसूत्रमवतारयति - नन्वेवमिति । निर्देष्टव्यं स्यादिति । युष्माकं
प्रजापतिशब्दस्वारस्यमिव ब्रह्मशब्दस्वारस्यमस्माकमप्यस्तीति भावः 
सूत्रार्थमाह - य इत्यादि । ब्रह्मशब्दस्येव प्रजापतिशब्दस्यैवान्यथानयनं
किं न स्यादित्यत्राह - गत्यनुपपत्तीत्यादि । आदिशब्दादन्वयि गत्युपपत्यादिकं
गृह्यते । तथा च कार्ये कारणोपचारः पितुःबहवः पुत्राः तेषु ज्येष्टः 
पितृसमः । ज्येष्टभ्राता पितृस्समः इत्यपि लौकिकाः अतोभगवदुत्पादितेषु
प्रथमत्वात् चतुर्मुखस्य ब्रह्मसमत्वम् । अत एव ब्रह्माणमपि ब्रह्म
इत्युच्यते । एवं परेणोत्पादितः चतुर्मुखः तेनोत्पादिता अन्ये
एतेषु साक्षात् उत्पादितः चतुर्मुखः सन्निकृष्टः । अतः तत्सामीप्यं
चतुर्मुखस्य । अन्यच्च चतुर्मुखलोकानुभवः सर्वानुभवापेक्षया उत्कृष्टः 
एतदनन्तरानुभवः परमात्मानुभवः । अतः अनयोः सामीप्यमिति अनुभाव्यवस्तूनामपि
सामीप्यम् ।।
<4.3.9>
अनन्तरसूत्रं चोद्यमुखेनोत्थापयति - अथ स्यादिति । एष देव पथ इत्यादि 
अमृतत्व प्राप्त्यपुनरावृत्तिबोधक श्रुन्तराणामपीदमुपलक्षणम् 
कुतो नोपपद्यते इत्यत्राह - हिरण्यगर्भस्येति । कार्यभूतस्येति
हेतुगर्भ विशेषणम् ।आ ब्रह्मभूवनाल्लोकाः इत्यनेन हिरण्यगर्भ लोकस्य
विनाशबोधनात् तल्लोकस्थस्य हिरण्यगर्भस्यापि पुनरावृत्तेरावश्यकत्वात्
तं प्राप्तानामपि कार्योपासकानां संसार प्राप्तिरूप पुनरावृत्तिरवर्जनीयेति
पूर्वपक्षिहृदयम् ।। सूत्रार्थमाह - कार्यस्येति । अर्चिराद्यातिवाहिकानां
कार्यभूतहिरण्यगर्भोपासकमात्रनेतृत्वात् तथोपासीनानां च परब्रह्मोपासनाभावेन
परब्रह्मप्राप्त्यसंभवात् ब्रह्मलोकविनाशानन्तरं कथं परब्रह्मप्राप्तिरिति
शंका परिहाराय - तत्राधिगतविद्यः इत्युक्तं
अर्चिरादिना गतस्येत्यादि। एष देवपथः इत्यादि श्रुतीनां क्रममुक्तिपरत्वान्नदोष
इति भावः ।आ ब्रह्मभुवनादित्यादि शास्त्रेण हिरण्य गर्भलोकस्य विनाशेपि
न हिरण्यगर्भस्य पुनरावृत्तिः तस्याधिकारिकपुरुषत्वेन अधिकारावसाने
ब्रह्मप्राप्तिसिद्धेरावश्यकत्वात् । अतस्तेन सह तं प्राप्तानामपि
ब्रह्मप्राप्तिरिति न संसारित्वापत्तिरित्याशयः । उक्तार्थे श्रुतिप्रमाणमाह - ते
ब्रह्म लोके इति । यद्यपि सूत्रे उक्त श्रुतिरूप प्रमाणं नोक्तम् 
अथापि स्मृतेश्चेत्युत्तरसूत्रे चशब्दश्रवणात् पूर्व सूत्रे श्रुति
रूपहेतुर्विवक्षितः इत्यभिप्रायेणेयं श्रुतिरुदाहृता
तेः सर्वे उपासकाः हिरण्यगर्भलोकं प्राप्ताःयतयः । ब्रह्मलोके=
हिरण्यगर्भलोके । परान्तकाले=चतुर्मुखायुषोऽवसानकाले । परामृतात्=परामृतं
ब्रह्म प्राप्य । ल्यब्लोपे पञ्चमी । परिमुच्यन्ति=मुक्ता भवन्तीत्यर्थः
इति बादरितात्पर्यम् ।। यद्वा परामृतात् =मरण प्रसक्तिरहितात्उपासितात्
परमात्मनः इत्यर्थः परमात्मोपासन बलादिति फलितम् । अत एव तत्राधिगतविधः
इति भाषितम्।ननु युगकोटि सहस्राणि । इति चतुर्मुखस्यापि पुनः पदवीप्राप्त्याशासत्वबोधनात्
कथं तस्य परान्तकाले परिमुक्तिः । कथं तरां तेन गतानामुपासकानां
मोक्षगमनमिति चेत्? यस्य चतुर्मुखस्य नैवं विधा आशा, तेन सहगमनं
नानुपपन्नं यस्याशा, तस्य परमपदगमनाभावेपि तत्र गतानां अनुष्ठितोपासानां
गमनेनैव विवादः इत्याशयात् ।।
<4.3.10>
उत्तरसूत्रं व्याचष्टे - स्मृतेश्चेति । ते सर्वे=हिरण्यगर्भं प्राप्तास्सर्वे 
कृतात्मानः=अधिगत परविद्यास्सन्तः परस्य =चतुर्मुखायुषः । अन्ते=अवसाने
प्रतिसञ्चरे=प्राकृतप्रलये संप्राप्ते सति ब्रह्मणासह=चतुर्मुखेन
सह परं पदं= ब्रह्म प्रविशन्तीत्यर्थः । बादरिमतमुपसंहरति - अत
इति । ननु बादरिः अद्वैतिच्छायां पुरस्कृत्य पूर्वपक्षं करोति ।
ब्रह्मणः नित्यप्राप्तत्वात् कथं उपसकस्य गमनं आतिवाहिकानां च कथं
तरां गमयितृत्वमिति । एवं चेत् कार्यब्रह्मगमनामन्तरं वा तत्राधिगतविद्यत्वेपि
प्रविशन्ति पदं परं इति परमपद प्रवेशः कथं
नित्यप्राप्तत्वेन ब्रह्मणः एषां गमनासंभवादिति चेत् । प्रविशन्तीत्यस्य
प्राप्नुवन्तीत्यर्थः । प्राप्तिश्च अविद्या निवृत्तिरूपः एव ।
अत एव परिमुच्यन्तीतिः श्रुतिः पूर्व मुदाहृता ।।
<4.3.11>
अनन्तरसूत्रमाह - अत्रेति । अस्य सूत्रस्य कृत्स्नसिद्धान्तपरत्वं
नास्तीति सूचनाय पक्षान्तरपरिग्रहेणेत्युक्तम् ।ब्रह्मणि मुख्यत्वादित्यन्तेन
सूत्रार्थः उक्तः । ननु ब्रह्म शब्दस्योपचारेणचतुर्मुखपरत्वं किं
न स्यादित्यत्राह - प्रमाणान्तरेणेति । कार्यत्वनिश्चये=कार्य ब्रह्मपरत्वनिश्चये
इत्यर्थः ।शक्तिलक्षणान्यतराधीनपदजन्योपस्थित्योः शक्त्यधीन पदजन्योपस्थितेः
प्रबलत्वात् तस्या एवशीघ्रोपस्थितेः असिति बाधके तत्परित्यागेन
लक्षणाधीनपदजन्योपस्थितेः परिग्रहो न युक्तः इति भावः ।अथ पराभिमतं
बाधक प्रमाणं व्युदस्यति - न चेति
विशिष्टदेशेत्यादि । अविद्यानिवृत्तिर्हिप्रत्यगात्मस्वरूपतिरोधायक
कर्मणां निःशेषनिवृत्तिः । साच देशविशेषावच्छिन्न ब्रह्मप्राप्त्यनन्तर
भाविनी ।अतो ब्रह्मस्वरूपस्य स्वतः सर्वत्र प्राप्तत्वेऽपि देशविशेषावच्छिन्नस्य
तस्यपूर्वम प्राप्तत्वसंभवात् गन्तव्यत्व मुपपद्यते इति भावः ।
उक्तमर्थं सदृष्टान्तं प्रमाणबलेन दृढयति - यथा हीति । अन्यथा विद्योत्पत्तेरपि
शास्त्रसिद्धं वर्णाश्रमधर्मशौचाचारदेशकालाद्यपेक्षत्वं हीयेतेति
भावः । विद्योत्पत्तिः=विद्यायाः साक्षात्कारावस्थाप्राप्तिः ।
विद्यानिष्पत्तिः =विद्यायाः विकासः स्वाभाविकज्ञानाद्याविर्भावः
तस्य चनिःशेषाविद्यानिवर्तना रूपत्वं निःशेषकर्म रूप प्रतिबन्धक
निवृत्ति पूर्वकत्वरूपम् ।।विशिष्टदेशगति सापेक्षेति।यथा च ब्रह्मणो
नित्यत्वेपि तत्प्राप्तिः काल विशेष सापेक्षा तथैव सर्वगतत्वेपि
देशविशेष सापेक्षेति भावः ।नच नित्युमुक्तत्वेन कालविशेषापेक्षा
नैवास्तीति वक्तुं शक्यम् । शास्त्र वैयर्थ्य प्रत्यक्षविरोधाद्यपत्तेः 
तथा प्राप्तस्यैव निःशेष कर्मक्षय पूर्वकस्वाभाविकज्ञान विकासोपपत्तेःतथा
प्राप्तेः गति सापेक्षत्वाच्चातिवाहिकानां परब्रह्म गमयितृत्वमेवेति
भावः ।। नन्वविदुषः उत्क्रान्ति संभवेपि ब्रह्मविद्यानिष्टस्य श्लाधनीयप्रभावस्येहैव
ब्रह्म प्राप्नुवतः उत्क्रन्त्याद्य संभवात् न गतिरपेक्षिता इत्यत्राह - विदुष
इति । पूर्वमेव=आसृत्युपक्रमाधिकरणे एवेत्यर्थः । एवं गत्यनुपपत्तिः परिहृता ।।
<4.3.12>
अथ विशेषितत्वाच्चेति सूत्राभिप्रेतां युक्तिमनूद्य निषेधति - यत्त्विति ।
लोकशब्द बहुवचनाभ्यां=बहुवचनान्तलोक शब्देनेत्यर्थः ।कर्मधारय
समासस्यैव युक्तत्वादिति। अन्यथा तत्पुरुष समासाभ्युगमे लक्षणापत्त्या
निषादस्थपत्यधिकरणन्यायविरोध इति भावः । किं कुर्मः बहुवचनार्थान्यथानुपपत्त्या
तत्पुरुष एवाभ्युपगन्तव्यः अतो लक्षणापि सह्यैवेत्यत्राह - अर्थस्येति 
नहिचरमश्रुतबहु वचन बाधेन प्रथम श्रुतार्थः परित्युक्तुं शक्यः 
वस्तुतः प्रकृत्यर्थापेक्षया प्रत्ययार्थश्च दुर्बलः ।अतोगौण्यसंभवादिति
सूत्रोक्तन्यायेन ऋषि शब्दोत्तरबहुवचनस्येवात्रापि बहुवचनस्यान्यथानय
नमेव युक्तं
स्वीकृतं चैवमेव पूर्वतन्त्रेपि । अदितिः पाशान् प्रमुमोक्तु इत्यत्रहि
पाशस्यैकत्वेन प्रमाणान्तरसिद्धत्वात् तदुत्तर बहुवचनमविवक्षितार्थ
मित्युक्तम् । नच तत्र श्रुतस्य बहुवचनस्य पाशावयव बहुत्वविवक्षयाऽन्यथा
नयनं सुशकम् । अत्र च निरवयवत्वेन प्रसिद्धे ब्रह्मणि न कथं चिदपि
बहुवचनं नेतुं शक्यमिति वैषम्यात् न कर्मधारय समासो युक्तः इति
वाच्यम् । सकलविभूति विशेषविशिष्ट ब्रह्मण एव प्राप्यत्वात् विशेषणाद्यानन्त्येनापि
बहुवचनोपपत्तेः । अतो बहुवचनविरोधो न शंक्यः इति । अथ तत्पुरुषाभ्युपगमेऽपि
न बहुवचनविरोधः इत्यभिप्रयन्नाह - परस्येत्यादि
नात्यन्ताय न सन्ति= अत्यर्थं सन्त्येवेत्यर्थः । यद्वा - नन्वस्तु
ब्रह्मलोकानित्यस्य स्वारस्येनैवोपपादनम् । अथापि गमनानुपपत्तिस्तदवस्थैव 
नच देशविशेषावच्छिन्नस्य तस्य गन्तव्यत्व संभवः देशविशेषस्यैवा
प्रामाणिकत्वात् । ब्रह्मणो देशविशेषे सति हि तादृशस्य प्राप्यत्वं
युक्तम् । नच परमव्योमादीनां लोक विशेषत्वं हृदयगुहादि स्थान परत्वात्तेषा
मित्यत्राह - परस्य ब्रह्मण इति । क्षयन्तमस्य रजसः पराके तमसःपरस्तात्
तदक्षरे परमे व्योमन् इत्यादि श्रुतिभ्यः शुद्धसत्त्वमयं दिव्यमक्षरं
ब्रह्मणः पदम् । अथातो ब्रह्मणोलोकः शुद्धसत्वस्सनातनः
त्रिपाद्व्याप्तिः परंधाम पादोऽस्येहाभवत्पुनः । त्रिपाद्विभूतिर्नित्या
स्यात् अमृतं शाश्वतं दिव्यं सदा यौवनमास्थितम् । प्रधानपरमव्योन्नोरन्तरे
विरजा नदी । वेदाङ्गस्वेदजनिततोयैर्विस्त्राविता नदी । तस्याः पारे
परव्योम्नि त्रिपाद्भूतिस्सनातनी । अमृतं शाश्वतंदिव्य मनन्तं परमं
पदम् । शुद्धसत्वमयं दिव्यमक्षरं ब्रह्मणः पदम् । अनेक कोटि साहस्त्राग्निवर्चं
घ्रुवमव्ययम्।सर्ववेदमयं शुभ्रं सर्गप्रलयवर्जितम् । अप्रधर्ष महानन्दं
विशोकं विगतक्लमम् । ईदृशं परमं स्थानं निराशास्ते च तादृशाः इत्यादिस्मृत्यनुगृहीताभ्यः
ब्रह्मणो लोकस्यापह्नवो न संभवतीति भावः ।।
उत्तरसूत्रार्थमाह - दर्शयतीति । समुत्थाय परंज्योत्युपसंपत्ति बोधनात्
देवयानेन गमनं सिद्धमित्याशयेन देवयानेन गतस्येत्युक्तम् । अत्रोपसंपत्तव्यपरज्योतिषः
एतदमृतमेतदभयमेतद्ब्रह्म, तस्य वा एतस्य ब्रह्मणो नाम सत्यमित्यादिभिः
अमृतत्वाभयत्व ब्रह्मत्व सत्यशब्दनिर्वचनसिद्ध चिदचिन्नियन्तृत्वादीना
मुक्तेः हिरण्यगर्भाख्य कार्य ब्रह्मविलक्षणत्वं सिद्धमिति देवयानेनगतस्य
परब्रह्म प्राप्तिरेवेति पर ब्रह्मोपासकानेवार्चिरादिरातिवाहिको
गणो नयतीति स्वीकर्तव्यमिति भावः ।।
<4.3.13>
अथार्चिरादिना ऋतस्य कार्यभूतहिरण्यगर्भ प्राप्तिप्रतिसन्धानरूपहेतुदूषण
परमुत्तरसूत्रं चोद्यमुखेनोत्थापयति - यदुक्तमिति । सूत्रार्थमाह - नचेतिस
सर्वात्मभावाभिसन्धानादिति । ब्राह्मणानां,यशो राज्ञां यशो विशामित्यादौ
ब्राह्मण क्षत्रियाद्युपलक्षितानां सर्वेषां स्वस्य यशस्स्थानीयात्मत्वंबोधनात्
स्वस्य सर्वात्मभावस्सिद्धः । सच सर्वात्मभावः स्वशरीरिणः ब्राह्मणादिशरीरिणश्च
परमात्मनः एकत्वादुपपद्यते । कार्यहिरण्यगर्भस्यच सर्वशरीरित्वाभावात्
इदं प्रति सन्धानमनुपपन्नं स्यात् । अतो वाक्यशेषबलात् प्रजापतेस्सभां
वेश्म प्रपद्ये इत्यनुसन्धानमपि परब्रह्मविषयकमेवेति भावः
प्रजापतिशब्दस्य "प्रजापतिश्चरति गर्भे अन्तः "इत्यादाविव "पतिंं
विश्वस्य' इत्युक्त प्रमाणेन निरूपाधिकसर्वप्रजापतिपरः इति परस्मिन्नेव
मुख्यवृत्तः ।।अतत्वश्रवणादिति। ब्रह्मलोकशब्दस्य चतुर्मुखलोकस्य
आब्रह्मभुवनाल्लोका इत्यादिना नश्वरत्वेनावगतस्याकृतत्वं बाधितं
स्यादिति भावः।सर्वबन्धेति। विधूय पापं शरीरं धूत्वेत्युक्तेरिति
भावः । सर्वबन्धविनिर्मोकश्च कार्यहिरण्यगर्भं प्राप्तस्यन युक्तः 
तस्यैव बद्धत्वेन स्वयं तरितु मक्षम इति न्यायात् । इतरबन्ध विनिर्मोचकत्वस्य
तस्मिन्नसंभवादित्याशयः । जैमनिमतमुपसंहरति - अत इति
यत्तु एषदेवपथःतयोर्ध्वमायन्नित्यादिश्रुतीनां क्रममुक्तिपरत्ववर्णनं
तदपि मन्दम् । अस्माच्छरीरात्समुत्थायेत्यादिना शरीरादुत्थितस्याव्यवधानेन
परब्रह्मोपसंपत्ति बोधनात् । मध्ये क्वचिल्लोके चिरकालविलम्बेन
परब्रह्म प्राप्त्यभ्युपगमायोगात् । ते ब्रह्मलोकेतु इति वचनमपि
न क्रममुक्तिपरम् । तत्रत्यब्रह्मलोकशब्दस्य कर्मधारय समासेन पर
ब्रह्मविषयत्वात् । न च चतुर्मुखलोकपरत्वम् । ऊर्ध्वमेकः स्थितस्तेषां
यो भित्वा सूर्यमण्डलम् । ब्रह्मलोकमतिक्रम्य तेन याति परां गतिमिति
वचनेन मूर्धन्यनाड्या निष्क्रान्तस्य चतुर्मुखलोकाति क्रम प्रतिपादनेन
चतुर्मुखलोकप्राप्त्यसंभवात्
तेषां=हृदयरश्मीनां मध्ये य एको रश्मिः सुषुम्नाख्यः तेन सूर्यमण्डलं
भित्वा ब्रह्मलोकं=चतुर्मुखलोकमति क्रम्य परम प्राप्यं परं ब्रह्म
प्राप्नोतीति उक्तस्मृतेरर्थः। ततश्च ब्रह्मलोके=ब्रह्मण्युपास्ये
वर्तमानाः परब्रह्मध्याननिष्टाः परान्तकाले=परस्मिन्नन्तकाले चरमदेहावसानसमये
परामृतात्=परस्मादमृतात् उपासन प्रीतात् पर ब्रह्मणो हेतोः परिमुच्यन्ति
सर्वस्माद्वन्धात् विमुच्यन्ते इति श्रुतेरर्थः । ब्रह्मणा सह ते
सर्वे इति वचनमपि नार्चिरादिना गतानां गति प्रकार विषयम् । अर्चिरादिना
गतानां देहावसान समये एव सुकृतदुष्कृतयो र्हानेन हिरण्यगर्भ लोकावाप्ति
तद्वासतत्रस्थ भोगानुभवहेत्व भावात्
तत्क्रतुन्यायविरोधात् । तदानीमेव ब्रह्म प्राप्तिविरोधाच्च । किंतु
पुण्यकर्मविशेषेण हिरण्यगर्भलोकं प्राप्तानां तदुपर्यपि बादरायणः
इति न्यायेन तत्रैव निष्पन्न विद्यानां गति प्रकारविषयमिति न विरोधः 
अतः परं ब्रह्मोपासीनानेवार्चिरादिर्नयतीति जैमिनिहृदयम् ।।
<4.3.14>
व्यवच्छेद्यस्फुटीकरणाय प्रतीकालम्बनव्यतिरिक्तानिति विवरणं कृतम् ।
ननु ब्रह्मोपासकस्य प्रतीकालम्बनव्यतिरिक्तत्वात् स्वमतस्य जैमिनितादविशेषः
इत्यत्राह - एतदुक्तमिति । बादरिमते अर्चिरादिगतेरसंभवमभिप्रेत्य
नायं पक्षः संभवतीत्युक्तम् । जैमिनिमते नियमस्य संगतत्वमभि सन्धाय
नियमो नास्तीत्युक्तम् । नामादिषु ब्रह्मदृष्ट्योपासीन इव कोर्योपासकोपि
प्रतीकालम्बनः । अस्तु प्रतीकालम्बनत्वं किं तत इत्यत्राह - न चेति 
च शब्दो ह्यर्थे प्रसिद्धिद्योतकः । प्रतीकालम्बनत्वादेव नामादिषु
ब्रह्म दृष्ट्योपासीनानिवेतानपि न नयतीत्यर्थः
तथा चार्थस्यासंगतत्वात् प्रथमपक्षो न युक्त इति भावः । अथ जैमिनिमतात्स्वमते
विशेषं दर्शयन् प्रतीकालम्बनव्यतिरिक्तान् स्फुटं निरूपयति - अपित्विति 
उभयविधोपासकानामपि अर्चिरादिना नयनात् परमेवोपासीनानिति नियमोऽसंगत
इति भावः । कार्योपासकस्यापि प्रतीकालम्बनत्वं समानमित्यभि प्रयन्
तान्ननयतीत्याह - यत्वि त्यादिना ।अतः परं ब्रह्मेति। प्रतीकालम्बनव्यतिरिक्तेष्वपि
केषांचिदेवार्चिरादिगतिः जैमिन्यभिप्रेता ।स्वमतेप्रतीकालम्बनव्यतिरिक्तानां
सर्वेषामपि अर्चिरादिगतिरभिप्रेतेति विशेषः इति भावः ।नयतीतिपक्षे
इति ।अत्र परज्योत्युपसंपत्त्या इत्युक्तेः यथा क्रतुन्यायात् पर
ब्रह्मोपासकस्यैव पर ब्रह्मप्राप्तिरिति वक्तव्यम्
पर ब्रह्मप्राप्तिश्च अर्चिरादिनागतस्यैव । अतः कार्योपासकस्य परब्रह्मप्राप्त्य
संभवात् तत्साधन भूतार्चिरादिगतिरपि न युक्तेति न कार्यापासकानामर्चिरादिना
नयनमिति भावः। तद्य इत्थं विदुरिति प्रकृतिवियुक्तं जीवात्मस्वरूपं
ब्रह्मात्मकत्वेन ये विदुरित्यर्थः । अतः पंचाग्निविद्यायाः ब्रह्मविद्यात्वम् 
तथा च पञ्चाग्निविद्या ब्रह्मात्मकस्वात्मविद्या दहरादि विद्यास्तु
प्रत्यगात्मशरीरकपरमात्मविद्याः । अत्र विशेषणविशेष्य भावेएव व्यत्यासः 
एवमुपासकयोरूभयोरपि अप्रतीकालम्बनत्वमेव । एतत्सूचनायैव "तत्क्रतुश्चेति
सूत्रखण्डः
ननु पञ्चाग्निविद्यायाः ब्रह्मात्मकत्वानुसन्धानरूपत्वं कथं केवल
प्रकृतिवियुक्तजीवात्म स्वरूपानुसन्धानरूपत्वस्यैवोक्तेः । तत्
जीवस्वरूपं=इत्थं=प्रकृतिवियुक्तं येविदुरित्येव तत्र प्रतिपादनादित्यत्राह - अर्चिरादिना
गतस्येति । अर्चिरादिना गमनं ब्रह्मप्राध्यादि, ब्रह्मोपासनरहितस्य
तत्क्रतुन्यायेन ब्रह्म प्राप्त्यसंभवश्च ब्रह्मोपासनरूपत्वे हेतुः
तद्य इत्थ मित्यत्र यच्छब्दवीत्सा हि अधिकारि भेदं व्यनक्तिः ।
अतः तत्र प्रथङ्निदेशस्वारस्यात् विभागोपपत्त्यै प्रथमस्य ब्रह्मात्मकस्वात्मोपासनरूपत्वं
द्वितीयस्य स्वात्मविशिष्ट ब्रह्मोपासनरूपत्वं च कल्प्यं
ननु तद्य इत्थं विदुरिति निर्देशस्वारस्यात् प्रकृति वियुक्त केवल
जीवस्वरूपासकस्यापि अर्चिरादिगतिरेव किं नाभ्युपेयते अनुपासितांशस्यापि
प्राप्तौ तत्क्रतुन्यायविरोधाभावात् ब्रह्म प्राप्त्युपपत्तिश्च
युक्तेति चेन्न, तथा सति ब्रह्मविद्यात्वाभावेन मोक्षजनकत्वासंभवात् 
नच श्रुतान्यथानुपपत्त्या अब्रह्मविद्याया अपि मोक्षसाधनत्वं
किं नेष्यते इति वाच्यम् । तस्मिन् दृष्टे परावरे, तमेवविदित्वाऽतिमृत्युमेति
नान्यःपन्थाः इत्यादिभिः ब्रह्मविषयकवेदनस्यैवामृतत्वसाधनत्वोक्तेः
तदैककण्ठ्यायास्याः अपि ब्रह्मविषयत्वेन ब्रह्मविद्यात्व संपादनस्यैव
न्याय्यत्वात्
अतो ब्रह्मविद्यात्वे सिद्धे विभागेन पृथक्निर्देशोपपत्त्यै विशेषणविशेष्यभावे
व्यत्यासः केवलं कल्प्यते । नच ब्रह्मणः विशेषणत्वेऽ अप्राधान्यं
शंक्यं तावताप्यात्मत्वस्यापरित्यागेन प्राधान्यस्यावर्जनीयत्वात् 
अतो न विरोध इति । उत्तर सूत्र सांगत्यै प्रतीकालम्बनेषु वैषम्याह - नामादीति 
अत्रकेवलत्वं नाचिद्वस्तुनि विशेषणतया विवक्षितम् । अचिन्मिश्रत्वस्य
यत्र विवक्षणं तत्रैव केवलत्वनिशेषणस्य स्वारस्यात् ।
<4.3.15>
उत्तरसूत्रार्थमाह - यावन्नाम्नोगतमिति । देवादिनाम्नो गोचर इत्यर्थः 
तस्मादिति । वा शब्दश्चार्थः ।अचिद्वस्तु इति पदच्छेदः । दीपे
चोक्तं अचिन्मिश्रं केवलं चाचिद्वत्विति । तथाचाचिन्मिश्रजीवोपासनं
केवलजीवोपासनं अचिद्वस्तूपासनमिति त्रिविधमुपासनं तत्रप्रत्येकं
ब्रह्मदृष्ट्या तद्वियोगेनचोपासने उपासन षङ्कं फलितम् । सर्वमिदं
प्रतीकोपासनम् । अत्र सारावलिः - ध्यायेयुर्ये च जीवान् प्रकृतिशबलितान्
केवलान्वा यथेष्ट द्वेधापि ब्रह्म दृष्ट्या जडनिवहमपि स्वेन यद्वाऽन्यदृष्ट्या 
ते सर्वेहि प्रतीक प्रणिहित मनसो नार्चिराध्वयो ग्याः ब्रह्मोपास्तेच
लिंगं गतिरिममनधा सूत्रिता पूर्वमेव
इति । भाष्ये केवलं वा चिद्वस्तु इत्यत्रा सन्धिविशेषात् अकारप्रश्लेषाप्रश्लेषाभ्यां
अर्थो वर्णयितुं शक्यः । तथा च उपासनषट्कं फलेत् । अकारप्रलेषा
भावे - अचिद्वस्तूपासनस्य नैव ग्रहणम् । तदा उपासने चतुर्विधत्वमेव 
उपासनस्योत्कृष्टविषयकत्वनियमात् अचेतनस्यानुत्कृष्टत्वात् तदुपासनम
संभवि । अतःअभिमानि देवतामन्तरेणोपासनं न संभवति । तथा च तदपि चिदुपासनमेव 
इत्यभिप्रायस्तेषाम् । अचेतनध्यानस्यसर्वसंमतत्वमस्ति । कामिन्यादयःध्यानविषयाभवन्ति 
तथा धन चन्दनकुसुमादीन्यपि ध्याने विषयाः इति निर्विवादम् ।अंथाप्यतेषु
उपासनशब्दप्रयोगः नैव क्रियते
मुख्यतया तथाऽप्रयोगेपि गौण्यावृत्तया उपासनशब्दप्रयोगः लोके परिदृश्यते 
अतः अचिद्वस्तु इति पदच्छेदमुररीकृत्यार्थ वणनमपि नायुक्तम् ।
अत एव दीपे केवलं चाचिद्वस्तुः इति स्पष्टमुक्तंयोहवै ज्येष्टंच
श्रेष्टंच वेदे इति अचेतनविद्यापि श्रूयते । ब्रह्मकार्यान्तर्भूतं
नामादिकं इति श्रीसूक्तिरप्यत्र दृश्यते । इति ध्येयम् ।। एवं मुपासकान्ननयति 
एतद्व्यतिरिक्तानां ब्रह्मात्मकस्वात्मोपासान् परमात्मविशिष्टपरोपसकांश्च
नयतीति भावः ।। कार्याधिकरणं समाप्तम् ।। इति चतुर्थाध्यायस्य तृतीयः पादः । 
