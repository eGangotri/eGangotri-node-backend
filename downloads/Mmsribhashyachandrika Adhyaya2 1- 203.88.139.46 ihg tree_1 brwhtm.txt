(2.1.1)
(2.1.1) द्वितीयाध्याये प्रथमपादः - स्मृत्यधिकरणम्
<2.1.1>
अथ पूर्वापराध्याययोः संगतिविशेषसिध्यै प्रथमाध्यायोक्तमर्थं संक्षेपेण
प्रदर्शयति - प्रथमेऽध्यायेइति । प्रत्यक्षादीत्यत्रादिपदेनानुमानपरिग्रहः 
प्रत्यक्षप्रमाणगोचरत्वं अचेतनस्य । अनुमानप्रमाणगोचरत्वं चेतनस्येति
विभागः । अनेनान्दमयाधिकरणस्य - ईक्षत्यधिकरणानन्तर्ये हेतुरप्युक्तो
भवति । अचेतन पृथिव्यादीनां प्रत्यक्षसिद्धतया प्रसिध्यतिशयेन तदनुरूपकारणाणुमानात्
ततः परम् । प्रत्यगात्मनि जगत्कारणत्व बुध्यवतारः इति ।निरस्तेति।
अत्र गन्धशब्देन मुक्तव्यावृत्तिः ।अनन्तेति। अनन्तत्वं परिच्छेदरहितत्वं
तच्च ज्ञाने सर्वविषयकत्वं आनन्दे अवधिरहितत्वम् ज्ञानानन्दयोरेकतानं
=मुख्याधारभूतमित्यर्थः
उत्तरत्रगुणशब्दे न तद्नतिरिक्तगुणपरिग्रहःअपरिमितेतिअपरिमितः उदारगुणसागरः
यस्येति बहुब्रीहिः । अन्यथा पुल्लिंगनिर्देशापत्तेः ।सागरशब्दश्च
समूहार्थकः । भगवद्गतस्योदारत्वस्यगुणे आरोपेणोक्तिः । देवः स्वगतसौशील्यज्ञानक्षमादिभिः
खलु अस्माकमुपकरोति । निर्गुणस्योपकारकत्वाभावात् । भगवतोऽप्युदारत्वं
"उः लक्ष्मीः दाराः यस्य" इति व्युत्पत्त्या । लक्ष्मीपतिकत्वात्
दातृत्वरूपदानशीलत्वम् । न विद्यते अथ = अथ शब्दः पश्चात् इति शब्दः
यस्मिन्निति नाथत्वं भगवतः । यथा । मध्यम-अधमानामेव याचकविषये पश्चात् शब्दः ।
ब्रह्मणः आकाशादिसर्वं प्रति कारणत्वबोधनाय निमित्तोपादानरूपोभयविधकारणत्वबोधनाय
च - निखिलजगदेककारणमित्युक्तम् । ननु ब्रह्मणो जगदुपादानत्वे जगदैक्यावश्यकतया
हेयप्रतिभटत्वमभिमतं न सेत्स्यतीत्यत्राह - सर्वान्तरात्मभूतमिति।
अनेनानन्यत्वं हेयप्रत्यनीकत्वं चेत्युभयमपि रक्षितम् भवति । अथ
द्वितीयाध्यकृत्यं दर्शयति - अनन्तरमिति। संभावनीयेत्यनेन विरोधप्रसंगः
उक्तः । समस्तप्रकारेत्यनेन पादचतुष्टयोक्तविरोधावतरणप्रकारभेदाः
सूचिताः । अयमाशयः - यद्यपि प्रथमाध्याये अयोगान्ययोगव्यवच्छेदमुखेन
वेदान्तवाक्यानां तत्तत्पर्यपर्यालोचनया ब्रह्मैककारणत्वं स्थापितमिति
नात्र वक्तव्यं किंञ्चिदवशिष्यते तेनैव निपुणंबुद्धिमतां अवश्यज्ञेय
वेदान्ततात्पर्यार्थनिश्चयस्योत्पत्तेः अथापि प्रथमाध्यायोक्तमेव
जगन्निमित्तोपादानत्वरूपकारणत्वं बाह्यतर्कविरोधादिभिः चालयितुं
न शक्यते इति बाह्यतर्कविरोधादिपरिहारमुखेन स्थूणानिखनन्यायेन हेतुवादिभिराक्रमणमाशंकमानेन
सूत्रकारेण पुनरपि स्थाप्यते इति भावः
तत्र चास्मिन्नाध्याये प्रथमपादद्वयं कारणभूतपरब्रह्मणि वेदबोह्योक्तबाधप्रतिरोधरूपयोः
निवर्तकम् । अनन्तरपादद्वयं तु? हारेणोत्यिति तस्यं वेदान्तवाक्यानामन्योन्यविरोधस्य
परिहारपरम् । अथवा पूर्वपादद्वयेनेश्वरस्य कारणत्वायोगः क्रियते 
उत्तरपादद्वयेन ईश्वरस्य कारणत्वाभ्युपगमेऽपि न तस्य सार्वत्रिकत्वं
आकाशादेर्नित्यत्वेन तत्र तत्र कारणत्वा भावात् इति शंकानिवर्तकम् 
प्रथमपादे अधिकरणद्वयेन स्मृतिविरोधपरिहारः क्रियते अवशिष्टैरष्टभिरधिकरणैन्यायविरोधपरिहारः
क्रियते इति विवेकः । अथ प्रथमाधिकरणकृत्यमाह - प्रथमंतावदिति
तावदिति वाक्यालङ्कारे । सर्वव्याख्यानाधिकरणे व्याख्याताः इति
उपनिषदां उपब्रह्मणरूपं व्याख्यानमुक्तम् । श्रुतीनामुपबृंहणं च
स्मृत्यैवकर्तव्यम्?मन्वादिस्मृतयः कर्मप्रतिपादनपरत्वेन कर्मभागोपबृंहणसरूपाः
उपनिषदां सांख्यस्मृतिं विनाऽन्योपबृंहणादर्शनेनोपनिषत्तपस्विनी
न्यायोपबृंहणे सांख्यस्मृति मेवाश्रयते । ततश्च समाश्रयणीय सांख्यस्मृत्यपेक्षया
उपनिषदो दुर्बलत्वात् तदनुरोधेनैवेयमुपनिषन्नेया इति पूर्वाधिकरण
संगतिरूह्या ।। एवमुपनिषदां उपबृंहणसापेक्षतया तदुपजीवकत्वेन दौर्बल्यात्
निरवकाशसांख्यस्मृतीनामुपबृंहणरूपतयोपनिषदाऽऽश्रयणीयत्वेन प्राबल्याच्च
सांख्यस्मृत्यनु सारेणैवोपनिषदामर्थो
वर्णनीयः इति पादसंगतिरपि । ननु कपिलस्मृतिविरोधेन वेदान्तानामतत्परत्वाशंकैव
न भवति श्रुतिस्मृतिविरोधे श्रुतेर्निश्चलत्वस्य कर्मकाण्डे विरोधाघिकरणादौ
स्थापितत्वेन तेनैव पूर्वोत्तरमीमांसयोरैकशास्त्रयवादिनामस्माकमर्थ
सिद्धेः, पुनरत्र तत्साधनेपौनरुक्त्यं चेत्याशयेन शंकते - कथमिति।स्मृतिविरोधादिति।
स्मृतिशब्दो न्यायस्याप्युपलक्षणम् । पूर्वत्रभाषितं वेदान्तानामतत्परत्वं
अन्यपरत्वरूपमेवेति बोधयन्नाह - श्रुतेरन्यपरत्वमिति। शंकितुराशयं
व्यनक्ति - उक्तं हीति । हिशब्दो हेतुवाची । विरोधे त्वनपेक्ष्यं स्यादसति
ह्यनुमानमिति ।
विरोधाधिकरणसूत्रम् । अस्यायमर्थः । विरोधे = प्रत्यक्षश्रुतिविरोधे
स्मृतिवचनमनपेक्ष्यम् प्रत्यक्षश्रुतिविरुद्धं स्मृतिवचन मनादरणीयमेवेति
यावत् । स्मृतेरपि स्मृतित्वहेतुना श्रुतिमूलकत्वानुमानेनादरणीयत्व
"शंकाव्यावृत्त्यर्थं असति" ह्यनुमानमित्युक्तम् । प्रत्यक्षश्रुतिविरोधेऽसतिहि
स्मृतिमूल स्मृत्यनुमानमिति तदर्थ इति । उदुम्बरवृक्षकृतः स्थाणुविशेषः
यज्ञशालायांनिरवातोभवति । तं स्पृशन् उद्गानं कुर्यात्' इति श्रुत्यर्थः 
वस्त्रेण वेष्टनं स्मृतिः बोधयति
एवं वस्त्रवेष्टने साक्षात्स्पर्शरूपः संयोगः श्रुति विहितो बाध्यते 
अतः स्मृतेः उपेक्षैव । नच कृचिद्भागे वस्त्रावेष्टनं अन्यत्र
स्पर्शः इति वक्तुं सांप्रतम् । सर्वा वेष्टयितव्येति कार्त्स्न्येन
वेष्टनस्य, स्मृत्या विधानात् ।। नच "सकलमपि वपुः विभूष्य तन्व्याः"
इति साकल्यस्यापेक्षिकत्वं इवात्रापि वक्तुं शक्यते । नहि द्रौपद्याः
शरीरे अनलंकृतभागो नास्तीति इति कश्चित् ब्रूयादिति वाच्यम् । तत्र
प्रत्यक्षविरोधस्येवात्रानुपपत्त्यभावात् । नहि श्रुति - विहित स्पर्शान्यथानुपत्तया
सर्वशब्दसंकोचः कर्तुं शक्यः अन्योन्याश्रयात् 
उक्ताक्षेपमपाकरोति - सत्यमितिइदं चार्धाङ्गीकारे । श्रुतिविरुद्धस्मृतेरनादरणीयत्वे
अङ्गीकारः। अधिकरणस्यानरंभणीयत्वादावनंगीकारः । यत्र प्रत्यक्षश्रुतेरेकर्थकत्व
निश्चयेनाव्याकुलार्थकत्वं तत्र स्मृतिन्यायनिरपेक्षं स्वत एवार्थ
निश्चये संभवेन विरुद्धार्थ स्मृतेः रनादरणीयत्वं यत्रतु श्रतेरनेकार्थकत्वसन्देहेन
व्याकुलार्थकत्वं तत्र स्मृति निरपेक्षं स्वत एवार्थनिश्चयासंभवात्
अनिश्चितार्थक श्रुत्या स्मृति विरोधोद्भावनस्यासम्भवाच्चोपबं्रह्मणसापेक्षायाः
तादृशश्रुतेः स्मृतिन्यायसापेक्षतयैवार्थो निश्चेयः । इत्थं च नानार्थकत्वेन
प्रतीयमानस्य वेदान्तवाक्यस्य केवलब्रह्मपरत्वे कपिलस्मृतिविरोधो
दुर्वारः इत्यभिप्रत्यन् हेतुं प्रकटयति - औदुम्बरीं स्पृष्ट्वेति
"औदुम्बरीं स्पृष्वोद्गाये"दिति श्रुतिस्तु स्वतःएवार्थ निश्चयसमर्था 
एकस्यर्थस्यैव प्रतीतेः । अतः श्रुतेरयमेवार्थः इति निश्चितत्वेन
"औदुम्बरी सर्वा वेष्टयितव्या" इति स्मृतिः तद्विरुद्धेति परित्यज्यते
इति भावः ।।
एतदेवाहस्वत एवेति। वेदान्तवाक्यानां संदिह्यमानार्थकत्वेन स्मृतिन्यायनिरपेक्ष
मयमेवार्थ इति निश्चेतुं न शक्यत इति तदर्थं स्मृति रपेक्षणीयैवेति
तद्विरोधे परब्रह्मार्थकत्वनिश्चयो न संभवतीत्याह - इहत्विति। संवादजननाय
परमर्षि प्रणीतत्व विशेषणम् ।अयमर्थइति । प्रथमाध्याय प्रतिपादित
एवार्थ इत्यर्थः । ननु स्मृतिविरोधेपि प्रथमाध्यायोक्त तर्कबलेनोक्तार्थनिश्चयः
किं न स्यात् ? नैवं न्यायस्य दुर्बलत्वात् । न हि वचन विरोधे न्यायः
प्रभवति । ननु श्रुतेरूपबृंहण सापेक्षत्वेपि कपिलर्षिप्रोक्तस्मृत्यैवोपबृंहणं
कार्यमिति को निर्बन्धः? कपिलस्य परमर्षेित्वादिति चेत् तत्रैव
किं प्रमाणं परमर्षित्वेपि वा परमाप्तत्वेनैव प्रसिद्ध बृहस्पत्याद्युक्तलोकायतादिवदनारणीयत्वं
किं न स्यादित्यत्राशयं व्यनक्ति - एतदुक्तंभवतीति
प्राचीनभागेत्यादिना लोकायतमतप्रर्वतकबृहस्पतेरवैदिकत्वेन परमर्षित्वमेवनास्ति,
कपिलस्य वैदिकत्वेन परमर्षित्वंचेति सूचितम् । ऋषिं प्रसूतं कपिलं
महान्त"मित्यनेनाप्ततमत्वं दर्शितम् । ननु कपिलनिबद्धा स्मृतिः
पूर्वभागोप बृहंणमात्रे चरितार्था भवतु इत्यत्राह - परमनिःश्रेयसेतिअ
अनेनानन्यपरत्वं प्रदर्शितम् । ननु स्मृतिं विनैकार्थनिश्चयः क्रियते
इत्यत्राह - स्मृत्युपबृंहणेन विनेति। स्मृतिरूपोप बृहणं विनेत्यर्थः 
न्यायस्यापीदमुपलक्षणम् । विपर्यये बाधकमप्याह - यथाश्रुतेति। ननु
कपिलस्मृतिविरोधपरिहाराय कपिलस्मृत्यनुसारे मन्वादिस्मृतिविरोधपरिहाराय
अन्यानु सारो
़पिकर्तव्य इति वेदान्तार्थो दुरवबोध एव अनवकाशत्वं चोभयत्र समानमिति
शंकां सकलाया एवानवकाशप्रसंगादित्यनेन सूचितहेतुना परिहरति - न चवाच्यमिति 
धर्मप्रतिपादनद्वारेति। मन्वादिस्मृतेर्नकार्त्स्न्येन निरवकाशत्वं
धर्मप्रतिपादकत्वेन पूर्वभागोप बृंहणरूपत्वेन सावकाशत्वात् ।। कपिलस्मृतिस्तु
न धर्मप्रतिपादनपरापि येन तावतैव सावकाशत्वं भजेत । न च साकल्येन
निरवकाशत्वमेवेष्टं भवति । आप्ततमत्वेन तन्निबंद्धुः श्रुतिप्रसिद्धेः
अनन्तगम्भीरशाखापरिच्छेद्यार्थस्य दुरवबोधत्वेनोपनिषदा निरवकाशस्मृत्यपेक्षणाच्च 
तस्मात् मन्वादीनांकेवलकर्मठत्वेनास्य च ज्ञानैकनिष्ठत्वात् आप्तत्वेन
श्रुतिप्रसिद्धत्वेन "यस्येयं वसुधा कृत्स्ना वासुदेवस्य घीमतः
कपिलं रूपमास्थाय धारयत्यनिशं घराम्" । इति वासुदेवांशभूततया रामायणप्रसिद्धत्वेन
भ्रमप्रमादाद्यसंभवाच्च तन्निबद्धस्मृत्यैव अस्मद्विदूर वेदान्तवाक्यार्थ
निष्कर्षः कर्तव्य इति ।
सिद्धान्तपरं सूत्रखण्डमवतारयति - तत्रोत्तरमिति। सूत्रे नेति पृथग्वाक्यम् 
सूत्रखण्डस्यार्थमुत्तरत्र विवक्षुः अन्यस्मृतीः तत्प्रतिपाद्यार्थं
चादौ व्यनक्ति - अन्या हीति। ब्रह्मैककारणतामित्यनेन विवक्षितसर्वस्मृतीनामैक
कण्ठ्यं प्रकाशितम् । अथ मनुस्मृतिवचनं प्रदर्शयति - यथाहेति। उत्तरत्र
कारणतादशास्फुट प्रतिपत्तये प्रथमं प्रलयावस्थाज्ञापकं वचनं आसीदिदमित्युदाहृतम् 
आरभ्यशब्देन परिपूर्णश्लोको विवक्षितः । अत्रासीदिदमित्यारभ्यश्लोकसप्तकं
विवक्षितम् - आसीदिदं तमोभूतम - प्रज्ञातमलक्षणम् । अप्रतर्क्यमविज्ञेयं
प्रसुप्तमिव सर्वतः 
ततस्स्वयंभूर्भगनानव्यक्तो व्यञ्जयन्निदम् महाभूतादिवृत्तौजाः
प्रादुरासीत्तमोनुदः ।। योऽसावतीन्द्रियग्राह्यस्सू क्ष्मोऽव्यक्तस्सनातनः 
सर्वभूतमयोऽचिन्त्यस्स एष स्वयमुद्भभौ ।। सोऽभिध्याय शरीरात्स्वात्सिसृक्षुविविधाः
प्रजाः । अप एव ससर्जादौ तासुवीर्यमपासृजत् ।। तदण्डमभवद्धैमं सहस्त्रांशुसमप्रभम् 
तस्मिन् जज्ञे स्वयं ब्रह्मासर्वलोकपितामहः।। आपो नारा इति प्रोक्ताः
आपो वै नरसूनवः । ता यदस्यायतनं पुंस स्तेन नारायणस्स्मृतः ।। यत्तत्कारणभव्यक्तं
नित्यम् सदसदात्मकम् । तद्विसृष्टस्स पुरुषो लोके ब्रह्मेति कीर्त्यते
इति सप्तश्लोकाः
यद्यपि "धर्मान्नो वक्तुमर्हसीति मुनिभिः पृष्टेन मनुनाधर्मस्वरूपकथनमेव
युक्तं न तु ब्रह्मस्वरूपादिकथनं, अथापि वर्णाश्रमधर्माणां भगवदाराधनरूपत्वेन
आराध्यज्ञानसापेक्षत्वात् आदौ आराध्य स्वरूपादि प्रदर्शितम् । अत
एवोत्तरत्र धर्मस्वरूपकथनं च । धर्माणां भगवदाराधनरूपत्व चोत्तरत्र
भाष्यकृतैव प्रदर्शयिष्यते ।। कारणस्यैव सर्वतदात्म्यसंभव इत्यभिप्रेत्य
"यतो वा इमानि भूतानि जायन्ते' इत्यादिवाक्यसिद्धं सर्ववस्तुतादात्म्योपपादकं
परमकारणत्वं ब्रह्मणो वक्तुं वेदान्तेषु प्रलयपूर्वकत्वेन सृष्टिप्रतिपादनमिवात्रापि
प्रतिपादनीयमित्यभिप्रेत्य सुबालोपनिषदनुसारेणादौ प्रलयदशामाह - आसीदिति
इदं= परिदृश्यमानं जगत्तमोभूतमासीत्=पृथिव्यादि क्रमेण तमःपर्यन्तं
प्रलीनत्वात् तमोऽवस्थमासीदित्यर्थः । सुबालोपनिषदि पृथिव्यप्सु
प्रलीयते इत्यादिभिः वै यधिकरण्येन प्रलयः उक्तः अत्र तु इदं तमोभूतमिति
सामानाधिकरण्येन स एवोक्तः इति विशेषः । अनेन च सत्कार्यवादस्सूचितो
भवति । अत एव हि । "तदेतदक्षयं नित्यं जगन्मुनिवराखिलम् । आविर्भावतिरोभावजन्मनाशविकल्पवत्
इत्युच्यते । आविर्भावाख्यजन्मवत् तिरोभावाख्यनाशवदित्यर्थः । स्फुट
एवचानेन सत्कार्यबादः।तमोभूतं= तमोभाववत् तमोवस्थमिति यावत् । तमसि
लोयते इति श्रौतनिर्देशस्याप्ययमेवार्थः
"अग्न्यवस्थे च सलिले वाय्ववस्थे च तेजसी"ति हि भगवता पराशरेणाप्युक्तम्अ
अप्रज्ञातं=प्रकृष्टज्ञानेन अपरोक्षज्ञानेन विषयीकर्तुमनर्हमित्यर्थः 
एवमयोग्यत्वोपपादनात् तमोवस्थस्य कारणस्य योग्यानुपलब्धिनिरस्तत्वशंका
परिहृता । कुतः प्रत्यक्षायोग्य मित्यत्राह - अलक्षणमिति। रूपादिरहितमित्यर्थः 
"शब्दस्पर्शविहीनं तद्रूपादिभिरसंयुत"मिति ह्युच्यते । तथाच रूपादिमत
एव प्रत्यक्षयोग्यत्वादस्य च रूपादिलक्षणरहितत्वेन न प्रत्यक्षयोग्यत्वमिति
भावः ।अप्रतर्क्यमिति। बाह्यतर्काविषयभूतमित्यर्थः । अनेन कार्येषु
रूपादिमत्वदर्शनेन कारणे
़पि रूपादिमत्वमावश्यकमिति बाह्यतर्काणां बाधितत्वेन प्रकृतेऽप्रवृत्तिर्दर्शिता 
अथवाअप्रतर्क्यं= अनुमानागोचरभूतम् । अप्रज्ञातमित्यनेन हि प्रत्यक्षागोचरत्वमुक्तम्अ
अविज्ञेयमितिअनेन "तमः परे देव एकीभवती'ति वाक्यार्थ उच्यते ।
विभागेन ज्ञातुमशक्यमित्यर्थः । परस्मात् ब्रह्मणः प्रथग्व्यपदेशानर्हावस्थापन्नमिति
यावत् । ननु चिंदचिदात्मकस्य जगतः कारणस्वरूपैक्यादेवाविज्ञेयत्वमित्यत्राह - प्रसुप्तमिवेति।
यथा सुषुप्तौ जीवस्य परमात्मन पृथग्व्यवहारानर्हावस्थापत्तिरेव
न तु स्वरूपैक्यं, तथैव प्रलयदशायामपि चिदचिदात्मकजगतः परब्रह्मणि
पृथग्व्यवहारानर्हसंसर्गमात्रमेव न तु स्वरूपैक्यमित्यर्थः
ननु स्वरूपैक्याभावेपि सुषुप्तिप्रलययोरन्याकारेण साम्यंस्यादित्यत्राह - सर्वत
इति । अनेन पृथग्व्यवहारानर्हसंसर्गांशे साम्यं दृढीकृतम् । सुषुप्तौ
सर्वथा साम्यव्यावृत्त्यर्थं सर्वत इति पदमिति केचित् ।अविज्ञेयमित्यनेनाचिदंशप्रलय
उक्तः । प्रसुप्तमिव सर्वतइत्यनेन चिदंशप्रलयप्रकारः उच्यते इति
वा विभागः ।। ततः सर्गकाले प्राप्ते । स्वयंभूः=परमकारणभूतो नारायण
इत्यर्थः । तत्रैवावयवार्थपौष्कल्यात् । अत एव पुरानारायणो देवः
स्वयंभूः प्रपितामहः........ततस्सभगवांस्तोये ब्रह्माणमसृजत् ।
स्वयमिति नारायणो जगन्मूर्तिः...ततस्तेजोमयं दिव्यं पद्मं सृष्टं
स्वयंभुवा तस्मात्पद्मात्समभवत् ब्रह्मा वेदमयोनिधिरित्युच्यते
अत्र नारायणशब्दविशेषणात् चतुर्मुखब्रह्मकर्मकसृष्टिकर्तृत्वश्रवणाच्च
स्वयंभूशब्दस्य नारायणविषयकत्व मास्थेयम्
अत्र सर्वत्र स्वयंभूशब्दोपादानं भगवतः करणान्तरसद्बावशंकाकृतोत्पत्ति
प्रलयव्यावृत्त्यर्थमितिध्येयम् आत्मेश्वरं स्वे महिम्नि प्रतिष्ठितः
इत्यादाविवात्रापि स्वयंभूशब्देन कारणान्तरराहित्यमुक्तं भवति ।
अत्रापि स्वयंभूशब्दस्य नारायणविषयत्वज्ञापनाय, कारणत्वोपयोगिगुणपौष्कल्य
व्यञ्जनाय चाह - सभगवानिति। भगवच्छब्दः नारायणासाधारण= इति तत्र पूज्यपदार्थोक्तिपरिभाषासमन्वितः।
शब्दोऽयं नोपचारेण ह्यन्यत्र व्युपचारतः इत्यादि प्रमाण ज्ञान
सिद्धम् । इदं व्यञ्जयन्=व्यष्टि रूपकार्यजातं व्यञ्जयन् । लक्षणहेत्वोः
क्रियायाः इति शतृप्रत्ययः
महाभूतादिवृत्तौजाःइति व्यष्टिकारणभूतेषु पृथिव्यादिमहाभूतेषु पृथिव्यादि
महाभूतकारणभुत महदहंकारयोश्च वृत्तं=प्रवृत्तं ओजः=संकल्परूपतेजो
यस्य तादृशः इत्यर्थः । अत्यक्तः प्रादुरासीत्। अव्यक्तमस्यास्तीत्यर्श
आद्यजन्तमिदं पदं, अतः पुंलिगत्वम् अन्यक्त शरीरकः प्रादुरासीदिव्यर्थः 
अत्र "महानव्यक्ते लीयते अव्यक्तमक्षरे लीयते अक्षरं तमसि लीयते"
इति अव्यक्ततमसोर्मध्ये अक्षरत्वावस्थायाः प्रमाणसिद्धत्वात् अक्षरवस्थाप्यर्थसिद्धा
मन्तव्या । ततश्चायमर्थः प्रलयदशायामविभक्ततमश्शरीरको भगवान् व्यष्टिसृष्टिहेतुभूततन्मात्राहंकारादिसृष्ट्यर्थं
स्वसंकल्पात् विभक्ततमःशरीरकःअक्षरावस्थां प्राप्य अव्यक्तावस्थप्रकृतिशरीरको
़भूदिति । अथाव्यक्तशब्दं विवृण्वन् समष्टिव्यष्टिसृष्टिमपि समासतः
प्रतिपादयति - योऽसाविति । अतीन्द्रियग्राह्यः=अतीन्द्रियेण शास्त्रेण
ग्राह्यः । इन्द्रियग्राह्यान् विषयानतीत्य वर्तमानः ।सूक्ष्मइति 
अनेनेन्द्रियग्राह्यानतीत्यवर्तमानत्वं तुच्छसाधारणमितिअस्यापि
तुच्छत्वापत्तिरिति शंका व्युदस्ता ।सूक्ष्मत्वादेवाव्यक्तत्वं,
नतु तुच्छत्वादित्यभिप्रयन्नाह - अव्यक्तइति ।सनातनः=अव्यक्तशरीरकत्वेऽपि
स्वयमप्रच्युतस्वभावः । स एष इत्युक्त्या कार्यकारणयोरेकद्रव्यत्वमुक्तम् 
निमित्तकारणान्तरनैरपेक्ष्यमभिप्रयन्नाह - स्वयमुद्वभाविति
एकस्यैव निमित्तत्वमुपादानत्वञ्चानुपपन्नं लोके तयोर्भिन्नवस्तुवृत्तित्वदर्शनात्
इति शंका निवृत्यर्थंअचिन्त्यइत्युक्तम् । सर्वभूतमय उद्बभौ=सर्वसमष्टिव्यष्टिरूप
उद्धभौ इत्यर्थः । अत्र सूक्ष्मःसर्वभूतमय उद्बभौ इत्युक्त्या सूक्ष्मत्वस्थूलत्वे
एव कार्यकारणभावदशावैषभ्यं ननु द्रव्यभेदादिति व्यञ्जितम् । एवं
संग्रहेण समष्टिव्यष्टिसृष्टिरुक्ता - अथ व्युत्पत्तिवैशद्याय समष्टिसृष्टिः
पृथगभिधास्यते - सोऽभिध्यायेति। अभिध्यानं=संकल्पः, तदभिध्यानादेव
तु तल्लिङ्गात्स इत्युक्तेः । नात्र स्वरूपेणैव व्यष्टिसमष्टिरूपेणपरिणामः
तथा सति शास्त्रसिद्धनिर्दोषत्वादिविरोधापातात् । किं तु शरीरद्वारैवेत्यभिप्रयन्नाह - शरीरादिति।
तमोऽव्यक्तावस्थात् चित्संसृष्टात् अचिद्वस्तुन इत्यर्थः । स्वस्योपादानत्वसिध्यैस्वादित्युक्तम्स
स्वात्=स्वापृथक्सिद्धात् विविधाः प्रजाः सिसृक्षुः व्यष्टिसिसृक्षयेत्यर्थःअ
अप एव ससर्जादौ। अण्डकारणभूतानिसमस्ततत्वानि प्रथमं ससर्ज । अत्राप्शब्दः
अण्डकारणसमस्ततत्वप्रदर्शनार्थः । पृथिवीमयमण्डं प्रत्यपामनन्तरकारणतया
तच्छब्दनिर्देशः । ता इमा आपः तद्धिरण्मयमण्डमभवदिति व्याख्येय
प्रत्यभिज्ञापनाय अप इत्यानूपूर्वीग्रहणम्
अप एवत्यवधारणेन त्रिवृत्करणं व्यावर्तितम् ।अप एव=अत्रिवृत्कृतानि
अण्डकारणभूतानि समस्ततत्त्वानीत्यर्थः ।तासु वीर्यमपासृजन्=त्रिवृत्करणजनितामण्डोत्पादनशक्तिं
तास्वजनयदित्यर्थः । एवं समष्टिसृष्टिः प्रतिपादिता । अथ व्यष्टिसृष्टिःप्रतिपाद्यते - तदण्डमित्यादिनात
तत्=अण्डकारणतत्त्वजातम् ।सहस्त्रांशुसमप्रभमित्यनेन इतरहेमव्यावृत्तिरुक्तात
तस्मिन् जज्ञेइत्यादिना चतुर्मुखसृष्टिरुक्ता ।सर्वलोकपितामहइति 
देवमनुष्यादि स्रष्टृदक्षादीनामपि चतुर्मुखस्स्रष्टेति भावः ।
अनेन भगवतःअण्डान्तर्गतवस्तुसर्गः सद्वारक इत्युक्तं भवति
स्वयं ब्रह्मा=परमकारणभूतो भगवान्नारायणः चतुर्मुखशरीरकोऽभवदित्यर्थः 
विष्णुर्ब्रह्मस्वरूपेण स्वयमेव व्यवस्थितः इति ह्युयते । अथ
नारायणशब्दस्य परमकारणविषयत्वं जगत्कारणत्वादिप्रवृत्तिनिमित्तप्रदर्शनद्वारा
विवृणोति - आपो नारा इति प्रोक्ताइति । आपः=चित्संसृष्ठान्यण्डकारणभूतानि
तत्त्वानीत्यर्थः । कथं तासां नारत्वमित्यत्राह - आपो वै इति । (री)
रिङ् क्षये इति घातोः ट? प्रत्यये टिलोपे च कृते र इति रूपम् ।
नरः=अक्षय इत्यर्थः निर्विकार इति यावत् । स च नारायण एव । जन्हुर्नारायणो
नरः इति तन्नाम्नि पाठात् । नराज्जाताः नाराः
नाराः आपोऽयनमस्येति नारायणः । अयमर्थ एव - आपो वै नरसूनवः । ताःयदस्यायनं
पुंसः तेन नारायणस्स्मृतःइत्यनेनाभिहितः । श्लोके अस्येतिशब्देन
भगवतो नारायणस्य परामर्शः तस्मिन् जज्ञे स्वयं ब्रह्मेति तस्यैव
प्रस्तुतत्वात् । अत्र नारायण इत्यत्र नरशब्देन निर्विकारत्वं,
नारशब्देन जगत्कारणत्वं, अयनशब्देन जगदन्तरात्मत्वं चोक्तम् । इदमेव
च सुबालोपनिषदि विशदम् । "अजो नित्यः' इत्यादिना प्रतिपाद्य, नारायणशब्दस्यासकृदावर्तनात्
उक्तधर्मत्रयमपि नारायणशब्दस्यावयवार्थः इत्युक्तं भवतीत्यभिप्रायः 
यत्तत्कारणमिति कारणभूतं परं ब्रह्म
अव्यक्तं चिदचित्समुदायरूपाव्यक्तशरीरकम् । सदसदात्मकं=सदसच्छरीरकं
भवति ।तद्विसृष्टः तेन=ब्रह्मणा विशेषेण= जीवबुध्यव्यवधानेन सृष्टः
सः ब्रह्मा इति कीर्त्यते । अत्र चतुर्मुखस्य भगवद्विसृष्टत्वकथनात्
चतुर्मुखस्य नारायण संज्ञत्वं चतुर्मुखसृष्ठानां इतरदेवानां परत्वंच
निराकृतम् इति । एवमत्र ब्रह्मैककारणत्व अनवकाशत्वरूपदो षस्योत्कटत्व
प्रतिपादनाय स्मृत्यन्तरमप्युदाहरति - भगवदिति । प्रतिपादनात् कपिलस्मृत्या
वेदान्तोपबृंहणे क्रियमाणे एतत्स्मृतेरनवकाशत्वं दुर्वारं स्यादितिभावःव
विष्णोस्सकाशादितिसकाशात्=संकल्पात् शरीराद्वेत्यर्थः
पूः=पुरमित्यर्थः शरीरमिति यावत् । अङ्गं वपुर्वर्ष्म पुरं प्रतीकमिति
भट्टहलायुधः । परिहारपरखण्डस्यार्थं स्फुटं प्रतिपादयति - यदि कपिलस्मृत्येति।
ननु वेदान्तानामुपबृंहणसापेक्षत्वं तु दुवीरम् । तत्र मन्वादिस्मृत्यैवोपबृंहणं
कार्यमित्यत्र न विशेषहेतुरस्ति विनिगमनाविरहेण कपिलस्मृत्यापि
उपबृंहण संभवात् । न च कपिलस्यानाप्तत्वं येन तन्निबद्धस्मृतिपरित्यागः
शक्यशंकः नपिभूयसीनां मन्वादिस्मृतीनां निरवकाशत्वं तत्परित्यागे
हेतुः । तासां घर्मप्रति पादनांशे सावकाशत्वस्य स्थापितत्वादित्याद्याशंकां
परिहरति - अयमर्थःइति
अतिपतितेति? संभावनाभूमिः =संभवनाविषयत्वं ब्रहुवीहिस्समासः । भूतशब्दः
सिद्धपरः। सकलेतरप्रमाणाविषय - सिद्धवस्तुप्रतिपादनपरत्वादित्यर्थः 
उपबृंहणनैरपेक्ष्यशंकाव्यावृत्यर्थं इतरप्रमाणाविषयत्वोक्तिः 
अर्थस्य सिद्धत्वोक्त्या तुल्यविकल्पत्वेनाधिकारिभेदेन वाऽर्थविरोधस्स्यादिति
शंका निरस्ता । अयं भावः - वेदान्तवाक्यानां कार्यरूपार्थपरत्वे तत्तत्स्मृत्यनुगुणमुपबृहंणे
क्रियमाणेऽपि तुल्यविकल्पत्वेनाधिकारिभेदेनवार्थविरोधपरिहारस्सुवचः 
अत्र च सिद्धवस्तुप्रतिपादनपरत्वात् अन्यतरस्मृत्यनुगुणमेव वेदार्थस्य
नेयत्वं
सिद्धे वस्तुनि विकल्पायोगात् इति । एवं पूर्वपक्ष्यभिमतोऽर्थः
स्वाभिमतः इत्युक्त्वा मन्वादिस्मृत्यैवोपबृहणीयत्वे विशेषहेतुमाह - तथापीति।
तदर्थानुसारिणीनां= न्यायानुगृहीतश्रुत्यर्थानुसारिणीनामित्यर्थः 
आप्ततमप्रणीतानामिति । "ऋषिं प्रसूतं कपिलं महान्तमिति कपिलस्य
महर्षित्वोक्त्या मन्त्रद्रष्टृत्व यथावस्थितकतिपयार्थद्रष्टुत्वपूर्वक
यथादृष्टार्थवक्तृत्वरूपाप्तत्वाभ्युपगमेऽपि सार्वत्रिकयथावस्थितदर्शनपूर्वक
यथा दृष्टार्थवादित्वरूपमाप्ततमत्वं तु नास्ति "ऋषि' प्रसूतमिति
श्रुतेः तावताप्युपपत्तेः । मन्वादीनां तु निरुक्तमाप्तत्वं श्रुति
सिद्धमेव "यद्वैकिंचन मनुरवदत्तद्वेषजमिति सार्वत्रिकयथावस्थितदर्शनस्य
यथादृष्टार्थवादित्वस्यचोक्तेः अतः कपिलस्याप्तत्वे
़पि मन्वादिवदाप्ततमत्वाभावेन न तन्निबद्धस्मृत्योपबृंहणं युक्तमिति
भावः ।।तदुपबृहणाय प्रवृत्तानामित्यनेन धर्मप्रतिपादनद्वारा अन्यथासिद्धि
शंकनं निरस्तम् । श्रुतिविरुद्धार्थेति । न्यायानुगृहीत श्रुतिविरुद्धार्थत्यर्थः 
न्यायाविरुद्धस्मृत्यनुऽगृहीत श्रुतिविरुद्धार्थेति यावत् ।
अयंत्विह भावः - न हि वचनविरोधे न्यायः प्रभवतीति न्यायानुगृहीत श्रुत्यपेक्षया
स्मृत्यनुगृहीत श्रुतेःप्रबलत्वात् कपिलस्मृत्योपबृंहणं कार्यमिति
हि शंकितम् । तत्र न्यायविरुद्धस्मृत्यनुगृहीतश्रुत्यपेक्षया न्यायाविरुद्धस्मृत्यनुगृहीतश्रुतेः
प्रबलत्वात् आप्तप्रणीत स्मृत्यनुगृहीतश्रुत्यपेक्षया आप्ततमप्रणीतस्मृत्यनुगृहीतश्रुतेः
प्रबलत्वात् एकस्मृत्यनुगृहीतश्रुत्यपक्षया बहुस्मृत्यनु गृहीत
श्रुतेः प्रबलत्वाच्च न कपिलस्मृत्योपबृंहणं युक्तमिति
अथ तदर्थानुसारिणीनामिति विपर्यये व्यञ्जितं उपबृहंणानुपपत्तिरूपं
दूषणं प्रदर्शयितुं उपबृंहणस्वरूपं प्रदर्शयति - उपबृंहणं चेति। श्रुतिप्रतिपन्नार्थ
विशदीकरणम्=स्वावगतवेदवाक्यार्थव्यक्तीकरणमित्यर्थः । ततः किमित्यत्राह - तच्चेति।विरुद्धार्थतया=
न्यायानुगुण स्मृत्यनुगृहीतश्रुतिविरुद्धार्थतयेत्यर्थः । नहि - श्रीमद्रामायणप्रतिपन्नार्थ
विशदीकरणं करोमीत्युक्त्वा, पार्वती रामरूपेणा वततार, शिवश्च सीतारूपेण
दशाननेन कैलासाचलचालनसमयसंजातपार्वतीकर्तृक स्वयंग्रहाश्लेषसुखास्वादस्य
पार्वत्यै सूचनार्थम् । अत एव परमशिवावतारभूता सीता पार्वत्यवतारभूतरामं
खरादिबधानन्तरं स्वयमेवागत्य परिषस्वजे
इति तात्पर्यकथने कथं तस्य श्रीमद्रामायणविशदीकरणरूपत्वं भवेत् 
तथैवात्रापि नोपबृंहणरूपता कपिलस्मृतेः ।। अथ परेण शंकितं स्मृत्यन्तराणां
सावकाशत्वं प्रतिक्षिपति - नचैतासामिति। धर्माणां भगवदाराधनरूपत्वे
प्रमाणमाह - तथाहीव्यादिना ।यतः=परस्मात्पुरुषात् । ततम्=व्याप्तम् 
स्वकर्मणा=स्ववर्णाश्रमादि सम्बन्धिकर्मणेत्यर्थः । सद्धिं=परमनिःश्रेयसम् 
अत्रोदाहृतवचनेषु सिद्धिं विन्दति ब्रह्मलोकमवाप्नोति, आत्मविमुक्तये
मायां तरन्तीत्युक्तेः कर्मणां भगवत्प्रासाधकोपासनाङ्गत्वं प्रस्फुटम्
इदमत्र तात्पर्यम् । आशुतरविनाशिनां कर्मणां साक्षात् कालान्तरभाविफलप्रदत्वासंभवेन
सद्वारकतयैव तथात्वस्य वक्तव्यतया तत्रापि चेतनद्वारा फलजनकत्वं
उताचेतनद्वारेत्यपेक्षायां श्रुतिबलात् इर्श्वररूपचेतनद्वारकत्वस्यसिद्धत्वात्
सर्वकर्मणामपि परब्रह्माराधनरूपत्वमेवेति निश्चीयते ।अन्यथा श्रुतानाह?स्मृत्यन्तराणां
परे ब्रह्मणि तात्पर्यं सुस्थिरम् । एवमुपनिषद्भागोपबृंहणपराणामितिहासपुराणानां
अन्यत्र निरवकाशत्वात् परब्रह्मणि तात्पर्यमावश्यकमेव । तत्र धर्मकीर्तनंतु
भगवदुपासनाङ्गगत्वेन । अतः स्मृत्यन्तरैः कर्माराध्यभगवत्प्रतिपादनानभ्युपगमे
धर्मप्रतिपादनपरत्वमपि न संभवतीति सावकाशत्वमपि न सूपपादमिति
नन्वनभिसंहित फलकानां कर्मणां हि भगवदाराधनरूपत्वम् । स्मृत्यन्तराणां
चैहिकामुष्मिक फलाभिसंहितकर्मप्रतिपादकत्वेन भगवदाराधनरूपत्वाभावेन
भगवति तात्पर्यानाभ्युपगमेऽपि न कश्चिद् दोष श्रुतकल्पनाप्रसङ्गात्
व्यवस्थापयिष्यते चेदं फलाधिकरणे । इत्थं च कर्मप्रतिपादनपराणां
इति नापि न्यपिसावकाशत्वक्षतिरितिशंकां व्युदस्यति - नचैहिकेति ।कुतइत्यत्राह
यतस्तेषामपीति । उक्तार्थे प्रमाणमाह - यथोक्तमिति।प्रभुःफलप्रदः 
अथ पराभिमतं कपिलस्याप्तत्वसंकीर्तनप्रयुक्तं तन्निबद्धस्मृत्यनुसरणं
प्रतिबन्द्या निराकरोति - यदुक्तमित्यादिना
श्रुत्यर्थव्यवस्थापनप्रसक्तेरिति । ननु वेदोक्ताग्निहोत्रादिकर्मणां
कपिलेनाभ्युपगमात् लोकायतेच तदनभ्युपगमात् अस्तिवैषम्यमिति चेन्न
तादृशवैषम्यस्याप्रयोजकत्वात् । न्यायानुगृहीतश्रुतिविरोधादेवहि
लोकायतं परित्यज्यते, स विरोधोऽत्रापि समानश्चेत् कथं तदपरित्यागः 
वस्तुतः वेदविहितकर्मणां न यथावदभ्युपगमः कपिलेनापि । अनभिसंहितफलकानां
तद्भिन्नानां च कर्मणां भगवदाराधनरूपत्वेन तदाराध्यत्वेन परब्रह्मानभ्युपगन्तुः
तथात्वेनानङ्गीकारात् । ननु सर्वकर्मणामपि भगवदाराधनरूपत्वं स्मृत्यन्तरेणैव
ह्यस्थेयं स्मृत्यन्तराणां च कपिलस्मृत्यनुगृहीतश्रुतिविरुद्धार्थत्वेन
परित्यागावश्यकत्वेन कथं प्रामाण्यं अन्यथा
़न्योन्याश्रयात् इति चेन्न , विपर्ययस्यापि संभवात् । नन्वेवं
सति वेदान्तार्थ निश्चय एव न स्यात् कया स्मृत्योपबृंहणं कार्यं
कयाचेनेत्यत्र विनिगमकाभावादिति चेत् - मैवं; आप्ततमप्रणीत न्यायानुगृहीतानेकस्मृत्यनुगृहीतश्रुतेः
आप्तोक्तन्यायविरुद्धेकस्मृत्यनुगृहीतश्रुत्यपेक्षया प्राबल्यात्
विनिगमकस्योक्तत्वादिति ।
<2.1.2>
उत्तरसूत्रं चोद्यमुखेनोत्थापयति - अथ स्यादिति । मन्वादिस्मृतीनां कर्मकाण्डोक्त
धर्मविशदीकरणरूपत्वं दृष्टं, अतो मन्वादीनां धर्मप्रवर्तनव्यापृतत्वेनान्यपर्यात्
न योगप्रसक्तिः कपिलस्मृतेस्तु ज्ञानकाण्डोक्ततत्त्वविशदीकरणै
दंपर्येण प्रवृत्तत्वात् योगेनतत्वार्थसाक्षात्काराभावे उपबृंहणासंभवाच्च
कपिलस्य योगावश्यकतया तत्साक्षात्कृतार्थतत्त्ववता कपिलेन निबद्धा
स्मृतिः कथमुपक्ष्येत्याशयः । सूत्रार्थमाह - चशब्दस्त्वित्यादिना।स्वयोगमहिमेति।
अनभिसंहितफलककर्मणां योगां गत्वेनात्यन्तानुकूलत्वात् तदनुष्ठाने
व्यापृतानां मन्वादीनां न योगानवसरः इति भावः
कपिलोपलब्धिर्भ्रान्तिमूलेति। बहूनां स्मर्तृणां योगजतत्त्वोपलब्धिविरोधात्
कपिलस्य स्वस्मृतिप्रकारेण तत्वोपलब्धिः भ्रान्तिरेवेत्यर्थः ।
स्मृत्यधिकरणं समाप्तम् ।
अत्रायं पूर्वपक्षसारः - प्रधानकारणवादिकपिलः कर्मकाण्डोदित ज्योतिष्टोमाग्नि
होत्रादि सर्वकर्माभ्युपगन्ता अतीवास्तिकः कर्मव्यापृतिं विना योगप्रभावात्
वेदान्तार्थोपबृंहणे केवलं प्रवृत्तः "ऋषिं प्रसूतं कपिलं" इति वेद प्रसिद्धः
जन्म प्रभृति ऋषि भूतः "यस्येयं पृथिवी कृत्स्ना वासुदेवस्य धीमतः । कापिलं
रूपमास्थाय धारयत्यनिशं धरामिति वासुदेवावतारत्वेन
श्रीमद्रामयणप्रसिद्धश्च । स्मृत्युपबृंहणं विना दुरवबोधः वेदान्तवाक्यार्थः
तदर्थ प्रवृत्त कपिलस्य स्मृतिसाहाय्येनैव उपबृंहणं कार्यम्
मन्वादिस्मृतीनां धर्मप्रतिपादकत्वात् तेनैव तेषां चारितार्थ्यसंभवेन
वेदान्तोपबृंहणविषये सावकाशत्वाभावेपि दोषाभावात्
ननु "मुनीनामप्यहं व्यासः" वेदव्यासेन बादरायणेन प्रथमाध्यायपर्यन्तेन
स्थापितस्य ब्रह्मकारणत्ववादस्य का गतिरिति चेत्, सत्यं - व्यासस्य
तामस राजसादिसर्व प्रमाणकर्तृत्वेन तदुक्तौ अविश्वासात् । कपिलस्यतिप्राच्यत्वात्
तदुपदेर्शितार्थे एव विश्वासाधिक्यात् । एतावता ब्रह्मकारणत्व निर्णेतारं
व्यासं प्रत्येव संप्रति प्रश्नकारणात् । नहि व्यासः स्वयमेव आत्मानं
कपिलापेक्षया उत्कृष्टं ब्रूयात् । पूर्वाध्यायन्तिमाधिकरणाक्षेपेणैवास्याधिकरणस्योत्थानात् 
सर्वासामपि शाखानां परमात्मपरता कथम् । सर्वशाखाभिज्ञ सर्वज्ञकपिलेन
वासुदेवापरावतारभूतेन प्रधानस्यैव कारणत्वप्रतिपादनात्
अतः कपिल स्मृतिरेवादरणीयेति ।। सिद्धान्तसारस्तु - ब्रह्मकारणत्वे
बहूनां ऋषीणां संवादात् । कपिलेन पूर्वकाण्डप्रतिपादितकर्मणां अभ्युपगपोपि
न समीचीनः । ब्रह्मणस्तेनानभ्युपगमात् । कर्मणां तदाराधनरूपत्वपरित्यागात् 
इष्टापूर्वं बहुधा...भुवनस्य नाभिं इति कर्मणां भगवदाराधन रूपत्वस्मरणात् 
भगवदाराधनबुद्ध्या कर्माननुष्ठानेपि तत्स्वाभाव्यापरित्यात् ।
"येऽप्यन्यदेवताभक्ताः.......यजन्त्यविधिपूर्वकम् । इत्युक्तेः 
कपिलस्मृतिरीत्या परब्रह्मण एवानंगीकारे तदाराधनरूपधर्मप्रतिपादकत्वरूपस्य
मन्वादिस्मृतीनामप्यसंभवेन पूर्वभागोपबृंहणे केवलं सावकाशत्वमित्यस्याप्यसंभवेन
पूर्वभागोपबृंहणे केवलं सावकाशत्वमित्यस्याप्यसंभवात्
"यज देवपूजायां" इत्यनुशासनबलात् धृत्यात्मकप्रीतिहेतुत्वस्यैव
धर्मत्वरूपत्वाच्च कर्मस्वरूपस्येव तदाराध्येन्द्रादिदेवतानामपि
अस्थिरत्वेन फलप्रदत्वासंभवात् अपूर्वस्य चाप्रामाणिकत्वाच्च ।
स्थिरदेवतायाः परमात्मरूपायाः अंगीकारणावश्यकत्वाच्च
कपिलकर्तृकभगवन्निषेधस्यानुपपत्तेः ।
प्रतिपन्नार्थविशदीकरणस्यैवोपबृंहणरूपत्वेन कपिलस्मृतेः श्रुति
विरुद्धार्थ प्रतिपादकत्वेनोपबृंहण रूपत्वासंभवाच्च । ननु श्रुति
प्रतिपन्नार्थ विशदीकरणं ह्युपबृंहणम् । श्रुतिप्रतिपन्नार्थः एवकः
इत्यत्रैवविवादात् । कथमस्याः उपबृंहणरूपत्वा संभवकथनम् । ब्रह्मैव
जगत्कारणं इत्यर्थस्य श्रुतिप्रतिपन्नत्वे तद्विरुद्धार्थकथनमिति
वक्तुं शक्यम् । प्रधानमेव जगत्कारणं इदमेव श्रुति प्रतिपन्नमित्युक्तौ
मन्वादिस्मृतीनामपि नोपबृंहणरूपत्वसंभवः इति चेत् सत्यं - ऐककण्ढ्येन
बहु महर्षिभिः ब्रह्मैककारणत्वकथनात् जगत्कारणं ब्रह्म
इत्येतदेव श्रुति प्रति पन्नमिति निश्चयसंभवात् । वस्तुतः "सदेव'
आत्मा वै "एको हवै नारायण इत्यादिसृष्टिवाक्यैः नारायण एव जगत्कारणमिति
प्रतिपन्नत्वाच्च विवादासंभवात् ।
वस्तुतः यथावस्थितार्थ द्रष्टा यथादृष्टार्थबादीच यः स एवाप्ततमः 
केषांचित् यथावस्थितार्थ द्रष्टृत्वं न स्यात् यथादृष्टार्थवदित्वं
कामं भवेत् । अन्येषां यथादृष्टार्थ वादित्वं कामं भवेत् यथादृष्टार्थ
वादित्वं ज स्यात् अतः एतेषां कथंचित् आप्तत्वसंभवेपि निरूक्तमाप्ततमत्वं
न भवेत् । कपिलस्तु अन्यतरकोटि प्रविष्टो भवेन्नामानायं कपिलः
भगवदतार भूतः। ऋषिं प्रसूतं कपिलं इति त्वदुपदर्शितमन्त्र एवास्य
भगवदधीनज्ञानसंपन्नत्वं ब्रवीति । "यस्तमग्ने ज्ञानैः बिभर्ति जायमानं
च पश्येदिति" उपरि श्रवणात् । सृष्टिकाले तं सर्वज्ञं चकार
जायमानकटाक्षविषयं चकार । इति ह्युच्यते । श्री रामायणमपि कपिलस्यांशावतारविषयत्वतात्पर्यकम् 
अंशावतार भूतानां सर्वेषामपि यथावस्थितार्थग्राहित्वमिति नियमोपि
नास्ति । वेदविरुद्धार्थप्रतिपादनस्य तेषामपि क्वचित् कृचित् संभवात् 
अत एवायं कपिलः ज्योतिष्टोमादि कर्मणां पशुविशसनरूपाणां हिंसात्वेन
पुरुषानर्थ हेतुत्वमुवाच । वस्तुतस्तु क्रत्वर्थत्वात् नतेषां हिंसात्वमिति
सिद्धान्तितम् । भागवतेपि देवहूतिकपिल संवादः । श्रूयते । स्वमात्रे
देवहूत्यै धर्मानुपदशिति । परमात्मसद्भावमपि वदति । मात्तृगर्भस्थशिशोः
चिन्तना प्रकारमतिश्येनोपदिशति -
"एवं वसन्नपि विभो बहुदुःखवासं गर्भान्न निर्जिगमिषे बहिरन्धकूपे
यत्रोपयात मुपसर्पति देवमाया मिथ्यामतिः यदनु संसृति चक्रमेतत् ।।
भूयो यथा व्यसनमेतत् अनेकरन्ध्रं मा मेऽभविष्यदुपसादित विष्णुपादः
इति । एवं परं ब्रह्मांगीकृत्य बहुधोपदेशस्यानेन करणात् कथं निरीश्वरवादी भवेत्"
अतोऽस्य दशाद्वयं कल्पनीयम् । पूर्वदशायां निरीश्वरवादी । पश्चात्सेश्वरवादी ।
अत एव सांख्येषु द्वैविध्यमभूदिति वक्तव्यम् । स्वपूर्वदशायां
विरचिता स्मृतिरियमिति न वेदोपबृंहणरूपा । अन्यो वाऽयं कपिलः स्यात् ।
अत्रेदं तत्वं । वेदबाह्यागमाः न स्मृतिरूपतां भजन्ति । कपिलादिस्मृतेरपि
तथात्वमेव । श्रुतिप्रतिपन्नार्थाविशदीकरणात् विरुद्धार्थ प्रतिपादनाच्च ।
मन्वादिधर्मशास्त्राणि इतिहासपुराणानि च स्मृतिरूपत्वात् उपबृंहणरूपाणि ।
अपि च कपिलस्य वेदे श्लाघाकरणमपि अन्यार्थमेव । मन्वादीनामिव विश्वसनीयत्वमपि
नास्ति" यद्वै किंच मनुरववत् तद्भेषजमिति मनुवाक्यस्य भेषजत्वोक्तेः
हिततमत्वं सिध्यति । नन्वत्र मनुशब्दो मन्त्रपरः । नतु मनुमहर्षि
परः । यागविशेषे अन्यथानुष्ठाने यजमानस्य जायमानश्वित्रदोष परिहारकतया
उक्त मन्त्रपरोऽयम् । उक्तं च" मानव्यौ ऋचौ धाय्ये भवतः इतिः चेत्
अस्तु तावता नास्माकं क्षतिः । मानव्यौ इति मनुसंबधित्वोक्तेः । यद्वै
किंच इति, अवदत् इति च निर्देशस्वारस्यादपि । अनेनैव न्यायेन मनुवचनसामान्यस्य
भेषजत्व सिद्धेः ।।
(2.1.2) योगप्रत्युक्त्यधिकरणम्
<2.1.3>
कपिलोपनिबद्धस्मृतेर्भ्रान्तिमूलकत्वसंभवेऽपि वेदान्तप्रवचनाधिकृत
हिरण्यगर्भप्रणीत स्मृतेः भ्रान्तिमूलकत्वासंभवात् तयैव वेदान्तोपबृहंणं
कार्यमिति शंकया संगतिः । सूत्रार्थमाह - एतेनेत्यादिना । न्यायतौल्ये
अतिदेशः किमर्थः इत्याशंक्याधिकां शंकां दर्शयति - कापुनरित्यादिना ।
ईश्वराभ्युपगमादिति । अनेन योगस्मृतेः कपिलस्मृतितौल्यं न संभवतीत्युक्तं
भवति तत्रहि ब्रह्मैवानभिमतम् । अतो मन्वादिस्मृतिवत् अस्यापि प्रामाण्यमेषितव्यमिति
भावः ।वेदान्तविहितयोगस्यचाभिघानादिति। अनेन श्रुतिप्रतिपन्नार्थविशदीकरणरूपमुपबृंहण
मनयापि कर्तुं शक्यं अविरुद्धार्थकत्वादित्युक्तं भवति
एवं तत्त्वविषये अनुभवविषयेच संवादमुक्त्वा वक्तृवैलक्षण्यमपि प्रदर्शयति - वक्तुरिति 
"यो ब्रह्माणं विदधाति पूर्वं यो वै वेदांश्च प्रहिणोति तस्मै"
इति प्रथमं भगवतस्सकाशात् हिरण्यगर्भस्य वेदलाभोक्तेःविद्यास्थानेषु
प्रवर्तकत्वेन नियुक्तत्वात् वागीशत्वेन सर्वलोकप्रसिद्धत्वात्
तत्वानुष्ठानयोरविसंवादित्वेन च तन्निबद्धस्मृतिः सर्वस्मृत्यपेक्षयापि
प्रमाणमूर्घन्यभूता । अतस्तत्स्मृत्यैव उपब्रंहणसापेक्षसंदिग्धार्थकवेदान्तार्थव्यवस्थापनं
कार्यमिति पूर्वपक्ष्याशयः । उक्तशंकायाः परिहारमाह - परिहारस्त्विति।अब्रह्मात्मकेति
अनेन कपिलस्मृतिसादृश्यं दर्शितम् । नकेवलं ब्रह्माभ्युपगमादेव
वैषभ्यम् । तदभ्युपगमेऽपि कपिलस्मृताविव अब्रह्मात्मकप्रधानस्यैव
कारणत्वाभ्युपगमात् तस्य च न्यायाविरुद्धस्मृत्यनुगृहीतश्रुतिविरुद्धत्वेन
दुष्टत्वात् । तर्हि ईश्वरः कथमभ्युपगतः इत्यत्राह - निमित्तकारणेति 
एवं च तत्वेवैषम्यं दर्शितम् । अथानुष्ठानेऽपि तदाह - ध्यानात्मकस्येतिअ
अवैदिकत्वादिति। न्यायाविरुद्धस्मृत्यनुगृहीतश्रुतिबहिष्ठत्वादित्यर्थः 
जीवात्मनोहि ब्रह्मात्मकत्वं ईश्वरस्य च जगदुपादानतादि सर्वकल्याणगुणात्मकत्वं
श्रुतिसिद्धम् । अतोध्येयभूतयोरात्मेश्वरयोस्तथात्वानभ्युपगमेन
तद्विषयकध्यानस्य मोक्षकारणत्वाभ्युपगमात् ध्यानानुष्ठानमपि अन्यथाभूतम्
न हि ध्यानसामान्येन तदभिमतध्यानस्यापि मोक्षोपायत्वसंभवः । अन्यथा
कामिनीध्यानादीनामपि तथात्वापत्तेः । अतो ध्येयविशेषविषयक ध्यानमेव
मोक्षोपायःइति भावः । वक्तृवैलक्षण्यमपि नास्तीत्याह - वक्तुरिति।
क्षेत्रज्ञभूतस्येति । यो ब्रह्माणं विदधातीत्यनेन हि सृज्यत्वमुक्तं,
सृज्यत्वं च कर्मकृतनामरूपाभ्यां योजनीयत्वमेव । अत इन्द्रादीनामिव
तस्यापि क्षेत्रज्ञत्वमिति तत एव रजसातमसा चा भिभवसंभव इति तस्यापि
भ्रान्त्यादिर्युक्ता । अत एव हि हिरण्यगर्भस्यापि मधुकैटभकृतवेदापहारादि
विविधदुःखानुभवः । तदानीं च सर्वज्ञत्व सर्वविद्यातियुक्तत्वं क्व गतम् ?
तस्मात् वेदापहारादिविपद्दशायां वेदज्ञानाभावेन वेदवित्त्वमेव कादाचित्कमिति
न यथावस्थिततदर्थवित्त्वम् ।।
अतो न्यायानुगृहीतवेदाविरोधेनार्थस्य वर्णनीयत्वात् तादृशे च विषये
कपिलस्मृतिवदस्या अपि न प्रामाण्यमभ्युपगन्तुं शक्यमिति भावः ।
अथ प्रतिबन्दीमभिप्रेत्य योगस्मृतेः भ्रान्तिमूलत्वे तन्निबद्धपुराणमेव
दृष्टान्तयति - तत्प्रणीतेति । अयमाशयः - वक्तृवैलक्षण्यादेव न योगस्मृतेः
प्रामाण्यं, तथा सति तत्प्रणीतपुराणान्तरस्यापि प्रामाण्यापत्तेः ।
यदि श्रुतिविर्रोधात् पुराणान्तरस्याप्रामाण्यमित्यभिमानः तदा
योगस्मृतेरपि श्रुतिविरोधस्सुवच एव । तत्त्वानुष्ठानविषये श्रुतिविरोधश्च
दर्शित इति । उपसंहरति - इति न तथेति।। अत्र हिरण्यगर्भस्य भगवदंशत्वबोधकवचनानां
शौनकादिभिरुदाहृतानां "त्वमप्यत्र महाभाग मदंशः कमलोदरात्
मन्नाभिसंभवाज्जातः प्रजासृष्टिकरः परः" इत्यादीनां हिरण्यगर्भे
भगवदनुप्रवेश एव तात्पर्यमिति ध्येयम् । एतेन हिरण्यगर्भस्य भगवदंशत्वात्
तत्कृतयोगस्मृतेः कथमप्रामाण्यमिति शंकनं निरस्तम् ।भगवदवतारभूतबुद्धागमस्येवा
प्रामाण्यसंभवात् । वस्तुतो न भगवदंशत्वमपि कर्मवश्यत्वात् । बृहस्पतिरपि
हि स्वद्धार भूतायां तारायां मदनार्दितस्य बुधजनकस्य शशांकस्य वृत्तं
नाभिजानाति स्य । अतः कर्मवश्यस्यः न सर्वज्ञः । अत एव हि "आब्रह्मस्तम्बपर्यन्ताः
जगदन्तर्व्यवस्थिताः । प्राणिनः कर्मजनितसंसारवशवर्तिनः" इति तस्यापि
कर्मपरवशत्वं स्पष्टं प्रतिपादितमुपपद्यते ।
न चात्राङ् नाभिविध्यर्थकः , किंतु मर्यादापर इति न चतुर्मुखस्य
कर्मपरवशत्वमावश्यकमिति मन्तुं शक्यम् । तथा सति स्तम्बस्यापि कर्मपरवशत्वानापातात् 
न चेष्टापत्तिः, "पुमान्न देवो न नरो न पशुर्न च पादपः । शरीराकृतिभेदास्तु
भूपैते कर्मयोनय" इति स्थावरदेहस्य कर्मनिबन्धनत्वस्मरणादिति दिक् ।
योगप्रत्युक्त्यधिकरणं समाप्तम् ।।
(2.1.3) अथ विलक्षणत्वाधिकरणम्
<2.1.4>
उत्तराधिकरणसंगतिमाह - पुनरपीति । तर्काविरुद्धस्मृत्यनुगृहीतश्रुतेरेव
हि तर्कविरुद्धस्मृत्यनुगृहीत श्रुत्यपेक्षया प्राबल्यं सर्वसंमतम् ।
तत्र मन्वादिस्मृतीनां तर्कविरुद्धत्वेन सांख्यस्मृतेस्तदविरुद्धत्वेन
च तथाविध सांख्यस्मृत्यनुगृहीत श्रुतेरेव तर्कविरुद्धमन्वादिस्मृत्यनुगृहीत
श्रुत्यपेक्षया ज्यायस्त्वमिति सांख्यस्मृत्यैव वेदान्तोपबृहणं
कार्यम् । अत एव मन्वादिस्मृतीनां भूयस्त्वमपि शतान्धन्यायेनाकिंचित्करम् 
एवं सांख्यस्मृतेस्तर्काविरुद्धत्वेन तन्निबंद्धुः कपिलस्याप्ततमत्वमपीति
शंकया संगतिरिति भावः । एतत्सूचनायैव तर्कमवलम्बमान इति भाषितम् ।।
सूत्रस्थ नञोऽर्थमाह - यदित्यादिना तन्नोपपद्यते इत्यन्तेन ।
अस्येति व्याख्येयपदनिर्देशः । जगतः इत्यन्तं तद्व्याख्यानम् । इदमः
प्रत्यक्षगतमिति प्रमाणानुसारेण "प्रत्यक्षादिभिः
उप लभ्यमानस्ये"ति जगतो विशेषणत्वेन निर्देशः ।विलक्षणत्वादित्युक्तवैलक्षण्यस्य
ससंबन्धिकत्वेन प्रतियोगिनिर्देशपुरस्सरं तदर्थमाह - भवदभ्युपेतादित्यादि।
स्वमते जीवस्यैव ब्रह्मस्थानापन्नत्वेन न वैलक्षण्यमिति तद्व्यवच्छेदायभवदभ्युपेतत्वभाषणम् 
कथमभ्युपगमप्रकारः इत्यत्राह - सर्वज्ञादित्यदि । अत्र सर्वज्ञत्वसर्वेश्वरत्व
हेयप्रत्यनीकत्वानन्दैकतानत्वरूपब्रह्मविशेषणोक्तिः पूर्वोक्त अचेतनत्वानीश्वरत्वाशुद्धत्वदुःखात्मकत्वरूपचिदचिद्
विशेषणप्रतिकोट्यभिप्रायेण ।
अनेन जगद्ब्रह्मणोर्वैलक्षण्यं दर्शितम् "तथात्वं च शब्दादि"ति
सूत्रखण्डं विवृण्वन् पूर्वं - चकारसूचितमर्थं व्यनक्ति - न केवलमिति।तथात्वमिति
व्याख्येयम् । तद्विवृणोति - विलक्षणत्वमिति ।अचेतनत्वदुःखित्वादयो
निर्दिश्यन्तइति । अत्र ब्रह्मणः एतद्विपरीताकारबोधकशब्दानुपन्यासः
तथाविधशब्दस्य स्वमतेऽनभ्युपगमादेव । ननु महता प्रयासेन जगद् ब्रह्मणोर्वैलक्षण्यसाधनं
किमर्थं तदभ्युपगतमेवास्माभिरित्यत्रानिष्टं विवक्षुः तदनुकूलव्याप्तिं
दर्शयति - यदीति। अनेन प्रकृतिविकृत्योः (उपादनोपादेययोः) सालक्षण्यमावश्यकमित्युक्तं
भवति
प्रकृतेच जगद्ब्रह्मणोः सालक्षण्याभावान्न प्रकृतिविकृतिभावः इत्यभिप्रयन्नाह - अतइति 
ननु प्रधानकारणवादेऽपि जगत्प्रधानयोः सालक्षण्यमावश्यकमेवेत्यत्र
तत्सिद्धवत्कारेणाह - कार्यसलक्षणमिति। ननु प्रधानस्य कार्यसालक्षण्यं
कथम् अचेतनसाजोत्येऽपि चेतनसाजात्यस्य दुर्वचत्वादिति चेत्, न,
चेतनांशे कार्यत्वस्यैवानभ्युपगमेनोक्तदोषानापतेः । (अस्तुवा तदंशेपि
कार्यत्वाभ्युपगमः । अथापि निर्विकारस्यचिन्मात्रैकरसस्य पुरुषस्य
प्रकृतिधर्माध्यास निबन्धनतयैव जगत्प्रवृत्यभ्युपगमेन साजात्यसंभवान्नानुपपत्तिरिति
ननु कार्यकारणयोः सालक्षण्याप्तिर्हि प्रत्यक्षादिदृष्टा, शास्त्रं
च प्रमाणान्तरागोचरमर्थं विषयीकरोति । अतस्तादृशव्याप्तिमूलतर्कानुसरणं
न शास्त्रस्यापेक्षितमित्यत्राह - अवश्यं चेति। अनन्यापेक्षस्य= प्रमाणान्तरानपेक्षस्येत्यर्थःय
यत इति। तर्को हि प्रमाणांगभूतः । शास्त्रं च प्रमाणान्तर्भूतम् 
अतस्तन्नैरपेक्ष्यं न वक्तुं शक्यम् । ननु शास्त्रस्य परापेक्षत्वे
कथं प्रमाणान्तनैरपेक्ष्यवादः, उच्यते प्रमित्यन्तरनैरपेक्ष्याभिप्रायको
हि तद्वादः न त्वितिकर्तव्यताख्यतर्कनैरपेक्ष्यपरः इति । क्वचित्क्वचिद्विषये
=स्वत एवास्पष्टार्थे इत्यर्थः
अथ तर्कस्य प्रयोजनविशेषं प्रदर्शयन् तर्कस्वरूपमाह - तर्कइति । हिनामभ्यां
प्रसिद्ध्यतिशयस्सूचितः ।। उक्तोहाभिन्नतर्कस्वरूपं च, "ऊहो नामेदं
प्रमाणत्मिथं प्रवर्तितुमिहार्हति प्रमाण प्रवृत्यर्हताविषयं सामग्र्यादिनिरूपणजन्यं
प्रमाणानुग्राहकं ज्ञानमिति "मत्तः स्मृतिर्ज्ञानमयोहनंचेति" गीताभाष्ये
सम्यक् प्रदर्शितम् ।। अविज्ञाततत्त्वेऽर्थे कारणोपपत्तितः तत्त्वज्ञानार्थमूहस्तर्कः
इति न्यायदर्शनेऽप्युक्तम् । तर्कस्योहाभिन्नत्वं तत्त्वज्ञानार्थत्वं
च कण्ठोक्तम् । तत्त्वज्ञानसंपादनमूलं कारणोपपत्तिः । ज्ञातार्थे
अस्यानुपयोगात् अविज्ञातत्वे
़र्थे इत्युक्तम् । एतादृश तर्कस्वरूपमेव भाष्यकारः" तर्को नाम"
इत्यादिना विवृतम् । अस्याऽयं भावः यथा प्रत्यक्षे - स्थाणुर्वा
पुरुषो वा इति संशये अयंपुरुष एवेति निश्चिहनोति । कुतः । पुरुषत्वनिर्णायकइस्तपादादिचलनदर्शनात् 
पुरुषत्वकोटौ औचित्यमनेन परिशीलितं भवति । इदमेव परिशीलनं तर्कः 
इदं अर्थस्वभावविषयकनिरूपणम् । निश्चेतव्यार्थः पुरुषरूपः । एतत्स्वभाव
निरूपणं - हस्तपादाद्यवयव चेष्टादिविवेचनम्" यत्र यद्विषयकज्ञानं
भवति तत्र ज्ञानहेतुत्वेनाभिमतस्य इन्द्रियस्य लिंगस्य शब्दस्य
तदनुबन्धिनश्च दुष्टत्वादुष्टत्वचिन्तनं क्रियते
इदमेव साममी विषयनिरूपणम् । तथा च विषयस्वभाव शोधनमूलकः ऊहः प्रमाणस्वभावशोधनमूलकः
ऊहः तर्कः इति फलितम् । "पर्वतो वह्निमान् घूमादित्यत्र - यद्यग्निः
न स्यात् तर्हि घूमोपि न स्यात् । इत्यर्थस्वभावविषयकस्तर्कः ।
अत्रैव, घूमोऽस्तु अग्निर्मास्तु' इत्याक्षेपे, अग्निंविनापि धूमस्य
सत्वे तस्याग्नि जन्यत्वं न स्यात् इति सामग्रीनिरूपणेन क्रियते 
तत्रापीष्टापत्तौ मशकादिनिवृत्यर्थकः पुरुषो धूमार्थी नाग्नौ
प्रवर्तेत" इत्युपरि सामग्रीनिरूपणं क्रियते ।।
केचित्तु व्याहतिरूपः असंभवरूपश्च तर्कः इति तर्कद्वैविध्यं वदन्ति 
यदि जननी न तर्हिबन्ध्या इति विरोधरूप स्तर्कः । यदि शशे शृंगं
स्यात्, अद्यापि भवेत्, अध्यक्ष्येत, यतः अदर्शनं अतः शशे श्रंगासंभवः
इति, वदन्ति । एवंच प्रकृते इदं जगत् यदि ब्रह्मकार्यं स्यात् तर्हि
तद्विलक्षणं न स्यात् इति तर्कापादनम् ।।
प्रमाणेन प्रमीयमाणार्थविशेषव्यवस्थापकस्तर्कः । तत्र व्यवस्थापनप्रकारश्च
"अर्थस्वभावविषयनिरूपणेन सामग्रीविषयनिरूपणेनेति द्विविधः। तथा
च ज्ञानविशिष्टज्ञानत्वं तर्कत्वं, वैशिष्ट्यं च स्वात्मकोहाभिन्नत्व,
स्वानुग्राह्य प्रमाणविषयार्थ स्वभावविषयकनिरूपण सामग्रीविषयनिरूपणैतदन्यतराघीन
प्रामाणोपपत्तिरूपत्वोभय सम्बन्धेन । तर्काभासपरिहाराय द्वितीयसंबन्धनिवेशः 
पर्वतो घूमवानिति प्रत्यक्षस्य पर्वतो वह्निमानित्यनुमितिं प्रति
तर्कत्ववारणाय प्रथमसंबन्धनिवेशः । तत्रोक्ततर्कापेक्षत्वं सर्वप्रमाणानां
समानमित्याह - तदपेक्षाचेति
विशिष्य शास्त्रे तदुपपादयति - शास्त्रस्यत्विति। तुशब्देन प्रमाणान्तरवैषभ्यं
सूचितम् । प्रमाणान्तराणां क्वचित्क्वचिदेव तर्कसापेक्षत्वं, शास्त्रस्य
तु सर्वत्रेति भावः । विशेषेणेति । शास्त्रंहि सर्वथाऽन्यापेक्षाधीनप्रमाणभाववत् 
आकांक्षासन्निधिपयोग्यताज्ञानाभावे प्रमाणत्वस्यैव व्याघातात् 
तत्पदोत्तरतत्पदवत्वं आकांक्षा । आकांक्षादिषु च सर्वत्र तर्कापेक्षाऽस्तीति
शास्त्रस्य तर्कापेक्षत्वं न सर्वथा परित्यक्तुं शक्यमिति भावः 
उक्तार्थे संमतिमाह - उक्तंचेति। श्रुतिसंवादमपि दर्शयति - तदेवहीति।
अथास्मिन्पूर्वपक्षे यादवप्रकाशोक्तं चोद्यमनुवदति - अथोच्यतेइति 
ननु जगति चैतन्यानुवृत्यभ्युपगमे चैतन्यं कुतो नोपलभ्यते सर्वत्र
चैतन्यसद्वावे च चेतनाचेतन व्यवस्था च कथमित्यत्राह - यथा चेतनस्येति।अत
एवेति । नित्यानुद्भूतचैतन्यवदचेतनम् । कदाचिदनुद्भूतचैतन्यवांश्चेतनः
इति विभाग इति भावः । उक्तचोद्यं निराकरोति - नैतदिति। ननु सुषुप्तावपि
चेतनस्य सुषुप्त्यादौ चैतन्यानुपलम्भेऽपि चैतन्योत्पत्तिशक्तियोगस्य
परैरभ्युपगमवत् घटादिषु चैतन्यानुपलम्भेऽपि चैतन्यशक्तियोगस्याभ्युपगमसंभवात्
कथंचित्कारणसालक्षण्यं नापन्नेतुं शक्यमित्यत्राह - अत एवेति
कुत इत्यत्राह - यस्य हीति। चेतने तु शक्तिकार्यस्य कदाचिद्दर्शनेन
शक्तियोगोऽभ्युपत्रन्तुं शक्यत इति भावः । किं कुर्मः वेदान्तै
ब्रह्मण उपादानत्वं प्रतिपादितम् । अतस्तः दन्यथानुपपत्या सालक्षण्यसिध्यर्थं
अचेतनेऽपि चैतन्यस्य तच्छक्तेर्वाभ्युपगमनमेव वरम् । अन्यथा वेदान्तस्यैवाप्रामाण्यापत्तेरित्यत्राह - किंचेति।तन्निश्चये=घटादिषु
चैतन्यादिनिश्चये इत्यर्थः । घटादिषु चैतन्यादिनिश्चयसापेक्षत्वमेव
ब्रह्मोपादनाताप्रतिपादनस्योपपादयति - विलक्षणयोर्हीति। न हि वेदान्तवाक्यमयोग्यार्थमपि
प्रतिपादयितुं क्षमते अन्यथा आदित्योयूपः इत्यादीनामपि स्वरूपैक्यबोधनापत्तेःअ
अत्रच - वैलक्षण्य - दर्शनेनब्रह्मोपादानत्वरूपार्थस्यायोग्यत्वनिश्चयात्
न तत्प्रतिपादनं संभवतीति भावः । सिद्धान्तिच्छायया शंकते - किं पुनरिति।
।
न तावदितिसर्वाकारेण साम्यं विवक्षितुमशक्यमसंभवादित्यर्थः । सत्तादीत्यत्रादिशब्देन
प्रमेयत्व द्रव्यत्वादिपरिग्रहः । अधिकरणपूर्वपक्षी स्वाशयाविष्कारेण
समाधते - तदुच्यतेइति ।येन स्वभावेनेति। वस्तुनो वस्त्वन्तराद्व्यावृत्तिहेतुभूतस्याकारस्यानुवृतिस्सालक्षण्यमित्यर्थः 
उक्तंसालक्षण्यं स्थलविशेषे प्रदर्शयति - येन ह्याकारेणेति। उक्तसालक्षण्यं
जगद्ब्रह्मणोर्न संभवतीत्याह - ब्रह्म चेति। ब्रह्मणि वस्त्वन्तरव्यावर्तकः
आकारविशेषः हेयप्रत्यनीकत्वादिरेव । तस्य चाकारस्य न जगत्यनुवृत्तिः
अतस्सालक्षण्यं नास्तीति भावः
अथसिद्धान्तिच्छयया उक्तसालक्षण्यनियमस्यानैकान्त्यं शंकते - ननुचेति।
परिहरति - नैतदेवमिति। व्यावृत्तिहेतुभूतासाधारणाकारानु वृत्तिरत्र
नास्तीति सिद्धान्ते स्फुटी भविष्यति । अचेतनत्वस्य साजात्यमस्तीत्येतन्मात्रे
पूर्वपक्ष्याशयः ।
<2.1.5>
उत्तरसूत्रमुत्थापयति - अथ स्यादिति । तं पृथिवीत्यादि । अत्रचेतनधर्माणामुक्तेरिति
भावः । पौराणिकसंमतिमपि दर्शयति - नदीति ।। तुशब्दस्य प्रधानपूर्वपक्षनिवृत्यर्थकताव्यावृत्यर्थमाह - तु
शब्दइति ।अभिमानिव्यपदेश इतीदं व्याचष्टे - पृथिव्याद्यभिमानिन्यइतिव
विशेषःइति व्याख्येयं विशेषणमितितद्व्याख्यानम्।तेजोऽबन्नानीत्यनेन
हन्ताहमिमाःइत्यत्र इमाः इत्येतद्विवृतम् । अग्निर्वागिति । अग्न्यादयो
हि चेतनविशेषाः । अतः तेषां च वागादिभावः वागाद्यभिमानित्वमेवेति भावः ।।
<2.1.6>
अधिकरणपूर्वपक्षमुपसंहरति - अत इत्यादि ।। यद्यप्यत्र "आपो वा अकामयन्त,
ततेज ऐक्षत" इत्यादौ परब्रह्मण एवेक्षणमिति सिद्धान्ति सिद्धम् । अथाप्यभिमानि
देवताव्यपदेशेन सामान्याकारेण "अभिमानिव्यपदेशस्त्विति पूर्वपक्षी व्याहृतवान् ।
अतोऽस्य पूर्वपक्षनिर्वाहरूपत्वात् सिद्धान्त्यभिमत परमात्मव्यपदेश
रूपत्वानिषेधाच्च नास्माकमपि क्षतिः ।।
सिद्धान्तं व्याचष्टे - एवं प्राप्तइति । तुशब्दस्य प्रधानपूर्वपक्षव्यावृत्यर्थतामाह - तुशब्दादिति 
दृश्यते इत्येतद्याचक्षाणः तद्दूष्यांशं दर्शयति - यदुक्तमिति।
दर्शनमेव व्यनक्तिदृश्यते हीति। माक्षिकादेः =मध्वादेरिर्त्थः ।दत्तोत्तरत्वं
शंकते - ननूक्तमिति। परिहरति - सत्यमुक्तमिति। कुतो नास्मदभिमत सालक्षण्यासिद्धिरित्यत्राह - यथा
कथंचिदिति। अयं भावः येनकेनचिदाकारेण सालक्षण्यं विवक्षितं चेत्
सर्वस्यापि सर्वसालक्षण्यं स्यात् । तच्चास्माकमपि सुवचम् । सर्वोकारेण
चेत् कुत्रापि न सुवचम् । कारणं येनाकारेण वस्त्वन्तराद्वयावृत्तं
तेनाकारेण चेत् तर्हि व्यभिचारः
माक्षिकस्य हि वस्त्वन्तराद्व्यावर्तकः आकारविशेषो माक्षिकत्वं
तच्च तत्कार्य कृम्यादौ न दृश्यते इति । अत्र पार्थिवेभ्यःवह्नेः
समुद्रजलात् पार्थिवस्य मुक्ताफलस्यो त्पत्तिरपि द्रष्टव्या ।।
अत्र विलक्षणयोरपि कार्यकारणभावः संभवतीत्येतदर्थमेवेदं सूत्रं
प्रवृत्तम् । वस्तुतः स्वपक्षे विशिष्टस्यैव कारणत्वात् विशिष्टस्यैव
कार्यत्वात्कार्ये चेतनत्वस्याचेतनत्वस्य चानुवृत्तिरिति पूर्वपक्ष्यभिमतसालक्षण्यमपि
दुष्प्रधर्षणमिति उपरि व्यक्तीभविष्यति ।।
<2.1.7>
पूर्वपक्षखण्डं व्याचष्टे - यदीति । कार्यं जगन्न विद्यत इति । तादात्म्येनेति
शेषः । अयमाशयः - विलक्षणयोरपि कार्यकारणभावदर्शनात् सालक्षण्यनियमो
नास्तीयुक्तम् । तर्हि जगद्ब्रह्मणोरपि विलक्षणयोरेव कार्यकारणभावस्य वक्तव्यतया
सति च वैलक्षण्ये द्रव्यान्तरत्वावश्यकतया असत्कार्यवाद एव स्यादिति ।
एतदुक्तं भवति - विलक्षणोपादानाद्विलक्षणस्योत्पत्तिरपि हि भवद्भिरंगीकृता,
तर्हि उपादेयस्योत्पत्तेः प्राक् विलक्षणोपादानाऽवस्थानस्य वक्तुमशक्यत्वादसत्कार्यवादप्रसंगः
इति । परिहारखण्डं व्याचष्टे - नैतदिति । ननु पूर्वसूत्रस्य सालक्षण्यनियम
प्रतिषेधार्थत्वेऽपि विलक्षणयोरपि कार्यकारणभावाभ्युपगमे कार्यकारणयोः
द्रव्यान्तरत्वमावश्यकमेवेत्यत्राह - न
तु कारणात्कार्यस्येति। नन्वेकद्रव्यत्वे नवैलक्षण्यप्रसक्तिरिति
कथं विलक्षणजगतो ब्रह्मण उत्पत्तिरित्यत्राह - कारणभूतं ब्रह्मैवेति ।
ननु विरुद्धमिदं भाषणं कार्यकारणयोरेकद्रव्यत्वं वैलक्षण्यं चेत्यत्र
विलक्षणयोः संप्रतिपन्नकार्यकारणभावस्थले दृष्टान्तप्रदर्शनपूर्वकं
एकद्रव्यत्वं वैलक्षण्यं च प्रतिपादयति - कृमिमाक्षिकयोरपीति । अयं
भावः - कुण्डल हिरण्ययोः कार्यत्वकारणत्वावस्थाभेदनिबन्धन वैलक्षण्येपि
सुवर्णत्वेनैकद्रव्यत्ववत् विलक्षणयोरेव कृमिमाक्षिकयोरपि एक द्रव्यत्वमप्यस्त्येव ।
माक्षिकशरीरवस्तुन एव कृमिशरीरकवस्तुनः उत्पत्त्यंगीकारेण शरीरभूतयोस्तयोरेकद्रव्यत्वात्
एवं वस्तुतो जगद्ब्रह्मणोर्विलक्षणत्वेपि विशिष्टयोरेव कार्यकारणभावांगीकारेण
नैकद्रव्यत्वहानिरिति । इदं च सूत्रं आरम्भणाधिकरणे साक्षात्संगतम् 
प्रसंगादत्र निबंद्धम् । अत एव इतरव्यपदेशाधिकरणान्ते "असदिति
चेन्न प्रतिषेधमात्रत्वादिति च पूर्वाधिकरणस्थमनुवदतीति भाषिष्यते ।।
अयमाशयः - सलक्षणयोरेव कार्यकारणभावःन तु विलक्षणयोः इति नियमोऽनुपन्नः 
विलक्षण्योरपि कार्यकारणभावदर्शनात् । माक्षिकादेः उत्पन्नस्य
क्रिम्यादेः विलक्षणत्वात् गोम्यादेः उत्पन्नस्य वृश्चिकादेरपि
विलक्षणत्वात् । समुद्रजलादुत्पन्नस्य पार्थिवस्य मुकाफलस्य ततोविलक्षणत्वाच्च 
तद्वत् ब्रह्मणः उत्पन्नस्य जगतः विलक्षणत्वेपि कार्यकारणभावः
नापह्नोतुं शक्यते । ननु तर्हि कारणे ब्रह्मणि असतः जगतः उत्पत्तिरिति
वक्तव्यमिति जगतो द्रव्यन्तरत्वमेव स्यात् । असत्कार्यवादाभयुपगमात्
इति चेत् अवहितनाः शृणु । मृदकार्यभूतवस्तु व्यावृत्तस्य मृत्वाकारस्य
मृत्कार्यघटादौ दृश्यते एवं तत्न्त्वकार्यवस्तुव्यावृत्तस्य तन्तुत्वस्य
तत्कार्ये पटादौ
एवं सुवर्णत्वस्य । इदमेव हि सालक्षण्यम् । माक्षिकाकार्य वस्तु
व्यावृत्त्तस्य माक्षिकत्वाकारस्य वृश्चिकादौ च नास्ति । अतश्च
वैलक्षण्यमेव ।एलादृशस्थले माक्षिकक्रम्यादेः गोमयवृश्चिवादेः एवद्रव्यत्वमस्ति
वा न वा । यदि नास्ति तदा असत्कार्यवादप्रसंगः कथं परिहृियते यद्यस्ति
कथमेक द्रव्यत्वम् । वैलक्षण्येपि एकद्रव्यत्वांगीकारे जगद्ब्रह्मणोः
वैलक्षण्येपि एकद्रव्यत्वं स्वीक्रियताम् । प्रकृति महदहंकारादिषु
कार्यकारणभावः स्वीक्रियते । तत्रासाधारणस्यव्यावृत्ताकारस्य प्रकृत्तित्वादेः
महदादौ नास्ति । नह्याकाशत्ववायुत्वाद्याकारस्य व्यावृत्तस्य तत्कार्य
वायुजलादावनुवृत्तिरस्ति
तत्र कार्य कारणभावेपि वैलक्षण्यं दुरपह्नवं कथं तत्रैकद्रव्यत्वम् 
एवं तृणात् क्षीरस्य दघ्नाधृतस्य अन्नरसात् रक्तादिघातूनां परिणामरूपोत्पत्तिर्दृश्यते 
तत्र वा कथं व्यावृत्ताकारानुवृत्तिः । न हि तृणत्वादिकस्य क्षीरादिषु
अनुवृत्तिरस्ति । वैलक्षण्येपि कार्यकारणभावः एकद्रव्यत्वं च स्वीक्रियते 
अतो विलक्षणत्वं न द्रव्यभेदापादकं इति वक्तव्यम् । तदस्माकमपि
समानम् । अतः सरूप परिणामः विवर्तपरिणामः इति परिणामस्य द्वैविध्यमंगीकृत्य
मृद्घटादिषु प्रथमस्य अन्यत्र द्वितीयस्य विवर्तस्यांगीकार इति
सर्वत्र द्रव्यैक्यमभ्युपेत्यम्
गोमयवृश्चिकादिस्थले न गोमयादिमात्रस्योपादनत्वं सदासंचारशीलवारवाद्यानीत
द्रव्यान्तरांशस्याधिकस्याप्युपादानत्वम् । अधिकद्रव्यान्तरांशैः
अभिभूतत्वात् गोमयांशस्योपलब्धिर्नास्ति । अत स्साक्षण्यमस्त्येवेति
समाधानमपि न युक्तम् । भूयिष्ट द्रव्यान्तरांशस्य तर्हि कुतो नोपलब्धिः 
गोमयांशस्यन्यूनस्य साक्षलक्षण्यादर्शनेपि भूयोंशस्य द्रव्यान्तारांशंस्य
अनुपलंभेहेतुर्वाच्यः । स न दृश्यते । प्रवृत्तिमहदादिस्थले तृणक्षीरादिस्थले
वा कथमुपपत्तिः । अतो वैलक्षण्येपि कारणत्वस्य एकद्रव्यत्वस्य चांगीकार
एव शरणम् ।।
<2.1.8>
उत्तरसूत्रं पूर्वपक्षपरमित्यभिप्रयन् व्याचष्टे - अत्र चोदयतीति । असमञ्जसमिति ।
उत्तरत्र "नत्विति चोक्तेरिति भावः । सृष्टिस्थित्योरनुक्तेः न्यूनता
स्यादित्यत आह - अपीतावितीतिसृष्ट्यादेरित्यत्रादिशब्देन स्थितिग्रहणम् 
प्रदर्शनार्थत्वमेवोपपादयति - सदेवेति। प्रलयो हि सृष्टिस्थितिपूर्वभावी 
अतः प्राथम्यात् सूत्रे तदुपादानमिति भावः ।वाक्यार्थं योजयति - यदीत्यादिना।
सुवर्णकुण्डलादिदृष्टान्तो बुद्धिस्थ इत्यभिप्रयन्नाह - सुवर्ण इवेति।
यद्वा तच्छब्दोजगत्परः । अप्ययादिप्रतिसंबन्धित्वेन तस्य प्रस्तुतत्वात् 
ततश्च जगति ब्रह्मणि अपुरुषार्थादेः प्रासंगादित्यर्थः
अथवा तद्वत्प्रसंगादित्येकं पदं तच्छब्दोऽपुरुषार्थपरो मतुबन्तः 
तथा च जगद्गतापुरुषार्थवत्वप्रसंगः ब्रह्मणीत्यर्थः । अस्त्वेवं
प्रसंगः ततःकिमित्यत्राह - ततश्चेति। असमञ्जसत्वमेवोपपादयति - यस्सर्वज्ञइति 
इत्युक्तानां परस्परविरुद्धानामेषामर्थानामेकस्मिन्नेव वस्तुनि
प्रसक्तेरित्यर्थः ।।
अथ सिद्धान्तिमतेन चोद्यमाशंक्च परिहरति - अथोच्येतेत्यादिना।शरीरसंबन्धनिबन्धनदोषाणामनिवार्यत्वादिति।
रूमाप्रदेशगतवस्त्वन्तराणां हि प्रदेश संबन्धात् लवणत्वापत्तिर्दृष्टा 
एवं महापातकिसंयोगादपि पुरुषस्य "तत्संयोगी च पंचमः' इति महापातकित्वं
दृष्टम् । अतस्संबन्धनिबन्धनदोषस्यान्यत्र दृष्टत्वात् अत्रापि
ब्रह्मणि शरीरसंबन्धाभ्युपगमे तन्निबन्धनदोषोऽनिवार्य एवेति भावः 
अथवा शरीरसंबन्धनिबन्धनदोषो हि जीवे दृष्टः, एवमेव परस्मिन्नप्यापद्येतेति
भावः । प्राथमिकमर्थं प्रति जानीते - न हीति। हिः प्रसिद्धौ । शरीरत्वं
कुतो न संभवतीत्यत्राह - शरीरं हीति
हिर्हेतौ नामेति ख्यातौ । अत्र भोगसाधनभूतेन्द्रियाश्रयत्वोक्त्या
भोगाश्रयत्वं इन्द्रियाश्रयत्वं चोक्तं भवति । पञ्चवृत्ति प्राणधीनधारणत्वोक्त्या
चेष्टाश्रयत्वं, एतेन चेष्टेन्द्रियार्थाश्रयः शरीरमिति परोक्तलक्षणं
प्रदर्शितं भवति । उक्तस्यैव शरीरत्वमिति लोकवेदप्रसिद्ध्या दर्शयति - तथाविधस्येति 
नन्वस्तूक्तस्य शरीरत्वं ततः किं प्रकृतस्येत्यत्रोक्त शरीर संबन्धः
परमात्मस्वभावपर्यालोचनयैव न संभवतीत्यभिप्रयन्नाह - परमात्मनश्चेति।अपहतपाप्मेत्यनेनकर्मसंबन्धाभावः
उक्तः । अनश्नन्नित्यनेन तत्फलाभावः उक्तः । अपाणीत्यादिना इन्द्रियाधीनभोगवत्वाभाव
उक्तः
अप्राण इत्यनेन प्राणवत्वाभावः उक्तः । अनेन च चेष्ठाश्रयत्वाभावः
फलितः ।कर्म तत्फलेत्यादि। अयं भावः - कर्मतत्फलवत्वादिकं हि शरीरित्वव्यापकं
ईश्वरे च व्यापकीभूतैतदभावात् न शरीरित्वसंभव इति न जगतस्तं प्रति
शरीरत्वमिति । एवं व्यापकनिवृत्त्या व्याप्यनिवृतिप्रतिपादनेन जगतश्शरीरत्वासंभव
उक्तः । अथ चेतनाचेतनात्मकजगतः शरीरलक्षणविरुद्धस्वभावप्रतिपादनेन
स्वत एवेन्द्रियाश्रयत्वद्यसंभवमुपपादयति - नचाचेतनेत्यादिना। इन्द्रियाश्रयत्वादीत्यत्रादिशब्देन
चेष्टाश्रयत्वभोगाश्रयत्वग्रहणम् ।
चेष्टेन्द्रियभोगाश्रयत्वं शरीरत्वमित्यत्र साधारणंदूषणमुक्त्वा
भोगायतनत्वं शरीरत्वमित्यंशे पृथक्दूषणमाह - न च भोग्यतनत्वमिति।
भोगायतनत्वं भोगाबच्छेदकत्वम् ।बेश्मादिष्वितिदेहावच्छेदेन जायमानं
भोगं प्रति वेश्मादेरप्यवच्छेदकत्वसंभवात् । अत एव हि वने सिंहनादः
इत्यादौ सिंहकण्ठावच्छेदेन जायमानं शब्दं प्रति वनस्याप्यवच्छेदकत्वम् 
अनेन वेश्मन्यस्य भोगः इत्यपिव्यवहार उपपद्यतेइत्याशयः । शंकते - यत्रेति।
वर्तमानस्य पुरुषस्य यत्रैव सुखदुःखोपभोगः तदेव भोगायतनमित्यनेन
विवक्षितमित्यर्थः ।निरवच्छिन्नत्वमेवकारार्थः तच्च त्रलर्थावच्छेदकतायामन्वेति
तथा च यन्निष्ठनिरवच्छिन्नावच्छेदकताकःसुखादिसाक्षात्कारः तदेवशरीरमित्यर्थः 
तथा च भोगायतनत्वरूपे भोगनिरूपितावच्छेदकत्वे निरवच्छिन्नत्वविशेषणात्
वेश्मादेश्च देहावच्छिन्नस्यैव भोगावच्छेकत्वमिति न तस्य शरीरत्वापत्तिरिति
भावः । ननु शरीरनिष्टावच्छेदकतायाः अपि पादे सुखमित्याद्यनुरोधेन
स्वावयवावच्छिन्नत्वेन न निरवच्छिन्नभोगनिरूपितावच्छेदकत्वं शरीरतयाऽभिमतस्यापीत्य
संभवः इति चेत् । मैवं - स्वावयवातिरिक्तदेशानवच्छिन्नत्वस्यैव निरवच्छिन्नत्वपदेनविवक्षणात्।
। परिहरति - परकायेति। प्रविष्टशरीरत्वाप्रसिद्धेरिति
परकायस्यापि प्रविष्टं प्रति शरीरत्वापत्तेः उक्ते शरीरपदप्रवृत्तिनिमित्तमतिप्रसक्तमिति
भावः । एवं परिष्कारे यदर्थमारम्भस्तस्यैव परित्याग इत्यभिप्रयन्नाह - ईश्वरस्यत्विति।
ईश्वरभोगस्य व्याप्यवृत्तित्वेन तदवच्छेदकाप्रसिध्यापि न जगतस्तच्छरीरत्वमिति
बोध्यम् । ननु न भोगावच्छेदकत्वं शरीरपदप्रवृत्तिनिमित्तं किंतु
भोगसाधनत्वमात्रमेव । अस्य कृत्स्न जगत्यपि संभवेन ईश्वरशरीरत्वं
न व्याहतमित्यत्राह - एतेनेति। वेश्मनः शरीरत्वापत्तेः फरकायस्य प्रविष्टशरीरत्वापत्तेश्चेत्यर्थः 
नियमेन भोगसाधनत्वविवक्षणे तु ईश्वरं प्रत्यपि जगत स्तच्छरीरत्वानापत्तिर्बोध्या
एवं तार्किकाद्युक्तशरीरलक्षणपर्यालोचनया वेदान्तिमते ईश्वरं प्रति
जगतश्शरीरत्वासंभव उक्तः । अथ सिद्धान्त्यभिमततल्लक्षणपर्यालोचनयापि
स उच्यते - अथ मतमित्यादिना। तत्तच्चेतनेच्छायत्तेयादि पञ्चन्यन्तपदत्रयेण
इच्छाधीनस्वरूपत्वमिच्छाधीनप्रवृत्तित्वमिच्छाधीनस्थितित्वमित्येतत्त्रितयमप्यव्याप्तमित्युक्तं
भवति । सालभञ्जिकादिषु इत्यनेनोक्तत्रितयमपि अतिव्याप्तमित्युक्तम् 
चेतनस्येत्यनेन इच्छायत्तस्वरूपत्वमसंभवग्रस्तमित्युक्तम् । मिलितस्यैव
शरीरलक्षणत्वादैककसत्वेपि उक्तस्थलेषु समुदितलक्षणस्याव्याप्त्यतिव्याप्यसंभवा
एव फलिताः इति ध्येयम्
अपरं सिद्धान्तिलक्षणमप्याशंक्याह - नचेति। क्रियादिषु - क्रियागुणेष्विर्थः 
यद्यपि क्रियादावित्येव पर्याप्तम् अथापि क्रियागुणवैविध्यप्रदर्शनाय
बहुवचनोपादानमिति मन्तव्यम् ।। एवं लक्षणपर्यालोचनरूपानुग्राहकतर्कबलेन
जगतः ईश्वरशरीरत्वं प्रत्युक्तम् । अथानुग्राह्यश्रुतिषु ईश्वरस्य
शरीरप्रतिक्षेपादपि जगतस्तच्छरीरत्वं व्युदस्यते - अशरीरमित्यादिना।
अत्र ह्यशरीरमिति कण्ठत एवोक्तम् । अपाणिपाद इति । अत्र हीन्द्रियाभावः
उच्यते । अतस्तदधिष्ठानावयवनिषेधलाभात् शरीराभावः उक्तो भवतीत्याशयः 
सूत्रतात्पर्योपदर्शनेन पूर्वपक्षमुपसंहरति - अत इति । दोषप्रसंगादिति ।
शरीरसंबन्धनिबन्धनदोषाणामनिवार्यत्वादित्यत्र दोषप्रसंगः उक्तः ।।
<2.1.9>
विद्यमानत्वादित्यन्तेन सूत्रार्थः उक्तः । ननु नञ् पदेनैव पूर्वपक्षो
व्यावर्तितः । सतिचैवंकिमर्थस्तुशब्दः इत्यत्राह - तुशब्द इति । हेयसंबन्धगन्धस्यासंभावनीयत्वप्रतिपादनमुखेन
जगद्ब्रह्मणोश्शरीरशरीरिसंभवमेव ज्ञापयतीत्यर्थः । ननु कथमिदमुपपद्यते
? शरीरसंबन्धनिबन्धनदोषाणामनिवार्यत्वं हि पूर्वत्र शंकितमित्यत्राशयं
व्यनक्ति - एतदुक्तं भवतीति। न ब्रह्मणस्साक्षात्संकोचविकासौ इति
द्योतनाय चिदचिद्वस्तुशरीरतया तदात्मभूतस्येत्युक्तम् । अवस्थाद्वयान्वयेऽपीत्यनेनाधिकरणकृत्यमुपादानत्वं
स्मारितम् । कुतो न विरोध इत्यत्राह - यत इति
ननु सकोचविकासयोः चिदचिद्वस्तुगतत्वेपि तत्संबन्धादात्मनि कुतस्तौ
न स्यातामित्यत्राह - शरीरगतास्त्विति। आत्मगताश्च गुणा न शरीरे इत्युक्तिः
प्रतिबन्द्यभिप्रायेण । उक्तार्थे क्षेत्रज्ञदृष्टान्तमाह यथेति 
नन्वेवं सति देवो जातः स च बाल इत्यादिव्यवहाराणाम् मुख्यत्वमेव
स्यात् । बालत्वादीनां शरीरमात्रगतत्वेनात्मगतत्वाभावात् प्रतीतौचात्मगतत्वेन
विषयीकरणादित्यत्राह - अथ चेति। देवादिशब्दो हि देवादिशरीरविशिष्टात्मपरः
नतु शुद्धात्मस्वरूपपरः । एवं बालादि शब्दोपि बाल्यावस्थ शरीरविशिष्टात्मपर
एवेति तत्त्द्वयपदेशो मुख्य एवेत्यर्थः
ननु शुद्धजीवात्मस्वरूपस्यैवहि देवादिभावः न तु शरीरविशिष्टस्य
येन देवत्वादिकं शरीरेऽन्वितं स्यादित्यत्राह - भूतसूक्ष्मेति। पंचम्यामाहुतावापः
पुरुषवचसो भवन्तीत्यादौ अप्शब्दस्य सर्वभूतसूक्ष्माख्यशरीरविशिष्टपुरुषपरत्वादिति
भावः । अथवा ननु चिदचिद्विष्टिस्य ब्रह्मणः कार्यकारणोभयावस्थायामपि
जीवदृष्टान्तेन चिदचिद्वस्तुगतदोषराहित्योपपादनं न संभवति जीवस्य
शरीरोत्पत्तेः प्राक् शरीरसंबन्धाभावेन दृष्टान्तत्वस्यैवासंभवादित्यत्राह - भूतसूक्ष्मशरीरस्यैवेति।
इत्थं च देवादिशरीरोत्पत्तेः प्रागपि भूतसूक्ष्माख्याचित्संबन्धसत्वेन
न दृष्टान्तवैषम्यमिति भावः
एवं परमात्मनः शरीरसंबन्धेपि न जगद्वद् तद्गतापुरुषार्थसंभवः इत्युक्तम् 
जीवस्येव शरीरसंबन्धनिबन्धनसुखदुःखाद्यपुरुषार्थभाकत्वापादनं
तु भोक्त्रापत्यधिकरणे निराकरिष्यते ।
अथ परेणोक्तं चेतनाचेतनात्मकजगतः परमात्मशरीरत्वासंभवमनूद्य निराकरोति
यत्पुनरुक्तमित्यादिना । अनाकलितत्वं=अनालोचितत्वम् । संयङन्याय=प्रमाणानुगुणन्यायः 
अनेन स्वमतेऽपि अनुग्राहकस्तर्कः अनुग्राह्यश्रुतिप्रमाणं चास्ति
परंतु पूर्वपक्ष्युक्ततर्कादिराभासः इत्युक्तंभवति । कुतर्कः=प्रमाणविरुद्धतर्कः 
"कु तर्कक' इति पाठे तादृशतर्कस्याप्यल्पत्वं सूचितम् । तत्रादौ
कृत्स्नस्यापि जगतः शरीरत्वं तर्कानुग्राह्यश्रुत्याख्यप्रमाणसिद्धमिति
दर्शयति - सर्व एवहीति । अशरीरमित्यादि श्रुतीनामन्यथासिद्धत्वमभिप्रेत्य
सर्व एवेत्युक्तम्
एवकारः प्रसिध्यतिशयं व्यञ्जयन् पूर्वपक्षिचोद्यस्य मान्द्यं प्रकटयति 
हिशब्दो हेत्वर्थे । स्थालीपुलाकन्यायेन श्रुतिसिद्धत्वं दर्शयति - वाजसनेयकइति 
तावदिति वाक्यालंकारे सर्वावस्थयोः=कार्यावस्थायां कारणावस्थायां
चेत्यर्थः । परमात्मशरीरत्वमभिधाय.........तस्य सर्वभूतानि प्रत्यात्मत्व
मभिधीयत इति । रामानुजं लक्ष्मणपूर्वजं चेतिवत् जगतः परमात्मशरीरत्वं
परमात्मन=स्तच्छरीरित्वं चोक्तं "सर्वभूतान्तरात्मा' इति चोक्तेरिति
भावः । एवमुपबृंहणीयं प्रदर्श्य उपबृंहणस्मृतिमपि उपोद्वलयति - स्मरन्ति
चेति। सोऽभिध्याय शरीरात्स्वादित्यत्र चिदचितोश्शरीरत्वं न स्फुटं
व्यज्यते तस्तदर्थमाहभूतसूक्ष्मादिति
आसीदिदं तमोभूतमिति तस्यैव प्रकृतत्वादिति भावः । अथानुग्राहकतर्कमभिप्रयन्
प्रयोगौचित्यबलेनेदमेव शरीरपदप्रवृत्तिनिमित्तमित्यास्थेयमित्याह - लोके
चेति।घटादिशब्दवदिति। घटादिशब्दो हि एकाकारवस्तुषु मुख्यतया प्रयुज्यते 
शरीरशब्दस्तु न तथा अनेकाकारवस्तुष्वपि मुख्यतया प्रयोगदर्शनादिति
भावः । एकाकार द्रव्यवृत्तेरपिदर्शनात् नियतेत्युक्तिः । वृत्तिः=बोधनम्अ
अगौणः प्रयुज्यमानो दृश्यतेइति । प्रयोगानुसारेण ह्यर्थकल्पना 
अतो लोकेववेदेवा यत्र यत्र शरीरपदप्रयोगः तत्तदनुयाय्येव लक्षणं
वक्तव्यम् । नत्वननुयायि प्रवृत्तिनिमित्तमुक्त्वा अन्यत्रगौणत्वकल्पनं
न्याय्यम्
अन्यथा मनुष्यत्वब्राह्ममत्वादिषु कस्यचित् शरीरलक्षणत्वमभ्युपगम्यान्यत्र
शरीरशब्दस्य गौणत्व कल्पनस्याप्यापत्तेः, अतोऽनन्यथासिद्धप्रयोग
एव नियामक इति सार्वत्रिकमेव तल्लक्षणं वाच्यमिति भावः ।। एतदेवाह - तेन
तस्येति। ननु सर्वप्रयोगानुगुणं प्रवृत्तिनिमित्तमस्मदुक्तमेव किं
न स्यादित्यत्राह - त्वदुक्तं चेति। प्रवृत्तिनिमित्त लक्षणम्=शक्यतावच्छेदेकीभूतं
लक्षणमित्यर्थः ।।
इदमत्राकूतम् - गोशब्दव्युत्पत्तिनिमित्तस्य गमिघात्वर्थस्याननुयायित्वात्
यथा न प्रवृत्तिनिमित्तत्वं, तथा शरीरदेहादिव्युत्पत्तिनिमित्तस्य
विशरणोपचयादेरप्यननुयायित्वान्न प्रवृत्तिनिमित्तत्वम् । एवं उपलक्षणाकारेण
घटत्वरूपजातिर्यथा उपलक्ष्याकारभूता, तथोपलक्षणेन केनचित् उपलक्ष्याकारभूता
जात्यादिरपि प्रकृते नास्ति शरीरत्वं हि न जातिः अतोऽस्य यल्लक्षणमुच्यते
तदेवास्य प्रवृत्तिनिमित्तमित्यास्थेयम् । त्वदुक्तंच लक्षणं न
प्रवृत्तिनिमित्तं भवितुमर्हति अननुगतत्वादिति । ननु शरीरत्वं कुतो
न जातिः "इदं शरीरं', इदं शरीरमित्यनुगतप्रतीत्या तत्साधनसम्भवात्
बाधकविरहे चानुगतप्रतीतेः जातिसाधकतायाः सर्वसिद्धान्त्यभिमतत्वादिति
चेत्, मैवं, अनुगतप्रतीतेः सिद्धान्ते संस्थानविषयकत्वेन तदतिरिक्तजातिसाधकत्वासम्भवात् 
ननु संस्थानं हि अवयवसंयोगादिरूपं, तच्च प्रतिव्यक्तिभिन्नमिति
कथं तस्यानुगतप्रतीतिविषयत्वमिति चेत्, जातिवादिमतेऽपि सुवर्णरजतघटादिभेदेन
भिन्नायाः अपेि जातेः "घटोऽयं' "घटोऽयमि'त्यनुगतप्रतीतिविषयत्ववत्
संस्थानस्यापि तथात्वमुपपद्यते इत्यवेहि । न हि सुवर्ण रजतादिघटेषु
घटत्वमेकरूपं साङ्कर्यापत्तेः । वस्तुतः यथा संस्थानस्यानुगतप्रतीतिविषयत्वमुपपद्यते
तथोपपादितं "संस्थानं नाम स्वासाधारणं रूपमिति, यथावस्तु संस्थानमनुसन्धेयमित्यत्रास्माभिः
केचितुगोत्वादिसंस्थानं नाम विषयतासंबन्धेन यावद्गोर्व्याक्तषु
संबद्धं तावद्विषयकज्ञानमेव । इदमेव च इयं गौरित्यादिप्रतीतौ स्वरूपतः
प्रकारतया भासते । अतो न व्यक्तिभेदेन संस्थानस्य भेदः । एवमेव
घटत्वादिसंस्थानादिष्वपीत्याहुः । ननु सिद्धान्ते जात्यभ्युमुपगमादयं
घटोऽयं घट इत्यनुगत प्रतीतेः संस्थानविषयकत्वेन तादृशसंस्थानस्य
घटपद प्रवृत्तिनिमित्तत्ववत् इदं शरीरमिदं शरीरमित्यनुगतप्रतीतिबलेन
तस्याः विलक्षणसंस्थानविषयकत्वं स्वीकृत्य तादृशसंस्थानस्यैव शरीरपदप्रवृत्तिनिमित्तत्वं
किमिति नोपेयत इति चेत्, उच्यते घटत्वादिसंस्थानं ह्येकाकार रूपम्
कम्बुग्रीवादिमत्येव घटशब्दप्रयोगात्
अतो घटादिशब्दस्य तदाकारनियतत्वेन तदाकार एव तच्छब्दप्रवृत्ति निमित्तं
इति वक्तुं युक्तं शरीरशब्दस्य तु अनेकाकारवस्तुनि प्रयोगात् शरीरशब्दप्रवृत्तिनिमित्तव्यवस्थापनं
दुःशकम् । एतदभिप्रायेण हि घटादिशब्दवदेकाकारनियतवृत्तिमनासादितः
इति भाषितमिति । ननु पृथिवीत्वादिकमपि पृथिव्यादि पदप्रवृत्तिनिमित्तं
न स्यात् । अनेकाकारवस्तुनि पृथिव्यादिपदप्रयोगादिति चेत् इष्टमेवेदम् 
तर्हि तस्य प्रवृत्तिनिमित्तं किमिति चेत् गन्धवत्वादिकमेवेति
जानीहि । इत्थञ्च घटादिशब्दस्थले इव विलक्षणैकाकारस्यात्रादर्शनात्
गोशब्दप्रवृत्तिनिमित्तस्य गमिधात्वर्थस्येव विशरणोपचयादेरननुयायित्वाच्च
संस्थानविशरणादीनां न शरीरशब्दप्रवृत्तिनिमित्तत्वमिति एतल्लक्षणमेव
एतत्पदप्रवृत्तिनिमित्तमित्येष्टव्यमिति 
उक्तलक्षणस्याति व्याप्तिं दर्शयति यथोक्तेष्विति । किं बहुना
प्रसिद्धे पाणिपादादिमच्छरीरे ईश्वरीयेऽव्याप्तिरित्याह - किं चेति।कर्मफलभोगनिमित्तत्वभावादिति।
अनेन कर्मफलसुखदुःखभोगसाधनभूतेन्द्रियाश्रयत्वलक्षणमव्याप्तमित्युक्तं
भवति । पृथिव्यादिभूतसंघात विशेषरूपत्वमव्याप्तमित्याह - परमेति ।
पञ्चवृत्तिप्राणाधीनधारणत्वस्याव्याप्तिमाह - पञ्चवृत्तीति। ननु स्थावरेष्वपि
प्राणसद्भावस्य सिद्धान्तसिद्धत्वात् कथमव्याप्तिरित्यत्राह - स्थावरेषु
हीति। ननु प्राणवत्वमेव तल्लक्षणमिति न दोषः इति चेन्न, तथापि ईश्वरशरीरतयाऽभिमतेषु
चेतनादिष्वव्याप्त्यवारणात्
इन्द्रियाश्रयत्वं=ज्ञान प्रवृत्तिजननेन्द्रियाश्रयत्वमित्यर्थः 
अयं भावः । इन्द्रियवत्वं समवायेन चेत् असंभवः, इन्द्रयावयवेष्वतिव्याप्तिश्च 
संयोगेन चेत् घटादिष्वतिव्याप्तिः स्वजन्यज्ञानावच्छेदकत्वसंबन्धेन
चेत् ईश्वरज्ञानस्य नित्यत्वात् व्याप्य वृत्तित्वेनावच्छेदकत्वनिरपेक्षत्वाच्चेश्वर
शरीरे अव्याप्तिः । शिलाकाष्टादिरूपाहल्यादिशरीरेऽव्याप्तिश्चेति
एवं परोक्तलक्षणस्याननुयायित्वात् अनुगतलक्षणस्य चावश्यवक्तव्यत्वात्
स्वयं तादृशंलक्षणत्रयं प्रदर्शयति - अतो यस्येति। अस्य चेतनस्य यद्द्रव्यं
सर्वात्मना स्वार्थे नियन्तुं शक्यं तत्तस्य शरीरं, यस्य चेतनस्य
यद्द्रव्यं सर्वात्मना स्वार्थे घारयितुं शक्यं तत्तस्य शरीरं,
यस्य चेतनस्य यद्द्रव्यं शेषतैकस्वरूपं तत्तस्य शरीरमिति लक्षणत्रयमभिप्रेतम् 
चेष्टेन्द्रियार्थाश्रयः शरीर मित्यत्रापि हि न्यायविद्भिः लक्षणत्रयं
विवक्ष्यते, परं तु तदननुयायी । इदं चानुयायीति भेदः । प्रथमद्वितीययोः
सर्वात्मनेति पदं प्रयुक्तं
तत्स्थाने तृतीये शेषतैकस्वरूपमित्येकशब्द प्रयोगः । शरीरं घटपटादिवत्
नाप्रतियोगिपदार्थः किं तु पितृपुत्रादिवत्सप्रतियोगिपदार्थ इति
सूचनाययस्येत्युक्तम् । पित्रादीनामपि सप्रतियोगिकत्वेन शरीरत्वं
स्यादिति तद्व्यावृत्यर्थंनियाभ्यमित्युक्तम् । भृत्यादीनामपि नियाम्यत्वाच्छरीरत्वव्यावृत्तये
सर्वात्मनेत्युक्तं यावत्द्रष्यभावीति तदर्थः । क्रियागुणादिव्यावृत्यर्थो
द्रव्यशब्दः । स्वाशक्यविषयेषु शरीरस्य नियमनासंभवेनासंभवपरिहारायस्वाथर्े
इत्युक्तम् । स्वशब्दः शरीरपरः । अर्थशब्दश्च विषयपरः । अर्थः स्याद्विषये
मोक्षे इत्युक्तेः
स्वार्थे=तत्तच्छरीरसंपाद्यकार्येष्वित्यर्थः। रुग्णशरीरेष्वव्याप्तिपरिहारायशक्यशब्दप्रयोगः 
रुग्णस्य हि नियमनशक्तेस्सद्भावेऽपि तत्प्रतिबन्धात् अकार्यकरत्वं,
अतस्तत्र न शक्तयभावः । ज्ञानस्य आत्मशरीरत्वव्यावृत्यर्थंचेतनस्येति 
इतरलक्षणद्वयेपीयमेव रीतिः । दीपं प्रति प्रभायाः शरीरत्व व्यावृत्यर्थमपिचेतनस्येत्युक्तिः 
"यस्य वेदाश्शरीरं', "यस्य यज्ञाश्शरीरमि'त्यदौ वेदयज्ञादिशब्दाः
तत्तदभिमानिदेवतापराः । अतो वेदयज्ञयोरद्रव्यत्वेऽपि न शरीरलक्षणाव्याप्तिः 
एवं यस्य चेतनस्य यदवस्थमपृथक्सिद्धविशेषणद्रव्यं तत्तस्य शरीरमित्यपि
लक्षणान्तरमूह्यम्
उक्तं चेदं न्यायसिद्धाञ्जने । केचित्तु यस्य चेतनस्येत्यादि भाष्यस्य
वाकाराद्यभावेनैकलक्षणपरत्वमेवाभिमन्वते यद्यपि प्रत्येकधर्मस्य
शक्यतावच्छेदकत्वेऽपि नातिप्रसक्तिः । अथापि शरीरपदात् आधेयत्व
विधेयत्वशेषत्वानां बोधानुभवात् समुदायस्य तथात्वस्वीकारः । न ह्यस्यजीवस्येदं
शरीरमिति वाक्यजन्यबोधानन्तरं इदंपदार्थ विशेष्यकजीवाधेयत्वादिसंशयः
कस्यचिदुदेति । अत उक्तसमुदायस्यैव शक्यतावच्छेदकत्वमावश्यकम् ।
एवं बोधानुरोधादेवु हि पंकजनिकर्तृत्वस्यापि पङ्कजपदशक्यतावच्छेदकत्वमिष्यते 
न हि पद्मत्वमतिप्रसक्तम् । येन पंकजनिकर्तृत्वस्य शक्यतावच्छेदकत्वं
सप्रयोजनं स्यादिति
अत्र साप्रदायिकाः प्रमाणम् । नियन्तुं शक्यं इति प्रथमलक्षणे - यद्
द्रव्यं इत्यत्र स्वभिन्नमिति उपस्कार्यम् । "यस्यचेतनस्य यत् द्रव्यं"
इति संसबन्धिकपदनिर्देसभंग्यैव तत्सिध्यतीत्यभिप्रायेण न तत् कण्ठोक्तम् 
अन्यथा जीवं प्रति स्वस्यैव शरीरत्वापत्तिः । पूर्वमकृत्यकरणे
प्रवृत्तः देवदत्तः खलु अदृष्टवशात् सञ्जातबुद्धिः स्वात्मानं ततो
निवर्तयति । स्वसंकल्पाधीनत्वरूपनियाम्यत्वस्य स्वस्मिन्नपि संभवात् 
एवं परमात्मानं प्रत्यपि परमात्मनः शरीरत्वापत्तिः । बहु स्यां
प्रजायेय तदात्मानं स्वयमकुरुत" आत्मकृतेः इत्यादिभिः स्वनिरूपितनियमनविषयत्वस्य
स्वस्मिन् सत्वात्
अन्यथा उपादानत्वानुपपत्तेः । प्राणेन्द्रियाणामपि जीवनिरूपितशरीरत्वं
"सर्वात्मना' इत्यनेन निवार्यते । सर्वात्मना=स्वाभाविकम् । जीवमुक्त्यनन्तरं
प्रत्यात्पूर्वं वा तेषां जीवेन परित्यागात् । भावत्सत्तं नियाम्यत्वाभावात् 
न चैककल्पमुक्तस्य यावत्सत्वं तन्न्याम्यित्वानपायात् तं प्रति
तेषां शरीरबं दुनिर्वारं इति वाच्यम् । जीवस्य देहसृष्टेः पूर्वं
समष्टिदशायां च इन्द्रियाणां सत्वेन यावत्सत्तं नियाम्यत्वाभावात् 
न चावयवातिरिक्तावयव्यनभ्युपगन्तृणां भवतां मते चतुर्बिंशति तत्त्वमयस्य
देहस्य भूतप्राणेन्द्र्यादि समुदाय रूपत्वेन यावत्सत्तं इन्द्रियादीनामनियाम्यत्वात्
लक्षणस्यैवासंभवः इति वाच्यम्
जीवस्य भूतप्राणेन्द्रियसमुदायरूप शरीरसंबन्धात्मक रूपव्याकरणसमये
एव तत्र शरीरत्वव्यवहारात् । ततः पूर्वं शरीरत्वाव्यवहाराच्च ।
भूतप्राणेन्द्रियादीनां पूर्वं पृथक् पृथक् अवस्थितेः । यदा च शरीरत्व
व्यवहारः तदा प्रभृति यावत्सत्तं नियमेन धार्यत्वनियाम्यत्वादीनां
सत्वात् पश्चात् मृतशरीरस्येव पूर्वमपि तस्य शरीरत्वा भावात्".
अत्रेदं बोध्यम् - द्रव्यत्वं चेतनाचेतन साधारणम् । नियाम्यत्वस्य
चेतने वाचेतने घटादौ नास्ति । देवदत्तनियाम्य यज्ञदत्त इतिवत् देवदत्तनियाम्यो
घटः इति न व्यवहियते । प्रधानस्याचेतनस्य नियाम्यत्वाभावाद्धि कर्तृत्वं
प्रधाने सूत्रकारेण निषिद्धम् । सति नियाम्यत्वे भोक्तृत्वमपि स्वीकर्तुं
शक्यते "स्वर्गमोक्षादिफलस्य भोक्तारमेव कर्तृत्वे नियुञ्जते ।
न हचचेतनस्य कर्तृत्वे अन्यो नियुज्यते । इति हि श्रीभाष्यम् ।
अतः शरीरलक्षणस्याव्याप्तिरेव अत्रायं परिहारः - स्वाधीनत्रिविधचेतनाचेतनस्वरूपस्थितिप्रवृत्तिभेदत्वस्य
भगवति स्वीकारात् चेतनस्येवाचेतनस्यापि काचित् प्रवृत्तिः वाच्या
साच किं रूपेति विवेचने - अचेतन धर्मभूतज्ञानस्य प्रवृत्तिर्नाम - विषय
प्रकाशकत्व - शरीरादि प्रेरकत्व - संकोच विकासकत्व - आनुकूल्य प्रातिकूल्य
प्रकाश मुखेन भोगरूपावस्थावत्वादिः । त्रिगुणद्रव्यस्य प्रवृत्तिर्नान - समविषमरूपेण
परिणामसन्तत्याश्रयत्वं देहेन्द्रियादिरूपेण तन्तद्ध्यापारजनकत्वं
बद्धानांरजस्तमोद्वारा तत्वाच्छादकत्वं सत्वविवृद्धया यथावदर्थप्रकाशक
त्वादि च । एता - सर्वा अपि ईश्वरसंकल्पाधीनाः । तदनुरूप विचित्रपरिणामादिरूपाः
इति भगवदधीनत्वम् । स्पष्ट मिदं श्रीमद्रहस्यत्रयसारे तत्त्वत्रयचिन्तमाधिकारे 
एतादृशप्रवृत्तिमत्वमादायैवात्रापि - चेतननियाम्यत्वमचेतनस्येति
एवं प्रवृत्तेः चेतनाचेतनसाधारण्यमुपपद्य नर्वाहकरणे द्रव्यस्येव
गुणक्रियादिष्वपि साधारण रूपत्वं प्रवृत्तेरूपपाद्य निर्वाहकरणे
गुणादीनामपि शरीरत्वमुपपादयितुं शक्यम् । तदा द्रव्यपदस्य लक्षणकोटिप्रविष्टत्वं
न स्वीकार्यम् । परंतु - देवदत्तस्येदं शरीरं इति व्यवहारवत् रूपं
देवदत्तशरीरम् । इति व्यवहाराभावेन तस्य शरीरत्वं नेष्यते । लोकमर्यादामभ्युपगम्य
सर्वं स्थापनीयम् । लोकानु सारस्यावश्यांगीकर्तव्यत्वात् । यत्र
शरीरत्वव्यवहारः तत्रैव तन्निर्वहणमावश्यकमिति भाष्यकृता शरीरलक्षणे
द्रव्यमिति पदं निर्दिष्टम् । एवं वेदव्यवहारमप्यनुसृत्यशरीरलक्षणं
निरुक्तमिति ध्येयम्
अथ रुग्णशरीरादिषु स्वयमेव शरीरलक्षणस्य समन्वयमाह - रुग्णेति। ननूक्तलक्षणत्रयमपि
मृतशरीरेऽव्याप्तम् । तस्यचेतननियाम्यत्वाद्यसंभवात् । अतोऽस्याप्यननुयायित्वादनुगतंलक्षणान्तरमेव
वक्तव्य मित्यत्राह - मृतशरीरंचेति । पूर्वं शरीरतया स्थितस्य द्रव्यस्य
चेतनवियोगानन्तरक्षणे एव नाशाभ्युपगमात्तस्य शरीरत्वे एव विवादात्तत्र
लक्षणासमन्वय इष्ट एवेति भावः । तर्हि चेतनवियोगानन्तरमपि तत्र
शरीरत्वव्यवहारः कथं घटते इत्यत्राह - पूर्वं शरीरतयेति।संघातैकदेशत्वेनेति।
अनेन तद्व्यवहारस्यगौणत्वमुक्तम् । मृतशरीरस्य जीवशरीरत्वाभावे
़पि परमात्मशरीरत्वं तु संमतमेव परमात्मनियाम्यत्वादीनां सत्वादिति
ध्येयम् । उक्तलक्षणत्रयस्यापि परमात्मशरीरतयाऽभिमते चिदचिदात्मके
जगति समन्वितत्वं दर्शयति - अतस्सर्वमिति। नन्वेवं सति परमात्मशरीरप्रतिक्षेपकवचनानां
का गतिरित्यत्राह - अशरीरमिति। एतत्=सर्वशरीरित्वम् ।सशरीरित्वप्रयुक्तदोष
व्युदसनेन सशरीरत्वमेवहि - भोक्त्रापत्यधिकरणेतरव्यपदेशाधिकरणादिषु
स्थाप्यते इति भावः ।तर्हि न तु दृक्तान्तभावात् इत्यत्र किमर्थं
स्थापनमित्यत्राहअपिताविति। इत्यधिकरणसिद्धार्थस्स्मारितः इति ।
इतरव्यपदेशाधिकरणमेव शरीरित्वस्थापनेदंपरं
अत्रैतत्सूत्रद्वयं तु प्रसंगादागतम् । विलक्षणयोः कार्य कारणभावस्थापनेदंपरत्वादस्याधिकरणस्य 
अत एतत्सूत्रद्वयस्य इतरव्यपदेशाधिकरणे एव साक्षात्संगतिः । अत
एव इतरव्यपदेशाधिकरणावसाने, "अपीतौ तर्द्वप्रसंगादसमञ्जसम्', "न
तु दृष्टान्तभावात्' इतिसूत्रद्वयमेतदाधिकरणसिध्मनुवदति । तत्र
हि विलक्षणयोः कार्यकारणभावसंभव एवाधिकरणार्थ इति भाषितमिति ।।ननु
मृद्धिरण्यादेः घटमकुटाद्युत्पत्या तस्योपादानत्वं स्वीक्रियते 
यस्य वस्तुनःपरिणामशीलत्वं तस्यैवोपादनत्वं लोकसिद्धम् । ब्रह्मणस्तुः
स्वतः परिणाभावात् उपादानत्वकथनं अनुभवविरुद्धमेव
यदिजगद्भ्रह्मणो शरीर शरि भावाभ्युपगमेन उपादानत्व निर्वाहः क्रियते 
तर्हि इदमुपादानत्वं पारिभाषिकमेव स्यात् ।प्रधानविशिष्टब्रह्मणःउपादानत्वम् 
तत्र च वैशिष्ट्यं शरीरात्मभावसंबन्धमादाय । एवं चेत् मृद्विशिष्टकुलालस्याप्युपादनत्वं
स्वीक्रियताम् ।वैशिष्ट्यं चाधिष्ठानाधिष्टे्यभावसंबन्धेन' इत्यपि
वक्तुं शक्यत्वात् । तथा च सर्वत्र तत्तदानुगुण्येन परिष्कारस्य
सुलभत्वात् सर्वं प्रति सर्वस्याप्युपादनत्वं सुघटं भवेत् ।। अतःव्यवस्थां
कोचिदायैव वक्तव्यम् । नच भाव्यवस्थावतः पूर्वावस्था योगित्व मुपादानत्वं
मृदश्च घटत्वावस्थापन्नाया इदं संभवति एवमेव सूक्ष्मचिदचित्प्रकारकब्रह्मणःस्थूलचिदचित्प्रकारकत्वावस्थां
भाविनी माश्रित्योपपादनत्वं संभवतीति वाच्यम्
एवमपि अधिष्ठातृकुलाक्तवारणा संभवात् । कुलालस्यापि पिण्डत्वावस्थापन्नवस्त्वधिष्ठात्
त्वस्य घटत्वावस्थापन्नवस्त्वधिष्ठातृत्वस्य सत्वात् नचापृथक्सिद्धिस्थल
एकोपादानत्वं पृथक्सिद्धस्थले तु नास्तीतिवाच्यम् । अस्य शपथनिर्णेयत्वात् 
उच्यते जगद्ब्रह्मणोः उपादानोपादेयभावः अवश्यं वक्तव्यः इत्याग्रह
व शान्नोच्यते ।लोकसिद्धन्यायमुपजीव्यैवप्रति पाद्यते ।
बालो जातः युवाजातः इत्यादिषु आत्मनः उपादानत्वं दृश्यते । तन्निर्वाहार्वं
काचनरीतिरादर्तव्या । स्वरूपपरिणामस्तु न दृश्यते । अत्रोपादनत्वनिर्वाहः
शरीरात्मभावमादायैव सर्वै उपपाद्यते । तन्न्यायमवलंब्य विशिष्टब्रह्मणोरपि
उपादानोपादेयभावः प्रतिपाद्यते । अतः एतादृशन्यायसाजात्यमवलब्य
अन्यां परिपाटीं स्वकपोलकल्पिता मनुभवानगतां स्वीकृत्य उपादानत्वो
प्रकार न मनोहर इत्येव ब्रूमः ।।
अवस्था भेदंभादाय कार्यकारणयोरनन्यत्वं यत्र तत्रोपादानत्वमिव अवस्थां
प्रत्यापि द्रव्यस्य साक्षादुपादानत्वं सुवचमिति पूर्वमेवोपपादितम् 
तादात्म्य - अपृथक्सिद्धि - अन्यतर संबन्धावच्छिन्न कार्यता निरूपित
तादात्म्य संमन्धा वच्छिन्न कारणताश्रयत्व मुपादानत्वमिति कार्य
बलात् स्वीकर्तुं शक्यमिति ।।
<2.1.10>
उत्तरसूत्रं व्याचक्षाणः चशब्दार्थं दर्शयति - न केवलमिति । सूत्रार्थं दर्शयन्
फलितमर्थमाह - प्रधानेति । दुष्टत्वादित्यनेन दोषशब्दार्थः उक्तः ।
शुद्धब्रह्मणः कारणत्वं नास्माकमभिमतम् । येन भवदुक्तदूषणानां प्रसक्तिः
स्यात् ।। विशिष्टस्यैव स्वीकारात् हेयप्रत्यनीकत्वं निर्विकारत्वं
कारणत्वं सर्वं समन्वितं भवति नात्र कुतर्कापेक्षा । ब्रह्मकारणतावादस्य
श्रुतिमूलत्वात् । द्वारमात्रे सूक्ष्मत्वस्थूलत्वादिविकारवत्वमभ्युपगम्यते 
बहुभवननियमनादिरूपस्वाभाविकविकारवत्वमप्यभ्युगम्यते । कुत इत्यत्राह - तत्र
हीति। हिर्हेतौ । प्रकृतिसन्निधानायत्त प्रकृतिधर्माध्यासनिबन्धनत्वेन
जगत्प्रवृत्तेरभ्युपगमादिति भावः
अस्त्वेवमभ्युपगमः, तेन कथं जगत्प्रवृत्त्यनुपपत्तिरित्यत्राह - निर्विकारस्येति।किंरूपमिति
विवेचनीयमिति । दुर्निरूपमिति भावः । अथ दुर्निरूपत्वमेव विकल्पपरिहारमुखेन
द्रृढयति - किं प्रकृतेरिति। पाश्चात्येन बुद्धिस्थं विकल्पं दूषयति - न
तावदिति।अनभ्युपगमादिति । अत एव हि निर्विकारस्य चिन्मात्ररूपस्येति
विशेषणद्वयंपूर्वमुपात्तम् । मध्यमं विकल्पं निरस्यति - नापीति।अध्यासकार्यतयेति 
प्रकृतिधर्माध्यासहेतुभूतं प्रकृति सन्निधानमिति हि भाषितम् ।
ततश्चान्योन्याश्रयो दोषः । इति भावः । प्रथमविकल्पे दूषणं ब्रुवन्
कल्पत्रयेपि फलितं दूषणमाह - सद्भावमात्रस्येति
जगत्प्रवृत्तिर्नोपपद्यते इति । ब्रह्मणो जगद्विलक्षणत्वेन जगदुपादानत्वं
न संभवतीति तदूषणं सिद्धान्ते हि भवद्भिरापादितं तद्भवतामेव मते
सुप्रतिष्ठितमिति भावः । प्रपञ्चयिष्यते इति । अनेन पौनस्क्तय परिहारो
व्यञ्जितः । प्रसंगबलेन दिड् मात्रं प्रदर्शितम् । तत्रैव तु विशदीकार
इति भावः ।।
<2.1.11>
सूत्रार्थं प्रदर्शयन् पर्यवसितार्थमाह - तर्कस्येति । केवल तर्कस्येत्यर्थः ।
वेदाननुगुणस्येति यावत् । अथ पर तर्कस्याप्रतिष्ठितत्वं कथमित्यत्राह -
शाक्येति । शाक्यः = बौद्धः । औलूक्यः = उलूकरूपधारिणा महेश्वरेणोपदिष्टार्थ
ग्रहीता कणादः ।
<2.1.12>
अन्यथेत्यस्य प्रधानकारणवादमतिक्रान्ततदुपदर्शित दूषणेत्वेनेति विवरणम् ।
देशान्तरेत्यादि । यथा भूत तर्को भूततर्कान्तरप्रतिहतः तथैव त्वया
इष्यमाणो भावितर्कोऽपि भावितर्कान्तरेण प्रतिहतो भविष्यतीति भावः 
अत एव दूष्यत्वसंभावनयेत्युक्तम् । ननु किं कुर्मः अन्यथा वेदान्तोपबृंहणमेव
न स्यात् तर्कश्चानुपादेयः स्यादित्यत्राहअतइत्यादि । आर्षं - वेदमित्यर्थः 
ननु शास्त्राविरोधितर्केणात्यनुसन्धेयत्वमुक्तम् । सांख्यमपि
शास्त्रमेवेत्यत्राह - वेदाख्येति। न द्वन्द्वसमासोऽत्र विवक्षित
इति भावः । इत्थंच सन्दिग्धार्थक वेदस्य निश्चितार्थकवेदाविरोधितर्केणार्थोवर्णनीय
इति भावः । "पितृदेवमनुष्याणां वेदश्चक्षुस्सनातनम् । अतर्क्यं चाप्रमेयं
च वेदशास्त्रमिति स्थितिः" इति हि वेदशास्त्रस्य बाधकागोचरत्वरूपातर्क्यत्वं
साधकाविषयत्वरूपाप्रमेयत्वंचात एव ह्युक्तमिति भावः । उपसंहरति - अत इति ।
विलक्षणत्वाधिकरणं समाप्तम् ।।
(2.1.4) शिष्टापरिग्रहाधिकरणम्
<2.1.13>
एवं न्यायाविरुद्धबहुस्मृत्यनुग्रहीतवेदान्तविरुद्धत्वात् अप्रतिष्ठितकेवलतर्कमूलत्वाच्च
सांख्यस्मृतेरुपेक्षणीयत्वमुक्त्वा तत्तुल्यन्यायेन मतान्तराणामप्युपेक्षणीयत्वमेवेति
न वेदान्तार्थः ब्रह्मकारणत्वरूपश्चालयितुं शक्य इति कणभक्षाक्षपादादिपक्षेष्वतिदिशतीति
संगतिः । शिष्टापरिग्रहाः इत्येतद्व्याचष्टे - शिष्टाः इति । परिशिष्टाः
इति शिष्टपदव्याख्यानम् । वेदविरुद्धत्वाभिव्यक्त्यै न विद्यते वेदपरिग्रहः
इत्युक्तम् । शिष्टाश्चापरिग्रहाश्चेति । अत्र शिष्टपदस्य परिशिष्टार्थकत्वस्य
शिष्टाश्चापरिग्रहाश्चेति द्वन्द्वसमासस्याभ्युपगमेन, शिष्टानामपरिग्रहाः
इति शिष्टैरपरिगृहीतत्वार्थकसमासान्तराश्रयणमसमीचीनमिति दर्शितम् ।
तथा सति वक्ष्यमाणस्य कणादादिमतस्यैव शिष्टैरपरिग्रहीतत्वसिद्ध्या
पूर्वोक्तस्य प्रधानकारणवादस्य शिष्टैरपरिग्रहीतत्वासिद्धेः । सांख्यमतस्यापि
हि शिष्टैरपरिग्रहीतत्वमावश्यवक्तव्यं च । ननु मोक्षधर्मादिषु परिगृहीतस्य
सांख्यस्य कथं शिष्टापरिग्रहत्वमिति चेत् । धर्मशास्त्रपरिग्रहीतस्य
न्यायवैशाषिकादिपक्षस्येव शिष्टापरिगृहीतत्वमित्यवेहि । एतदुक्तं
भवति - यथा "अंगानि वेदाश्चत्वारो मीमांसा न्यायविस्तरः । पुराणं
धर्मशास्त्रंच विद्या ह्येताश्चतुर्दश ।। अंगानि चतुरो वेदाः मीमांसा
न्यायविस्तरः । पुराणं धर्मशास्त्रं च विद्या ह्येताश्ततुर्दश"
इति विद्यास्थनेष्वन्यतमत्वेनोक्तेत्वेऽपि तत्प्रदर्शितप्रमाणप्रमेयादिव्यवहार
मर्यादायाः सर्वांगीकृतत्वेऽपि वेदप्रामाण्येश्वर मोक्षसाधनभूततदुपासनादीनामभिमतत्वेऽपि
च प्रधानप्रतिपाद्यकारणतत्त्वविषये
विसंवादेन उपनिषत्सिद्ध ब्रह्मकारणत्वविरोधात् विरुद्धांशस्यापरिग्रह
आवश्यक इत्यभिप्रायेण न्यायवैशेषिकादिपक्षस्य शिष्टापरिगृहीतत्वं,
तथैव सांख्यपक्षस्यपि क्वचित्संवादेऽपि स्वतन्त्रप्रधानकारणवादाभ्युपगमेन
उपनिषत्प्रतिपाद्यप्रधानब्रह्मकरणत्वादि विरोध इति शिष्टापरिगृहीतत्वं
युक्तमिति । एवं शिष्टापरिगृहीतत्वासिद्धिपरिहारायैव समासविशेषः
स्वीकृतः । न चैवमपि उक्तयुक्त्यैव वेदापरिग्रहत्वरूपापरिग्रहत्वासिद्धिः
परिशिष्टार्थक शिष्टपदबलेनैव तत्सिद्धेः ।। अथातिदेशफलं दर्शयति - परमाणुकारणवाद
इति । कणभक्षः कणादः वैशेषिकः इति यावत् । अक्षपादः नैयायिकः । क्षपणकः = जैनः ।
भिक्षुः - रुद्रः । तर्कमूलत्वाविशेषात् । केवलतर्कमूलत्वाविशेषात्
शून्यात्मकत्वं माध्यमिकस्याभिमतम् ।अशून्यात्मकत्वं तदतिरिक्तानाम् 
ज्ञानात्मकत्वं योगाचारस्य ।अर्थात्मकत्वं तदतिरिक्तानाम् ।क्षणिकत्वंबौद्धत्रयाणामपि 
माध्यमिकमते शून्यात्मकत्वात् नित्यत्वमिव क्षणिकत्वमपि नाभिमतम्
नित्यत्वं नैयायिकादीनाम् । एकान्तत्वं आर्हतव्यतिरिक्तमते । अनेकान्तत्वं
आर्हतमते । सत्यत्वं वैशेषिकादिमते ।
असत्यत्वं तदतिरिक्तमते । आदिशब्देन एकविधत्वचतुर्विधत्वग्रहणम् ।
आर्हतमते एकविधत्वं, नैयायिकमते चतुर्विधत्वमिति विभागः । अयं
भावः - यद्यपि कणादप्रभृतीनां परमाणुकारणतायां न विवादः अथापि स केवलं
तर्कमूलः । तत्रापि परमाणुस्वरूपे नित्यत्वनित्यत्वादिबहुतरविवादात्
नैकविधपरमाणुकारणतेति अप्रतिष्ठित एव तर्क इति न तेन वेदान्तार्थ
चालनं युक्तमिति । शिष्टापरिग्रहाधिकरणं समाप्तम् ।
(2.1.5) भोक्त्रापत्त्यधिकरणम्
<2.1.14>
संगतिं प्रदर्शयति - पुनरपीति । अनेनानन्तरपूर्वाधिकरणेन संङ्गतिरुक्ता
भवति । सशरीरत्वप्रयुक्तेत्यादि । शरीरगतबालत्वयुवत्वादिधर्माणां
शरीरिण्यप्रसङ्गस्य दृष्टान्तसिद्धत्वेपि शरीरसंबन्धप्रयुक्तभोक्तृत्व
प्रसंगोऽवर्जनीय एव । प्रत्युत भोक्तृत्व प्रसङ्ग दृष्टान्तसिद्धः 
अत एव "न तु दृष्टान्तभावादि' त्यादिनापि शरीरगतधर्माणामप्रसङ्ग
एवोक्तः। इत्थञ्च पक्षान्तराणां परस्परविरोधादिबाहुल्येनानुपपत्तिसद्भाववत्
सूक्ष्मचिदचिच्छरीरकपरमात्मनः स्थूलचिदचिच्छरीरकपरमात्मरूपजगत्सृष्टयभ्युपगन्तृणां
भवतां मतेऽपि स्वभागविभागानुपपत्त्या सुतरामसाङ्गत्यमित्याशयः ।
अथोक्तशङ्कायाः दत्तोत्तरत्वमाशंकते ननु चेति । समाधते - नैवमिति ।
शरीरान्तर्वृत्तित्वमात्रेणेत्यत्र मात्रशब्देन स्वामित्वं व्युदस्तम् ।
शरीरान्तवृत्तित्वमात्र प्रयुक्तभोग प्रसङ्गशङ्का पूर्वं परिहृता ।
अत्र तु शरीरस्वामित्वप्रयुक्तभोगप्रसङ्गशङ्का परिह्रियते इति शङ्कायां
मुखभेदसत्वेन पुनरारम्भ इति भावः । स्वामित्वाभिप्रायेण हि जीववत्
ब्रह्मणोपि शरीरवत्वे इत्युक्तम् । इदमत्राकूतं उपासकै रूपास्यत्वाय
परब्रह्मणः हृदयायतनस्थत्वेपि शरीरसन्निधिमात्रेण न शरीरित्वप्रयुक्तसुखदुःखभोक्तृत्वं
संभवति यथा कस्यचित् पुरुषस्य व्यापारवशेन परगृहप्रवेशेऽपि
तद्गृहसन्निधिमात्रेण न तस्य गृहस्वामित्वप्रयुक्तानर्थाभ्युदभाक्त्वं
इत्युक्तं संभोगप्राप्तिरिति चेन्न वैशेष्यादिति सूत्रे । अत्र
तु शरीरस्वामित्वप्रयुक्तयदापादनं क्रियते । यद्यभयत्र परिहारमार्गस्त्वेक
एव, अथाप्यत्र वक्तव्यपरिहारमुपर्जाव्यैव सन्निधिमात्र प्रयुक्तभोक्तृत्वशंका
परिहृतेति न पौनरुक्त्यं नापि निष्फलत्वम् । अन्यथाऽत्र परिहाराकथने
शरीरस्वामित्वप्रयुक्तशंकायामन्धधियां अपरिहृतत्वाशंकापत्तेः ।
अतश्शंकाद्वारभेदात्सूत्रभेद इति । अथ शरीरवत्वे भोक्तृत्वप्रसंगं
दृष्टान्तेनोपपादयति - दृश्यते हीति
नतु दृष्टान्तभावादित्यत्रोक्तशंका परिहृतेति शंकापरिहाराय - विकारा
संभवेऽपीत्यन्तम् । सुखदःखयोगः इति । जीवस्येकशरीरवत्वे एव विविधानन्तदुःखभोक्तृत्वदर्शनेन
समस्तचेतनाचेतनशरीरकस्य परस्य कथं विश्वदुःखाननुभवः, इति भावः ।
एवं प्रत्यक्षमूलां शरीरवत्वे दुःखवत्वमिति व्याप्तिमुपजीव्य दोषमापद्य
तादृशव्याप्तेः श्रुतिसिद्धत्वमपि दर्शयति श्रुतिश्चेति । पूर्वपक्षमुपसंहृति - अतइति 
ननु सशरीरब्रह्मकारणवादे उक्तदोषापादनं सत्यमेव । अतः केवल ब्रह्मकारणवाद
एवास्तु नत्वश्रुतप्रधानकारणवाद इत्यत्राह - केवलेति ।
सिद्धान्तखण्डंव्याचष्टे - अत्रोत्तरमित्यादिना । अविभागः शंकितः 
स्यादित्युत्तरेण विभागोऽर्थसिद्धः इत्यभिप्रयन्नाह - स्यादेव
विभागइति । कथमित्यत्राह - न हीति। हिर्हेतौ । तर्हि सुखदुःखभोक्तृत्वं
किंकृतमित्यत्राह - अपि त्विति। ननु शरीरस्वामित्वप्रयुक्ततां श्रुतिरेव
दर्शयतीत्युक्तमित्यत्राह - न हवैइति । विपक्षे बाधकं दर्शयति - स एकधेति।
अयं भावः शरीरवत्वस्यापुरुषार्थापादकत्वं न संभवति । मुक्तस्य शरीरवत्वेपि
तत्स्वामित्व प्रयुक्तापुरुषार्थादर्शनात् । स्थापयिष्यते च चतुर्थाध्याये
मुक्तिपादे मुक्तस्य शरीरवत्वं अपुरुषार्थगन्धाभावश्च
अत एव "न ह वै सशरीरस्ये"त्यादिश्रुतिरप्यन्यथासिद्धा । अतो जीववत्
शरीरवत्वेपि भोक्तृत्यापादनं न युक्तमिति । कर्मण एव दुःखभोक्तृत्वप्रयोजकत्वे
तस्य शरीररूपद्वारस्यानपेक्षणीयत्वं स्यादिति शरीरसंबन्धस्य तत्प्रयोजकत्वमेष्टव्यमिति
शंकापरिहारस्तु उभयलिङ्गाधिकरणे वक्ष्यते । ननु परमात्मनः शरीरसंबन्धवत्
कर्मसंबन्धोऽपि स्यादित्यत आह - अपृहतपाप्मनस्त्विति।न शरीरित्वमात्रेणेति।
शासकस्य राज्ञ शास्यस्यापराधिनश्च शरीरित्वमविशिष्टमेव । अथापि
शास्यस्यापराधिन एव शासनातिलंङ्घनप्रयुक्तदुःखभोक्तृत्वं न तु शासकस्यापि राज्ञः
एवमत्रापीति भावः । अनेन सुखदुःखभोक्तृत्वस्य कर्माधीनत्वे परोक्तव्याख्याने
दूषणं वक्ष्यन्नादौ स्वोक्तार्थे द्रमिडभाष्यकारसंमतिमाहयथाहेति।
दन्दशूको बिलेशयः । दन्दश्यते इत्यवयव्युत्पत्त्या दंशमशकादिः विवक्षितः
इत्यपि केचित् ।।" व्यजनादीत्यत्रादिपदेन तत्तदनिष्टनिवारणसाधनं
विवक्षितम् ।। दार्ष्टान्तिकेऽपि चामर शब्दः अनिष्टनिवारणसाधनोपलक्षकः 
एवं सशरीरब्रह्मकारणवादस्य स्वाभिमतस्य निर्दुष्टत्व मुक्तम् 
केवल ब्रह्मकारणवादस्य पूर्वपक्ष्युक्त दोष दुष्टत्वं स्वाभिमतमेवेति
तत्परित्याग एव युक्त इत्याह - मुत्सुवर्णादिवदिति । सूत्रे हेत्वकथनं,
वैशेष्यादित्यत्रैवोक्तत्वात् । अत एव दृष्टान्तमात्रानुसरणम् ।।
अथैतत्सूत्रस्य परोक्तव्याख्यानं दूषयितुमनुवदति - यत्त्विति । भोक्तृभोग्य-
विभागाभावमाशंक्येति । भोक्तुर्भोग्यत्वापत्तिं भोग्यस्य भोक्तृत्वापत्तिं
चाशंक्येत्यर्थः । एतन्मतेऽपि भोक्तृशन्दो भोक्तृत्वपर एव । समुद्रफेनेत्यादिना
लोकवदित्येतद्विवृतम् । उक्तंनिरस्यति - तदयुक्तमिति। शक्त्यविद्योपाधिषु
त्रिषु अन्तर्भावितत्वस्यान्वयः । बहिब्रीहिसमासः । कुतोऽसंगतत्वमित्यत्राह - कारणेति 
उपाधेश्च भोग्यत्वादिति । अत्रोपाधिशब्दः शक्त्यविद्ययोरप्युपलक्षकः
कथासामान्यवाचिनो वादशब्दस्य कथाविशेषवाचित्ववत् उपाधिशब्दस्यैव
शक्त्यविद्योपाधित्रितथवाचकत्वमिति केचित् ।
अथवा उपाधिशब्देन अचिद्वस्तुनो विवक्षा । अयं भावः - भोक्तृभोग्य विभाग
शंकायाः उत्थाने हि आक्षेपपरिहारयोः प्रसक्तिः । शंकैवनोत्थातुमलम् 
शक्त्याद्युपहितस्य ब्रह्मण एव हि कारणत्वं इत्थंच तादृशस्यैव
भोक्तृत्वं अचिद्वस्तुनश्च भोग्यत्वमिति विभागः स्वतस्सिद्ध एवेति ।
नन्वेवमेवास्तु अथापि उपाधि ब्रह्मस्वरूपयो अविभागशंकास्यादिति
तत्परिहारार्थ मिदं सूत्रं स्यादित्यत्राह - विलक्षणयोरिति । तयोः = उपाधि
ब्रह्मस्वरूपयोः । ननु केवल ब्रह्मस्वरूपस्यैव परिणामः इष्यते इत्थं चाविभागशंका
स्यादेवेत्यत्राह - स्वरूपपरिणामस्त्विति ।
अनादित्वप्रतिपादनादिति । इत्थं च क्षेत्रज्ञानामनादित्वात् उपहितब्रह्मण
एव क्षेत्रज्ञत्वं उपाधेश्च भोग्यत्वमिति तर्योर्नित्यत्वात् नित्यत्वेनाभिमतयोः
उपाधिब्रह्मणोः विभागः स्वत एव सिद्धः इति भावः । स्वरूपपरिणामाभ्युपगमेऽपि
शंकानुत्थितिरेवेत्याह - स्वरूपेति । स्वयं दृष्टान्तान्तरेण भोक्तृभोग्यविभागोपपत्तेः
वक्ष्यमाणत्वेपि तस्याः स्वत एव सिद्धत्वेन न्यायनिबन्धनात्मकसूत्रे
तच्छंकापरिहारावनुपपन्नाविति सूचनाय कस्यचिदपि न जायते इत्युक्तम्।
। मृत्सुवर्णादीति । मृत्स्वरूपस्यैव परिणामाभ्युपगमेऽपि - परिणतानां
परिणामरूपस्य घटशरावादेः
विभागः सिद्धः । अतः कथं शंकोदयः इति भावः । ननु कटकमकुटादीनां
कालभेदेनाविभागः उपपद्यत इति चेत्? किं तेन । तादृशाविभागस्य फेनतरंगदृष्टान्तेऽपि
समानत्वेन विभागोपापादनार्थ दृष्टान्तस्यैव असंगतत्वापत्तेः । अतः
फेनतरंगदृष्टान्तेन साध्यमान विभागस्य स्वरूपपरिणामाभ्युपगमेपि
स्वत एव सिद्धत्वेन सूत्रारम्भो व्यर्थ एवेति । अथ स्वरूपपरिणामपक्षं
दूषयति - स्वरूपेति । कटकमकुटादीनां परस्परभेदेऽपि तत्तद्गतविशेषाणां सुवर्णे
इव चेतनाचेतनरूप भोक्तृभोग्यविभागेऽपि ब्रह्मण्येव भोक्तृत्व
भोग्यत्वाद्यापत्तिरिति 'अपीतौ तद्वत्प्रसङ्गादसमञ्जसमि'ति सूत्रोक्तदूषणमेतन्मते
अपरिहार्यमेव । सिद्धान्ते तु 'न तु दृष्टान्तभावादि'त्यनेन परिहृतमित्याशयः ।।
भोक्त्रापत्त्यधिकरणं समाप्तम् ।।
(2.1.6) आरम्भणाधिकरणम्
<2.1.15>
असदित्यादिकं संगति प्रदर्शकम् । आक्षिप्य समाधीयते इति । अयं भावः - पूर्वं
विलक्षणयोः कार्यकारणभावाभ्युपगमे कारणे ब्रह्मणि तत्कार्यस्य विलक्षणस्य
जगतः असत्त्वेनासत्कार्यवाद प्रसंग इति शंका कार्यकारणयोरनन्यत्वेन परिहृता,
तच्चानन्यत्वसिद्धौ युक्तम् । सैव च नास्तीत्याक्षेपः अत्र परिह्रियते इति ।
असत्कार्यवादस्य कार्यकारणयोरन्यत्वस्य च साधने प्रधानतया बहुयुक्त्याभास
प्रदर्शकाः काणादा एवेति सूचनाय तेषां नामतो निर्देशः । काणादाः - वैशेषिकाः ।
विलक्षणबुद्धि बोध्यत्वादिति । कार्यं कारणादन्यत्, कारणविषयक बुद्धिविलक्षण
बुद्धिविषत्वादित्यनेनान्यत्वसिद्धिरिति भावः ।
ननु कार्यविषयकबुद्धेः कारणविषयकबुद्धेश्च विलक्षणत्वसिद्धौ हि अन्यत्वसाधन
संभवः इत्यत्राह । न खल्विति । तन्तुबुद्धेः पटबुद्धेश्चैकविषयत्वाभावेन बुद्ध्योः
परस्परवैलक्षण्यसिद्धिरिति भावः । नन्विदमनुपपन्नं, अन्योऽन्याश्रयग्रस्तत्वात् ।
कार्यकारणयोर्विषययोः वैलक्षण्यसिद्धौ हि तद्विषयक बुध्योर्वैलक्षण्यसिद्धिः ।
बुध्योर्वैलक्षण्यसिद्धौ तयोः अन्यत्वसिद्धिरिति । वस्तुतः विषयवैलक्षण्याधीनैव
धीवैलक्षण्यसिद्धिः । यथोक्तं - अर्थेनैव विशेषो हि निराकारतया धियामिति ।
न च विलक्षणबुद्धिबोध्यत्वस्य हेतुत्वकथनं विलक्षणत्वहेतुत्वतात्पर्यकं,
हेतोस्साध्यसमत्वप्रसंगात् । न चार्थेनैव विशेषो हि निराकारतया धियाम् इत्येतत्
न धीवैलक्षण्यस्यार्थवैलक्षण्याधीनत्व बोधनेदंपरम् । तत्र हि - धियां
निराकारत्वेन घटादिरूपार्थ एव स्वभावतो विशेषणीभूतः, घटविषयकज्ञानमित्यादौ
घटस्य विषयतया ज्ञानविशेषणत्वर्शनात् ।
अतः घटादिजन्यज्ञातताद्याकारशालित्वं ज्ञानस्य नास्तीत्येतावदुच्यते ।
अतो नानुपपत्तिरिति वाच्यम् । उक्त कारिकायाः तथोपपत्तिसंभवेऽपि
घटज्ञानं पटज्ञानाद्विलक्षणं पटविलक्षणघटविषयकत्वादित्येव धीवैलक्षण्यस्य
वक्तव्यतया धीवैलक्षण्ये अर्थवैलक्षण्याधीनत्वस्य स्वतः प्राप्तेरिति चेत् -
उच्यते । उक्तरीत्या धीवैलक्षण्यस्यार्थ वैलक्षण्याधीनत्वेऽपि प्रकृते कार्यकारण
विषयकधीवैलक्षण्यस्य सद्भावात् तत्प्रयोजककार्यकरणरूपार्थ वैलक्षण्य
मावश्यकमित्यत्र तात्पर्येणादोषात् इति । अत एव हि कर्मकारणविषयबुद्धेः
एकरूपत्वाभावरूपं वैलक्षण्यं भाषितम् । तेन च तत्प्रयोजकार्थ वैलक्षण्यसिद्धेरितिप
पूर्वकालं च कारणमिति । कार्यनियतपूर्ववृत्ति कारणमित्युक्तेरिति
भावः । अत्याधिक्यसूचनाय पर्यायौ पृथुबुध्नशब्दौ ।। चशब्दस्थाने
तथा शब्दः । कारणमृत्सद्भावदशायामेव कार्यभूत घटनाशव्यवहारात् अनन्यत्वे
भावाभावविरोधरूपहेतुरुक्तः
किं कारकव्यापारसाधकं स्यादिति। कार्यकारणयोरनन्यत्वेन कारणसत्वदशायमेव
कार्यस्यापि सत्वेन कार्यसिध्यर्थकारकव्यापाराः व्यर्थाः इत्याशयः ।
नन्वनन्यत्वेन पूर्वं कार्यस्य सत्वेऽपि तस्योदकाहरणादिकार्योपयोगित्वाभावेन
तदुपयोगित्वोत्पादनाय कारकव्यापरः इत्यर्थवत्वमेव कारकव्यापरस्येति
शंकते - सत्यपीति । तत्रोदकाहरणादिकार्योपयोगित्वं तदनुगुणसामर्थ्योत्पादन
द्वारेण, किं वा साक्षात् । तत्र वैशेषिकैः शक्त्यनभ्युपगमेन द्वितीय
एवपक्षः शरणीकरणयः सोपि, घटनिष्पत्यनन्तरमपि उदकाहरणादिकार्यसद्भावेन
तदुपयोगितया कारकव्यापारः आवश्यकः इति कारकव्यापरोपरत्यभावप्रसंगरूपहेतुना
तिरस्कार्यः इत्याशयेनाह - सर्वदेति ।
नित्यानित्यविभागश्च न स्यादिति । यदि कार्यकारणयोरनन्यत्वं तदा
कारणभूतपरमाणूनां कारणभूतब्रह्मणो वा नित्यत्वेन तत्कार्यजगतोऽपि
तदनन्यत्वे नित्यत्वमेवेष्टव्यं स्यात् । कार्यानुसारेण कारणस्यवाऽनित्यत्वमिति
भावः । एवं विलक्षणबुद्धि बोध्यत्वशब्दभेद कार्यभेद कालभेद आकारभेद
भावाभावविरोध सख्याभेद कारकव्यापारवैयार्थ्यं नित्यानित्यविभागानुपपत्ति
रूपहेतुभिः कार्यकारणयोरनन्यत्वं प्रतिक्षिपन्ति काणादाः । अथाभिव्यक्ति
पक्षमनूद्य दूषयति - अथेत्यादिना । सदेवेति । सत्कार्यवादसिध्या अनन्यत्वस्य
न क्षतिरित्याशयः अनेन सूचितः ।
पूर्वमभिव्यक्तमित्यनेन, अभिव्यक्त्यर्थतयाकारकव्यापारस्यार्थवत्वं
दर्शितम् । तदेवोपपादयति - अत इति।अभिव्यक्तेरित्यादि। अयमाशयःकिमभिव्यक्तिः
अभिव्यक्यन्तरापेक्षा उत तदनपेक्षा । नित्या आहोस्वित् उत्पद्यते 
न प्रथमः । तस्या अपि तथेत्यनवस्थानात् । नद्वितीयः घटाभिव्यक्तेर्नित्यत्वेन
घटस्य मृदि नित्योपलब्धि प्रसंगात् । नान्त्यः असत्याः अभिव्यक्ते
रूत्पत्यभ्युपगमेवान्ततोऽसत्कार्यवादे एव निमञ्जनादिति । ननु अभिव्यंक्तेरभिव्यक्यन्तरापेक्षत्वाभ्युपगमे
नानुपपत्तिः । न चानवस्था दोषभावं भजति, इष्टत्वात् । अत एव हि असत्कार्यवादपक्षेऽपि
असतो घटस्येव असत्याः उत्पत्तेरप्युत्पत्यन्तरापेक्षत्वाभ्युपगमनिर्वाहः
उत्पत्तेर्नित्यत्वाभ्युपगमेच कार्यस्य नित्योपलब्धिप्रसंगः सत्कार्यवादार्पात्तश्च 
अतोऽत्रानवस्थाया अदोषत्वेनैवपरिहारः कर्तव्यः सोऽप्यस्माकमपि
समानः इत्यत्रदूषणान्तरमाह - किंचेति। अयमभिप्रायः अभिव्यङचाभिव्यञ्जकभावस्थले
सर्वत्रानेनैवाभिव्यञ्जकेनास्यैवाभिव्यक्तिः नान्यस्येति नियन्तुं
न शक्यते । यतः घटाद्यभिव्यञ्जकेन प्रदीपेन करकाद्यभिव्यक्तिरपि
दृश्यते । नह्य नियमदर्शनवत् क्वचिदपि वा नियमो दृश्यते । अतो घटपटाभिव्यञ्जककारकव्यापारस्य
करकाभिव्यञ्जकत्वमपि प्रसज्यतइति कारकव्यापारानियमात् सर्वस्मादपि
कारकव्यापारात्सर्वस्यापि कार्यवर्गस्याभिव्याक्तिस्स्यात्
तस्मात्कारकव्यापरस्योत्पत्तिहेतुत्वैनैव स्वीकार आवश्यक इत्यसत्कार्यवाद
एव युक्तः । अतो नानन्यत्वसिद्धिरिति । नन्वभिव्यक्तिपक्षे कारकव्यापारानियमापादनवत्
असत्कार्यवादपक्षेऽपि कारणानियमः प्रसज्यते मृत्पिण्डे घटस्यासत्वेपि
घटचिकीर्षया मृत्पिम्डोपादानवत् तन्त्वादावप्यसत्वाविशेषेण तच्चिकीर्षया
तन्त्वाद्युपादान प्रसंगादिति शंकां परिहरति - नचनियतकारणोपादानमिति।।सत
एव कार्यत्वं साधयतीति। लोके हि घटचिकीर्षया पटचिकीर्षयाच मृदः
तन्तो श्चोपादानमिति तत्कार्यस्य ततत्कारणोपादानमिति नियमोदृश्यते 
तत्र यदि मृदि घटो न विद्यते तर्हि असत्वाविशेषात् तत्कारणत्वेन
कस्यचित् ततूनामपि ग्रहणं स्यात्
अतोमृद्येव घटस्यसत्वं न तु तन्तुष्विति स्वीकार्यम् । ततश्च सत्कार्यवादसिध्या
कार्यकारणयोरनन्यत्वमिति भावः ।कारणशक्तिनियमादेवेतिअयं भावः - नियतकारणोपादानबलेन
मृदिघटस्यसत्वानुमानेऽपि घटो मृत्पिण्डे एवविद्यते न तन्तुष्विति
नियमः कुतः । मृत्पिण्डेइव तन्तुषु सत्वे किं बाधकं तन्तूपादान
प्रसंग एव बाधक इति चेदस्तु, तथापि मृदि घटस्य सत्वनिश्चये घटचिकीर्षया
तन्त्वनुपादानं तन्तूपादानं विना मृदुपादानरूपनियतकारणोपादाने च
मृदि घटस्य सत्वनिश्चयः । अतोऽन्योन्याश्रयात् मृदिघटस्य सत्वनिश्चयः
दुरुपपादः । यदि मृदेव घटसद्भावयोग्या नान्यः इत्युच्यते तर्हि
सैव घटोत्पादनयोग्या नान्यः इत्यपि नियमसंभवेनैतदर्थं सत्कार्यवादस्यानावश्यकत्वमिति 
नन्वसत्कार्यवादपक्षे उक्तरीत्या उपादानकारणनियमोपपत्तावपि कारकव्यापारानुपपत्तिः
दुर्वारा, उत्पत्तेः पूर्वं कार्यस्यासत्कार्यवादिमतेऽभावेन कार्ये
कारक व्यापारासंभवात् कारकव्यापरसत्वसंभवेतन्तुगतव्या पारेणापि
घटोत्पत्त्यापत्तेः इति शंकतेनन्विति। यत्र यत्कार्योत्पादनयोग्यतातत्रकारकव्यापारस्यैव
तत्कार्यप्रयोजकत्वमित्यभ्युपगेनानुपपत्तिं परिहरति - नैवमित्यादिना 
नह्येति । यत्रयदुत्पादनशक्तिः तत्रैव च उत्पत्ति प्रयोजक व्यापारोऽवश्यकः
अन्यत्र वर्तमानोव्यापारः अजागल स्तन तुल्य एवेति ।।
अत्र प्रधानाधिकरणपूर्वपक्षी - तार्किकः । अयमसत्कार्यवादी । सत्कार्यवादिनं
साख्यं दूषयति । सांख्यपक्षखण्डनपूर्वकं स्वमतं स्थापयति । अत्र
प्राचीनाद्वैती ब्रह्माज्ञानवादी तार्किकमतखण्डनार्थ प्रवर्तते 
ब्रह्मजगतोः अन्यत्वानन्यत्व विचार एवानुपयुक्तः कार्यस्य सत्यस्यैवाभावात् 
सर्वस्य मिथ्यात्वात् कार्यकारणभावस्यैव दुर्वचत्वात् । इति कारणादन्यत्वं
कार्यस्येति वदतां तार्किकाणां मतं निरस्यति । जगतो मिथ्यात्वे
जीवस्यापि मिथ्यात्वं स्यादिति तार्किकेण प्रश्ने कृते ब्रह्मैव
जीवः इति जीव ब्रह्मैक्यमुक्त्वा परिहरति च
एवं चेत् जीवेश्वर बद्धमुक्त व्यवस्थ न सेत्स्यतीत्या शंका्यां
जीवाज्ञानवादी नवीनाद्वैती बिम्बप्रतिबिम्बभावं स्वीकृत्य प्रति
बिम्बभूतानेकजीवाभ्युपगमेन निर्वाहः इति वदति । अमु पक्षं प्रधानाद्वैती
ब्रह्माज्ञानवाद्येव निरस्यति । एक एवजीवः बद्धमुक्तव्यवस्था कल्पितेति
समाधानं ब्रूते । ब्रह्माज्ञानवाद एव उचितः । मायाविद्याविभागोपि
न प्रामाणिकः । ब्रह्मण एकाविद्यामूलक एव एकजीवभावः इति वदन् कार्यस्य
मिथ्यात्वात् कारणातिरिक्तकार्यस्याभाव इति समाधत्ते ब्रह्माज्ञानवादी 
एतन्मतमपि अधिकरणपूर्वपक्षो खण्ड्यन् स्वमत मुपन्यस्यति
एवं वदतः तार्किकस्य पक्षं सूत्रकारो निरस्यति । एवमधिकरणरचनाऽत्र
सांख्य स्येवास्माकमपि सत्कार्यवाद एवाभिमतः अत्रापि उपपादन प्रकारो
विचित्रः । सांख्यः अभिव्यक्तिपक्षं ब्रूते । वयं अवस्थायाः उत्पत्तिपक्षम् 
कारणं कार्यं चैकमेव द्रव्यम् । तदेव पूर्वकाले कारणं पश्चात्
कार्यं भवति । पिण्डत्वावस्थापन्नं घट द्रव्यं कारणम् । तदेव घटत्वावस्थापन्नं
कार्यम् । पिण्डत्वावस्था पूर्वभाविनी घटत्वावस्या पश्चाद्भाविनी 
अवस्थायाः तदातदा सद्भावेपि द्रव्यस्य सदा सत्वात् सत्कार्यवादः 
असत्यायाः अवस्थायाः पश्चादुत्पत्तौ असत्कार्यवादः इति चेत् द्रव्यविषये
एव सत्कार्य वादाभ्युपगमन्नैष दोषः सांख्यमते तु कारणे द्रव्ये
घटत्वाद्यवस्थापि पूर्वं सती एव
कुतो नोपलभ्यते इति । अभिव्यञ्जकसामत्र्य भावात् नोपलम्भः तस्याः 
यथा आकाशेस्थितस्यैव चेत् शब्दस्य सामत्र्या पश्चा दुपलम्भः ।
इति । अयमेवाभिव्यक्तिपक्षः प्रदूषितः तार्किकेण । एवं दूषितवन्तं
तार्किकं प्रति ब्रह्माज्ञावादी स्वमतमुपपन्यस्यति अत्राहुःइति।
।
अथाद्वैतिमतं वैशेषिकमुखेन दूषयितुं अद्वैतिनः प्रवेशयति - अत्राहुरिति।
व्यावहारिककार्यत्वस्य तैरप्यभ्युपगमात् - परमार्थतः इत्युक्तम् ।
ननु व्यवहार बलेन हि वस्तुसिद्धिः । व्यवहियते च कार्यजातम् । अतस्तस्य
कथमसत्वमित्यत्राहअविद्यानिबन्धनत्वादिति। एवं सामान्यतः कारणव्यतिरिक्तस्य
कार्यस्यासत्वमुपपाद्य मृद्घटदृष्टान्तेन कारणभूत ब्रह्मणो व्यतिरिक्तस्य
कार्यस्य सर्वस्यापि जगतः असत्वं प्रतिजानीते - अतइति । वाचारम्भणं
विकारो नामधेय ं मृत्तिकेत्येव सत्यमिति श्रुत्यर्थमभिप्रेत्य मृद्दव्यादित्यादिकमुक्तम् 
विकारेषूपलभ्यमानात् द्द्रव्यात् व्यतिरिक्तमित्यन्वयः
निर्विशेषेत्यादि । इदं च एकमेवाद्वितीयमिति श्रुत्यर्थाभिप्रायेणोक्तम्अ
अहंकारेत्यादि। अहमित्याध्यास एव प्रथमः इति तत्परिपाटी ।रोपादिरादिशब्दार्थःक
कारणादनन्यत्कार्थमिति। ब्रह्मव्यतिरिक्त परमार्थकार्याभाव एवानन्यत्वं
इत्याशयः ।। दृष्टान्ते साध्यवैकल्यशंकां परिहरति - नचवाच्यमित्यादिना 
दृष्टान्तानुपपत्तिरिति शुक्त्यधिष्ठानरजतस्य व्यावर्तमानत्वेनासत्यत्वसंभऽपि
घटादिकार्याणां व्यावर्तमात्वा भावात् असत्यत्वमप्रसिद्धमिति भावःअ
असत्यभूताइति । अनुवर्तमानत्वव्यावर्तमानत्वयोः सत्यत्वा सत्यत्वसाधकतयाः
क्वचिदृष्टत्वेन मृद्विकारेषु मृदनुवृत्तेः घटशरावादिषु शरावघटाद्यननुवृत्तेश्च
मृदः सत्यत्वं घटादेरसत्यत्वं च युक्तमित्याशयः
सदसदनिर्वचनीयत्वहेतुनापि मिथ्यात्वं साधयति - किंचेति। कार्यं सद्विलक्षणं
बाधविषयत्वात् यत् सत् स न बाधविषयः, यथाऽऽत्मा, कार्यं असद्विलक्षणं
प्रतीतिविषयत्वात् यदसत् न स प्रतीतिविषयः यथा शशविषाणादिकं, इति
व्यतिरेकिहेतुभूतं कार्यस्य सदसद्विलक्षणत्वे । कार्यं मिथ्या सदसद्विलक्षणत्वात्
शुक्तिकारजतादिवत् । इति मिथ्यात्वेऽन्वयिहेतुः ।। तस्य=शुक्तिकारजतादेः 
अनेन दृष्टान्ते हेत्वसिद्धिशंका परिहृता । अथ कार्यस्वरूपस्य
दुर्निरूपत्वादपि मिथ्यात्वसिद्धि रित्याशयेन तत्कारणत्वेनाभिमतस्यमृदादेः
कारणा त्वासंभवमाह - किंचेति
सर्वदोत्पादकत्व प्रसंगा दिति।। अविकृतस्वरूपस्य मृदादेः सर्वदा
विद्यमानत्वादिति भावः । द्वितीयशिरोदूषयति - नापीति। अयमभिसन्धिः=विशेषान्तारापत्तिःकिं
विकृतस्य, उत न द्वितीये सर्वदा विशेषान्तरापत्ति प्रसंगेन सर्वदाकार्योत्पादकत्वप्रसंगः 
प्रथमे विशेषान्तरापत्तेः विशेषान्तरापत्ति पूर्वकत्वात् तस्या
अपि तथेत्यनवस्थेति । ननु अविकृतस्वरूपस्यैवोत्पादकत्वं नच तावता
सर्वदोत्पादकत्वापादनं युज्यते । देशकालादिसमवधाने एवोत्पादकत्वाभ्युपगमादिति
शंकतेअविकृतमेवेति। दूषयतिनेति। हेतुमाह - देशादीति। अयं भावः - देशादिसमवधानं
किमविकृतस्य उत विकृतस्यःनाद्यः सर्वदा देशादिसमवधान प्रसंगात्
नान्त्यः अनवस्थानादिति ।। अत्र कारणत्वेनाभिमतस्य मृदादेः उत्पादकत्वासंभवोक्त्या
कार्यस्य दुर्निरूपत्व सिद्धिः । अनेन व्यावर्तमानत्वहेतुकानुमाने
दुर्निरूपत्वस्योपाधित्व शंकाचार्थान्निरस्ता । उक्तयुक्त्या दुर्निरूपत्वस्य
सिद्धत्वेनोपाधेः पक्षवृत्तित्वात् ।
अथ प्रत्यक्षविरोधात्कार्यकारणभावस्स्वीकरणीयः इति शंकां परिहरति - नच
वाच्यमिति।प्रतिपन्नोपाधौ - स्वप्रकारकधीविशेष्ये ।बाधश्चनदृश्यतइति 
यथा शुक्त्याधिष्ठानरजतस्यनात्ररजतं नेदानीं रजतमिति बाधदर्शनं
तद्वत् मृदादिनिष्पन्नतया दृष्ठानां घटादीनां बाधो न दृश्यते इत्यर्थःप
प्रतीतिशरणानामिति बाधप्रतीति । सद्भावेहि मिथ्यात्वं प्रतीतिशरणैभ्युपेतूं
शक्यम् इति भावः । विकल्पासहत्वात् विकल्पसमये एव भंगुरत्वादिति
भावः । किं द्रव्यमात्रं कारणं, आहोस्वित् आकारमात्रं आकारविशिष्टद्रव्यं
वेति विकल्पः किमित्यादिना कृतः । अत्र हेम कारण द्रव्यं
रुचकं मध्यमाकारः, स्वस्तिकं कार्यमिति पूर्वपक्ष्याशयः । प्रथमकल्पं
दूषयति - नतावदिति। हेभव्यतिरिक्तकार्याभावमेवस्थिरांकर्तु शंका मुपक्षिपति - हेमेति।
तस्य हेभव्यतिरिक्तत्वाभावेन दूषयति - नेति। हेमप्रत्यभिज्ञानादिति
स्वस्तिकेहेमप्रत्यभिज्ञानं तावत् तवापि संमतम् । व्यक्ति द्वयं
तु नोपलभ्यते, अतः हेम्न एवोपलब्धिरिति भावः । विलक्षणबुद्धिबोध्यत्वादिभिः
वस्त्वन्तरत्वस्य साधितत्वं शंकते - बुद्धीति। उक्तहेतूनां भ्रान्तिमूलत्वेन
वस्त्वन्तरासाधकत्वमिति परिहरति - अनिरूपितेति । अनिरूपितवस्त्ववलम्नानां,
प्रमाणानिरूपित (मिथ्याभूत) वस्तु विषयकानामित्यर्थः
घटादिकार्यवर्गस्य पूर्वं मिथ्यात्वस्य साधितत्वात् मिथ्याभूतशुक्त्यधिष्ठाकरजतबुद्धेरिव
वस्त्वन्तरासाधकत्वादिति भावः । द्वितीयं कल्पं दूषयति - नापीति।
भवतापि=घटादिकार्ये समवायिकारणानुवृत्युपलब्धिमभ्युपगच्छता भवतापीत्यर्थः 
अतः स्वस्तिके रुचकानुपलब्ध्या न तस्य तत्प्रतिकारणत्वमितिभावः 
तृतीयं कल्पं दूषयति - नापि रुचकाश्रयभूतं हेमेति। अनुपलब्धेरिति
- रुचकाकारविशिष्टस्यकारणत्वेन तत्कार्ये स्वस्तिके तस्योपलब्धिप्रसंगस्स्यादितिभावः 
एवं प्रबलतर्का नुगृहीतप्रमाणबलात् प्रथमं केवलप्रत्यक्षविरोधस्य
परिहारः उक्तः =कार्यकारणभावासंभवेन कार्यस्वरूपस्य दुर्निरूपत्वात्
नन्वस्तु घटादिकार्यस्यासत्यत्वं तावता जगतः कथमसत्यत्वमित्यत्राह - ब्रह्मव्यतिरिक्तमिति।
ननु कथं जगतोऽसत्यत्वं तदन्तर्गतमृदादेः घटादिकारणस्य सत्यत्वात्क
कारणत्वेन स्सत्यत्वस्य त्वयाप्युक्तत्वादिति शंकां परिहरति - तदिदमिति।
सुखप्रतिपत्तय इति । एतावतोक्तस्य न मृत्तिकादिसत्यत्वे तात्पर्यं
परंतु ब्रह्मव्यतिरिक्त मिथ्यात्वस्य सूखतया प्रतिपत्ति संपादनाय
तेषां काल्पनिकसत्यत्वमभ्युपगम्योक्तमिति ब्रह्मव्यतिरिक्तसर्वमिथ्यात्वे
एव तात्पर्यमिति भावः । एवं ब्रह्म व्यतिरिक्तमिथ्यात्वे ब्रह्मकार्यत्वं
प्रमाणमुक्तं
अथ तत्रागममपि प्रमाणयति - ऐतदात्म्यमित्यादिना। अथागमस्य आदित्यो
यूप इत्यादाविव प्रत्यक्षविरोधादान्यपर्यमितिं शंकां परिहरति - नचेतिय
यथोक्तप्रकारेणेति। स्वरसतः शब्देन मिथ्यात्वस्य प्रतीयमानत्वेनान्यपरत्वासंभवात् 
न ह्यन्यार्थतया प्रतिपन्नस्य शब्दस्यान्य परत्वं युक्तम् । अन्यथा
व्यवहारसामान्योच्छेदप्रसंगादिति भावः । ननु प्रतीयमानोप्ऽयर्थः
प्रत्यक्षविरुद्धश्चेत् परित्याज्य एवेत्यत्राविरोधं दर्शयति - प्रत्यक्षस्येति।
यथा च प्रत्यक्षस्य सन्मात्र विषयत्वं तथोपपादितमधस्वात् । उपक्रमोपसंहारदिलिङ्गैः
आगमस्य प्रपञ्चमिथ्यात्वे तात्पर्यावगमात् प्रत्यक्षविरोधाभावाच्च
नान्यपरत्वमित्याशयः
विरोधाभ्युपगमेऽपि न क्षतिरित्याह - विरोधे सत्यपीति। अपिशब्दः विरोधस्स्थाभ्युपगममात्रत्वं
व्यनक्ति ।असंभावितदोषस्येति। अनेन प्रत्यक्षस्य भेदवासनारूप दोषमूलत्वं
सूचितम् ।चरमभाविन इति। अपच्छेदन्यायेन पूर्वस्य प्रत्यक्षस्य भेदवासनारूप
दोषमूलत्वं सूचितम् । सद्भावादावित्यत्रादिशब्देन व्युत्पत्तिर्विवक्षिता 
प्रमितौ=प्रमितिहेतुत्वे । अर्थनिश्चायकत्वे इति यावत् । निराकांक्षस्य=प्रत्यक्षादिनिरपेक्षस्य 
निरवकाशस्येति । अनेन प्रत्यक्षस्य विषयान्तर लाभरूपसावकाशत्वमर्थादुक्तम्ब
बलीयस्त्वादिति। अयमभिसन्धिः - शास्त्रस्य शब्दरूपत्वेन तत्स्वरूपग्रहणे
तदर्थव्युत्पत्तौच प्रत्यक्षाद्यपेक्षत्वं लोकदृष्टं नापह्नोतुं
शक्यं अथापि शास्त्रजन्यज्ञानस्य स्मृतेरि वानुभूतपदार्थविषयकत्वाभावेन
अनन्यगोचरार्थ प्रकाशकत्वात् न प्रत्यक्षादि प्रमाणापेक्षा युक्ता,
ततश्च प्रपञ्च मिथ्यत्वविषये शास्त्र प्रत्यक्षयोस्सत्यपि विरोधे
असंभावित दोषस्य पर भूतस्य निरवकाशस्य अर्थनिश्चये प्रत्यक्षाद्यनपेक्षस्य
शास्त्रस्य बर्लायस्त्वं युक्तमिति बाध्यभूतं प्रत्यक्षं न श्वसितु
मलमिति
ननु प्रपञ्चमिथ्यात्वे चेतनस्यापि जीवस्य मिथ्यात्वं स्यात् चेतनाचेतनात्मकत्वात्प्रपञ्चस्य
ततश्चापसिद्धान्तः इति शंकां चेतनस्य जीवस्य ब्रह्मरूपत्वेन प्रपञ्चानन्तर्गतत्वमुखेन
परिहरति - न चेत्यादिना । ब्रह्मण एव जीवभावे प्रमाणमाह - ब्रह्मैव
हीति । अनेनेति अत्र श्रुतौ जीवेनात्मनेति सामानाधिकरण्य निर्देशोनैक्यावगतेः
ब्रह्मण एव जीवभावप्रतीतिरिति भावः । सर्वभूतेषु=सर्वशरीरेषु नन्वेकस्यैवानेकशरीर
वृत्तित्वे उपलभ्यमानानेकत्वस्य कथं निर्वाहःइति शंकापरिहाराय एकत्वेऽपिनानात्वाविरोध
बोधकं "एको देवः बहुधा निविष्टः इति वाक्यान्तरमुपात्तम्
उपाधिभेदात् बहुधानिविष्टत्वमित्यविरोध इति ।नान्योऽतोऽस्ति द्रष्टेति।
अत्र ब्रह्मव्यतिरिक्तद्रष्ट्टरूपचेतनस्य निषेधात् ब्रह्मणएवजीवभावइत्यबगम्यते
इति भावः ।।
अधिकरणपूर्वपक्षी वैशेषिकः शंकते - नन्विति । प्रतिसन्धानं स्यादिति 
यथैकशरीरे वर्तमानस्यैकजीवस्य प्रदेशभेदेन सुखदुःखप्रतिसंन्धानं
तद्वत् सर्वशरीरेषु वर्तमानस्य जीवभाव मनुभवतः ब्रह्मण एकत्वात्
प्रदेशभेदप्रयुक्त सुखदुःखप्रतिसन्धानं स्यात् । नचेष्टापत्तिःतथाऽदर्शनादिति
भावः । एवं लौकिकदूषण मुक्तम् । अथ वैदिकदूषण मुच्यते - जीवेश्वरेति।
एतत्द्यति - अत्र केचिदिति। ननु जीवानां प्रतिबिम्बस्थानीयत्वे ब्रह्मणः
बिम्बस्थानीयत्वे च परस्परं भेदस्स्यात् बिम्बप्रतिबिम्बयो लौके
भेददर्शनात् । ततश्च पूर्वोक्तव्याधातः इति शंकते - नन्विति
सत्यंपरमार्थतइति। परमार्थतस्सत्यमित्यर्थः परमार्थतो न भिद्यन्ते
इति सत्यमिति यावत् । काल्पनिकं = आविद्यकं =औपाधिकमिति यावत् ।
शंकते - कस्येति । कल्पना = अविद्या ।परिहरति - नैतदेवमिति। अन्योऽन्याश्रयस्य
परिहारान्तरमाह - किं चेति । अवस्तुभूता=अपरमार्थभूता ।वस्तुदोषाइति 
वस्तुदोषाणां वस्तुषु हि अनवक्लृप्त्यावहत्वमिति भावः । अनवक्लृप्तिः
=असिद्धिः । नन्वेवं सत्यवस्तुभूतायाःअविद्यायाः ब्रह्माश्रयित्वमपि
स्यात् यदि स्वतो विशुद्धत्वेन ब्रह्मणः तदाश्रयत्वं न संभवतीति
मन्यसे तर्हि ब्रह्माव्यतिरिक्तस्यापि जीवस्य स्वतो विशुद्धत्वेन
नाविद्याश्रयत्वसंभव इति तत्कार्यजन्मजरामरणादिभ्रमानुपपत्तिरेवैत्यत्राह
वस्तुत ब्रह्माव्यतिरिक्तनामिति।औपाधिकाशुद्धिसंभवादिति। अयं भावः - वस्तुतो
मुखाव्यतिरिक्ते मुखप्रतिबिम्बे यथौपौधिकाशुद्धिसंभवः, मुखे च न
तत्संभवः तथैव ब्रह्माव्यतिरिक्तेऽपिजीवे औपाधिकाशुद्धिः ब्रह्मणि
च नेति व्यवस्था युक्तैवेति ।अविद्याश्रयत्वोपपत्तेरिति। अविद्यासंबन्धयोग्यत्वरूप
स्वतश्शुद्धत्वप्रतियोग्याकार एव ह्यशुद्धिः सा च प्रतिबिम्ब भूते
जीवे नायुक्तेति भावः ।काल्पनिकत्वोपपत्तिरिति। जन्म जरामरणादेरित्यादि 
औपाधिकाशुद्धेः ज्ञानानिवर्त्यत्वशंकां निरस्यति - प्रतिबिम्बेति 
यथा श्यमतायाः उपाध्यपसरणे
़पगमेन मिथ्यात्वं तद्वदिति भावः । भ्रान्तिरेव=मिथ्यैव ननु मिथ्याभूताशुद्धिविषयक
भ्रमे सति हि अविद्याश्रयत्वसंभवः, अविद्याश्रयत्वे सति उक्तभ्रम
संभवः इत्यन्योन्याश्रयः इति शंकां व्युदस्यति - जीवानां भ्रमस्येति।
इत्येवं समादघत इत्यन्वयः । इदं मण्डनमिश्रमतम् । वाचस्मितिश्रादीनां
बिम्बप्रतिबिम्बविषये अनाश्वासः अथापि मण्डमिश्राभिप्रायमपि स्वीकुर्वन्ति।
।श्व
तदेतत् ब्रह्माज्ञानवादी दूषयति - तदेतदिति। स्वस्मिन् भेदवादश्रद्धालुजनानां
सबहुमानावलोकने लिप्सया अद्वैतानिपुणैः भेदवादेप्यकुशलैरुक्तमित्यर्थः।
।
किं जीवस्य कथमनाद्यविद्याश्रयत्वं अकल्पितस्वाभाविकरूपेण अथवा
कल्पिताकारेण यद्वा कल्पिताकारविशिष्ट स्वस्वरूपेणेति विकल्पं हार्दं
निघाय प्रथमे दूषणमाह - जीवस्येति । द्वितीये तदाह - तदतिरिक्तेनेति।जडस्येति।
अयं भावः ब्रह्म चिद्रूषं, कल्पितं तु जडं, तदुभयातिरिक्ताकारस्तु,
नाद्वैतिभिरभ्युपेयते । अतःकल्पिताकारेणाविद्याश्रयत्वे कल्पितस्य
जडस्यैवाविद्याश्रयत्व मुक्तं भवति नतु जीवस्येति । एत देवोभयव्यतिरिक्ताकारानभ्युपगमेन
समर्थयति - न खल्विति। तृतीयकल्पमनूद्य दूषयति - कल्पिताकारविशिष्टेनेतिस
स्वरूपस्येति। अयं भावः
स्वरूपस्य कल्पिताकारविशिष्टत्वं हि अविद्याश्रयत्वे एव संभवति
अनिद्याश्रयत्वं च विशिष्टत्वे एव, विशिष्टाकारे एवाभ्युपगमादित्यात्माश्रयः
इति । अथ यदर्थं जीवाज्ञानवादाश्रयणं तन्न सेत्स्यतीत्यतोपि जीवाज्ञानवादः
अनुपपन्नः इत्याह - किं चेति। दूषयितुं मोक्षस्वरूपं शिक्षयति - अविद्याविनाश
एवेति। अत्रेमेविकल्पाऽभिप्रेताः । किमविद्या - एका प्रतिजीवंभिन्ना
वा प्रथमे नश्यति उत नश्यति । न द्वितीये भेदनिबन्धनजीव भेदः स्वाभाविकः
उताविद्याकल्पितः । अविद्याकल्पितत्वपक्षे जीव भेदकल्पकाविद्याश्रयत्वं
किं ब्रह्मणः उतजीवानामिति
तत्राविद्यायाः एकत्वनाशाब्युपगमे दूषणमाह - तत्रैकस्मिन्निति। एकत्वपक्षे
नाशानभ्युपगमपक्षमाशंक्य दूषयति - अन्यस्यामुक्तत्वादित्यादिना। बहुत्वपक्षं
शंकते - प्रतिजीवमिति । मोक्ष्यते मुक्तो भविष्यति । भंन्त्स्यते=बद्धो
भविष्यति । दूषयितुं विकल्पयति - प्रतिजीवमित्यादिना। स्वाभाविकत्वपक्षं
व्युदस्यति - अनभ्युपगमादिति। अद्वैतहानिप्रसंगादिति भावः । जीवभेदस्य
स्वाभाविकत्वेन स्वत एव भेदसिध्या तदर्थाविद्याकल्पनं व्यर्थमपीति
दूषणान्तरमाह - भेदसिध्यर्थस्येति। अथ जीवभेदस्याविद्याकल्पितत्वपक्षं
दूषयितुं भेदकल्पकाविद्यायाः ब्रह्माश्रयत्वं वा जीवाश्रयत्वं वेति
विकल्पयति - अथाविद्याकल्पितइत्यादिना
प्रथमकल्पं शंकते - ब्रह्मण इति । द्वितीय माशङ्क्य निरस्यति - अथ जीवानामित्यादिना।
जीवभेदकल्पकतया अविद्याऽभ्युपेता । साच जीवकल्पनात्प्राक् कथं
जीवानाश्रयेत् जीवस्यैवासिद्धेरिति भावः । ननु बद्धमुक्त व्यवस्थासिद्धि
हेतु भूताविद्याभिरेव जीवभेदसिद्धिरित्युच्यते इति शंकां मनूद्य
मिथः संश्रयात्परिहरति । अथं प्रतिजीवमिति । बीजांकुरन्या येनान्योन्या
- श्रयस्य परिहारासिद्धिमाह - नचात्रेति। अशकनीयता=साधयितुं न शक्यते 
बीजांकुरस्थले उत्पाद्योत्पादकयोश्च बीजांकुरयोर्भिन्नत्वात्
उत्पादकांकुरस्य उत्पाद्य बीजापेक्षत्वं उत्पादकबीजस्योत्पाद्यांकुराक्षत्वं
वा नास्ति
अत्र तु जीवस्य कल्पकाविद्यश्रयत्वकल्प्यत्वयोरभ्युपगमात् जीव भेदकल्पकाविद्याः
कल्पनीयजीवापेक्षत्वमस्तीति वैषभ्यमिति भावः । ननु बीजांकुरस्थले
उत्पाद्योत्पादकव्यक्ति भेदवदत्रापि प्रवाहानादित्वाभ्युपगमेन अविद्याश्रयजीव
कल्प्यजीवव्यक्ति भेदसिद्धेः न मिथः संश्रयः इति शंकामनूद्य परिहरति - अथेत्यादिना।भंगुरत्वमिति।
प्रवाहानादिस्थले बीजांकुरयोर्भङ्गुरत्वदर्शनादत्रापि जीवानां भंगुरत्वमापद्यते
इति भावः । अधिकं दूषणमाह - अताभ्यागमेति । पूर्व पूर्वजीवाश्रिताविद्याभिः
उत्तरोत्तरंजीवस्योत्पाद्यमानत्वात्पूर्वमविद्यमानस्य जीवस्य संप्रत्येवोत्पत्त्या
पूर्वमनेनाकृतस्यकर्मणः इदंप्रथमतया संबन्धात् तज्जन्य सुखदुःखादिभाक्त्व
प्रसंगः
एवं जीवस्य नश्वरत्वेन तत्कृतकर्मणोऽपि नाशात् तज्जन्य फललोपप्रसंगः
तथा श्रुत्युक्त जीवनित्यत्व विरोध प्रसंगश्चेति भावः । एवं जीवस्य
धर्मिणः प्रवहानादित्वे उक्तस्य दूषणस्य जीवत्वरूपधर्मस्य तत्कल्पकाविद्यायाश्च
प्रवाहानादित्वेऽपि समानत्वात्तदपि न युक्तमित्याह - एतेनेति । ब्रह्मण
एव पूर्व पूर्वजीवाश्रिताविद्ययोत्तरोत्तर जीवत्वकल्पनं, तत्तदाश्रिताविद्ययाच
तदुत्तरोत्तर जीवत्वकल्पन मिति प्रवाहानादित्वसिद्धार्थः । निरासमेवापादनमुखेनोपपादयति - अविद्या
प्रवाहेति । ततः किमित्यत्राह - न घ्रुवरूपतेति । अथ जीवानां जीवभावस्य
वा तत्तदविद्या कल्पितत्वे तत्तदविद्या विनाशे कल्पितस्यापि विनाशावश्यकत्वेन
घ्रुवरूपत्वासंभवात् आमोक्षस्थायित्वमप्यभ्युपगतं भज्यत इति दूषणान्तरमाह - आमोक्षाच्चेति
जीवस्य=जीवभावविशिष्टस्य ।।
अथाविद्यायाः अवस्तुरूपत्वेन पूर्वोक्तपरिहारमनूद्य दूषयति - यच्चोक्तविति।
आवहन्तीति । तदयुक्तमित्यद्याहार्यम् । विद्यास्वरूपत्वं ज्ञप्तिस्वरूपत्वम्उ
उक्ताभिरूपपत्तिभिः=अन्योन्याश्रयादिभिः । अथजीवाज्ञानवादिमते
मोक्षानुपपत्तिरूप दूषणान्तरमाह - किंञ्च जीवाश्रयायाइति ।स्वरूपोच्छिति
लक्षणो मोक्षस्स्यादिति।अयं भावः - ब्रह्मस्वरूपस्य नित्यमुक्तत्वेन
ब्रह्मणो मोक्षः इत्यसंभवात् जीवस्यैव मोक्षइति वक्तव्यत्वात् अविद्याविनाशेच
जीवस्वरूपस्यैवोच्छित्यभ्युपगमे मोक्षस्य पुरुषार्थत्वं न स्यादिति 
विकल्पित शिरसि द्वितीयं दूषयति
नोचे दित्यादिना । कुतोऽनिर्मोक्षः इत्यत्राह - ब्रह्मस्वरूपेति 
अविद्याविनाशेपि तत्कार्यजीवत्वा वस्थानस्याभ्युपगतत्वादिति भावः।
।
अथ शुध्यशुद्धिव्यवस्थोपपत्तिं परोक्तदृष्टान्तपर्यालोचनयैव अनूद्य
व्दुस्यति - यच्चोक्तमित्यादिना। दृष्टान्ते अल्पत्वाद्यौपाधिकदोषाणामुपाध्यपगमे
नाशाद् तदाश्रयप्रति बिम्बनाशश्च दृष्टः । तद्वदत्रापि औपाधिकदोषनाश
े तदाश्रय प्रतिबिम्बस्थानीयजीवानां नाशावश्यकतया स्वरूपोच्छित्तिरुपमोक्षस्यैव
संभवेन मोक्षस्य पुरुषार्थत्वासिद्धिरिति भावः ।
अपुरुषार्थ प्रतिभासानुपपत्त्यापि दूषणमाह - किंचेत्यादिना। दूषणं
वक्तुमादौ पुरुषार्थस्वरूप - शिक्षण मुखेनापुरुषार्थ प्रति भासस्यावश्यकत्वं
दर्शयतियस्य हीति। कस्यचित् दोषप्रतिभासस्यैवाभावे तदुच्छेदमस्य
तं प्रति पुरुषार्थत्व संगतमिति भावः । एवं पुरुषार्थ स्वरूपं शिक्षयित्वा
विकल्पयति - तत्र किमिति। दृष्टान्ते मुखतत्प्रतिबिम्ब तद्व्यतिरिक्तचेतनानां
सत्वाभिप्रायेण दार्ष्टान्तिकेपि विकल्पत्रयोक्तिः । कल्पद्वयमप्येकेन
दूषणेन दूषयति - आद्ययोरिति। मुखतत्प्रतिबिम्बयोः प्रतिभास शुन्यत्वं
कुत इत्यत्राह - नहिमुखमिति। सर्वत्र रुपवदचेतन विशेष एव बिम्बं तस्यैवच
प्रतिबिम्बं दृष्टं अतो बिम्ब प्रतिबिम्ब भावः अचेतनस्यैव
प्रकृते च ब्रह्मजीवयोः बिम्बप्रतिबिम्बभावाभ्युपगमेनाचेतनत्वमावश्यकमिति
तयोर्दोष प्रतिभास शून्यत्वेनापुरुषार्थ प्रतिभासस्यैवानुपपत्त्या
तदुच्छेदरूपपुरुषार्थः सुनरां न संभवतीति । ननु जीव ब्रह्मणोर पुरुषार्थ
रूप दोषप्रतिभासाभावः इष्ट एवेति चेन्मैवं तथा सति वेदान्तस्यैवानरम्भणीयत्वप्रसंगात् 
निरसनीयापुरुषार्थरूपदोषप्रति भासनिरासाय हि वेदान्तारम्भः। प्रथमकल्पेऽधिकंदूषण
माह - ब्रह्मण इति । जीवाज्ञानवादिनामपि भवता मन्ततो ब्रह्माज्ञान
पक्षे एव प्रवेश इति भावः । अन्तिमं कल्पमपास्यति - तृतीयोऽपीति।द्रष्टुरभावदिति
दृष्टान्ते मुखतत्प्रतिबिम्बव्यतिरिक्तश्चेतनविशेष प्रामाणिकः ।
अत्रतु बिम्ब प्रतिबिम्बभूतब्रह्मजीवव्यतिरिक्तो द्रष्टा नास्तीति
वैषम्यमिति भावः ।
एवं जीवाज्ञानवादिपक्षे अविद्याश्रयानुपपत्त्या दूषणमुक्तम् । अथाविद्याकार्यभ्रमाश्रयानुपपत्त्या
दूषणमुच्यते - किं चाविद्याकल्प्यस्येति। कल्पकं=भ्रमाश्रय इत्यर्थः 
अविद्याजीव ब्रह्मणांकल्पकत्वं पूर्वपक्ष्यभिमतं हृदि विधाय क्रमेण
दूषयति - नतावदिति। अचेतनत्वादिति । भ्रमाश्रयत्वस्य चेतनत्वव्याप्यत्व
नियमादिति भावः । आत्माश्रयदोष प्रसंगादिति । जीवस्य जीवविषयभ्रमाश्रयत्वरूप
कल्पकत्वाभ्युपगमे कल्पकसिद्धौ कल्प्यजीवसिद्धिः, जीवसिद्धेश्च
स्वविषयभ्रमाश्रयभूतेन स्वेनैव सापेक्षत्वमित्यात्माश्रयपदोष प्रसंगइति
भावः
दूषणान्तरमप्याह - शुक्तिकेति। दोषकल्प्यस्य शुक्तिकारजतादेः किंचिद्विषयकभ्रमाश्रयत्वादर्शनेनात्रापि
अविद्यारूपदोषकल्प्यस्य जीवस्य भ्रमाश्रयत्वमनुपपन्नमिति भावः ।
ननु रजतादेःदोषकल्प्यत्वेऽपि अचेतनत्वान्न भ्रमाश्रयत्वमिति चेत्
न, दूरस्थत्वादि दोषकल्प्यस्य स्थाणुचोरस्य चेतनत्वेऽपि भ्रमाश्रयत्वादर्शनात्ब
ब्रह्माज्ञानमेवायातमिति। अविद्याकल्प्यजीवविषयकभ्रमाश्रयत्वस्य
ब्रह्मण्यभ्युपगमे ब्रह्मण एवविद्याश्रयत्वं कुतो नेष्यते अशुद्धिरुपायाःअविद्यायाःशुद्धस्वरूपाश्रयकत्वममुपपन्नमित्यतो
हि तन्न स्वीकृतम् । संप्रतिचाशुद्धिरूपभ्रमाश्रयत्वाभ्युपगमात्
तत्कारणाविद्याश्रयत्वमप्यभ्युपगन्तुं शक्यमिति अस्मदभिमतं ब्रह्माज्ञानमेवायातमित्यर्थः
एवमविद्यातत्कार्यभ्रमाश्रयानुपपत्त्या जीवाज्ञानपक्षो दूषितः अथ
ब्रह्माज्ञानाभ्युपगमाय शिक्षयति - किंच्च ब्रह्माज्ञानानभ्युपगमइति 
पाश्चात्त्यत्वेन बुद्धिस्थमुत्तरकल्प मनूद्य दूषयति - न पश्यतिचेदिति।
ईक्षापूर्विकेत्यादि । अन्यथा श्रुतौ ईक्षापूर्वकमेव विचित्रजगत्सृष्ट्याद्युपदेशेन
तद्वाधस्स्यादिति भावः । प्रथमकल्पमनूद्य तदभ्युपगमे स्वाभिमतं
व्यनक्ति - अथपश्यतीति। ईक्षापूर्वकविचित्रजगत्सृष्ट्युपदेशोपपत्तये
ब्रह्म जीवदर्शनपूर्वकमेव जगत्सृजतीति वक्तव्यम् । तत्र च ब्रह्मणोनिर्विशेषत्वेन
अपरमार्थ जीव दर्शित्वं कथमित्या शंका्यां अविद्ययैव तदिति स्वीकर्तव्यत्वात्
ब्रह्माविद्याभ्युपगम एव फलतीति भावः
अथ - माया परभ्रमहेतुः । अविद्या स्वभ्रमहेतुः । तत्र ब्रह्मणः मायिनं
तु महेश्वरमिति प्रमाणबलेन मायावत्वेपि नाविद्याश्रयत्वं अतो जीवाज्ञानवाद
एव युक्त इति पक्षोपि उक्तहेतुनैव निरस्त इत्याह - अत एवेति। निर्विशेषब्रह्मणः
विचित्रजगत्सृष्याद्यर्थापरमार्थ जीवदर्शनार्थं अविद्यान्वयस्यावश्याभ्युप
गन्तव्यत्वदित्यर्थः । नन्वविद्यया विनापि जगत्सृष्ट्याद्यर्थ जीवदर्शनं
ब्रह्मणो भवतीत्यत्राह - अज्ञानमन्तरेणहीति। ब्रह्मणि परभ्रमहेतुभूतमायायाः
अभ्युपगमेपि स्वभ्रमहेतुभूताविद्यायाः अनभ्युपगमेन अपरमार्थजीदर्शनं
न संभवति इति भावः
मायित्वमात्रमत्रमप्रयोजकमिति व्यक्तयै - मायिनोपीत्युक्तम् । नन्वपुरुषार्थजीव
दर्शनार्थं हि ब्रह्मणोऽविद्याऽभ्युपगन्तव्या । जीवदर्शनमेवन
स्वीक्रियते तेन विनापि परभ्रमहेतुभूतमायत्रैव पर मोहन संभवात्
अतो न ब्रह्मणोऽविद्याश्रयत्वमभ्युपेत्यमित्यत्राह - न च मायावीति।
परभ्रमहेतु भूतया मायया परदर्शनपूर्वकमेव हि परमोहन मनुभवसिद्धमिति
भावः । ननु तर्हि मायाया एव परभ्रमहेतुत्ववत् स्वस्या परमार्थ जीवदर्शनहेतुत्वमपीष्यते
अतो न किंचिदपहीनमिति शंकामपास्यति - नापि मायेति। मायायाः परमोहनहेतुत्वस्यैवानुभवसिद्धत्वेन
तस्या एव मोहयितुस्स्वस्यापि मोहनीय दर्शन हेतुत्व मनुपपन्नमिति
भावः
ननु ब्रह्मगत मायायाः लोक दृष्टमायाविलक्षणत्वात् अस्याः परभ्रमहेतुत्वं
स्वभ्रमहेतुत्वमपीति अनयैव ब्रह्मणो जीवदर्शनं जीवमोहनं चेति शंकते - अथब्रह्मणो
मयेति। अस्माभिः ब्रह्मण्यविद्या स्वीकृता,युष्माभिश्च माया, स्वभ्रमजनकत्वं
तूभयोस्तुल्यम् । नाम्न्येवतु विप्रतिपत्तिः । अतो ब्रह्ममायावादस्य
ब्रह्माविद्यावादे एव पर्यवसानमित्याशयेन समाधत्ते - तर्हि परिशुद्धस्येति।
ननु शुक्तौ रजतदर्शनहेतोरविद्यात्वेन व्यवहारात् विपरीत दर्शनहेतुरेवाविद्येत्यभ्युपेत्यम् 
मायायास्तु मिथ्याभूत वस्तु मिथ्यात्वेनैव दर्शवतीति न विपरीत
दर्शनहेतुत्वं
अतो मायाविद्ययोस्स्वरूपभेदः आवश्यकः । इत्थं च ब्रह्मणि विपरीतदर्शन
हेतुभूताविद्यायाः अनभ्युपगमेपि न किं चित् बाधकम् । मिथ्याभूतजीवविशेष्यक
मिथ्यात्व प्रकारक ज्ञानसाधन मायाया अभ्युपगमेनैवापरमार्थजीव दर्शित्वोपपत्त्या
विचित्रजगत्सृष्ट्याद्युपपत्तेः इति परेषांमत मनूद्य परिहरति - अथमतमित्यादिना 
चन्द्रैकत्व इति । अयं भावः - शुक्तौ सत्यत्वेन रजतदर्शनहेतुरविद्येत्युच्यते
एवं चन्द्रैकत्वविज्ञाने सति अपरमार्थत्वेन ज्ञायमानद्विचन्दज्ञानहेतुरप्यविद्येत्येवोच्यते 
असत्ये सत्यत्वेन दर्शनहेतोरिवासत्यत्वन दर्शनहेतोरपि दोषत्वात्
अतः अपरमार्थ प्रतिभासहेतुरविद्येति ब्रह्मणि मिथ्यात्वेन दर्शन
साधनभूत=मायायाः अनभ्युपगतयाः अपि अविद्यात्वमेवेति भावः । अपि
च मायायाः मित्यात्वेन दर्शनहेतुत्वे मायाविनो ब्रह्मणः मिथ्यात्वेन
स्वव्यतिरिक्तविषयकज्ञानावश्यकत्वेन मोहकत्वमेन न संभवतीति दूषणान्तरमाह - यदि
च ब्रह्मेति । कुतो न मोहयतित्यत्राह - न हीति। यद्वा द्वौ चन्द्रौ
इति ज्ञानं अविद्याकार्यं इति सं प्रतिपन्नम् । न चैतत् तिमिरादिदोषकार्यमेवेति
वाच्यम् । तथा सति रजत भ्रमस्यापि दोषकार्यत्वेनाविद्याकार्यत्वा
भाव प्रसक्तेः । अतश्च "एकः चन्द्रः इति ज्ञानदशायामेव जायमानत्वात्
मिथ्याभूतस्य चन्द्र हित्वस्य मिथ्यात्वेनैव दर्शनं कुर्वन्तीयं
अविद्याइति माया अविद्ययोः भेदोन सेत्स्यतीति
प्रकारान्तरेण मायाविद्ययोस्स्वरूप भेदमाशङ्क्य परिहरति - अथापुरुषार्थेति।तद्धेतुरविद्येविति।
अयमाशयः - अविद्यायाः अपुरुषार्थापरमार्थ दर्शनहेतुत्वं मायायास्तु
केवलमपरमार्थदर्शनहेतुत्वं नतु अपुषार्थापरमार्थ दर्शनहेतुत्वं
अतो भेदसिद्धिरिति हि भवतामभिसन्धिः । अयं चानुपपन्नः । अविद्याया
अपि केवलमपरमार्थ दर्शनहेतुत्वात् । चन्द्रैकत्वे ज्ञायमाने द्विचन्द्रज्ञान
हेतुरविद्यैव । तज्जन्यं च द्विचन्द्रज्ञानं ंअपरमार्थमपिना पुरुषार्थः
तस्य दुःख हेतुत्वाभावात् । अतः एवं विभागः न युक्तइति । नच द्विचन्द्र
ज्ञानस्य भयादिजनकत्वेन दुःखजनकत्वादपुरुषार्थत्वं शक्यं, चन्द्रैकत्वज्ञान
दशायां तस्य जायमानस्य प्रबल प्रमाणवाधितत्वेन दोषवशात् मिथ्याज्ञानानुवृत्तापि
भयादिकार्यस्य निवृत्तत्वात् 
नन्वस्याः केवल मपरमार्थ दर्शनहेतुत्वान्नदोषत्वमित्यत्राह - तन्निरसनेचेति।
एवं मायायाः पराभिमतं केवलापरमार्थ दर्शन हेतुत्वमिवाविद्याया अपि
केवलापरमार्थदर्शनहेतुत्वमुपपाद्य मायाविद्ययोः पराभिमतोविभागः
निरस्तः । अथ पराभिमतरीत्यैव अविद्यायाः अपुरुषार्थ दर्शन हेतुत्वमिव
मायाया अपि अपुरुषार्थ दर्शनहेतुत्वमावश्यकमिति मयाविद्ययोः विभाग
एव नसंभवतीत्याशयेन अविद्याया इव मायाया अपि अपुरुषार्थ दर्शन हेतुत्वं
स्थापयति - यदि चेत्यादिना । अनुच्छेद्यतयेति ।अपुरुषार्थ हेतो रेवोच्छेद्यत्वात्
मायायाः अपरमार्थदर्शनहितुत्वेपि अपुरुषार्थ दर्शनहेतुत्वाभावस्य
भवदभिमतत्वेनोच्छेद्यत्वं न संभवतीति नित्या ब्रह्मस्वरूपानुबन्धिनी
स्यादित्याशयः
अथवा - ननु चन्द्रैकत्वे विज्ञायामाने अपरमार्थद्विचन्द्रज्ञानहेतुभूताविद्याया
अपि अपुरुषार्थदर्शन हेतुत्वं स्वीकर्तव्यम् । अन्यथा तन्निरसन
प्रवृत्त्यनुपपत्तेः अपुरुषार्थदर्शनहेतोरेवोच्छद्यत्वात् । न ह्यपरमार्थ
दर्शनहेतुभूत वस्तुमात्रोच्छेदे जानानां प्रवृत्तिः दृश्यते इत्यत्रोक्तं
दूषणं भवतामपि समानमित्यभिप्रयत्नाह - यदिचेति। अपुरुषार्थदर्शनहेतोरेवोच्छेद्यत्वात्
मायायाश्च केवलापरमार्थदर्शनहेतुत्वमात्रस्य भवदभिमतत्वेन तस्याअप्यनुच्छेद्यत्वं
स्यात् । इत्थंच ब्रह्मस्वरूपानुबन्धीनीति नित्यैव ब्रह्मणो माया
आपद्यते
यदिचैतद् दोषपरिहाराय मायाया अप्यपुरुषार्थ दर्शनहेतुत्वमिष्येत
न तर्हि माया विद्ययो र्विभागो भवदभित स्सेत्स्यतीति ब्रह्ममायावादः
ब्रह्माज्ञानवादे एवागतस्स्यादिति भावः । ननु मायायाः अपरमार्थ
दर्शनहेतुत्वमात्र मेवेष्यते । अतो मायाविद्ययोर्भेदः एवं तर्ह्यनुच्छेद्यत्वेन
स्वरूपानुबन्धिनीति नित्यत्वं प्रसज्यत इति चेत्तदिष्टमेवास्माकमिति
शंकते - अस्त्विति। परिहरति - द्वैत्तेति। अपरमार्थदर्शन हेतुमायायाःनित्यत्वे
तज्जन्यापरमार्थद्वैतदर्शनमपि सर्वदा स्यादिति भावः । ननु तदिष्टमेव
किं न स्यादित्यत्राह - यत्र हीति
अद्वैतश्रुतयः प्रकु प्ये युरिति । सर्वदैव द्वैतदर्शनाभ्युपगमे
कदाचिदद्वैत दर्शन बोधकश्रुतीनां विषयाभावेन बाधितार्थकत्वं स्यादिति
भावः । यत्र हि द्वैतमिव भवतीति द्वैतश्रुत्युपादानं तु दृष्टान्तार्थम्
यथा सर्वदैवाद्वैतदर्शनाभ्युपगमे मायया कदाचित् द्वैतदर्शनबोधक
श्रुतीनां व्याघातः तथैव विपर्ययेपीति । नन्वद्वैतश्रुतीनां नैव
व्याकोप संभवः परमार्थ भूताद्वैत तद्दर्शन विषयकत्वत्तासां, इत्थचापरमार्थ
मायाजन्यद्वैतदर्शनस्य सर्वदा सत्वेपि परमार्थद्वैतदर्शनादेः कदाचित्संभवेपि
भिन्नविषयत्वेन विरोधाभावः इति शंकते - परमार्थ विषयेति
समाधत्ते - अपरिच्छिन्नेति। अयं भावः - अस्तु मायायाः अपरमार्थत्वं,
अद्वैत तद्दर्शनादेः परमार्थत्वंच, अथापि माया दर्शनं ब्रह्मणो
न संभवति । तदर्थेच्छाया एवासंभवात् । आनन्दाद्यनुभवार्थं हि इच्छया
मायादर्शनमिति वक्तव्यम् । स्वरूपस्यैवा परिच्छिन्नानन्दरूपत्वेन
तदितरत्रेच्छैव न धटते उत्पत्तुम् । अस्तुवा तदुत्पत्तिः अथापि
मायायाः अपरमार्थत्वेनाविद्यामन्तरेणच तद्वर्शनमनुपपन्नम् । नह्यपरमार्थ
रजतदर्शनमविद्यामन्तरेणोत्पद्यते इति भावः । तद्वत्ता= अविद्यासंबन्धः।
। एवं ब्रह्मणः अपरिच्छिन्नानन्दस्वरूपत्वेनापरमार्थ मायादर्शनादिकं
नोपपद्यते इत्युक्त्वा प्रयोजनाभावादपि ब्रह्मणो मायावत्वमनुपपन्नमित्याह - किञ्चापरमार्थ
भूतयेति
अपुरुषार्थ दर्शनहेतुत्वाभावेन निरसनीयत्वाभावमभिप्रेत्य नित्ययेत्युक्तम्ल
लोकदृष्टमायाविनः परमोहनमिव जीवमोहनमेवात्रप्रयोजनमिति शंकते - जीवेति।स्वयमपुरुषार्थत्वात्
प्रयोजनवत्वाभावाच्च तत्प्रयोजनकत्वमपिमायायाः अनुपपन्नमित्याशयेन
समाधत्ते - अपुरुषार्थेनेति ।ननु स्वयंपुरुषार्थत्वाभावेपि जीव मोहनस्य
क्रीडारूप प्रयोजनवत्वात् नानुपपत्तिरित्याशयेन शंकते - क्रीडेतिचेदिति।
ब्रह्मणः अपरिच्छिन्नानन्दस्वरूपत्वेन क्रीडया साध्यस्यान्यस्याभावात्
क्रीडाया अपि पुरुषार्थत्वं न संभवतीत्यभिप्रयन् परिहरति - अपरिच्छिन्नेति 
लोकदृष्टप्रक्रियया शंकते - परिपूर्णेति
तत्प्रक्रियायाः प्रकृतेऽनुपपत्तिं प्रतिजानीते - नैवमिति। अनुपपत्तिमेव
विवृणोति - नहीति । क्रीडोपकरणानां वस्तुतोऽपरमार्थत्वेपि तत्प्रति
भासाभावेन क्रीडाद्युपपत्तिः सुवचेति शंकापरिहाराय - अपरमार्थभूतया
प्रतिभासमानैरित्युक्तम् । दूषणान्तरमाह - मायेति । ब्रह्म, मायाश्रयभूतं,
जीवस्त्वविद्याश्रयभूत इति आश्रयविभागेन हि मायाविद्ययो र्विभागोऽभिमतः 
सच न संभवति । अन्योन्याश्रयादिभिर्जीवस्याविद्याश्रयत्वे दूषणस्योक्तत्वात्
जीवस्याविद्याश्रयत्वासंभवेन आश्रयविभागास्यैवनुपपत्ते रिति भावः।
। एवमुक्तहेतुबलेन मायाविद्ययो र्विभागा संभवात् ब्रह्मण एवा विद्याश्रयत्व
मभ्युपेयमित्युपसंहरतिअतो ब्रह्मैवेत्यादि
अथ जीवाज्ञान वादहेतुभूतां ब्रह्माज्ञानवादिस्वमते परेणोक्तां बन्धमोक्षादिव्यवस्थानुपपत्ति
मनूद्यापास्यति - यत्तु बन्धमोक्षव्यवस्थेति। ब्रह्माज्ञानवादितं
प्रति न तत् चोद्यं अनिष्टत्वाभावादित्यर्थः । कुत इत्यत्राहएकस्यैवेति।
ननु बद्धमुक्तादिव्यवस्थायाः अभावे परिदृश्यमानः बद्धमुक्तादिव्यवहारः
कथंधटतामित्यत्राह - व्यवह्रियमाणायाश्चेति। बद्धमुक्तादिव्यवस्थाया
काल्पनिकत्वमस्तुअस्मदभिमतं च तत् । अथाप्येकयाऽविद्यया काल्पनिकत्वं
न संभवति कल्प्यमान बहुत्वेन कल्पकाविद्यायाः बहुत्वात् ।इत्थं
चाविद्याबाहुल्येन तत्तज्जीवाश्रयत्वमेवतासामुक्तमिति शंका मपनुदति - स्वप्नदर्शिनइवेति
अयमाशयः - बहूनामपि स्वाप्नपर्दाथानां काल्पनिकत्वाविशेषेण यथैकयैवाविद्ययोपपत्तिः
तथैव सर्वासामपि बद्धमुक्तादिव्यवस्थानामेकयैव ब्रह्माविद्ययोपपत्तिरिति
नानुपपत्तिः । अन्यथानुपपन्नत्वे हि कल्पकान्तरापेक्षा । अत्रत्व
न्यथैवोपपन्नत्वात् न तत्कल्पनाय कल्पकाविद्यान्तरोपेक्षा युक्तेति
भावः । बुद्धिसौकर्याय दृष्टान्तं विशदयति - स्वप्नदृशेति। हिः प्रसिद्धौ 
उक्तयुक्त्यैव अविद्याभेदकल्पनमपि निरस्तमित्याशयेनाह - अत एवेति।
कल्प्यमानबाहुल्येऽपि एकेनैव कल्पकेनोपपत्तेर्दृष्टान्तसिद्धत्वा
दित्यर्थः । ननु श्रुतिप्रतिपन्ने
़र्थे का विप्रतिपत्तिः । श्रुतिर्हि अविद्याभेदं प्रतिपादयति ।
श्रुत्येकसमधिगम्यश्चार्थो यथाश्रुति प्रतिपत्तव्यः, कल्प्यमानार्थे
एव लाघबगौरवविचारावसर इत्यत्राह - कल्पनमपि न युक्तिमदिति। मायाभिः
पुरुरूप ईयते इत्यादौ बहुवचनं तु कार्याविद्याबाहुल्याभिप्रायकमिति
भावः । ननु बन्धमोक्षव्यवस्थायाः पारमर्थिकत्वात् परमार्थविलक्षण
बहुकार्याणांच बद्व हेत्वपेक्षत्वात् नैकाविद्याकल्पनं युक्तिमदित्यत्र
नैतद्दूषणं भवता वक्तुं शक्यं त्वयापि बन्धमोक्षव्यवस्थायाः अपारमार्थिकत्वाभ्युपगमात्
अन्यथाऽपसिद्धान्तादि त्यभिप्रयन्नाहपारमार्थिकीति
एवं बन्धमोक्षादिव्यवस्थायाः काल्पनिकत्वेऽनुग्राहकतर्कमुक्त्वा
तदनुग्राह्यमनुमानं दर्शयति - प्रयोगश्चेति।एवं अविद्याभेदं निरस्य
प्रसंगात् आत्मभेदमपि निरस्यति ।शरीरान्तराण्यपीति। अनेन जीवाज्ञानवादिमतेऽपि
दूषणं फलितम् । एवं शरीरान्तराणामप्येकात्मवत्ववत् एकाविद्याकल्पितत्वमपि
सुसाधमित्यभिप्रयन्नाह - शरीरान्तराण्यपि मदविद्याकल्पितानीति। अत्रोक्ताःप्रत्येकनिरपेक्षाः
इत्याशयेनवाशब्दः । अथात्मैक्ये व्यतिरेक्यनुमानमाह - विवादाध्यासितमिति।
आत्मैक्यवादिनः स्वस्य मते चेतनजातस्याप्रामाणिकत्वेन पक्षासिद्धिरित्यतो
विवादाध्य सितमित्युक्तम्
पूर्वत्र सर्वशरीराणामेकात्मकत्वस्थापनेनात्मैक्यं प्रत्यपादि ।
अत्रतु सर्वचेतनस्यापि स्वाभिन्नत्वस्थापनेनात्मैक्यमिति भिदा ।
ननु सर्वात्मनामेकत्वे कथं स्वपरविभोगोपपत्तिरित्यत्रोपसंहारमुखेन
समाधत्ते - अतःइति । यथा बद्धमुक्तादि व्यवस्थानां काल्पनिकत्वं,
तत्र चैकाविद्याकल्पितत्वं तथैव स्वपरविभागव्यवस्थाया अपीति भावः 
ननु जीवाज्ञानवादिमते बद्धमुक्तादिव्यवस्थायाः व्यावहारिकत्वेनापारमार्थिकत्वात्
अविद्याकल्पितत्वमिति वस्तुतो बद्धमुक्तादिव्यवस्थाया एवाभावेन
तेन ब्रह्माज्ञानवादिमते बद्धमुक्तादिव्यवस्थानुपपत्तिरूपदोषोपपादनं
कथं, सत्यत्वेनाभिमतायाः तद्वचवस्थाया दुरुपपादत्वमेवेति प्रतिजानीते - द्वैतवादिनापीति।
उक्तजीवाज्ञानवादि ब्रह्माज्ञानवादि समुच्चयार्थो
़पिशब्दः । ननुकथमिदमुपपद्यते अज्ञानवादिमत इवास्मन्मते बद्धमुक्तव्यवस्थायाः
अपारमार्थिकत्वाभावादित्यत्राह - अतीतानामिति।अमुक्तानुपपत्तेरिति 
इत्थंच सर्वस्यापि मुक्तत्वावश्यकत्वेनायं मुक्तः अयं च बद्धः
इति परिदृश्यमाना व्यवस्था कथं सूपपादेति भावः । अथ शास्त्रसिद्धकल्पानत्यवत्
क्रियते । दोषस्य समानत्वात् । अथात्र काणादैरेव तदनुपपत्तिरूप
दूषणमत्र उच्यते इति चेत्? तेषामपि मते - शास्त्रसिद्धात्मानन्त्यस्याप्यावश्यकतया
अमुक्तसद्भावो पि युक्त इत्याशंकते - अनन्तत्वादिति। आत्मनामनन्तत्वमेवासिद्धं
येनामुक्त सद्भावो
़पि शक्य शंक इत्यभिप्रयन् अनन्तत्वस्वरूपं पृच्छति - किमिदमिति।
यद्वा - आत्मनामनन्तत्वमेव न संभवतिदेशकालपरिच्छेदाद्यभावरूपस्य तस्य
जीवात्मन्य प्रामाणिकत्वादित्याशयेनानन्तत्व स्वरूपं पृच्छति - किमिदमिति।ननु
जीवात्मगतमनन्तत्वं असख्येयत्वरूपमेव नतु ब्रह्मणीव देशकालाद्यपरिच्छेदरूपं
तत् इत्याशयेन शंकते - असङ्खयेयत्वमिति। इदमपि जीवात्मन्यसंभवीत्याशयेन
समाधत्ते - भूयस्त्वादिति। सर्वज्ञस्येति हेतुगर्भ विशेषणम् । हेतुगर्भत्वमेव
व्यनक्ति - तस्यापीति। ईश्वरस्यापीत्यर्थः । अशक्यत्वे संख्यातुमशक्यत्वे
इत्यर्थः । नन्वात्मनामसख्येयत्वेपि न सर्वज्ञत्वापगमः तेषा निस्संख्यस्वभावत्वात्,
परमात्मनश्च यथावस्थितार्थ ग्राहित्वात् अन्यथा भ्रान्तत्वापातात्
नह्यविद्यमानशशविषाणकूर्मरोमादिज्ञानवतो यथार्थदृष्ट्टत्वमित्यभि
प्रायेण पुनः शंकते - आत्मनामित्यादि। किमात्मनां भिन्नत्वं उताभिन्नत्वं
अभिन्नत्वेऽस्मन्मत प्रवेशापत्या अविद्यातत्कार्याद्यभ्युपगमा
पातेनापसिद्धान्तः । भिन्नत्वे च सङ्ख्यावत्वमावश्यकं भिन्नानां
माषसर्षपादीनां संख्यावत्वदर्शनादित्याशयेन समाधत्ते - भिन्नत्वेइति 
अनुग्राह्यंप्रमाणमाह - आत्मानइति । माष सर्षपेत्यादि । संख्यावतां
तरतमभावभावेपि सर्वत्र सङ्ख्यावत्वमविशिष्टमिति भावः । एवमात्मनां
भिन्नत्वे संख्यावत्वस्यावर्जनीयतया कल्पानन्त्येन सर्वेषां मुक्तत्वावश्यकतया
मुक्तानुपपत्तेः बद्धमुक्तव्यवस्थायाः दुरुपपादत्वमुक्तम्
अथ पूर्वोक्तं स्वाभिमत मात्मनामभिन्नत्वेमेव स्थापयितुं भिन्नत्वे
दूषणं दर्शयति - भिन्नत्वेचेति।जडत्वमनात्मत्वं क्षयित्वंचेति। अनेन
व्यतिरेक्यनुमानत्रयं विवक्षितं, आत्मा न भिन्नः अजडत्वात् आत्मत्वात्
अक्षयित्वाच्च । यत् भिन्नं भवति न तदजडं आत्मा अक्षयिचेति । दूषणान्तरं
च दर्शयतिब्रह्मणश्चेति। ननु किमिदमनन्तत्वं तच्च भेदवादे कुतो
नस्यादित्यत्राह - अनन्तत्वंनामेति। ननु ब्रह्मणा वस्तुतो विलक्षणत्वमस्तु
वस्तुपरिच्छेदाभावोऽप्यस्तु इत्यत्राह - वस्त्वन्तरभाव एवहीति। वस्त्वन्तरभाव
रूपस्य वस्तुतःपरिच्छेदस्य वस्त्वन्तरविलक्षणे ब्रह्मणि सत्वेन
तदभावरूपस्य वस्तुतो
़परिच्छेदस्य सद्भावोऽनुपपन्नः । अस्मन्मते तु भेदवादानभ्युपगमेन
वस्त्वन्तरविलक्षणत्वस्यैवाभावेन वस्तुतोऽपरिच्छेदो घटते एवेति
भावः । नन्वनन्तत्वघटकस्य वस्तुतः परिच्छन्नत्वाभावस्य ब्रह्मण्यनुपपन्नत्वेऽपि
तद्धटकदेशकालपरिच्छेदरहितत्वस्य बाधाभावेनानन्तत्व सामान्यस्य कथमनुपपत्तिरित्यत्राह
- वस्तुतः परिच्छिन्नस्येति। देशकालपरिच्छिन्नत्वस्य वस्तुतः परिच्छेदव्याप्तत्वेन
वस्तुतः परिच्छिन्ने ब्रह्मणि देशकालापरिच्छिन्नत्वं न युज्यते
इति भावः । अथ देशकालपरिच्छिन्नत्वस्य वस्तुतःपरिच्छेदव्याप्तत्वं
दृष्टान्तेन दृढीकरोति - वस्त्वन्तराद्विलक्षणत्वेनेति
नन्वनन्तत्वं ब्रह्मणि न घटतां नाम किंततो नः छिन्नमित्यत्रानिष्टमाह - एवंचेति।
सर्वप्रकारपरिच्छेदरहितत्वमिति । निरूपपदस्यानन्तपदस्यासंकोचात्
त्रिविधपरिच्छेद राहित्यार्थकत्वादित्याशयः । एवं ब्रह्मणः वस्तुपरिच्छिन्नत्वस्थापनेन
कालाद्यपरिच्छेदमुक्त्वा अपरिच्छन्नस्य ब्रह्मणः परिच्छिन्नत्वापत्तिरूपदूषणमुक्तम् 
अथ कालपरिच्छिन्नत्वेनाविकारस्य ब्रह्मणः सविकारत्वप्रसंगमापादयति - उत्पत्तिविनाशादयश्चेति 
ननु नित्ये ब्रह्मणि कथमुत्पत्तिविनाशाख्यविकारवत्वमित्यत्राह - कालपरिच्छेदएवेति 
अनेन निर्विकारत्व श्रुतिविरोध उक्तः
एवमुक्तं ब्रह्मणोऽविद्याश्रयत्वं बन्धमोक्षसुखदुःखादिव्यवस्थानां
व्यावहारिकत्वं च निगमयति - अतइत्यादिना। ननु ब्रह्मणः एवाविद्याश्रयत्वेपि
जगतस्तदनन्यत्वमभिमतं कथमित्यत्राह - तस्मादेकमेवेति। विवर्तते इति 
अध्यासाधिष्ठानं भवति । नतु स्वयंपरिणमते अविकारित्वादित्यर्थःप
परमार्थतो ब्रह्मव्यतिरिक्ताभावादिति ।ब्रह्मण एव परमार्थत्वात्
तदतिरिक्तस्य सर्वस्यापि काल्पनिकत्वात् तादृशब्रह्मणः परमार्थ
भूतमन्यत् न जगदिति जगतोऽनन्यत्वसिद्धिरित्याशयः ।।
एवं स्वोक्तशंकापरिहरणाय प्रवृत्तं जीवाज्ञानवादिनं दूषितवन्तं
ब्रह्माज्ञानवादिनं च वैशेषिकः प्रतिवदति - अत्रोच्यतेइति । अविद्यया
ब्रह्मणस्तिरोधानेऽपि अतिरोहितांशोऽपि तिष्टतीति शंका परिहाराय
निरंशस्येत्युक्तम् ।स्वरूपनाशप्रसंगेनेति। प्रकाशनिवृत्तिर्हितिरोधानं
जडस्यवस्तुनः प्रकाशव्यतिरिक्तत्वात् तिरोधानेन प्रकाशनिवृत्तावपि
वस्तुस्वरूपस्थितिर्युक्ता । प्रकाशैकरसस्य वस्तुनः प्रकाशनिवृत्तिरूपतिरोधाने
स्वरूपनिवृत्तिरेव स्यात् । नहि तद्गततया प्रकाशाख्यः कश्चिद्धर्मोऽभ्युपगतः
येन तद्विनाशेऽपि स्वरूप मात्रमवतिष्ठेत
तिरोधानासंभवादिभ्यःइति । तिरोधानानुपपत्यादिभ्य इत्यर्थः । आदिशब्देनोक्तानामन्यानुपपत्तीनां
महत्वम् ।स्ववचनविरुद्धंचेति। ब्रह्मणो निर्विशेषत्वमभ्युपेयते
नित्यत्वादिचेष्यते तत्साधक वचनानि चोच्यन्ते । एव च निर्विशेषत्वं
नित्यत्वादिसाधकवचनविरुद्धमेव, नित्यत्वादिस्वाभिमतविशेषैः सविशेषत्वापातादित्यर्थःप
पूर्व मेवोक्तम् । अस्मिन्नेव प्रबन्धे जिज्ञासाधिकरणे । सिद्धान्तिनैवोक्तमित्यभि
प्रायः । एवमन्यत्रापि । निरसितुं चोद्यांशमनुवदति - यत्पुनरुक्तमिति 
भ्रमः मिथ्याभूतम् । निरस्यति - तदयुक्तमिति । युक्तिरस्तीत्यभिप्रायेण
शंकितमर्थ मनूद्य परिहरति - यत्वनुवर्तमानस्येति
पूर्वमेव परिहृतमिति । सोपाधिकत्वकालात्ययापदिष्टत्वस्ववचनविरोधैः
अनैकान्त्यादिभिश्च परिहृतमित्यर्थः । अथ कार्यसामान्यस्य साधितं
मिथ्यात्व मनूद्य परिहरति - यच्चेति। उपलभ्यमानत्वविनाशित्वाभ्यां
=प्रतीयमानत्वबाधितत्वाभ्यामित्यर्थः । सच्चेन्न बाध्येत असच्चेन्न
प्रतीयते इति हि तैः सदसदद्विलक्षणत्वं स्थाप्यते तेनच मिथ्यात्वम् 
असत्=अनुपपन्नमित्यर्थः । अनुपपन्नत्वे हेतुमाह - उपलब्धीति। नन्वनित्यत्वं
मिथ्यात्वमुभयमेकरूपमेवेति चेत्तर्हि मिथ्यात्वानुमानं सिद्धसाधनम् 
उपलब्धिविनाशयुक्तस्यानित्यत्वापर पर्यायमिथ्यात्वे
़विवादात् । यदितूभयमपि विलक्षणमिष्यते तर्हि सोपाधिकत्व दूषणं
जागरुकमित्यभि प्रयन्नाह - यद्देशेति। एवं मिथ्यात्वसाधकपराभिमतानुमानं
निरस्तम् । अथ सत्यत्वसाधनाय प्रत्यनुमानमपि दर्शयति - प्रतिप्रयोगश्चेति।
देशकालादिप्रतिपन्नोपाधावबाधितत्वादिति। अथ कारणस्य कार्यं प्रत्यारम्भकत्वं
न संभवतीति परोक्तं दूषणमनूद्य परिहरति - यच्चोक्तमित्यादिना। समवहितत्वं=समन्वितत्वम् 
कारणान्तरायत्तस्य= कर्मेश्वरसंकल्पाद्यायत्तरयेत्यर्थः । एतदायत्तत्वाभावात्=विकारायत्तत्वा
भावादित्यर्थः । अयमभिप्रायः - कारणस्याविकृतस्य विकृतस्य च कार्योत्पादकत्वं
न युक्तं
अविकृतस्यैवोत्पादकत्वे सर्वदोत्पादकत्वापातात् । विकृतस्य तथात्वेऽनवस्थापातात् 
देशकालादिसंबद्धस्योत्पादकत्वमपि नयुक्तम् । तत्रापि । किमविकृतस्य
देशकालादिसंबन्धः उत विकृतस्येति विकल्पे उक्तदोषसत्वादिति पूर्वं
शंकितम् । एतच्च नोपपद्यते देशकालादिसंबद्धस्यैवाविकृतस्योत्पादकत्वाभ्युपगमात् 
देशकालादि समवधान मप्यविकृतस्यैव । नचैतावता देशकालादि संबन्धोपि
अविकृत्वाविशेषात् सर्वदा स्यादिति मन्तव्यम् । देशादिसंबन्धस्य
विकारानपेक्षत्वेपि ईश्वरसंकल्पादि कारणान्तरापेक्षयैवोपपत्तेः
इति । उपसंहरति - अत इति।विशेषमापन्नं कारणमिति
न तु विकृतमित्यर्थः । एवमनुग्राहकोपपत्तिमुक्त्वा अनुग्राह्यं
दर्शनं प्रमाणयति - कारणस्यचेति। न केनापि प्रकारेणापह्नोतुं शक्यत
इति । अन्यथा मृद्द्रव्यघटयोः कार्यकारणभावो नास्तीति वदता त्वया
कार्यकारणभावभंगवाचिवाक्यस्य कार्यकारणभावभंगविषय प्रमितिजनकत्वमिष्यते
न वा आद्ये न कार्यकारणभावभगः द्वितीयेऽपि न तद्भंगः इति स्ववचनव्याघातः
इति भावः । नच तादृशवाक्यस्य कार्यकारणभावभंगविषयक मिथ्याभूतप्रतीतिजनकत्वाभ्युपगमान्नदोषः
इति वाच्यम् तथापि मिथ्याप्रतीतेरर्थसाधकत्वाभावेन तद्भंगापादनासंभवात् 
अतः उक्तयुक्तया कार्यकारणभावस्य प्रामाणिकत्वसिद्धेः न विरुद्धब्राह्यतर्काणा
मुदयसंभव इति
अथ हेममात्रस्यवा रुचकादिकार्यमात्रस्यवा रुचकादिकार्याश्रयस्य
हेभादेर्वा स्वस्तिकादिकार्यारम्भकत्वं न संभवतीतिपरोक्तमनूद्यापास्यति - यत्तुहेमादिमात्रस्येति।एतदाश्रयस्येति।
एतच्छब्दः रुचकादिकार्यपरः । यथोक्तपरिकरयुक्तस्यः=देशकालादिपरिकरयुक्तस्य 
देशकालादिपरिकरयोगश्चः ईश्वरसंकल्पकर्माद्यधीनः । ननु हेमव्यतिरिक्त
कार्यस्यैवाभावेन कथं हेमादीनां आरम्भकत्वमिति शंकां परिहरति - न
चारम्भकेति। ननु स्वस्तिकस्य न हेमव्यतिरिक्तत्वं हेम प्रत्यभिज्ञानात्
तदतिरिक्तवस्त्वन्तरानुपलब्धेश्चेत्यत्राह - बुद्धिशब्दान्तरादिभिरिति
नन्वनिरूपितवस्त्वंलम्बनानां बुद्धिशब्दादीनां शुक्तिकारजतबुद्धिशब्दवत्
भ्रान्तिमूलत्वेन वस्त्वन्तरत्वासाधकत्वात् शुक्तिकारजतवत् स्वस्तिकस्य
मिथ्यात्वमेवेति पूर्व मुक्तमाशंक्यापनुदति - नचायमिति। भ्रमः=मिध्याभूतःब
बाधादर्शनादिति। किं मिथ्यात्वं वदताऽनित्यत्वमभिमतं उत प्रतिपन्नोपाधौ
बाधः पूर्वत्र सिद्धसाधनं उत्तरत्र बाधोऽनुपलब्धिराहतः इति भावः 
स्वस्तिकोपलब्धेः बाधकयुक्तिरपि नास्तीत्याह - न चास्याइति । तर्हि
हेमप्रत्यभिज्ञायाः कथमुपपत्तिरित्यत्राह - प्रागनुपलब्धेति। ननु
प्रपञ्चसामान्यस्यैव मित्यात्वेन श्रुतिसिद्धत्वात् स्वस्तिकादेरपि
मिथ्यात्वमावश्यकमित्यत्राह - श्रुतिभिस्त्विति
पूर्वमेव विरस्तम् । सिद्धान्तिनेति भावः । ननु प्रत्यक्षं सन्मात्रग्राहि
शास्त्रमपि तथैव सन्मात्रग्राहि अतो घटपटादि भेद एवाप्रामाणिक इति
ब्रह्मव्यतिक्तिस्य कृत्स्नस्यापि मिथ्यात्वमेषितव्यं, प्रत्यक्षस्य
सद्व्यतिरिक्तग्राहित्वेऽपि सन्मात्रग्राहिणा परेण बलीयसा शास्त्रेण
विरोधान्न प्रामाण्यं चेत्युक्तमित्या शंकनमपि ग्रन्थकारेण पूर्वमेव
निरस्त मित्याह - यच्चान्यदिति।
अथ परोक्तमात्मैक्यपक्षमनूद्य निरस्यति - यच्चोक्तमिति।एकस्यैवेति।
सर्वेष्वपि शरीरेषु एकस्यैवात्मनोऽभ्युपगमे तस्य, सर्वशरीरप्रयुक्तसुखदुःखप्रतिसन्धानमापद्यते
प्रत्युत यत्संप्रतिपन्नैकात्मकं शरीरं तत्रैव सुख दुःखादि प्रति
सन्धानं च दृश्यते इति भावः । ननु आत्मनः एकत्वेऽपि सर्वशरीर प्रयुक्त
सुख दुःख प्रतिसन्धानाभावः शरीरभेदनिबन्धनस्स्यादित्यत्राहसौभरीति।
सौभरिमहर्षिः किल योगमाहात्म्याद्युगपदनेक शरीराणि परिगृह्य सुखादिकमन्वभूदिति
शास्त्रप्रसिद्धम् । तत्र शरीरभेदेपि आत्मैक्येन सप्रतिपन्नैकात्मक
बहुशरीरावच्छेदेन सुखादिप्रतिसन्धानं दृष्टमिति न शरीरभेदानिबन्धनत्वं
प्रतिसन्धानाभावस्य युक्तमिति भावः
एवं प्रतिसन्धानाभावस्य शरीर भेदनिबन्धनत्वमाशंक्च पराकृतम् । अथाहंकारभेदनिबन्धनत्व
माशंक्च निराकरोति - नचेति। नच वक्तुं शक्यमित्यन्वयः । अयमभि प्रायः - अन्तःकरणएव
ज्ञाता स एव चाहमर्थः । स च प्रतिशरीरं भिन्नः । अतश्च सर्वशरीरेषु
निर्विशेषस्यात्मनः चिन्मात्रस्यैकत्वेऽपि प्रतिसन्धानार्हज्ञातृभूताहंशब्दवाच्यान्तःकरणानां
भेदात् नात्मनः तथा प्रतिसन्धानं, नापि सर्वशरीरप्रयुक्त सुख - दुःखादिप्रतिसन्धानमेकस्यान्तः
करणस्य तेषां च प्रतिशरीरं भिन्नत्वात् । अतस्तत्तच्छरीरवर्त्यन्तःकरणस्यैव
तत्तच्छरीरप्रयुक्त सुखादिप्रतिसन्धानमिति व्यवस्था चोपपद्यते इति
हि भवनमतम्
एतच्च नोपपद्यते । अन्तः करणभेदेपि प्रति सन्धानसंभवेन तस्य प्रतिसन्धानाभावहेतुत्वानुपपत्तेः 
सनकादयो हि पूर्व पूर्वकल्पोत्पन्नविनष्ठानेकान्तःकरणाः अपि तत्तच्छरीरप्रयुक्त
सुख दुःखादिप्रतिसन्धानमर्हन्ति । अतोऽन्तः करणस्य ज्ञातृत्वेऽपि
न तद्भेदेन निस्तारसंभवः इति । अथ वस्तुतोऽन्तःकरणस्य ज्ञातृत्वमेवनास्तीति
तद्भेदेन परिहारकथनं सुतरां न शोभनमित्याह - आत्मा ज्ञातैवेत्यादि।
ज्ञातृभूतात्म प्रयुक्त एव तथाप्रतिसन्धानाभाव इति नात्मैक्यं युक्तमित्याशयः 
अपिचैकशरीरवर्त्यात्मनः एकत्वं सिषाधयिषितं उतानेकशरीरवर्त्यात्मनः
अभिमतार्थसाधनादिष्ट एव प्रथमः । द्वितीयस्तु धर्मिग्राहक प्रमाणविरुद्धः 
परशरीरे तच्चेष्टादिभिः स्वस्मादन्यत्वेनैवात्मनोऽनुमानात् स्वात्मनः
अहमित्यपरोक्षमवभासमानत्वात्, पर शरीरगतात्मनश्चानपरोक्षत्वादिति 
अतेनात्मैक्यंयुक्तम् ।।
अथ सर्वशरीराणामेकाविद्याकल्पितत्व मुक्तमनूद्यनिरस्यति - यच्च शरीरत्वेति।सर्वशरीराणामविद्याकल्पितत्वस्यैवेति।
शरीराणामविद्याकल्पितत्वे सिद्धेहि एकाविद्याकल्पितत्वस्य सिद्धिरिष्येत
कल्पितत्वमेवासिद्धंः अत एव सपक्षस्यैतच्छरीरस्य साध्यविकलत्वम् 
एवं कल्पितत्वहेतो रुभयवाद्यसंप्रतिपन्नतयाऽन्यतरासिद्धिस्चेत्याशवः 
ननु शरीरे कल्पितत्वमपि हेत्वन्तरेण साधयामःइत्यत्राह - तदभावश्चेति 
कल्पितत्वाभावश्चेत्यर्थः । अबाधितस्येति हेतुगर्भम् ।
अथ - सर्वं चेतनजातमहमेव चेतनत्वात् यदनहं तदचेचनं दृष्टं यथा घटः
इति पूर्वमुक्तमर्थ अनूद्यापाकरोति - यच्च चेतनादन्यस्येति। भेदोपपादनादेवेति 
बाधितं तदनुश्मानमितिभावः । दूषणान्तरं वक्तुं पुनरनुवदति - यत्तु
मयैवेत । परिहासेन तदुक्तिं दूषयति - तदज्ञातेति। कुतो भ्रान्तिजल्पितमित्यत्राह -
अहंत्वमाद्यर्थेति । अहंकारोहि भवतां मते अहंत्वमाद्यर्थः । सच
नात्मा, नाप्यविद्याश्रयः । चिन्मात्रमेवचात्मा, स एव चाविद्याश्रय
इति हि भवत्प्रक्रिया, एवं सति कथं सर्वशरीराणा महमर्थेनात्मत्वं,
अहमर्थाविद्याकल्पितत्वं सर्वचेतनस्याहंरूपत्वंच
अतस्स्वसिद्धान्तमबुध्वैवैवंभाषसे इति भावः । बद्धमुक्तादिव्यवस्थानामेकाविद्याकल्पितत्वोक्तिरपि
न युक्ता तत्साधकत्वेनाभिमतापारमार्थिकत्वहेतोरेवासिद्धेः । सोपाधिकत्वात्
एवंचिन्मात्रप्रस्तावात्तदतिरिक्तस्य सर्वस्य मिथ्यात्वाभ्युपगमं
निरस्यति - किंचेति। अत्र मोक्षार्थश्रवणादि प्रयतनस्य निष्फलत्वं
कथं यतो मोक्षार्थश्रवणादिषु प्रवृत्त्यनुपपन्नत्वे एव तात्पर्यात्,
रजताद्युपादानप्रयत्नस्य वस्तुतो निष्फलत्वेऽपि शुक्तिकारजतादिषु
प्रथमं अविद्याकार्यत्वाज्ञानदशायां तादृशरजताद्युपादन प्रवृत्तिवत्
मोक्षार्थश्रवणादि प्रवृत्तिरपि सुधटैवेति शंकापरिहाराय - निर्विशेष
सन्मात्रातिरेकि सर्वं मिथ्येति - वदतः इत्युक्तम् । ननु तादृशज्ञानवत
श्रवणादौ प्रवृत्तिरेवनास्ति, श्रवणाधीनत्वात् ताद्दशज्ञानस्येति
चोद्यपरिहाराय - मोक्षार्थेतिविशेषितम्
ताद्दशज्ञानस्य केवलशास्त्र श्रवणाधीनत्वेऽपि विलक्षणमोक्षार्थ
श्रवणाधीनत्वाभावात् प्रत्युत तादृशज्ञानसंपत्त्यनन्तरमेव मोक्षार्थ
ताद्दशश्रवण प्रवृत्तेश्च ताद्दशज्ञानवतो तादृशप्रवृत्तेर्निष्फलत्वज्ञानावश्यकतया
प्रवृत्तिर्दुर्घटैवेति भावः । अन्यथा पुनः केवल निष्फलत्वमेव सिषाघयिषितम् 
सर्वं मिथ्येति वदत इत्यस्य वदतस्तवमते सर्वेषामपि मोक्षार्थश्रवणादिप्रयत्नस्य
नैष्फल्यं स्यात् इत्यर्थः । ततश्च फलासिद्धि रूपदूषण मुक्तं भवतीति
ध्येयम् । एवं मोक्षार्थ श्रवणादि प्रयत्नस्य वैयर्थ्यमुक्त्वा
तदर्थ प्रयत्नस्यैव निष्फलत्वं साधयति - मोक्षार्थ प्रयत्नइति
तत्वमस्यादीति। ब्रह्मव्यतिरिक्तस्य सर्वस्यापि मिथ्यात्वाभ्युपगमात्
अविद्यामूलत्वमाश्रयणीयम् ततश्चाविद्यामूलेन तत्वमस्यादिवाक्येन
जायमानं ज्ञानं कथं बन्धनिवर्तकं भवितुमर्हतीति भावः । "अभाविन्येव
सा पश्चात् भाविनीत्युपदिश्यताम् । सन्ति हि स्वप्नदृष्ठानि दृष्टान्तवचनानि
ते" । इति संवित्सिद्धिस्थश्लोकमनुसन्धाय - स्वाप्न बन्धनिवर्तकवाक्यजन्यज्ञान
वदित्युक्तम्। श्लोके तच्छब्दो मुक्ति परामर्शी ।
अथ पराभिमतं स्वरूपपरवाक्यैःब्रह्मणोऽवेद्यत्वपक्षं व्युदस्यति - किंच
निर्विशेषचिन्मात्रमिति। यस्यामतं तस्य मतमित्यादिप्रमाणबलेनहि
ब्रह्मणो न वेदान्तवेद्यत्वम् । भेदनिषेध एवच वेदान्तवाक्यैः प्रतिपाद्यते
इति भवद्भिरभ्युपेयते । संप्रति स्वरूपपरवाक्यवेद्यत्वं वोच्यते 
इत्थं च तादृशज्ञानस्याविद्याकार्यत्वेन तद्विषयस्य मिथ्यत्वमेव
स्यात् व्याघातश्चेति भावः । ननु स्वरूपपरवाक्य वेद्यत्वमपि नाभ्युपेयते
वस्तुसिद्धिश्च स्वयं प्रकाशत्वादिति शंकामपनुदति - न च निर्विशेषेति।
निर्विशेषचिन्मात्रमिति हेतुगर्भम् । स्वयप्रकाशत्वाभ्युपगमे निर्विशेषत्वं
व्याहृतं स्यादित्याशयः
ननु निर्विशेषचिन्मात्रभूतं ब्रह्मवस्तु न प्रमाणान्तरेण व्यज्यते
नापि स्वत स्सिद्धत्व व्याहतिः । सर्वेषामपि स्वानुभवस्य निर्विशेषत्वेनैवं
स्वयं भानात् । अतः स्वयं प्रकाश ज्ञानस्य निर्विशेष ब्रह्मस्वरूपस्य
वस्तुनः सद्भावे स्वस्वात्मैव साक्षीति न कश्चि द्दोष इति पराभिमतमनूद्य
व्युदस्यति - यत्विति। ज्ञेयविशेषसिद्धिरूपं = ज्ञेयविशेषव्यवहारानुरूपमित्यर्थःप
पूर्वमेवोक्तमिति। जिज्ञासाधिकरणे महासिद्धान्तारम्भे एवोक्तमित्यर्थः।
। एवं निर्विशेषत्वसाधकयुक्तीनामपि निरस्तत्वं प्रति जानीते - यानिचेति।
अनन्तरोक्तेः अनन्तरपूर्वोक्तेः
अनुमानै=तर्केः ।आपेक्षोहि तर्कः। अतस्तस्यानुमानशब्दवाच्यत्वम् 
अतस्तर्केऽनुमानोक्तिरिति च हलायुघः ।निरस्तानीति। त्वदुक्त
यौक्तिकज्ञानानां अविद्याकार्यत्वादिहेतुभिः स्वाभिमतार्थसाधकत्वं
न संभवतीति भावः । एवं निर्विशेषत्व साधकयुक्तिनिरासेन चिन्मात्रात्मनो
निर्विशेषत्वं नाभ्युपगन्तुं शक्यमित्युक्तम् । अत निर्विशेषत्वेऽभ्युपगम्यमाने
स्वाभिमतार्थासिध्या दूषणाह - नच निर्विशेषस्येति। नचोपपद्यते इत्यन्वयः 
स्वाभिमतार्थाज्ञानसाक्षित्वाद्यनुपपत्तिरेव निर्विशेषत्वे दूषणमिति
भावः । कुतोनोपपद्यते इत्यत्राह - साक्षित्वेति
प्रामाणिकत्वद्योतनाय दृष्टा इत्युक्तम् । अथ निर्विशेषचिन्मात्रस्य
प्रकाशत्वाद्येव दुर्घटमित्याह - नच तस्येति। अयमभि प्रायः । यदि
संवित्सिध्यति तर्हि सधर्मत्वं यदिन तर्हि तुच्छत्वं ननु संविद
एव सिद्धि रूपत्वं मिति चेत् । तर्हि कस्य सा प्रकाशरूपा सिद्धिः 
आत्मन इति चेत् न संविद्रूपस्यात्मनः तत्संबन्धित्वायोगात् ।
अतश्चिन्मात्रस्य निर्विशेषस्यात्मनः सिद्धिरूपत्वाभिन्नं प्रकाशत्वादिकं
दुर्घटमेवेति । तत एव=उक्तसिद्धिरूपत्वादेवेव्यर्थः । सिद्धिरूपस्यहि
स्वसंबन्धादर्थान्तरे तदृधर्म व्यवहारहेतुत्वं तत एवच स्वयं प्रकाशत्वमिति
हि भवदुक्तमिति भावः
एवं प्रकाशत्व कर्मकर्तृसाहित्ययोरन्वय मुक्त्वा निर्विशेषत्वेनाभिमते
व्यापककर्मकर्तृसाहित्यानभ्युपगमात्तत एव स्वयं प्रकाशत्वमप्ययुक्तमिति
व्यतिरेकं दर्शयति - नचेति। अतादृशस्य=कस्यचित्पुरूषस्य कंचनार्थविशेषं
प्रति सिद्धिरूपत्वाभावात् । कर्मकर्तृविशेषरहितस्येति यावत् ।।
अथापरमार्थभूताविद्याकार्यत्वेन रजताद्युपादानादिप्रयत्नवत् श्रवणादि
प्रयत्नस्याप्य परमार्थत्वेन निष्पलत्वं स्यादिति शंकायां अपरमार्थकारणादपि
परमार्थं कार्यस्याभ्युपगामान्नैष द्येषः इति पराभिमतं पक्षमनूद्य
व्युदस्यति - यः पुनरिति। स्वगोष्टीषु । इत्युपालम्भः । कथितत्वद्योतनाय - कल्पानीत्युक्तम्
स्वाभ्युपगमादेव निरस्त इति। अपरमार्थ कारणात् पारमार्थ कार्यस्योत्पत्तिरितीदं
त्वत्पक्षरीत्योपपपादनानर्ह मित्याशयः । परपक्षरीत्योप पादनमपि
नितरां न संभवतीत्याह - अस्माभिरपीति। अस्मत्तुल्यैः सिद्धान्तिभिरित्यर्थः 
ननु तदभिमतानुमानानां निष्फलत्वादिसाधकानां श्रुतिविरोधात् अपरित्याज्यत्वं
किं न स्यादित्यत्राह - न च त्वयैषामिति । कुत इत्यत्राह - श्रुतेरपीति।
उक्तदृष्टान्तेभ्यो विशेषाभावादिति । यथा रजताद्युपादान प्रयत्नादिरविद्याकार्यः
स्वयमविद्यात्म कश्च तथैव श्रुतिरप्यविद्याकार्या स्वयमविद्यात्मिकाचेति
श्रुतेः प्राबल्याभावेन प्रबल प्रमाण=विरोधो दुर्वच एवेति भावः
अथ दुष्टकारणजन्यज्ञानस्य परत्वेन बाधादर्शनात् तद्विषयस्य सत्यत्वमेष्टव्यमेवेति
पराभिमतिमनूद्य व्युदस्यति - यत्तु ब्रह्मणइति । प्रथमं बाधादर्शनमभ्युपगम्यैव
परिहारमाह - दुष्टकारणजन्येतिअकिंचित्करत्वमेव दृष्टान्तप्रदर्शनपूर्वकं
विवृणोति - यथा शून्यमेवेति। तदर्थस्यासत्यत्वमिति । अन्यथा सर्वस्यापि
शून्यत्वापातेन सत्यतया त्वदभिमत ब्रह्मणोऽप्यसत्यत्वापत्तेरिति
भावः । अथ पश्चात्तन बाधदर्शनाभ्युपगममुखेन दूषयति - किंचेति। नन्वेवमेव
सर्वशून्यत्ववादिमते पि पश्चात्तन बाधदर्शनं सुवचमित्यत्राह - सर्वशून्यत्वातिरेकिनि
- षेधासंभवादिति
अयमभि प्रायः - प्रत्यक्षादि प्रमाणस्य सविशेषपरत्वाद्यर्थजातस्य
विधिरूपत्वेन पूर्वत्वात् र्दौबल्यं निषेधपरवाक्यस्य निषेधरूपत्वेन
परत्वाच्च प्राबल्यमिति हि भवत्प्रक्रिया । एवं सति शून्यमेव तत्त्वमिति
वाक्यस्यात्यन्त परत्वात् निषेध रूपत्वाच्च तदतिरेकिनिषेधासंभव
इति सर्वापेक्षाया प्राबल्यमिति । पश्चात्तन बाध दर्शनं न सुवचमिति 
ननु सर्वशून्य ज्ञानस्य दोषमूलत्वान्न प्रामाण्यमित्यत्राह - दोषमूलत्वं
त्विति । अतः=पश्चात्तनबाधदर्शने तदर्श नेवापि दोषमूलस्य सर्वस्याप्यप्रामाण्यावश्यकत्वा
दित्यर्थः । यतो न सेत्स्यतीत्यन्वयः
अथ लोकव्यवहारासिध्युपपादनाय प्रथमं लोकव्यवहारमुपपादयति - लोकव्यवहारो
हीति। पारमार्थिकत्यादि । पारमार्थिको यो ज्ञाता तद्गतः अर्थविशेषविषयकसिद्धिरूपोयः
प्रकाशः तत्पूर्वकः इत्यर्थः । अतः। परपक्षेऽसिद्धिमुपपादयति - निर्विशेषसन्मात्रस्येति।
परमार्थिकस्य=परमार्थविषयस्य । अपारमार्थिकस्य= अपरमार्थविषयस्य 
प्रतिभासादेरित्यत्रादिपदेव व्यवहार परिग्रहः । हेतुत्वासंभवादिति 
ज्ञातुरेवाश्रयतया प्रतिभासहेतुत्वदर्शनात् निर्विशेषज्ञानस्य
ज्ञातृत्वानभ्युपगमात् न प्रतिभासहेतुत्वम् । एवं ज्ञातृगतज्ञानस्यैव
स्वपरव्यवहार हेतुत्वदर्शनात् निर्विशेषज्ञानस्य च ज्ञातृगत ज्ञानत्वाभ्युपगमात्
न स्वपरव्यवहार हेतुत्वसंभवः इति भावः
अतः =पारमार्थिकदोषादेरेव भ्रमप्रयोजकत्वात् । अयं भावः यथाधिष्ठानस्यासत्वेन
भ्रमः तथा दोषस्यासत्वेपि, यथाच कल्पितं (अध्यस्त) रज्जुसर्पादि
न भ्रामाधिष्ठानं भवितुमर्शति, तथैव कल्पितं दोषादि न भ्रम प्रयोजकं
भवति । नहिवस्तुतो दोष शून्यस्यान्येनारोपितदोषस्य पुसः अध्यस्तं
दोषादि न सर्पादि भ्रमहेतुः दृष्टम् ।
अथ सन्मात्रस्य ब्रह्मणोऽधिष्ठानत्वेन परमार्थत्वमिति परोक्तमनूद्य
निरस्यति - यच्चेत्यादिना। ननु दर्शनानु गुणैव हि तत्त्वस्थितिः अधिष्ठानापारमार्थ्येच
भ्रमं तु न पश्यामः अतोऽधिष्ठानभूतस्य सन्मात्रस्य परमार्थत्वमावश्यकमिति
शंका मनूद्य दर्शनानुगुण्येनैव परिहारमाह - अथाधिष्ठाना पारमार्थ्येऽपीति।
अत्राधिष्ठानस्यापरमार्थत्वेऽधिष्ठानान्तरापेक्षयाऽनवस्थेति शंकनं
दोषस्यापारमार्थत्वे दोषान्तरापेक्षयाऽनवस्थेति प्रतिबन्ध्वा परिहार्यम् 
दोषस्य स्वरूपानादित्वेनानवस्था परिहारोऽधिष्ठानविषयेऽपि तुल्यः 
प्रवाहानादित्वेन दुर्घटत्वेन च परिहारो
़पि समानः इत्यादिकमपि बोध्यम् । अथद्वैतवादिपक्षेऽपि बद्धमुक्तव्यवस्थायाः
दुरुपपादत्वमिति पूर्वं शंकितमनूद्यापनुदतियत्तु भेदपक्षेऽपीति।आत्मानन्त्येन
परिहृतमिति। यद्येक एवात्मा स्यात्तर्हि अयं बद्धः अयं नुक्तः इति
व्यवस्थाऽनुपपन्नास्यात् । अस्माकं त्वात्मनां बहुत्वात् न व्यवस्थानुपपत्ति
संभव इति भावः । नन्वात्मना मनन्तत्वे भिन्नत्वेन संख्यावत्वं शंकितमिति
शंका मनूद्य परिहरति - यत्त्वात्मनां भिन्नत्वेइति ।दृष्टान्तस्साध्यविकलस्स्यादिति।
आत्मानः सङ्खयावन्तः भिन्नत्वात् माषसर्षपघटादिवत् । इति हि भवदुक्तमनुमानं
अत्र सिषाधयिषितं संख्यावत्वं नैकत्वसंख्यारूपं तस्य प्रत्येकमात्मन्यभ्युपगमेन
सिद्धसाधनात् । द्वित्वादि संख्याया अवधेरेवास्माभिर्निषिध्यमानत्वेन
तद्विरुद्धसंख्यावत्वस्यैव साधनीयत्वाच्च । किन्त्ववधिमत्संख्यावत्वमेव 
इत्थं चैकैकस्मन्नपिकल्पे एकघटसद्भावेपि कल्पानन्त्येन घटादीन 
मप्यनन्तत्वसिद्धेः घटादिष्वपि द्वित्वादि संख्यावध्यसंभवेन साध्यवैकल्यं
दृष्टान्तस्येतिभावः । ननु कल्पानन्त्येन घटादीनामप्यनन्तत्वात्
तेषां बहुत्वात्तेनैव हेतुना अत्रापि संख्यावत्वं प्रसाध्यते दृश्यतेच
दशघटाःसहस्रं माषाः इति संख्यावत्व मित्याशंकते - दशघटाइति
अर्धाभ्युपगमेन परिहरति - सत्यमिति । कस्मिन्नंशेऽनभ्युपगः कस्मिंश्चाभ्युपगमः
इतीदं व्यनक्ति तत्त्विति । कालादीत्यत्रादिपदेन कर्तृपरिग्रहः 
किं तत इत्यत्राह - तादृशं त्विति। तादृशं = उपाधि मदात्मगतम् ।
एतादृशसंख्यावत्वं न सर्वमुक्यापादकमित्याह - नचतावतेति।आत्मस्वरूपानन्त्यादिति।
देशकालाद्युपाधिराहित्येनात्म स्वरूपमात्रस्यासंख्येयत्वादित्यर्थः 
यथा च माषसर्षप घटादिष्वेकैकजातीया अपि देशकालाद्युपाधिराहित्येन
स्वरूपतोऽनन्ताः तथैवात्मानोऽपीति भावः । अयमत्र प्रघट्टार्थः - देशकालकर्माद्युपाध्यवच्छिन्नघटादीनां
संख्यावत्वे
़भिमते तथैव देशाद्यवच्छिन्नात्मनामपि संख्यावत्वस्य वक्तव्यतया
सिद्धसाधनत्वम् । देशाद्यवच्छेद प्रयुक्तत्वात्सोपाधिकत्वं च ।
कृत्स्नघटादीनां संख्यावत्वं तु न सिध्यति कल्पानन्त्यप्रयुक्तघटस्व
रूपानन्त्यस्यावर्जनीयतया साध्यवैकल्यात् पक्षे बाधश्च । अपि च
चेतन बहुत्वमवलम्ब्य हि संख्यावत्वं साधनीयम् । तद सिद्धौ आश्रयैकदेशाप्रसिद्धिः
हेत्वसिद्धिश्च । शास्त्रेण तत्प्रतिपादनेचाभ्युपगम्यमने अनन्तत्वेनैव
शास्त्रेण प्रतिपादनात् अवधिमत्संख्यावत्वसाधने धर्मि ग्राहकप्रमाणविरोधश्च
अत एव हि शास्त्रबाधात् विवघ्यादासितःकालः सावधिः कालत्वात् मास
संवत्सरादिव दित्युनमानस्याप्रामाण्यम्
अतश्शास्त्रबाधात् संख्यावत्वसाधनमनुपपन्नमिति ।
अथात्मनां भिन्नत्वे आपादितमनात्मत्वादिक मनूद्य दूषयति - यत्त्वात्मनां
भिन्नत्वे घटादिवदिति। तदयुक्तमिति । कालात्ययापदिष्ठत्वादिति भावः 
कुत इत्यत्राह - एकजातीयानामिति। अथ प्रतिबन्दीमभि प्रयन्नाह - न
घटादीनामिति। अयं भावः - वस्तुतः एकजातीयाः अपि पदार्थाः परस्परंभिन्नाः 
न तावता तज्जातीयत्वापगमेन जात्यन्तरीयत्वं तेषांयुक्तम् । अन्यथा
घटो नभिन्नः घटत्वात्, यद्भिन्नं न तद्वटः यथा पटः इत्यप्यनुमान
संभवेन घटानामपि भेदासिद्धेः।घटाभेदस्य बाधितत्वात् न घटभेदस्य
परत्वापादकत्वमिति चेत्तर्हि आत्माभेदस्यापि बाधितत्वेन न तद्भेदस्यजडत्वाद्यापादकत्वमिति
तुल्यः परिहारः इति
अथः भिन्नत्वे वस्त्वन्तरविलक्षणत्वरूपवस्तुतः परिच्छन्नत्वसिद्धेः
वस्तुतः परिच्छिन्नस्य च देशकालपरिच्छिन्नत्वनियमात् ब्रह्मणोऽनन्तत्वं
शास्त्रसिद्धं भज्येत इति पूर्व शंकित मनूद्यापास्यति - यत्तु भिन्नत्व
इति । अयमत्र हार्दोऽभिप्रायः । वस्तुपरिच्छिन्नत्वे कालदेशपरिच्छेदोपि
स्यात् इति वदतां देशकालपरिच्छेदेस्य प्रतिवस्तु परिच्छेद प्रयोजकत्वमभिमतमिति
ज्ञायते । इदं चानुपपन्नम् । वस्तुपरिच्छिन्नस्यघटस्य कालपरिच्छेदो
नाम कः? दशादिनावधिसत्वं एकमासावधिसत्वं मासद्व्यावधि सत्वं अन्यत्
वा नाद्यः तथासति घटादेः दशदिनानन्तरं नाशा पत्त्या तदुपरि वर्तमानत्वासिद्धेः
एवमेवोत्तरत्रापि नान्यपक्षाणामपि प्रसक्तिः । ननु घटस्य तावत्कालसत्वं
प्रमाणाधीनं न्यूनकालेन अधिककालेन वस्तुनः सद्भावात् कालदेशेयत्तायाः
प्रमाणान्तरायत्तत्वादिति कालेययत्तानिर्णयः अस्माभिः कर्तुं न
शक्यते इति चेत् तर्हि वस्तुपरिच्छेदः अप्रयोजकः इत्यासीत् । ततश्च
तेन कथं देशकालपरिच्छेद साधनमिति । अत्र श्रुतप्रकाशिकायां कल्पत्रयं
विवृतम् । तत्रैव द्रष्टव्यम् ।।
ननु वस्तुपरिच्छेदस्य देशकालपरिच्छेदाप्रयोजकत्वेन वस्तुतः परिच्छिन्नस्य
ब्रह्मण देशकालपरिच्छेदासंभवेऽपिभेदवादिनावश्यं ग्राह्यस्य वस्तुपरिच्छेदस्य
ब्रह्मणि सत्वेन सर्वप्रकारपरिच्छेद रहितत्वरूपानन्त्य घटक वस्त्व
परिच्छेदस्य ब्रह्मणि बाधेनानन्त्यं दुर्वचमेव भवतांभते । आनन्त्यश्रुतेस्संकोचोवाऽआवश्यकः
इत्यभिप्रयत् मृषावादी शंकते - वस्तुतः परिच्छेदमात्रादपीति। उक्तं
शंकनं भवतामपि समानमित्याह - तद्भवतोऽपीति। न केवलमानन्त्याप्रसिद्धिमात्रं
भेदवादोक्त दूषणमपि प्रसज्यते इत्याह - अतइति। ननु ब्रह्मणोऽविद्याविलक्षणत्वं
नेष्यते तेन न वस्त्वपरिच्छेदासिद्धिः नापिभेदप्रयुक्त दूषणावकाश
इत्याशंक्याह - यद्यविद्याविलक्षणत्वमिति
ब्रह्मणोऽविद्याविलक्षणत्वमनभ्युपगच्छतोऽविद्यात्मकत्वमपीष्टमेवेत्यत्रा
निष्टमाह - सत्यं ज्ञानमिति। ननु ब्रह्मणोऽविद्याविलक्षणत्वमिष्यते
एव अतो नाविद्यात्मकत्वाद्यपत्तिः नापि वस्त्वपरिच्छेदासिद्धिः
परमार्थ वस्तु विलक्षणत्वस्यैव वस्तुपरिच्छेदरूपत्वात्, ब्रह्मव्यतिरिक्तपरमार्थवस्तुनश्चा
भावात् ब्रह्मणि परमार्थवस्तु व्यतिरिक्तत्वविरहेण वस्त्वपरिच्छेदस्य
सिद्धत्वा दिति चेन्न - परमार्थवस्तुविलक्षणत्वस्य बाध्यत्वापरपर्यायमिथ्यात्वरूपत्वात्
बाधितस्यच कदाचिन्निवृत्यावकश्यतया वस्तुपरिच्छेदस्य कालपरिच्छेदान्तर्भाव
प्रसंगात्
अत एवहि विलक्षणत्वमात्रमेव वस्तुपरिच्छेद इति त्वयाप्युच्यते ।
अत उक्तदूषणादनिस्तार एवेति । एवमविद्या ब्रह्मणोर्भेदानभ्युपगमे
दूषणं प्रसज्जितम् । अथ सामान्यत एव भेदो नामकश्चित्पदार्थोऽस्तीत्य
नभ्युपगमे दूषणमापाद्यते - भेदतत्त्वानभ्युपगमेहीति । भेदपदार्थमेवानंगीकुर्वता
स्वपक्षपरपक्षयोरपि भेदासिद्धेः स्वपक्षसाधनायासः परपक्षदूषणायासश्श्च
विफल एव । स्वपक्षसाधने स्वेनैव परपक्षस्यापि साधितत्वापातात् परपक्षदूषणे
स्वपक्षस्यापि दूषितत्वापाताच्च । अतः स्वपक्षस्य निर्दोषत्वं प्रबलत्वं
परपक्षस्य सदोषत्वं दुर्बलत्वंच वदतो भेदाभ्युपगमएव शरणम्
न चाभ्युपगम्यमानोऽपि भेदोऽपरमार्थ इति वक्तुं शक्यं, तावतापि
स्वपक्ष दौर्बल्यस्य परपक्ष प्राबल्यस्य चासिध्यनुपपत्तिः । वस्तुतः
उभयोःपक्षयोरैक्यादिति भावः । नन्वस्त्वस्मन्मतेऽपि दूषणावकाशः
अथापि आनन्त्यप्रसिद्धिः कथमुपपाद्यते भेदवादिना त्वयेत्यत्राहआनन्त्यप्रसिद्धिश्चेति।
भेदपदार्थस्यावश्याङ्गीकार्यतया सर्वस्यापि सर्वविलक्षत्वात् अविलक्षणपदार्थस्यच
शश शृंगादिवद प्रसिद्धेः अनन्तपदेन देशकालपरिच्छेदरहितत्वमेव
विवक्ष्यते नतु वस्तुपरिच्छेदरहितत्वमपि । अन्यथाऽर्थ बाधापत्तेः 
नहि श्रुतिरपि बहिना सिञ्चतीबद् बाधितमर्थं बोधयितुं क्षमा
अतः संकोच एव युक्त इत्याशयः । एवं वस्तुपरिच्छेदस्य वस्तुविलक्षणतारूपत्वाभ्युपगमे
तद्राहित्यस्यानन्तपदेन विवक्षणमेव युक्तमित्युक्तम् । अथ वस्त्वपरिच्छेदस्य
सर्ववस्तुसामानाधिकरण्यार्हत्वरूपत्वमम्युपयतां साक्षात्सिद्धान्तिनांमते
तद्विवक्षणेऽपि नानुपपत्तिरित्याह - भेदवादिनस्त्विति।सर्वचिदचिद्वस्तुशरीरत्वेन
ब्रह्मणः सर्वप्रकारत्वादिति। अनेन सर्ववस्तुसामानाधिकरण्यार्हत्वं
वस्त्वपरिच्छेदः इत्युक्तंभवति । इदमिदंनभवतीति हि वस्तु परिच्छेदः
इदमिदंभवतीति निर्देशयोग्यत्वंच जगद् ब्रह्मणोश्च शरीरशरीरिभावेन
शरीरवाचकशब्दानांचैकविशेष्यभूत शरीरि परब्रह्मपर्यन्ताभिघानेन सामानाधिकरण्यं
चोपपन्नमिति युक्त एववस्त्वपरिच्छेदः 
वस्त्वपरिच्छेदो वस्तुगत स्वभावविशेषः स्वभावतोऽपरिच्छेदरूपः 
सच ब्रह्मणि गुणानन्त्यरूपः इत्यपि संप्रदायः ।। वस्त्वन्तराप्रतिहतिः
वस्त्वपरिच्छेदः । आलोकादेः सर्वदेश संबन्ध योग्यस्यापि प्रतिहत्यर्हत्वात्
वस्तुपरिच्छित्वम् । ब्रह्म च न तथाभूतं, प्रतिहत्यनर्हत्वादिति
केचित् । वस्तुनः परिमितत्वं वस्तुपरिच्छेदः । तदभावो वस्त्वपरिच्छेदः 
देशापरिच्छेदैक्यै तत्कार्यभूतः । वस्तुनः परिमितत्वाभावाद्धि
सकल देशसंबन्धः इत्यपि केचित् । इत्थंच सिद्धान्तिमते ब्रह्मणि
वस्त्वपरिच्छेदः उपपन्न इति नानन्त्य श्रुति सकोचः इति
स्वतः परिच्छेदो नविद्यते इत्यनेन वस्त्वपरिच्छेद उक्तः । परतः
परिच्छेदो न विद्यते इत्येन देशकालपरिच्छेद उक्तः । अथाधिकरणपूर्वपक्षी
वैशेषिकः अनन्यत्वसाधनाय प्रवृत्तमृषावादि मतद्वयेऽपि दूषणमुक्त्वा
स्वमत मुपसंहरति - तदेवमिति ।
अथ सिद्धान्तं वक्तुमारभते - इति प्राप्तइति । कस्मात्कस्यानन्यत्वमित्यत्र
तदनन्यत्वं व्याचष्टे - तस्मादित्यादि । हेतुखण्डं व्याचष्टे - आरम्भणेति।
अत्र येनाश्रुतमित्यादिवाक्यखण्डानुपादानेनारम्भणशब्दोपादनस्य किं
प्रयोजनमित्यत्राह - तदुपपादयद्भ्यइति । तत् - अनन्यत्वम् । येनाश्रुत
मित्यादिनाहि प्रथममेकविज्ञानेन सर्वविज्ञानं प्रतिज्ञाय मृदादिदृष्टान्त
उक्तः । तत्र दृष्टान्तेऽपि वैशेषिकैः कारणात्कार्यस्यान्यत्वाभ्युपगमात्
कथमेकविज्ञानेन सर्वविज्ञान प्रतिज्ञोपपत्तिरित्याशकायां अनन्यत्वोपपादनाय
वाचाऽऽरम्भणमित्यादि वाक्यस्य प्रवृत्तत्वेनारम्भण शब्दादीनामेव
साक्षा दनन्यत्वोपपादकत्वमिति सूत्रे आरम्भणशब्दोपादानम्
यद्यपि वाचादिभ्यः वाचारम्भणशब्दादिभ्यः इत्येव सूत्रयितुं युक्तं
अथापि वाचारम्भण शब्दस्यैक पदत्व व्युदासाय आरम्भणशब्दादिभ्यः इति
विभज्योपादानं कृतम् । केचित्तु "यथावाचा दिशा निशेतिवचनेन वाचा
इत्यस्या" । कारान्तस्त्रीलिंगत्वमभ्युपगम्य वाचारम्भणं=वागालम्बनमित्यर्थं
वर्णयन्ति । स्वमते तु वाचेति तृतीयान्तं पदम् । आरम्भणमिति तु
पदान्तरमिति । आरम्भणशब्दादिभ्य इत्यत्र षष्टीतत्पुरुषसमासभ्रभशंकापनोदनाय
व्याचष्टे - आरम्भणशब्दःइति । अथ बहुव्रीहेः तद्गुणसंविज्ञानत्वं
आदिशब्दार्थं चाभिप्रेत्याह - वाचारम्भणमित्यादि
उक्तवाक्यानां मनन्यत्वोपपादकत्वं सामान्यतः प्रतिजानीते - एतानि
हीति ।
अनन्यत्वोपपादन प्रकारमुपपादयति - तथा हीति। कृत्स्नस्य जगतो ब्रह्मैककारणत्वं
कारणात्कार्यस्यानन्यत्वं च हृदि निधाय कारणभूतब्रह्मविज्ञानेन
कार्यभूतस्य सर्वस्य विज्ञाने "स्तब्धोऽस्युत त मादेशम प्राक्ष्यो
येना श्रुतं श्रुतं भवत्यमतं मतमविज्ञातं विज्ञातं इति प्रतिज्ञाते
सतीत्यन्वयः । ननूक्त दृष्टान्तवाक्य बलात् कारणात्कार्यस्यानन्यत्वं
कथमवगम्यते इत्यत्र दृष्टान्तवाक्यस्य स्वयमर्थमाह - यथेति। मृत्पिण्डारब्धेत्यनेन
मृण्मयशब्दार्थो विवृतः । मृत्पिण्डसत्तया मृण्मयघटशरावादि ज्ञानासंभवात्
तज्ज्ञानेनेत्युक्तम्
एवमेवहि परब्रह्म सद्भावादेव सर्व जगद्विज्ञानमप्यसंभवि । अतः श्रुत्यन्तरे
"कस्मिन्नु भगवो विज्ञाते सर्वमिदं विज्ञातं भवति, आत्मनि खल्वरे
दृष्टे श्रुते मते विज्ञाते इदं सर्वं विज्ञातं भवतीति परब्रह्मज्ञानेनैव
सर्वविज्ञानं प्रतिज्ञातम् । अतः श्रुत्यन्तरानुगुण्यात्=दृष्टान्त
दार्ष्टान्तिक सामार्थ्याच्च कारणज्ञानमेव कार्य ज्ञानोपयोगीति
निश्चोयते । अथ वाचारम्भणमित्युत्तरवाक्यमवतारयति - अत्र काणादवादेनेति।
कारणात्कार्यस्यान्यत्वेन कारणविज्ञाने कार्यसर्वविज्ञानप्रतिज्ञानमनुपपन्नमिति
वैशेषिकैः प्रत्यवस्थाने कृते तच्छंकापरिहाराय प्रवृत्तमिदं वाचारम्भणमित्यादिवाक्यं
लोकरीत्यैव कार्यकारणयोरनन्यत्वं प्रतिपादयीति भावः
अथ वाचारम्भणमिति वाक्यस्यार्थं वक्तुमादौ सूत्रोपात्तमारम्भणशब्दं
व्याचष्टे - आरभ्यतइति विभ्राजमानस्सरिरस्य मध्यादित्यत्र सरिरशब्देइव
रलयोरभेदमभिसंन्धायाहआलभ्यतेइति । आलम्भस्स्पर्शहिंसयोरिति निघण्डुमभिप्रेत्य
प्रकृते संबद्धमर्थमाह - स्मृश्यतइति । अत्रारम्भणशब्दस्य कार्यमिथ्यात्वपक्षे
परिणामपक्षेचाभिमतमुपादानत्वार्थकत्वं न संयक् प्रतीतिमात्रेण ।
अतः कार्यस्य वाचः पूर्वमपि प्रतीयमानत्वेन वागारब्धत्वाभावात् 
ब्रह्मकार्यस्य जगतः शब्द परिणामत्वाभावाच्च । स्वमते विकारस्य
मृदारब्धत्वेऽपि नामधेयस्य मृदारब्धत्वाभावेन विकारनामधेययोरुभयोरपि
आरम्भणशब्दवाच्यत्व सिध्यर्थं आरम्बणशब्दस्य स्पशीर्थकत्वं स्वीकृतम्
"वाचा' इत्यस्यार्थमाह - वाचेति । वाचेतितृतीयान्तम् । तत्र वाक्शब्दस्य
वाक्पूर्वकव्यवहारे अजहललक्षणा स्वीकृता । अथ व्यवहारस्य वाक्पूर्वकत्वं
विवृणोति - घटेनेति। अत्र विकारनामधेययोःव्यवहारहेतुत्वं प्रयोजकतया
नतु साधनतयेत्यभिप्रयन्नाह - तस्य व्यवहारस्यसिद्धयेइति । केन विकारो
नामधेयंच स्पृश्यते इत्यपेक्षायामाह - तेनैव मृद्दव्येणेति। एकेन
मृत्पिण्डेनेत्यत्र पूर्ववाक्ये मृद्दव्यस्य प्रस्तुतत्वादिति भावः 
विकारशब्दस्य धर्मिपरत्वव्युदासायाह - विकारः=संस्थानविशेषः इति 
अथ स्पृश्यते इत्यस्यार्थं विवृण्वन् उक्तंवाक्यार्थं संग्रहेण
दर्शयति - उदकाहरणादीति
तथाच घटेनोदकमाहरेत्यादि वाक्पूर्वकोदकाहरणादिव्यवहारविशेष सिध्यर्थं
मृदादिकारण द्रव्यस्यैव पृथु बुध्नोदरत्वादिलक्षण संस्थान विशेषभाक्त्वं
घटादिनामधेयभाक्त्वं चेत्याशयः । एवं प्रयोजनविशेषसिद्धये मृदादिकारण
द्रव्यस्यैव संस्थानान्तरनामधेयान्तरभाक्त्वात् घटादेरपि मृत्तिकात्वमेव
सत्यमिति उत्तरवाक्यमाहेत्यभिप्रयन्नाह - अतो घटाद्यपीति। सत्यशब्दस्यार्थमाह - प्रमाणेनोपलभ्यतइति 
एवकारव्यवच्छेद्यमाह - नतु द्रव्यान्तरत्वेनेति। तथाच घटादिद्रव्यमपि
मृत्तिकाद्रव्यमित्येव प्रमाणेनोपलभ्यते, न द्रव्यान्तरत्वेन ।
अतो न कार्यकारणयोरन्यत्वसिध्रिरिति भावः
अत्र घटादि विकाराणामसत्यत्ववादिमते मृत्तिकेत्येव सत्यमित्यत्रेतिशब्दासामज्जस्यं,
मृत्तिकैव सत्यमिति हि तेषां मते निर्देशोयुक्तः इति ध्येयम् ।
ननु कार्यकारणयोरुक्तरीत्या अनन्यत्वे बुद्धि शब्दान्तरादीनां कथमुपपत्तिरित्यत्र
समाधानं वक्ष्यण् समीचीनं दृष्टान्तं च प्रदर्शयन्नुपसंहरति - अतस्तस्यैवेति।
अयमाशयः - बुद्धिशब्दान्तरादयो हि घटःपटः इत्यादिषु वस्त्वन्तरत्वेनापि
दृश्यन्तेः बालो युवा स्थविरः इत्यादौ एकस्यैवावस्थान्तरेणापि दृश्यन्ते 
अतोऽन्यथासिद्धत्वान्न तेषां द्रव्यान्तरत्वसाधकता । नच तत एवहेतोः
विनिगमनाविरहेणावस्थान्तरनिबन्धनत्वनिश्चयो
़पि न स्यादिति वाच्यम् इष्टापतेः, नचैतावता कार्यकारणयोरैक्यासिद्धिः 
प्रत्यभिज्ञाप्रत्यक्षबलेन तयोरैक्य सिद्धेः । एतदमभिप्रायेणहि
"मृतिकेत्येव सत्यमिति श्रुतिरप्याह । अत एव सत्यमित्यस्य प्रमाणेनोपलभ्यते
इत्यर्थं इति भाषितम् । इत्थंच प्रत्यभिज्ञाप्रत्यक्षानुग्रहीत
श्रुतिबलेन कार्यकारणयोरैक्यसिद्धेः अन्यथासिद्ध बुद्धिशब्दान्तरादीनां
अवस्थाभेदनिबन्धनत्वमेव नतु द्रव्यभेदनिबन्धनत्वमिति निश्चीयते 
ननु बालादिशब्दानां बाल्यादिमच्छरीरपरतया बालयुवादिशरीराणांच
प्रतिक्षणं भिन्नानां वस्तुतो वस्त्वन्तरत्वस्य वैशेषिकैरभिमतत्वात्
दृष्टान्त एव विप्रतिपन्नः इति चेत् मैवं
बालयुवादिशब्दानां शरीर द्वारा शरीरिपर्यन्ताभिघायकत्वस्य सर्वसंमतत्वात् 
अत एव हि बालो युवा स्थविरो देवदत्तः इति प्रामाणिकैः प्रयुज्यते 
इत्थंच शरीरिणो देवदत्तादेः चेतनस्य नश्वरत्वाभावात् चेतनपर्यन्त
बुद्धिशब्दान्तरादीना मवस्थाभेदनिबन्धनत्वमेवेति नदृष्टान्तोऽन्यथासिद्धः 
अथ वात्र बालयुवादिशरीराणां न प्रतिक्षणं भिन्नत्वं अबाधितप्रत्यभिज्ञयाऐक्यसिद्धेः 
तत्र बुद्धिशब्दान्तरादीनांतु न वस्त्वन्तरसाधकत्वम् । आस्ते
शेते गच्छतीत्यादिवत् अवस्थाभेदनिबन्धनत्वमेव । इत्थं च बालो युवा
स्थविर इति एकस्मिन्नेव शरीरे बुद्धिशब्दान्तरादीनामवस्थाभेदनिबन्धनत्वेसिद्धे
बालयुवादिशरीराणामभंगुरत्वंसिद्धमिति न दृष्टान्तानुपपत्तिरिति
कार्यकारणयोरनन्यत्वे पूर्वं शंकितं भावाभावविरोधमनूद्य परिहरति - यदुक्तमिति।
तदिति । अस्य परिहृतमित्यनेन संबन्धः । ननू त्पत्तिविनाशादीनां
द्रव्यावस्थाविशेषत्वमस्तु तेन कथं विरोधपरिहारः इत्यत्राह - तत्तदवस्थस्येति 
अयमभिसन्धिः - कार्यकारणयोर्मृद्घटयोरनन्यत्वे मृदस्सत्वे तदभिन्नघटस्यपि
सत्त्वावशयकतया घटोनष्टइति कार्यस्य कथमभावः उपपद्यते । अतःकारणस्य
सद्भावेऽपि कार्यस्यासद्बावात् न कार्य कारणयोरनन्यत्वं युक्तमिति
हि भवद्भिः शंक्यते । तत्रैवं परिहारः । कारणभूतं मृदाख्यमेकमेव
द्रव्यं घटत्वकपालत्वाद्यवस्थाख्योत्पत्तिविनाशादिमत्
तत्र घटत्वावस्थापन्नायाः मृदस्सत्वे घटोनष्ट इति न घटाभावविषयकव्यावहास्संभवति 
घटत्वावस्थाप्रहाणेनान्यावस्थोत्पत्तौ कारणस्वरूपपभूतमृदस्सत्वेपि
घटवावस्थायाः अभावेन घटत्वावस्थापन्न द्रव्यमेव नास्तीति कार्यघटाभावविषयकव्यवहारः 
एवं च सर्वावस्थास्वपि स्वरूपस्यानुवृतेः तत्तदवस्थासद्बावे तदितरावस्थायाः
अननुवृत्तेश्च कारणसद्बावेऽपि कार्यासद्भावोपपत्तेः न भावाभावविरोधः 
भाव प्रतीतेः कारणस्वरूपविषयकत्वात् अभावप्रतीतेश्च तत्तदवस्थविषयकत्वादिति 
तानि तानि च कार्याणीत्यनेन कार्यभेदोपपत्तिरपि दर्शिता । अथ
कारकव्यापारानर्थैक्यं परिहरति - द्रव्यस्य तत्तदवस्थत्वमिति
अथाभिव्यक्तिपक्षोक्तचोद्यानां स्वमते अभिव्यक्यनभ्युपगमादेव नावकाशः
इत्यभिप्रयन्नाह - अभिव्यक्यनुबन्धीनीति । ननु भवन्मतेऽभिव्यक्यनभ्युपगमे
उत्पत्तेरभ्युपगमः आवश्यकः । उत्पत्ति र्ह्यसत एव नतु सतः विरोधात्इ
इत्थंचोत्पत्यभ्युपगन्तृणां भवतां असत्कार्यवाद एव प्रसज्यत इति
नास्मन्मतवैषम्यमित्यत्राह - उत्पत्यभ्युपगमेऽपीति ।
विरोधं शंकते - विप्रतिषिद्धमिति । चोद्यस्यानभिज्ञकृतत्वेन परिहरति - अज्ञातेति।
चोद्य परिहाराय विनाशोत्पत्तिस्वरूपं प्रतिपादयति - द्रव्यस्येति 
मृद्दव्यस्य घटत्वरूपसंस्थानयोगः पिण्डत्वा वस्थस्य विनाशः स
एवच घटत्वावस्थस्योत्पत्तिः । अतो द्रव्यस्वरूपस्य न कदाचिदपि विनाशः
उत्पत्तिर्वेति भावः । अनेन परिहारप्रकारं दर्शयति - अतस्सर्वावस्थस्येति।
द्रव्यस्वरूपस्य सर्वदा विद्यमानत्वात् अवस्थाया एव चानित्यत्वात्
न सत्कार्यवादभंगइत्याशयः । ननु संस्थानस्यानित्यत्वेनासत एव तस्योत्पत्तेरभ्युपगमात्
क्वचिदसत्कार्यवादस्तदवस्थ एवेति सर्वत्रासत्कार्यवाद एव युक्तः
इत्याशयेन शंकते - संस्थानस्यासत इति
प्रतिबन्ध्या उक्तशंकामपाकरोति - असत्कार्यवादिनोपीति। पूर्वमसतः
कार्यस्य घटादेरुत्पत्तिरित्युच्यते भवद्भिः । तत्र घटोत्पत्तिरपि
पूर्वमसती सप्रति उत्पद्यते उत सती । असत्वे ततः पूर्वं तस्या अप्युत्पत्तिरित्येवेरीत्या
अनवस्था, सत्वेच सत्या एवोत्पत्तेरुत्पत्तिरिति क्वचित्सत्कार्यवादापत्त्या
तत एव सर्वत्र सत्कार्यवादस्यैवाभ्युपगमसंभवः । ननु उत्पत्तेरुत्पत्तिरस्तिन
वेति चोद्यमेव न संभवति धर्मान्तरारोपणेन नित्यसमावज्जात्युक्तेः 
सत्यम् । अवस्थायामपि एवंपरिहारसंभवेन समाधेस्तौल्यात् । ननु
समाधिर्न तुल्यः उत्पत्तेरुत्पत्तिमत्वशंकायां जात्युक्तिर्युक्ता
अवस्थायाःउत्पत्तिमत्वशंकायां न जात्युक्तिर्युक्ता अवस्थायाःउत्पत्तेश्चातिरेकात्
मैवं, अवस्थाया एवोत्पत्तिरुपत्वात् । अतः अवस्थायाः उत्पत्तिचोदनं,
उत्पत्तेरुत्पत्ति चोदन मेवेति जात्युक्तिर्युक्तैवेति । अत्रायमप्याशयः - असत
एवघटादेः उत्पत्तिर्भवतां मते । अत एवासत्कार्यवादः । अत्रेदं पृच्छ्यते - उत्पत्तेरपि
उत्पत्तिरस्ति वा न वा । नो चेत् सा उत्पत्तिः नित्या स्यात् ।
न चेष्टापत्तिः घटादेर्नित्यत्वापत्तेः यद्युत्पत्तेः उत्पत्तिः
तर्हि तस्याः उत्पत्तेरत्पत्ति अस्ति वानवेति प्रश्नपरंपरया अनवस्थापत्तिः
उत्पत्तेः उत्मतिर्नास्ति । कार्यत्वं स्वीक्रियत इति चेत् तर्हिः
उत्पत्तेः पूर्वं सत्वात् सत्कार्य वाद प्रसंगः ।। इति ।। अथ युक्तं
समाधिं प्रदर्शयति - अस्माकं त्विति। तुशब्देन अवस्थैव वस्तुन उत्पत्तिः
नत्ववस्थायाः उत्पत्तिर्नामास्तीति स्वपक्षे वैषम्यं द्योतितिम् 
न चावस्थाया एवोत्पत्तिरूपत्वे यावद्घटसत्त्वंघटः उत्पद्यते इति
व्यवहारापत्तिः, अवस्थायाः अपृथक्सिद्धधर्मत्वेन प्रथक्प्रतिपत्त्यनर्हत्वात्
पृथक्कार्यानर्हधर्मत्वाच्च नोत्पत्यादि सापेक्षत्वम् । अत एव ह्युत्पत्तेरप्युत्पत्तिनिरपेक्षत्वं
भवता वक्तव्यम्
तस्मात् पृथक्प्रति पतिकार्यानर्हधर्माः पृथगुत्पत्तिनिरपेक्षाः
तद्वयतिरिक्ताश्च पृथगुत्पत्तिसापेक्षाः अप्रथक्मिद्धधर्माणां स्वयं
धर्मिणः उत्पत्याद्यवस्थाभूतत्वादिति भावः ।
ननु संख्याभेदान्न कार्यकारणयोरनन्यत्वमिति प्रागुक्तशंकां निराकरोति - कपालत्वेति।
दृष्टान्तोपादानेनशंकायाआभासत्वं सूचितम् । कपालत्वघटत्वादयो यथाऽवस्थाविशेषाः
तथैव एकत्व बहुत्वा दयोऽप्यव स्थाविशेषाः ।यथाच घटत्वकपालत्वावस्थयोर्नैक्यं
तथैव एकत्वबहुत्वावस्थयोरपीति घटत्वावस्थापन्नस्य कपालत्वावस्थापन्नत्वाभाववत्
बहुत्वा वस्थापन्नस्यैव नैकत्वावस्थापन्नत्वम् । किंतु यदा तन्तुत्वावस्थापन्नं
द्रव्यं, तदा बहुत्वावस्थापन्नम् । यदाच पटत्वावस्थापन्नं तदेवद्रव्यं
तदा एकत्वावस्थापन्नमिति कालभेदात् सद्वारकत्वाच्च न संख्याभेदविरोध
इति भावः
एवं सूत्रस्थारम्भणशब्दघटित श्रुत्यर्थमुक्त्वा तदनुबन्धियोद्यानि
च परिहृत्य आदिशब्दोपात्त श्रुनीनामभिमतमर्थं प्रदर्शयति - तथेति।
अस्य अनन्यत्वमेवोपपादितमित्यन्वयः । सदेवेति । सत् - प्रमाण संबन्धार्हंयद्वा
ब्रह्मेव्यर्थः । सदेवेत्यत्रावधारणेन कदाचिद्सत्यत्वं व्यवर्तितम् 
इदंशब्दार्थमाह - इदानां विभक्तनामरूपत्वेनेपि।ननुपरिदृश्यमानं
जगत् सदेवचेत् कथं सृष्टयाद्युपपत्तिरित्यत्राह - अग्नेइति । प्रलय
इत्यर्थ । एकमेवेप्यनेन नानरूपविभागाभावः उच्यते इत्यभिप्रयन्नाह - नामरूप
विभागाभावेनैकमेवासीदिति । अद्वितीयपदार्थमाह - सर्वशक्तित्वेनेत्यादि
अथोदाहृत श्रुतेरुक्तार्थपरत्वानुग्राहकेणोपरितनवाक्येनाप्यनन्यत्वंनिश्चीयते
इत्याह तथा तदैक्षतेति । स्थिरत्रसरूपजगत्वेनात्मनो बहुभवनमिति 
अनेन बहु स्यामित्यत्र बहुशब्दः तेजः प्रभृतिरूपेण बहुत्वपरः
इति पूर्ववाक्यस्थैकशब्देन बहुशब्दोक्तनामरूपविभागाभाव एवोच्यते
इत्युक्तंभवति । "ऐक्षत' इत्युक्तेः अद्वितीयपदस्याधिष्ठात्रन्तरनिवारकत्वं
ज्ञातम्। कथमसतस्सज्जायेत इत्यनेन सदेवेत्यवधारणस्य कदाचित्सत्त्व
व्यावृत्तिपरत्व मुक्तं भवति । बहुभवनं संकल्प्य जगत्सर्गाभिधानादिति 
अत्र कारणभूत ब्रह्मणः बहुभवन संकल्पस्य यथासंकल्पं जगत्सर्गस्य
चाभिधानेन कार्य भूतजगतः कारणभूत ब्रह्मणश्चानन्यत्वं निश्चीयत
इति भावः
अथ सेयं देवतैक्षत इत्यादिवाक्यमवतारयति - सच्छब्दवाच्यस्येति। निर्देशार्ह
जगत्वमिति । सच्छब्दस्य ब्रह्मपरत्वेन इदंशब्दवाच्यजगत्सामानाधिकरण्यमनुप
पन्नं अन्यथा ब्रह्मणि जगद्गत दोषापत्तेरिति भावः । ननु सच्छब्दस्य
जगत्परत्वेन नैषदोष इत्यत्राह - सच्छब्दवाच्यस्यैव जगत इति । नामरूपविभागभावेनैकत्वमिति 
चेतनांशस्यैक्यानुपपत्तेरितिभावः । बहुभवनसंकल्प रूपेक्षणमिति 
सच्छब्दवाच्यस्य जगतोऽचेतनत्वात् तस्यैव तदैक्षत इत्यत्र तच्छब्देन
परामर्शाच्चेति भावः । अथोदाहृतवाक्ये उक्त शंका परिहारपरस्य वाक्यैकदेशस्यार्थं
सामान्यतः प्रथमं व्याचष्टे - तिस्त्रो देवता इति
ननूक्तवाक्ये स्वात्मकजीवानुप्रवेशः केन पदेनोक्त इत्यत्र तदाह
- अनेनजीवेनात्मनेति । आत्मतयाऽनुप्रविश्येत्यनेन गगनादिव्यावृत्ति
रुक्ता । "अन्तःप्रविष्ट शास्ता जनानां सर्वात्मा इति हि श्रुतिः।
।"स्वात्मकजीवानु प्रवेशेन'इति स्वोक्तमर्थं विवक्षितार्थसिध्यै
विवृणोति - स्वात्मनोजीवस्यचेति। घटस्य मृदात्मकत्वमिव न जीवस्य स्वात्मकत्व
विवक्षितमिति भावः । अनेन जीवेनात्मनेत्यस्य सिंहेनभूत्वा बहवो
मयात्ताः इतिवदर्थ इत्युक्तंभवति ।तत्सृष्ट्वेति। सजीवे जगत्परेण
ब्रह्मणा आत्मतयाऽनुप्रविष्टमिति तत्सृष्ट्वा इत्यपि श्रुत्यन्तरेण
स्पष्टमित्यन्वयः
अनेन श्रुत्यन्तरसंवादो दर्शितः । ननु कारणावस्थाया वस्तुन एकत्वात्
कथमनुप्रवेशः बहुत्वे सति ह्यनुप्रवेशो युक्त इत्यत्राह - तदेवमिति।
सिद्धं स्मारितमिति । कारणावस्थायां अविभक्तनामरूपत्वेन कारणस्य
ब्रह्मण एकत्वेपि चेतनाचेतनवस्तुनः सत्वात् अनुप्रवेशो युज्यत एवेति
भावः । एवं शंकापरिहारपरवाक्यस्यार्थ मुक्त्वा शंकाप्यनेन परिहृताभवतीत्याह - अनेनेति 
पूर्वोक्ता शंका ब्रह्मणि जगद्गतदोषाशंकोत्यर्थ । विरासप्रकारं
दर्शयति - अचिद्वस्तुनीति । अथ सूत्रस्य वहुवचनाभिप्रेतवाक्यैरप्यनन्यत्वमुपपादयति - तथा
प्रकरणान्तरस्थेष्पपीति
अन्यत्वनिषेधादपि अनन्यत्वसिद्धिरित्यभिप्रयन्नाह - तथाऽन्यत्वचेति 
अथद्वैतदर्शनस्य कदाचित् निवृत्ति वचनेना तात्विकत्वं अनन्य वस्यैव
तात्विकत्वं सिध्यती व्यभिप्रयन्नाह - तथा यत्रहीती। सूत्रार्थ मुपसंहरति - तदेवमिति।
ननु जगद् ब्रह्मणोः शरीरशरीरिभावे सति हि उक्तं सर्वमुपपद्यते स
एवन संभवति चिदचिद्रूपस्य जगतः ब्रह्मणः उत्पत्तिप्रलय श्रवणेन
कार्यकारणभावप्रतीतेः कार्यकारणयोश्चान्यत्वात् । नहि परस्परमभिन्नयोःकार्यकारणभावः
वस्तुतः उक्तोपपत्तिभिरनन्यत्वोपपादनमपि न युक्तम् भेदव्यपदेशाच्चेत्यादिभिः
भेदस्य सिद्धान्तितत्वात् अन्यथा व्याघातादित्यादि शंकामर्थतः परिहरन्
उक्तमेवार्थं शिष्यसुग्रहत्वाय संग्रहेण प्रदर्शयति - अत्रेदं तत्वमिति।
सर्वदा तत्प्रकारं ब्रह्मैव सर्वशब्दाभिधेयमित्यन्वयः । सर्वदाः
=कारणावस्थायां कार्यावस्थायां च सर्वदा
चिदचिद्वस्तु शरीरतया तत्प्रकारत्वमेवोपपादयति तत्कदाचिदित्यादिना 
इति अत्रेदं तत्त्वमित्यन्वयः । विशिष्टस्य कारणत्वात् विशिष्टस्य
कार्यत्वाच्च तयोरेवैक्यात् विशेषणविशेष्ययो श्शरीर शरीरिभावो नानुपपन्नः 
एवं विशेषणविशेष्ययोः भेदव्यपदेशाच्चेत्यादि भेदोपपादनेपि अत्र
विशिष्टयोरेवानन्यत्वस्थापनात् न व्याहतिश्चेति भावः । अथ जगद्ब्रह्मणोरनन्यत्वं
तथात्वे गुणदोषव्यवस्थाच पूर्वमेवोक्तमिति पुनः स्मारयति - कारणादिति।
एवं श्रुति स्मृति स्वारस्यसिद्धं तर्कानुगृहीतं स्वाभिमतं जगद्ब्रह्मणोरनन्यत्वं
प्रतिपादितम् । अथ परैरुक्त मनन्यत्वं व्युदस्यति । तत्रादौ मृषावाद्यभिमतमनन्यत्वमनूद्य
तत्रानुपपत्तिं प्रदर्शयति - ये त्विति। तु शब्देन स्वमतादति वैलक्षण्यं
सूचितम् । स्वमते हि कार्यस्यापि सत्यत्वमभ्युपगम्यैवानन्यत्वमुपपादितम् 
अनन्यत्वं कुतो न सेत्स्थतीत्यत्राह - सत्य=मिथ्यार्थयोरिति। अनुपपन्नस्याप्यैक्यस्याभ्युपगमे
बाधकमित्याह - तथा सतीति। यत्त्वत्र मृषावादिनः प्राहुः - तदनन्यत्वमित्यत्रानन्यत्वं
न ऐक्यरूपं जडाजडयोरैक्यानुपपत्तेः किं तु भेदाभावः सच परमार्थतो
व्यतिरेकेणाभावरूपः अन्यथाभेदस्य प्रतीयमानत्वेन शशशृंगादिवदसत्त्वस्य
दुर्वचत्वेनच तदभावासिद्धेः
भेदस्य कार्यस्य मित्यात्वाभ्युपगमेन परमार्थतो व्यतिरेकाभावश्चोपपन्नः 
इत्थं च तस्मात्=कारणात् ब्रह्मणः कार्यस्या नन्यत्वं परमार्थतो
व्यतिरेकेणाभावः इति पर्यवसितमिति । तन्न संयक् । तन्मते निर्धनत्वमित्यत्र
निर्धनशब्देनेव अनन्यत्वमित्यत्रानन्यशब्देन न विद्यतेऽन्यत् यस्मादिति
बहुब्रीहिसमासविवक्षणे अन्य शून्यत्वरूपार्थसिध्या ब्रह्मणोऽनन्यत्वोक्तौ
कार्यधर्मिरूप प्रपञ्चमिथ्यात्वसिद्धिरिति वक्तव्यम् । इत्थंच तस्मात्=कारणात्
ब्रह्मणः कार्यस्य जगतः अनन्यत्वमिति वक्तुं न शक्यते । पुरुषस्य
निर्धनत्वमित्यादाविव तस्य ब्रह्मणो
़नन्यत्वमित्येव वक्तव्यम् । कार्यस्यजगतः तस्मात्कारणात् ब्रह्मणोऽनन्यत्वमिति
हि परव्याख्यानम् । यदि चानन्यत्वमित्यस्त्र तत्पुरुषसमासाभ्युपगमेन
अन्यत्वा भावार्थस्वीकारे तदा ऐक्यमेवोक्तं भवतीति न कार्यमिथ्यात्वसिद्धिः 
मनुष्यादनन्यो ब्रह्मणइत्युक्ते ब्राह्मणस्य मिथ्यात्वाप्रतीतेः 
अपि च परमार्थतो व्यतिरेकाभावः इत्यत्र व्यतिरेकशब्दवैयर्थ्यं
परमार्थतोऽभाव इत्युक्तेनैव मिथ्यात्वसिद्धेः । ननु तथैवास्तु
इति चे त्तर्हि सकल श्रुतिस्मृतीतिहासपुराण विरोधापत्तेः । सर्वत्र
हि कार्यसत्यत्वं प्रतिपाद्यते । अतो "यस्या व्यक्तं शरीरं यस्य
पृथिवी शरीर मित्यादि श्रुत्यानुगुण्येन शरीर शरीरि भाव - मभ्युपगम्य
विशिष्टकार्यं प्रति विशिष्टस्य कारणत्वं स्वीकृत्य अनन्यत्वोपपादनमेव
वरमिति
अथ भास्करोक्तमनन्यत्व मनूद्य निरस्यति - ये चेति। अथ यादन प्रकाशमत
मनुवदति - ये पुनरिति । विकल्पो भेदः । विप्लवो विकारः । नन्वे कस्यैवांशत्रयावस्थत्वे
कथं गुणदोषव्यवस्थितिरित्यत्राह - अतो भोक्तृभोग्येति। ननु वस्तुनस्त्रित्वात्कथमेकत्वमित्यत्राह - भोक्तृभोग्यनियन्तृणामिति।
अनन्यत्वमुपसंहरति - अतस्सन्मात्र द्रव्यमेवेति। दूषयति - तेषामित्यादिना।
अथ प्रथमं विरोध स्फूर्त्यै श्रुतिं प्रदर्शयति - सर्वा हिश्रुतयइतिस
सर्वेश्वरमिति। अनेन व्यवच्छेद्यमुपरिष्ठा द्दर्शयिष्यते । कारणावस्थायामपि
सर्वज्ञत्वं "यस्सर्वज्ञस्सर्ववित् यस्य ज्ञानमयं तपः" तस्मादेतत्
ब्रह्म नाम रूपमन्नं च जायते "इत्यादिश्रुतिसिद्धमित्यभिप्रेत्याह - सदैव
सर्वज्ञमिति
सदैवेत्यस्य सर्वत्र संबन्धः । अथोक्तार्थे श्रुतिं प्रमाणयन् सर्वेश्वरस्यैककारणत्वं
निगमवति - तथाहीत्यादिना। अथ सर्वोपनिषत्स्वपि नारायणस्यैव कारणत्वोक्तिरिति
बोधयितुं कारणवाक्योक्त सद्ब्रह्मात्मशब्दादीनां सामान्यविशेषन्यायेन
विशेष पर्यवसानं दर्शयति - सद्ब्रह्मात्मशब्दा हीति।ईश्वरस्यैवेति।
न चास्य कश्चिज्जनितेत्युक्तेरिति भावः । अथ स्मृतीतिहासपुराणानि
प्रदर्शयति - स्मृति रपीत्यादिवाक्य द्वयेन ।। अथ लक्षणाविरोध प्रदर्शनायाह
- नचेश्वरइति ।तदंशत्वाभ्युपगमादिति। सन्मात्र ब्रह्मणो हि जीवेशाचित्प्रभेदेन
नित्य सिद्धांशत्रयवत्वमिति भवद्भिरुच्यते, अत ईश्वरस्य सन्मात्र
ब्रह्मणश्च नैक्यमिति अनन्यत्वं दुरुपपादमेवेति भावः
जीवाचिद्विषयेऽपीदं बोध्यम् । दर्शयिष्यते चोपरिष्टात् ।सविशेषत्वाच्चेति।नियन्तृत्वज्ञानादिविशेषवत्वाच्चेत्यर्थः 
सन्मात्र ब्रह्मणो हि अंशिभूतस्य नियन्तृत्वादि विशेषाः नाभ्युपेयन्तेई
ईश्वरस्यच तदंशस्य नियन्तृत्वादिकमङ्गीक्रियते इति कथं तयोरेकत्व
मिति भावः । नन्वीश्वरस्योक्तो विशेषः कादाचित्क एवेति नैक्यानुपपत्तिरित्या
शंक्याह - नच तस्येति। इत्यादिभ्यः, स्वाभाविकत्वेन बोधनेन सदातनत्वादित्यर्थः।
स्वाभाविकज्ञानादिमत्वबोधकश्रुतेः ज्ञानादिशक्तियोगस्य स्वाभाविकत्व
प्रतिपादनपरत्वं पराभिमतं व्युदस्यति - ज्ञानानन्दादि शक्तियोगइतिः
अवधारणेन ज्ञानादेः व्वच्छेदः । कुत इत्यत्राह - शक्तिः स्वाभाविकीति।
स्वाभाविकीत्यस्योभयत्रान्वयादित्यर्थः ।पृथङ्निर्दशादिति। शक्तेः
स्वाभावकित्वं नास्मदनभिमतं किंतु शक्तेरेव, स्वाभाविकत्वं शक्तिज्ञानाद्युभयोरेवहि
स्वाभाविकत्वं श्रुतिः बोधयति । अन्यथाभवन्मते हि शक्तिः स्वाभाविकीति
निर्देशस्य वैयर्थ्यापत्तेरिति भावः । ननु परास्य शक्तिर्विविधैव
श्रूयते स्वाभाविकी इत्यत्र शक्तिशब्दः सामान्यशब्दः । अघटितघटनासामर्थ्यरूपशक्तिविशेषे
ज्ञानादिकार्यकरणरूपसामर्थ्यविशेषेच प्रयोगात् । स्वाभाविकी ज्ञानबलक्रियाच
इत्यत्र ज्ञानादिकार्यकरत्वरुपशक्ति विशेषस्यैव संकोचेन प्रतिपादनम्
अत एव वा गोबलीवर्दन्यायेन शक्तिशब्दो व्यतिरिक्तविशेषमात्रपर्यवसीयी,
इत्थं च नपृथङ्निर्देशवैयर्थ्यमित्यत्र दूषणान्तरं समुच्चिनोति - लक्षणाप्रसंङ्गाच्चेति।
ज्ञानबलक्रियाचेत्यत्र ज्ञानादि क्रियावाचिना ज्ञानादिशब्देन तत्तच्छक्ति
प्रतिपादनस्य लक्षणयैवाभ्युपगन्त व्यत्वेन लक्षणैव दोषः । लक्षणाबीजाभावादिति
भावः । एवं लक्षणां विनैवनिर्वाहे शक्तिशब्दस्य संकोचकरणमप्यस्वरस
मिति चाभिप्रायः । अथ सर्वज्ञः इत्यादिश्रौतपदस्य पराभिमतार्थाभासपरत्वं
व्युदस्यति - न चेत्यादिना।पाचकादिवदिति। संप्रति पाकानु कूलकृति
शून्येपि पाककरणशक्तिमति व्यक्तिविशेषे पाचक शब्दव्यवहारो दृश्यते
अतः पाचक इत्यस्य पाककरणशक्तिमानित्येवार्थः । एवमेव सर्वज्ञः इत्यादावपि
इति भावः । यद्यपि सर्वज्ञःइत्यत्र कृ त्प्रत्ययस्य शक्तिमात्रार्थकत्वेऽपि
न ज्ञानादेः स्वाभाविकत्वव्यवच्छेद संभवः । श्रुत्यन्तरे स्वाभाविकी
ज्ञान बलक्रिया चेत्युक्तेः । अथापि ज्ञान बलक्रिया चेत्यात्रापि
ज्ञानशब्दस्य कृदन्तत्वेन तत्रापि शक्तिमात्रे कृप्रत्यय संभवेन
ज्ञानपदेनैव लक्षणां विना वाक्यैव ज्ञानादिशक्तिबोधेन न लक्षणापादनं
युक्तम् । पृथ ङ्निर्देश चारितार्थ्यमपि पूर्वमेवोक्तमिति न ज्ञानादेः
स्वाभाविकत्वमावश्यकमिति पूर्वपक्ष्याशयः इत्याशयेन तदभिमतार्थो
निराकृतः इति
इत्यादिष्वित्यत्रादि शब्देन शकि लिंङ्चेत्यादिसूत्रग्रहणम् । अत्र
सूत्रे चशब्देन कृत्प्रत्ययान्तराणामपि शक्तौ विधानं सूचितम् ।
नन्वेवमेव पाचकादिष्वपि कृत्प्रत्ययस्य शक्त्यर्थकत्वं न स्यादित्यत्राह - पाचकादिष्वगत्येति।
तत्र शक्तिमति प्रयोगदर्शनमिति अर्थान्यथानुपत्या लक्षणाऽभ्युपगमः 
अत्र ज्ञानादियोगस्यैव स्वाभाविकत्वेनोपपत्तेः न लक्षणाबीजाद्यनुपपत्तिरस्तीति
भावः । ननु सूत्रे केषांचित्प्रत्ययानां शक्तिविषयत्वस्मरणेऽपि
पाचकादिषु शक्तौ कृदन्तत्वेन प्रयोगदर्शनात् कतिपयविधानमुपलक्षणमिति
किं न स्यादिति चेत् ? किं ततः प्रयोगदर्शनाद्धि तत्र कृत्प्रत्ययस्य
शक्त्यर्थकत्वं स्वीकृतं न नावता सर्वकृत्प्रत्ययस्यापि शक्त्यर्थकत्वं
संभवति
अतो विशेषोपादानेनान्यथानुपपत्त्या वा केषांचिदेव कृत्प्रत्ययानां
शक्तिविषयत्वमिति न ज्ञानपदेऽपि कृत्प्रत्यस्य शक्तिविषयत्वसंभव
इति ।
दूषणान्तरं प्रदर्शयति - किंच्चेश्वरस्येति उभयत्र तच्छब्दः सन्मात्र
ब्रह्मपरः तदुक्तदृष्टान्तरीत्यैवासागत्यमिति द्योतनाय - तरङ्गात्समुद्रस्येवेत्युक्तम्।
बाधस्फूर्त्यै ईश्वरविषयाणीत्युक्तम् । परश्शतानि वचांसीत्यनेन
दोषाधिक्यं प्रकशिततम् ।बाध्येरन्निति। ईश्वरस्यांशत्वात् सन्मात्र
ब्रह्मणोम् ऽशित्वात् अंशापेक्षया अंशिनः उत्कृष्टत्वात्, अंश
भूतस्याधिक्यकथनं बाधितं भवतीति भावः । दूषणान्तरं योजयति - किंच
सन्मात्रस्येति। आद्यस्तच्छब्दो सन्मात्र ब्रह्मपरामर्शी, द्वितीयस्तु
अंशभूतेश्वरपरामर्शी । ननु कथं व्याहतिरित्यत्र - व्याहति प्रकारमेवोपपादयति - नहीति
अंशानांमश्यात्मकत्वमभिमतमेव । अंशानांपरस्परं तत्तदात्मकत्वं तत्तदंशत्वंवा
नाभिमतं, अनुपपन्नंच । अतस्सर्वस्यापि वस्तुनः अंशभूतेश्वरात्मकत्वाभावात्
ईश्वरांशत्वाभावाच्च ईश्वरस्य सर्वात्मकत्व सर्वांशित्व बोधक श्रुतिविरोधो
दुर्वार एवेत्याशयः । शंकते - स्वांशेषु सर्वेष्विति। अनिष्टापादनेन
परिहरति - घटेऽपीति। मूलेकुठारं पातयति - नच सन्मात्रस्येति। वस्तुधर्मतयाऽवगतस्य 
सर्वत्रानुवर्तमानस्य सन्मात्रस्य वस्तुधर्मत्वादित्यर्थः । अनेन
दण्डरूपादीनामिनान्यथासिद्धिरुक्ता ।। द्रव्यत्वं=स्वतन्त्र द्रव्यत्वम् 
अनेन सत्त्वादिधर्मणां द्रव्यत्वे
़पि न बाधकम् ।।
अथ वस्तुधर्मत्वोपपादनाय सत्त्वस्वरूपमाह - व्यवहारेति । अत्र सत्वप्रसंगादसत्वरूपमपिदर्शयति - विरोधीति।
एतावता सत्त्वस्य वस्तु धर्मत्वमभ्युपगम्य दूषण मुक्तम् । अथ स्वतन्त्र
द्रव्यत्वाभ्युपगमे दूषणमाह - द्रव्यमेव सदिति। अथ द्रव्यसंबन्धात्
क्रियादेस्सत्त्वमिति तत्रामुख्यमेव तदिति शंकां परिहरति - क्रियादि
ष्विति। काशकुशावलम्बनं नाम काशस्य कुशत्वेन कु शस्थानेऽवलम्बनं
अमुख्यमिति यावत् ।सर्वत्रैकरूपासत्ता दुरुपपादेति। क्रियादिषु
द्रव्यसंबन्धः सत्त्व प्रयोजकः द्रव्ये त्वन्यदिति प्रयोजकैक्यं
व्याहृतं भवतीत्याशयः ।
अथोक्तपक्षस्याति पापीयस्त्वाभिव्यक्त्यै उक्तमेव दूषणं पुनः स्मारयति - सदात्मना
चेति । एवं पक्षान्तरेषु दोषाधिक्यात् स्वोक्तपक्षे दोषलेशस्याप्याभावाच्च
स्वोक्तमेवानन्यत्वं युक्तमिति निगमयति - अत इति ।। सूत्रे तदनन्यत्
त्वं = ब्रह्माभिन्नस्त्वं तत्त्वं (असि). इति श्रुत्यभिज्ञया पदच्छेदं
कुर्वन्ति । अन्यत् शब्दः तकारान्तः, अतः तकारद्वयं तत्त्वं त्वम् इति
वक्तव्यम् ।
<2.1.16>
अनन्तरसूत्रं चोद्यमुखेनोत्थापयति - अथोच्येतेति । कुतो निर्णीयत इति ।
बुद्धि शब्दान्तरादीनां द्रव्यान्तरत्वनिबन्धनत्वं अवस्थाभेदनिबन्धनत्वं
वेत्यत्र विनिगमकाभावादित्यर्थः । कस्य भावे इत्यपेक्षायामाह - कुण्डलादिकार्येति।
कस्योपलब्धिरित्यत्राह - कारणभूते इति । एवमक्षरार्थमुक्त्वा तात्पर्यार्थमाह - इदमिति।
इदं कुण्डलं हिरण्यमिति हि सामानाधिकरण्येन प्रत्यभिज्ञानं दृश्यते 
अतः कार्यकारणयोरनन्यत्वं प्रत्यभिज्ञाप्रत्यक्षसिद्धम् । अत
एव श्रुतावपि मृत्तिकेत्येव सत्यमिति प्रत्यभिज्ञाप्रत्यक्षस्यानन्यत्व
साधकत्वमुच्यते
अन्यथा असत्कार्यवादिनां कार्ये समवायिकरणानुवृत्तिं वदतां भवतां
मते कुण्डलेऽस्मिन् हिरण्यमिति वैयधिकरण्येन प्रत्यभिज्ञानं ह्यावश्यकम् 
न च तथा दृश्यते इति भावः । एवं सूत्रोक्तमन्वयं प्रतिपाद्य व्यतिरेकोक्तं
प्रदर्शयति - नचैवमिति। एवमुपलब्धयनुपलब्धिभ्यां कारणभूतस्यैवावस्थान्तरापन्नत्वे
कार्यत्वमिति निश्चीयते इत्याह - अतइति । नन्वन्यत्वसाधक प्रत्यभिज्ञाभावेपि
बुद्धिशब्दान्तरादिभिः वस्त्वन्तरत्वं कल्प्यते इति शंकां परिहरति - द्रव्यान्तरवादिनापीति।
अभ्युपेतेनावस्थान्तरयोनेनः असभवायिकारणत्वेनाभ्युपेतेन तन्तुसंयोगादिनेत्यर्थः
इत्थं त्वदभिमतासमवायिकारणेन बुद्धिशब्दान्तरादीनामुपपत्तेरन्यथासिद्धत्वान्न
तेषां कल्पकत्वमिति भावः । एतेन सेयंदीपज्वालेति वद स्यापि प्रत्यभिज्ञानस्य
भ्रान्तत्वकल्पनमपि निरस्तम् । तथा कल्पकानन्यथासिद्धहेत्वभावात् 
बुद्धिशब्दान्तरादीनांचान्यथासिद्धत्वात् । अतो ज्ञानस्य स्वतः
प्रमाणत्वेन भ्रान्तत्वकल्पकाभावेनच प्रत्यभिज्ञासिद्धमनन्यत्वं
दुष्परिहरमिति । ननु सेयंगौरित्यादि प्रत्यभिज्ञायाः जातिनिबन्धनत्वदर्शनात्
इयमपि प्रतयभिज्ञा जातिनिबन्धनैव स्यात् अतोनानन्यत्वसिद्धिरित्याशंक्याह - नचजातिनिबन्धनेति।
सेयंगौरित्यादौ व्यक्तिद्वयोपलब्धेः उभयानुगतजातिनिबन्धनत्वं प्रत्यभिज्ञायाः
युक्तम्
अत्रतु व्यक्यन्तरानुपलम्भात् न तन्निबन्धनत्वमिति भावः ।
न केवलं व्यक्तिद्वयानुपलब्धि=प्रत्युत एकद्रव्यस्यैवोपलब्धिरित्याह - एकमेवेति।
अथ वस्तुतो कार्यकारणे भिन्ने एव परंतु कार्ये कारणप्रत्यभिज्ञानं
समवायिकारणानुवृत्ति निबन्धनमेवेति प्रत्यभिज्ञानस्यान्यथासिद्धत्वान्नानन्यत्वसाधनं
युक्तमिति शंकामनूद्य परिहरति - नच द्रव्यभेदेइति ।द्रव्यान्तरत्वे
सतीति। आश्रयानुवृत्ति मात्रेण द्रव्यान्तरे तथा प्रत्यभिज्ञानं
नदृष्टम् । अन्यथा घटस्थे जले घटोजलमिति सामानाधिकरण्येन प्रत्यभिज्ञानापत्तेरित्याशयः 
ननु कार्यकारणयोस्तथा प्रत्यभिसन्धानं स्यात् । मैवत् । कार्यकारणयोर्द्रव्यान्तरत्वे
एव विवादात्
द्रव्यान्तरत्वसिद्धौ प्रत्यभिज्ञानस्यान्यथा सिद्धिः अन्यथासिद्धौ
द्रव्यान्तरत्वसिद्धिरितिमिथः संश्रयाच्च । अतोऽन्यत्र द्रव्यान्तरत्वनिश्चयस्थले
एव प्रत्यभिज्ञानस्यान्यथासिद्धिः प्रतिपादनीया । तत्रच तथा प्रत्यभिसन्धानमेव
नास्ति अतोऽन्यथासिध्युपपादनमेव दुःशकमित्यभिप्रायः । अथ क्वचित्
कार्यकारणयोरनन्यत्वेनाभिमते स्थलविशेषे प्रत्यभिज्ञानासिद्धिं
शंकते - गोमयादीति।न दृश्यतेइति । कार्य कारणयोरनन्यत्वं सिन्धान्तिनापि
दुःसाधमिति भावः । तत्रापि प्रत्यभिज्ञानमस्तीत्याह - तत्रापीति।
समवयिकारणानुवृत्तिं वदता त्वयापि प्रतिसन्धानाभावचोद्यपरिहाराय
आदिकारणपृथिवी प्रत्यभिज्ञानस्येष्टव्यत्वादित्याशयः
निमित्तकारणस्यापि कार्ये प्रत्यभिज्ञानमावश्यकमित्यापाततो मत्वा
शंकते - अग्निकार्येइति । उपादानकारणस्य कार्ये प्रत्यभिज्ञातव्यत्वं
नतु निमित्तमपीत्याशयेन परिहरति - भवत्विति। तर्हि तत्रोपादानकारणं
किमित्यत्राह - अग्नि संयुक्तेति । धूमस्यार्देन्धन कार्यत्वे उपपत्तिमाह - गन्धैक्याच्चेति।
इत्थंच घूमे गन्धवत्वात् तत्कारण पृथिवीत्वप्रत्यभिज्ञानं दृश्यत
एवेति भावः । सूत्रार्थ निगमयति - अतः कार्यभावेचेति ।तस्मादिति।
अवस्थाभेदमात्रनिबन्धनत्वे विनिगमकसत्वादित्यर्थः ।
<2.1.17>
उत्तरसूत्रं व्याचष्टे - अपरस्येति। कार्यस्येति तद्व्याख्यानम् ।।कारणे
सत्वात्=कारणावस्थायां सत्वादित्यर्थः ।ननु भविष्यतः कार्यस्य
कथं कारणावस्थायां सत्वमित्यत्राहलोकवेदयोरिति। यतःकार्यस्य कारणतया
व्यपदेशः तत एव कार्यस्य कारणावस्थायामपि सत्व मावश्यकमिति भावः 
पूर्वत्र कार्यकारणयोरनन्यत्व साधकं प्रत्यभिज्ञानं प्रमाणीकृतं
अत्र तु तादृशव्यपदेशः प्रमाणीकृतः इति भेदः । अत एवोत्तरसूत्रे
असद्व्यपदेशादिति प्रतिबन्द्या पूर्वपक्षः कृतः । अत एव व्यपदिश्यति
इति भाष्ये उक्तम् । केचित्तु सोऽयमिति प्रत्यभिज्ञानस्य अनन्यत्वसाधकतयोपन्यासःपूर्वं
व्यरचि । अत्र तु अयं सः इत्यभिज्ञायाः प्रमाणतयोपन्यासः कृतः इति भिदामाहुः ।
। केचित्तु - भावे चोपलब्देरिति सूत्रं कार्यदशायां कार्ये कारणतादात्म्य
प्रतीतेः प्रमाणत्वोपन्यासपरम् । इदंतु कार्यनाशानन्तरं तादृश प्रतीतेः
प्रमाणत्वोपन्यासपरमिति व्याचक्षते ।
<2.1.18>
पूर्वपक्षपरसूत्रखण्डमवतारयति - यदुक्तमिति। असद्व्यपदेशमेव लोकवेदाभ्यामुपपादयति - असदेवेति।
पूर्वत्रापि लोकवेदाभ्यामेव हि सद्व्यपदेश उपपादितः । अत्र व्युत्क्रमेण
लोकवेदप्रतिपादनं तु वादिनापि उक्तार्थस्याप्रकम्प्यत्वबोधनार्थम् 
वाचारम्भणमित्यादिश्रुतिभ्य एव हि वाद्यपि अनन्यत्वमुपपादितवान् 
कार्यस्यसत्त्वमपि श्रुतिभ्य एवावगम्यत इति कथमनन्यत्वमित्याशयः 
अत्रापि असद्व्यपदेशबाहुल्य बोधनायानेकश्रुत्युपादानम् । पूर्वपक्षमुप
संहरति - अतो यथोक्तमिति। दूषयति - तन्नेति। असद्व्यपदेशस्य धर्मान्तरेण
व्यपदेश रूपत्वमेव विविच्य दर्शयति - स खल्विति
धर्मान्तरेणेति व्याख्येयम् । संस्थानान्तरेणेति व्याख्यानम् ।
निषेध्यं व्यनक्ति - न भवदिति। ननु - असद्व्यपदेशेन वस्तुनोऽसत्वमेव
ह्युच्यते । तत्कथं धर्मान्तरेणस्थितिरित्यत्राह - सत्वासत्त्वेहीति 
विरोधिव्यवहारयोग्यता तद्व्यवहारयोग्यस्यासत्वमित्युक्तमित्यर्थः 
सत्त्वस्येवासत्वस्यापि द्रव्यधर्मत्वेन कथमसद्व्यपदेशेन वस्तुतस्सतो
द्रव्यस्य तुच्छत्वं बोध्येत इति भावः । ननु सद्व्यपदेशेन तुच्छत्वस्यानभिमतत्वे
धर्मान्तररूपमसत्वं किं, अन्यशब्दप्रतियोगीच कः इत्यत्राह - तत्र
सत्व धर्मादिति। तद्विरोधिनी सूक्ष्मावस्थेति
सत्त्वासत्वयोरापेक्षिकत्वादिति भावः । खण्डान्तरमवतारयति - कथमिदमिति।
इदं=धर्मान्तरयोगः । अर्थौचित्यात् पञ्चम्यन्ततया निर्देशसामर्याच्च
एकसाध्यसाधकत्व मित्यालोच्य वाक्यशेषाद्युक्तेः शब्दान्तराच्चेप्युक्तम् 
मनस्कारलिंगेन = मनस्सृष्ट्टत्वलिगत्वेन नहि तुच्छस्य सृज्यंत्वसंभवः 
अतोऽत्रोक्तमसत्वं न तुच्छत्वरुपमिति भावः । नन्वसदेवेदमित्यतत्र
न वाक्यशेषः श्रूयते तत्र कथं निर्वाहः इत्यत्राह तदैकार्थ्यादिति 
स्वलत्रये असद्व्यपदेशः उक्तः । तत्र इदं वा अग्रे इत्यत्र तदसदेवेति
वाक्यशेषः । असद्वा इदमग्र आसीदित्यत्र तदात्मानं स्वयमकुरुत इति
वाक्य शेषः
असदेवेत्यत्रतु तदैकार्थ्यरुपप्रमाणमिति ध्येयम् ।। मृट्द्रव्यस्येत्यादिना
सत्वस्य पदार्थ धर्मत्व मुक्तं तस्यैवेत्यादिना असत्वस्य धर्मान्तरत्वमुक्तम् 
अथ विरोध्यवस्थान्तरयोगस्य नास्तीति व्यवहारहेतुत्वमुपपादयति - तत्र - कपालादीति।
आदिशब्देन पिण्डग्रहणम् । अयमाशयः घटोऽस्तीत्यत्र घटत्वावस्था
विषयी क्रियते घटो नास्तीत्यत्रतु घटत्वाभावावस्था । साच कपालत्वपिण्डत्वावस्थैव
नतु अतिरिक्ताभावः प्रमाणाभावात् । अतस्सत्त्वस्येवासत्वस्याप्यस्थान्तरत्वमेवं
न तुच्छत्वरूपमिति । अथाऽभावरूपानुपलब्धिपराहतत्वं दर्शयति - नचेति
कल्पनमपि न संभवतीत्याह - नच कल्प्यतइति । तावतैव=क्लृप्तेन भावरूपावस्थान्तरेणैव
अयं भावः - अभावान्तवादिनोपिहि अनवस्थाभयेन अभावा भावस्य भावरूपत्वमावश्यकं
अतस्सर्वत्रैवाभावव्यवहारो विरोध्यवस्थान्तरेणोपपद्यते इति तद्व्यतिरिक्तकल्पनं
निष्प्रयोजनम् । तत्र पिण्डत्वावस्था घटप्रागभावः । कपालत्वावस्थाच
घटप्रध्वंसाभावः । घटत्वंच पटादेरन्योन्याभावः । कालविशेषविशिष्टदेशविशेषत्वं
अत्यन्ताभावः इति न भावातिरिक्तोऽभाव इति । ननु भावान्तराभाव वादिनां
भवतां मते ब्रह्मानुभूतेः ज्ञानविकासरूपत्वं तस्य च ज्ञानसंकोचध्वंसरूपत्वं
चाभ्युपगन्तव्यम् अन्यथा परिपूर्णानुभवरूपमुक्तेः साध्यत्वे ऽनित्यत्व
प्रसंगात्
ध्वंसरूपत्वे तु सादिरनन्तः प्रध्वंसाभावः इति लक्षणानुसारेण ध्वंसस्य
न ध्वंसः नानित्यत्वप्रसक्तिः । अन्यथा प्रतियोग्युन्मज्जन प्रसंगात् 
तत्र घटत्वावस्थाध्वंसः कपालत्वावस्थारूपः कपालत्वावस्थायाः ध्वंसः
चूर्णत्वावस्थेति उपर्युपरिवक्तव्यतया कपलत्वाद्यवस्थारूप घटत्वावस्था
नाशस्यापिनाशावश्यकत्वात् कथं ध्वंसरूपत्वांगीकारेण नाशाभावोपपादनम् 
तत्तदवस्था रूपनाशनाशस्यावश्यांगीकर्तव्यत्वात् ।
अपि च भावान्तराभाववादिमते नाशस्य भावरूपत्वं वाच्यम् । अत्र तु
भावरूपावस्थायाः नाशरूपत्वमभ्युपेत्य ध्वंसस्य ध्वंसा भावात् परिपूर्णानुभवस्य
साध्यत्वेऽपि नानित्यत्व मित्युच्यते? एतेना भावान्तरभाववादित्वमेव
भवतां प्रसज्यते?
इति चेदत्रोच्यते - पिण्डत्व घटत्व कपालत्व....अणुत्वावस्थानां सर्वासां
पूर्वपूर्वावस्थानाशरूपत्वं पूर्वावस्थानाशरूपान्तिमावस्थायाः नैव
नाशः । अतोऽन्तिमावस्थारूपो नाशः उत्तरावधिरहित एव । अतस्सर्वस्या
अपि अवस्थायाः नाशत्वाक्रान्तत्वात् नाशत्वानापन्नावस्थाराहित्यं
सिध्यति । तथाचान्तिमनाशस्य नाशो नास्ति । एवंधीविकासपरंपरायाः
सर्वस्या अपि ज्ञानसंकोचध्वंसरूपत्वात् ब्रह्मानु भूतेर्नित्यत्वम्
अपि च भवतां मतेपि भावान्तराभाववादित्वमेषितव्यम् । घटाभावाभावस्य
घटरूपत्वस्वीकारात् । घटभेदस्य प्रतियोगिता वच्छेदकी भूत घटत्वरूपतास्वीकाराच्च 
अपि च ध्वंसस्यान्ताभावेऽपि सादित्वमिष्यते । तथा च घटध्वंसप्रागभावः
इष्यते सच स्वरूपादन्यो न दृश्यते । प्रागभावस्यानादित्वात् घटरूपस्य
घटध्वंसप्रागभावस्याप्यनादित्वेन घटस्यानादित्व प्रसंगः । यदि घटध्वंसप्रागभावस्य
घटरूपत्वं नेष्यते? तदा घटध्वंस प्रागभावध्वंसस्यापि न घटध्वंसरूपत्वमिति
वक्तव्यम् । एवं तस्य प्रागभावः तस्य ध्वंसः तस्य प्रागभावः इत्यनन्त
पदार्थ कल्पनाप्रसंगः
अपि च ध्वंस प्रागभावयोः स्वसमान देशवृत्तित्वनियमोपि भवतां भग्नः 
ध्वंस प्रागभावस्य घटरूपत्वे तस्य सादित्वात् प्रागभावस्यापि
सादित्व प्रसंगः । यथाऽस्मन्मते ध्वंसस्यावस्थारूपत्वे तस्यापि
ध्वंस इति ।। एवमेव घटप्रागभावस्य सान्तत्वेन ध्वंसावश्यकत्वात्
घटप्रागभावध्वसस्य घटरूपत्वमेष्टव्यम् । ध्वंसरूपघटस्य ध्वंससत्वेन
ध्वंसस्यानन्तत्वं भवतामपि गतम् । घटरूपत्वानंगीकारेतु प्रागभावस्य
ध्वंसः ध्वंसस्य प्रागभावः इत्येवंरीत्या अनन्ताभावकल्पना प्रसंगः
किंच घटभेदस्य घटव्यतिरिक्तेषु सर्वत्र वर्तमानत्वेन तदभावस्य घटत्ववत्
घट एव वर्तमानतया घटभेदाभावो घटत्वरूपः अत एव भेदाभावस्य भेद प्रतियोगितावच्छेदकरूपत्वमिष्यते 
एवं पटभेदाभावःपटत्वरूपः । अतो भावान्तराभाववादित्वं भवतामप्यनिवार्यम्
एवमेव घटादिभेदस्य पटे एव पटत्ववत् वर्तमानत्वात् तस्य पटत्वरूपत्वं
स्वीकार्यम् । तथा घटध्वंस भेदस्य घटे वर्तमानत्वात् सोपि घटत्वरूपः 
न च घटध्वंस भेदस्य ध्वंसव्यतिरिक्ते सर्वत्र वर्तमानत्वात् कथं
तस्य घटत्वरूप तेति वाच्यम् । धटध्वंसभेदस्य घटव्यतिरिक्ते सर्वत्र
वर्तमानतया तस्य तत्तत्पदार्थासाधारण रूपत्वमेवेत्यनिवारणात् ।
एवं घटध्वंसभेदाभावस्य घटध्वंसरूपतेति ध्वंसत्वरूप भावपदार्थरूपता
भेदस्य । नहि सोऽभावः घटध्वंसरूपः । तथा सति ध्वंस - अभाव्योरैक्यापत्तिः 
अतोऽप्रतिष्ठितमेव भवतां मतम् ।।शब्दान्तरं विवृणोति - शब्दान्तरंचेति
अस्योपपादकत्वमाह - तत्रहीति। अथासत्वेनोक्तस्यैवावस्थान्तरयोगेन
साक्षात् सत्त्व मेव श्रुतौ युक्तमित्यपि दर्शयति - तद्धेदं तर्हीति ।
<2.1.19>
अथोत्तरसूत्रद्वयं तत्कृत्यं प्रदर्शयन्नवतारयति - इदानीमिति। इदानीं
पूर्व सूत्रैरनन्यत्वे साधिते सतिइत्यर्थ । अनेन दृष्टान्तेन वक्ष्यमाणस्य
पटादेरपि विप्रतिपन्नत्वात् न दृष्टान्तत्वमुपपद्यते इति चोद्यं
परिहृतम् । सूत्रार्थमाह - यथा तन्तवएवेति । व्यतिषङ्गः=परस्पर संबन्धः 
पट इति=पटत्वेन सन्तः । पूर्वोक्तप्रमाणबलेन कार्यकारणयोरनन्यत्वसिद्धेः
तन्तुपटयोरपि कार्यकारणभावेनानन्यत्वस्यापलापानर्हत्वात् तन्तूनामेव
कारणानां व्यतिषङ्गविशेषभाक्त्वे नामरूपकार्यान्तरभाक्त्वमिति स्वीकर्तव्यमिति
ब्रह्मजगतोरपि कार्यकारणभावेनानन्यत्वात् ब्रह्मण एव कार्यावस्थापन्नत्वे
नामरूपादिभाक्त्वमिति भावः
ननु तन्तुपटयोरनन्यत्वं नयुक्तिमत् । तथा सति एकस्मिन् वस्तुनि
विरुद्धभिन्नाभिन्नत्वाभ्युपगमापतेनापसिद्धान्तात् । तथाहि तन्तूनां
व्यतिषङ्गविशेषप्राप्त्यनन्तरमपि न तन्तुगतबहुत्वमपगतं, पटश्च एक
एवेति व्यवह्लियते, तत्र यदि तन्तुपटयोरेकत्वं तदा एकस्मिन्नेव
धर्मिणि युगपत् विरुद्धबहुत्वैकत्वयोरभ्युपगमः आवश्यक इति । मैवम् 
भावाभावविरोधस्थले एव भिन्नाभिन्नत्वस्य दूष्यत्वेनात्र चैकत्व
बहुत्वयोर्विरोधाभावात् । तन्तूना पटत्वावस्थाप्राप्त्यनन्तरमेवहि
एकत्वसंख्योत्पत्तिरिष्यते । पटत्वावस्थानापन्नानामेवहि केवलानां,
तन्तूनां बहुत्वं
अतः केवलतन्तूनां बहुत्वेऽपि पटत्वावस्थापन्नत्वे एकत्वमेवेति
न केवलतन्तुगतबहुत्वस्य पटत्वावस्थापन्नतन्तुगतैकत्यस्य च विरोधः 
व्यतिषङ्गविशेषभाजामेव च तन्तूनां पटादनन्यत्वं नामरूपकार्यान्तरभाक्त्वं
चेति न किंचिदपहीतम् । यदितु जातिर्व्यक्तिर्भवति, न भवति च खण्डो
मुण्डोभवति न भवति चेत्येवं धर्म धर्मिणोः धर्मिद्वयस्यच मिथस्तादात्म्यतदभावलक्षणं
भिन्नाभिन्नत्वं प्रकृतेऽपीष्यते तदा विरोधोद्भावनं शक्यं, नहि
तन्तवः पटो न पटश्चेत्यस्माभिरिष्यते तन्तुभ्यः पटस्याभिन्नत्वेनैवाभ्युपगमात्,
नहि कारणभूत तन्तुसमुदायस्यच परम्परसंयुक्तत्वावस्थापन्नस्यापेक्षया
पटोऽतिरिक्तः इत्युच्यते । अन्यथा परस्परसंयुक्तैस्तन्तुभिः पटाख्यद्रव्यान्तरोत्पादनाभ्युपगमे
आरम्भकतन्तुसमुदायगुरुत्वस्य आरब्ध द्रव्यगतगुरूत्वस्य च द्वयोरभ्युपगमनीयतया
तोलने गुरुत्वाधिक्योपलब्धि प्रसंगश्च । अतो मतान्तरे इवास्मन्मते
विरुद्धभिन्नाभिन्नत्वापादनं न सुशकमिति । दीर्घेण एकेनैव तन्तुना पटनिर्माणे
कस्यासमवायिकारणत्वम् ? तन्तुद्वयसंयोगाभावात् । अतः असमवायिकारणमिति
कार्यं प्रति कस्यचित् हेतुत्वकल्पनं निरर्थकम् इत्यपि बोध्यम् ।।
<2.1.20>
उत्तरसूत्रार्थमाह - यथा चेति ।
प्राणापानादिनामेति । .....
......
इत्यारम्भणाधिकरणम् ।।
(2.1.7) इतरव्यपदेशाधिकरणम्
<2.1.21>
अथाधिकरणसंगतिप्रदर्शनाय पूर्वाधिकरणसिद्धमर्थमनुवदति - जगत इति ।
संगतेराक्षेपरूपत्वं दर्शयन्संगतिमाह - तत्रेदमिति। सूत्रस्थेतरव्यपदेशपदस्य
जीवस्य ब्रह्मभावव्यपदेशपरतया व्याचष्टेइतरस्येति। इदंव्याख्येयं
पदम् । जीवस्येति तद्वचाख्यानम् । हिताकरणादि दोषप्रसक्तिरिति सूत्रखण्डं
व्याचष्टे - तदा ब्रह्मणइत्यादिना ।सार्वज्ञ्यसंत्यसंकल्पत्वादियुक्तस्येति
हिताकरणादि दोषत्वापादक हेतुकथनम् । यद्ययमीश्वरोऽसर्वज्ञः तदा
हितानभिज्ञत्वेनाहितजगत्कारणत्वं नदोषावहं, हिताभिज्ञत्वेपि यद्यसत्यसंकल्पः
तदा हितकरणे प्रवृत्तत्वेपि मर्त्यारम्भस्पृहायां सत्यामपि घात्रादेः
तदितर प्राणि सृष्टिवत् अहित जगत्कारणमुपपद्यते
सर्वज्ञत्वेन सत्यसंकल्पत्वेन चोभयथापि हिताकरणादिकं दोषावहभेव
भगवतीति भावः ।आदिशब्देनसर्वशक्तित्वपरिग्रहः । यद्ययमशक्तः तर्हि
जीवस्येव ब्रह्मणोऽप्यनीश्वरत्वेन स्वस्य हिताकरणादिकमुपपद्यते,
शक्तत्वेन तथाऽकरणं नोपपत्तिमदित्यर्थः । हितरूपजगदकरणं=हितरूपस्यजगतः
अकरणं, जगतः हितत्वानुत्पादनम् । अहितरूपजगत्करणमिति सूत्रस्थादिशब्द
विवरणम् । अहितरूपस्य जगतः करणमिति तदर्थः । जगतः अहितत्वोत्पादनमिति
यावत् । स्वस्य जगदन्तर्गत जीवाभिन्नत्वात् दुःखाकरत्व तदभावरूपाहितत्वहितत्वोत्पादनतदभावादिकं
दोषावहमिति भावः ।
यद्वा - हितरूपं जगदकरणं अहितरूपं जगत्करणमित्यर्थः । सुखदुःख भोक्तृत्वमादि
शब्दार्थः । ननु जगतः दुःखाकरत्वे सति हीयमाशंकेत्यत्राह - आध्यात्मिकेति।
आध्यात्मिकदुखं शरीरजन्यम् । आधिदैविकं अशन्यादिजन्यम् । आधिभौतिकं=सर्पादिजन्यम् 
आकरं=स्थानम् । भ्रान्तस्य क्रीडयेवच परमात्मनः एवंसृष्टिरूपपद्यतां
इत्यत्राह - न चेति । ननु सर्वज्ञस्य सत्यसंकल्पस्यापहतपाप्मनो परस्य
ब्रह्मणः नैवंविधदोषापादनं युक्तं, आध्यात्मिकादिदुःखस्य जीवगतत्वेन
तस्यच ब्रह्मणो विलक्षणत्वात् इतिशंकां परिहरति - जीवाद् ब्रह्मणइति 
अनन्यत्वं=स्वरूपैक्यं
अयं भावः - आरम्भणाधिकरणे हि कार्यकारणयोः जगद्ब्रह्मणोरनन्यत्वं स्थापितम्
तच्च स्वरूपैक्यमेव । मृद्घटयोः कार्यकारणयोः तादृशानन्यत्वस्यैव
मृदात्मको घटः इति प्रतीतिबलेन स्वीकृतत्वात् । अत एव हि तत्त्वमसि,
अयमात्मा ब्रह्म, इति सामानाधिकरण्य निर्देशो भवतां संगच्छते, ततश्चाभेदश्रुतिबलेन
जगद्ब्रह्मणोर्भेदस्य तिरस्कृतत्वात् जीवस्य दुःखं तदभिन्नब्रह्मणः
दुःखमेवति दुःखाकर जगत्सृष्टिः ब्रह्मणोऽनुपपन्नैवेति अधिकरण पूर्वपक्षिणः
काणादस्याशयः ।
नन्ववस्थितेरिति काशकृत्स्नः "अपीतौ तद्वत्प्रसंगादसमञ्जसं, न तु
दृष्टान्तभावात्" इत्यादिषु स्थूल सूक्षम विशिष्ट ब्रह्मणःएवैक्यस्य
स्थापितत्वात् अत्र स्वरूपैक्यकृत पूर्वपक्षस्य कथमुत्थानम् । कथंचिदुत्थानसंभवेऽपि
ब्रह्मणः जीवाभिन्नत्वस्येवाचेतनाभिन्नत्वस्यापि सत्वेन तत्प्रयुक्त
दोषोद्भावनस्य कथं परित्यागः? उच्यते विशिष्टैक्यबोधकसूत्राणामेतदधिकरण
शेषत्वात् तत्र तत्र प्रासङ्गिकत्वाच्चैतदधिकरणार्थानुवादकत्वमेवेति
नात्र स्वरूपैक्यकृत शंकायाः अनवकाशः। अचेतनब्रह्मस्वरूपैक्य प्रयुक्त
शंकोपेक्षणं तु न तु दृष्टान्त भावादित्यादौ परिहृतत्वादिति
अत एवहि अश्मादिवच्च तदनुपपत्तिरिति अचेतनस्य दृष्टान्तत्वोपादानम्
तत्र ह्यचिद्गतापुरुषार्थाः शरीर गतबालत्वादयः आत्मनीव ब्रह्मणि
न संबन्धयन्त इत्युक्तमिति । यद्यपि ब्रह्मणि अचिद्गतदोषशंकापरिहार
इव चिद्गत दोषशंकापरिहारोऽपि न तु दृष्टान्तभावादित्यत्रकृत एव 
तत्र भाष्ये - यत स्संकोचविकासौ परब्रह्मशरीरभूतचिदचिद्वस्तुगतौ
इत्युक्तेः । अथापि अचिद्गत दोषशंकापरिहारे एवतत्सूत्रतात्पर्यम् 
अन्यथा चिद्गत दोषशंका परिहार परस्यैतदधिकरणस्य व्यर्थतापत्तेः 
भाष्ये तत्र तद्भाषणं तु एतदधिकरणसिद्धार्थानुवादरूपमेवेति
अथ काणादकृतपूर्वपक्षस्य भास्करमतानुसारेणापि परिहारासंभवं व्यनक्ति - औपाधिकेत्यादिना।
भेदाभेदोभयश्रुति निर्वाहाय जीवब्रह्मणोर्भेदाभेदयोरभ्युपेतव्यत्वात्
स्वत एव तयोरभ्युपगमे विरोधात् भेदस्यौपाधिकत्वं अभेदस्य च स्वाभाविकत्वमभ्युपेयम् 
ततश्च जीवब्रह्मणोरौपाधिक भेदसत्वेन नानन्यत्व प्रयुक्त शंकायाः
अवकाशः इति भास्करमतानुयायिनामभिप्रायः । अजागलस्तनतुल्यौपाधिक
भेदसत्वेपि वस्तुतो जीव ब्रह्मणोरभेदसत्वेन सर्वज्ञस्य ब्रह्मणःस्वाभाविकजीवाऽभेदाज्ञाने
सर्वज्ञत्वहान्या तज्ज्ञाने च जीवदुःखस्य स्वदुः स्वरूपत्वेन हिताकरणादिदोषस्तदवस्थ
एवेति पूर्वपक्ष्याशयः
अनुपहितं जगत्कारणं ब्रह्म जीवं स्वस्मादभिन्नत्वेन जानति वा नवेत्यर्थः
अथ मृषावादिमतेपि परिहारो न संभवतीति दर्शयति - जीवब्रह्मणोरिति।
अज्ञानकृतो भेदइति । तथा च जीव ब्रह्मणो र्भेदात् नानन्यत्व प्रयुक्तशंकाया
अवतार इति भावः ।पूर्वोक्तोविकल्पः= स्वभावतः स्वस्मादभिन्नं जीवं
जगत्कारणं ब्रह्म जानातिवा न वेति विकल्पः । तत्फलं - प्रथमे, हिताकरणादि
दोषप्रसक्तिः । द्वितीये सर्वज्ञत्वहानिः । नच निर्विशेषस्य ब्रह्मणः
सर्वज्ञत्वहानिरिष्टैवेति वाच्यम् । स्वाभाविकीति श्रुतिसिद्धस्वाभाविकसर्वज्ञत्वस्यानभ्यु
पगमासंभवात् । इदं अन्योन्याश्रयादिभिः जीवाश्रयाज्ञान संभवरूपदूषणस्याप्युपलक्षणम्
ब्रह्माज्ञानपक्षे अविद्याश्रयब्रह्मणः स्वाभाविकजीवाभेदाज्ञानेपि
न सर्वज्ञत्वहानिर्दूषणं युक्तमित्यभिप्रेय दूषणान्तरमाह - ब्रह्माज्ञानपक्षेइत्यादिना 
अत्रायं विवेकः - जीवपरमात्मनोः भेदः अभेदश्च श्रुतौ प्रतिपन्नः 
एतस्य निर्वाहं अद्वैतिनः भास्कराः यादवप्रकाशाः विशिष्टाद्वैतिनश्च
कुर्वन्ति । अद्वैतिनां प्रकारस्तुः । अभेदः स्वाभाविक भेदस्तु
अज्ञानोपाधिकः इतिभास्कराणां निर्वाहप्रकारोपि अभेदः स्वाभाविकः
भेदस्वौपाधिकः इति । यादवप्रकाशास्तु उभयमपि स्वाभाविकमिति ।विशिष्टाद्वैतिनस्तु
भेद एव स्वाभाविकः अभेदस्त्वौपाधिक इति
शरीरात्मभावप्रयुक्तत्वात् अभेदस्यौपाधिकत्वम् । वस्तुतः औपाधिकत्वमपि
स्वाभाविकत्वपर्ववसात्येव । अहं मनुष्यः अहं देवदत्तः अहं वालो
युवा इत्यादौ शरीरात्मभावप्रयुक्तत्वं अभेदस्योच्यते । मनुष्यत्वादिविहिपिण्डरूप
शरीर विशिष्टत्वं ह्यात्मनि उपलभ्यते । इदं च मुख्यमेव । औपाधिकत्वेन
प्रतीयमानत्वेपि वस्तुतः पर्यालोचने मुख्यत्व रीत्या स्वाभाविकत्वमेवाभेदस्यापि 
समुद्रफेन तरंग बुद्बुदन्यायेन मृद्घटशरावमणिकान्यायेन च स्वाभाविकत्वमुभयो
इति यादव प्रकाशाः ।
<2.1.22>
द्वैतिनस्तु - भेदस्यैव स्वाभाविकत्वम् । अभेदस्यौपचारिकत्वमेव - राजपुरोहितः
राजा संवृत्त इति न्यायात् इति वदन्ति । अधिकं तु भेदनिर्देशादिति
सूत्रस्य पूर्वसूत्रशंकितदोषवारकसिद्धान्तसूत्रत्वसूचकतया तु शब्दं
योजयति - तु शब्दइति। बद्धावस्थप्रत्यगात्मन इव मुक्तावस्थप्रत्यगात्मनोपि
ब्रह्मणः अर्थान्तरभूतत्वज्ञापनाय - दुःख योगार्हादित्युक्तम् ।य
आत्मनीति। अत्राधिकरणाधिकर्तव्यत्वं, व्याप्यव्यापकभावः अज्ञप्रज्ञभावः
नियाम्यनियन्तृभावश्चोक्तः । एतत्सर्वं भेदसाधकम् । यद्वा आत्मनोऽन्तरः=आत्मनो
भिन्न इत्यर्थः । अमृतत्वसाधकतया भेदज्ञानस्योक्तत्वात् भेदस्यैव
स्वाभाविकत्वमिति सूचनाय - पृथगात्मानमितिश्रुतिरूपात्त्ता
करणाधिपः जीवः ।तयोरन्यइति। कर्मफल मश्नतः तदनश्नतश्चाभेदः अप्रामाणिक
इति भावः । ज्ञाज्ञाविति । अज्ञः=ईषज्ज्ञः । अनुदरा कन्येतिवदीषदर्थे
नञ् । अत्रयुगपत् ज्ञः अज्ञः इति विभागात् सर्वावस्थायामपि भेदसिद्धिः
प्राज्ञेनात्मनेति सूषुप्तौ भेदबोधनम् । अन्वारूढः उत्क्रान्तौ । अस्मादिति ।
मायापरवशस्य मायिनश्च भेद एव युक्त इति भावः । नित्य इति जीवानां बहुत्वस्य
परस्य चैकत्वस्य च बोधनात् नाभेदो युक्त इति भावः । अक्षरशब्दः जीववाची ।
योऽव्यक्तमित्युपादानं तु दृष्टान्तार्थम् ।।
<2.1.23>
विशिष्य सूत्रे अश्माद्युपादानस्य प्रयोजनं दर्शयन् सूत्रार्थमाह - अश्मकाष्ठेति ।
अत्यन्तहेयानामित्यादिकं - निरवद्येत्यादि महाविभूतीत्यन्तं ऐक्यासंभवानुगुणाकारप्रदर्शकम् 
अचेतन ब्रह्मणोस्स्वरूपैक्यं हि असंभवात् न केनाप्यभ्युपगतम् 
अत एव ब्रह्माज्ञानवादिनापि न तयो स्स्वरूपैक्यमभिमतम् । अतस्तद्वदेव
जीवब्रह्मणोरपि स्वरूपैक्यं न युक्तमित्याशयः । ननु विरोधाकारसद्भावेहि
स्वरूपैक्यसंभवः । न दृश्यते च तादृशाकारः इत्यत्राह - तथा चेतनस्यापीति।
मुक्तसंग्रहायार्हशब्दः। ननु तत्वमसीति सामानाधिकरण्यनिर्देशः कथमुपपद्यतामित्यत्राह - सामानाधिकरण्येति
जीवप्रकारकब्रह्मप्रतिपादनपर इति हेतुगर्भविशेषणम् ।अवस्थितेरिति
सूत्रस्यैतदधिकरणशेषत्वज्ञापनाय तत्सूत्रोपादानम् । आदिशब्देन - न
तु दृष्टान्तभावादित्यादेः ग्रहणम् । अतस्सर्वावस्थमित्यादिकं - चिदचिद्वस्तुरूप
जगत्सामानाधिकरण्यनिर्वाहप्रदर्शकम् । ननु कारणावस्थायांएकत्वाधारणेन
चेतनाचेतनयोरभावात् तच्छरीरकत्वस्याप्यंसंभवेन कथं गुणदोष व्यवस्थिति
रित्यत्राह - सदेवेति।ब्रह्मशरीरतयासूक्ष्मरूपेणेति। अविभक्तनामरूपार्थकःएकशब्दइतिभावः।
। अभ्युपगन्तव्यत्वे सूत्रकारसंमति माह - वैषम्येति । एकशब्दोक्तमविभागं
स्फुटयति - अविभागस्त्विति
अधिकंतु भेदनिर्देशादिति सूत्रस्य परोक्तमर्थं मनूद्य द्यति - ये
पुनरिति। अविद्यावियुक्तावस्थामित्यत्र सूचितं किं जीवादविद्यावियुक्तस्य
ब्रह्मणो भेदः उताविद्याऽवियुक्तस्य (अविद्या सं सृष्टस्येश्वरस्य
भेदः इति विकल्पं हृदिनिघाय प्रथमे दूषणमाह - तेषामिति। कुतः असांगत्य
मित्यत्राह - नहीति। तदवस्थस्य = अविद्यावियुक्तावस्थस्य । निर्विशेष
ब्रह्मणः अविद्यायोगेनैव सर्वज्ञत्वादि विशेषाभ्युपगमात् अविद्यविरहदशायां
तदभावेन जीवाद्भेदसाधकत्वासिद्धिरिति भावः । नन्यन्यादृशाकारेण
जीवात् ब्रह्मणो तदानीं भेदस्साध्यते इत्यत्राह - अनेनैवेति
पृथगात्मानं, ज्ञाज्ञौ इत्यादि श्रुतिषु सर्वज्ञात्वादिरेवहि भेदसाधकतया
प्रदर्शितः। तच्चाविद्याविरहावस्थायां नास्ति ब्रह्मणीति कथं तदा
भेद श्शक्यसाधनः इत्याशयः । ननु तदानीं सर्वज्ञत्वादिकं ब्रह्मणि
कुतो नास्तीति शंकां, त्वन्मते तेषामविद्याकल्पितत्वाश्युपगमेनाविद्याविरहावस्थायां
च तेषामपि नाशेन त्वया न शक्योपपादनेति परिहरति - तस्य सर्वस्येति।
द्वितीयकल्पे दूषणमाह - नचेति। यथा शुक्त्याधिष्ठानकरजतस्य शुक्तेश्च
परस्परं भेदः अविद्यावस्थायां निष्प्रयोजनः तद्वत् अविद्यावस्थायां
ब्रह्मणो जीवस्य परस्परभेदः निष्प्रयोजन इति न स भेदः सूत्रकृदभिमत
इति भावः ।
अथ भवद्रीत्या निर्विशेषब्रह्मण एव प्रक्रान्तत्वादपि नाविद्यायुक्तस्य
सविशेषस्य ब्रह्मणः अत्र प्रसक्तिरित्यतोपि स भेदः न सूत्रकाराभिप्रेत इत्याह -
ब्रह्मजिज्ञासेति । "जीवः ईशो विशुद्धा चित् विभागश्च तयो पुनः । अविद्या
तच्चितोर्योगः षडस्माकमनादय" इति भवन्तो घुष्यन्ति । तत्र जीवस्य ईश्वरस्य
विशुद्धचितश्च सत्वं उशन्ति । अत्रोक्तः जीव भेदः ईश्वराद्वा विशुद्धचितो वा ।
उभयथापि न संभवति । विशुद्धचितः सर्वज्ञत्वाद्यभावात् । श्रुतिषु
सर्वज्ञत्वादिकमादायैव भेदोपपादनात् । कल्पितेश्वरात् भेदोऽपिन 
तस्याप्रक्रान्तत्वात्
मुमुक्षुजिज्ञास्यत्वाभावाच्चेति प्रघट्टार्थः ।। वेदान्तवेद्यत्वादिति
समन्वयाधिकरणार्थः । ननु प्रथमाध्याये निर्विशेषब्रह्मणः प्रतिपाद्यत्वेपि
द्वितीयाध्याये सविशेषब्रह्मैव प्रतिपाद्यत इति शंकां निरस्यति - तस्यचेति।।
एवं परोक्तार्थस्य सूत्राननुगुणत्वमुपपाद्य स्वमते एतदधिकरण सिद्धार्थस्याधिकरणान्तरालभ्यत्व
मुपपादयति - अपीताविति। "अपीतौ तद्वत्प्रसंगादमञ्जसं", "नतु दृष्टान्तभावात्"
इति सूत्रद्वयेन इतरव्यपदेशादित्यधिकरणसिद्धोऽर्थः स्मारितःइति
पूर्वत्रापि भाषितम् । तर्हि तदधिकरणकृत्यं किमित्यत्राह - तत्र हीति
नन्वसत्कार्यवादनिराकरणमुखेन कार्यकारणयोः - जगद्ब्रह्मणोः एकद्रव्यत्वरूपमनन्यत्वं
शरीर शरीरि भावनिबन्धनमिति प्रदर्शित प्रायमेवेति कथं तदधिकरणालभ्यत्वमित्यत्राह - असदिति 
पूर्वाधिकरणस्थं=आरम्भणाधिकरणप्रतिपाद्यार्थम् । आरम्भणाधिकरणे
एवासत्कार्यवादनिरासात् असदिति सूत्रं तदधिकरणशेषमेव । प्रसंगात्तु
तत्र संगतम् । ततश्चानन्यत्वे स्थापिते अभेदश्रुत्यविरोधेन भेदश्रुतीनां
मुख्यार्थ प्रतिपादनमस्मिन्नेवाधिकरणे क्रियते इति न कश्चित् दोषः
इति भावः ।।
ननु जीवब्रह्मणोस्स्वरूपानन्यत्वाभावेऽपि जीवस्य ब्रह्मशरीरत्वेन
तत्रच दुःखादेस्सृष्ट्या सर्वज्ञस्य ब्रह्मणः स्वशरीर गतत्वेन दुःख
ज्ञानस्यावश्यकत्वाच्च स्वशरीरगतत्वेन दुःखं जानतस्तस्य स्वाहितकरणादि
दोषस्त दबस्थ एवेति चेन्न । दुःखस्यात्मगतत्व दर्शनेन तज्ज्ञानस्यापुरूषार्थत्वेऽपि
शरीरगतत्वेन दुःखज्ञानस्य कुत्राप्यपुरुषार्थत्वादर्शनेनानुपपत्त्यभावात्
परमात्मनिच दुःखाभावात् । ननु यस्य शरीरगतत्वेन छेदनादि ज्ञानं
तस्यात्मनि दुःख दर्शनं दृष्टम् । परमात्मशरीरभूतं च जगत् संहारादिव्यापरविषयत्वेन
छेदनादियोग्यं
तथात्व ज्ञानवतस्सर्वज्ञस्य ब्रह्मणः तत्प्रयुक्तं दुःखमनिर्वार्यमेवेति
चेन्न स्वकर्म भोगार्थ शरीरगतच्छेदनादीनां स्वदुःखे प्रयोजकत्वात्
जगतश्च परं प्रति कर्मभोगार्थ शरीरत्वाभावात् । अतः जीवकर्मारब्धेनाचेतनेन
कर्मवश्येन जीवेनच स्वस्यानन्यत्वं जानतो ब्रह्मणः नाहितकरणादिदोषप्रसक्तिरिति।
।...
(2.1.8) उपसंहारदर्शनाधिकरणम् ।
<2.1.24>
उक्तार्थमनूद्य संगतिं दर्शयति - परस्येत्यादिना । स्थापितमिति । सर्वात्मत्वं
सर्वविलक्षणत्वं हि विरुद्धम् । तच्च सर्ववस्तु शरीरतया सर्वप्रकारत्वेन
ब्रह्मणि परिहृतमिति भावः ।न विरुद्धइतिस्याप्यतइति । संकल्प मात्रेण
विचित्रजगत्सृष्टिः संकल्पमात्रेण सृष्ट्यदर्शनेनानुपपन्नेति शंकया संगतिरिति
भावः । ननु शंकायाः अवतरणमेवानुपपन्नमिति शंकते - ननु चेति । सर्वशक्तेः = करण
कलापानुपसंहारेऽपि कार्योत्पादनशक्तिमतः । शंकामेव सोपपत्तिकमुपपादयति -
घटपटादीति। अनुपसंहारो नोपपद्यत इति । यथा घटाद्युत्पादनशक्तस्य
कुलालादेः नोपकरणनिरपेक्षमुत्पादकत्वं एवं सर्वोत्पादनशक्तस्यापि
ब्रह्मणः तत्तदनुगुणोपकरणनिरपेक्षमुत्पादकत्वं न संभवति । शक्तस्य परिकरसंपत्तौ
उत्पादकत्वं अशक्तस्य तु तत्संपत्तावपि अनिष्पादकत्वमित्येवं हि शक्त्यशक्त्यो
र्वैषम्यम् । नतूपकरणसापेक्षत्व निरपेक्षत्वरूपं तत् इति भावः । ननु भगवतः
उपकरण सापेक्षकर्तृत्वमेवाभ्युपगम्यते, अतो न दोषः इत्यत्राह - प्राक्सृष्टेरिति ।
श्रुतौ कारणावस्थायां ब्रह्मणः असहायत्वावगमेनोपकरणनिरपेक्षस्यैव कर्तृत्वं
वक्तव्यम् । तच्च न्यायविरोधादनुपपन्नमिति भावः ।।
क्वचित् दर्शनमात्रेण तथा व्याप्तिः न शक्या कल्पयितुं, दर्शनानुगुण्येनैव
क्वचित् व्यभिचरितत्वात् इत्याशयेनाह - न सर्वेषामिति । यत्र कार्यजननशक्तत्वं
तत्रोपकरणसापेक्षत्वमिति नियमः क्षीर जलादौ व्यभिचरितः । क्षीरं
हि उपकरणनिरपेक्षमेव दधिरूपेण परिणमते । जलं हि हिमरूपेण । न चात्र
रविकिरण सापेक्षत्वम् । तस्य तदुत्सर्गमात्र हेतुत्वात् अतो व्याप्तिविरोधात्
लोकदृष्टप्रक्रिययापि न श्रुतिविरोधः आपादयितुं शक्यः इति भावः 
एवं लोकसिद्धप्रक्रिययैव परिहारसंभवेनातिजघन्यमिदं चोद्यमिति
सूचनाय सूत्रेहिशब्दोपादानमित्याह - हीतीति
ननु क्षीरस्य दधिरूपेण परिणामे आतञ्जनाद्य पेक्षाऽस्तीति शंकांपरिहरति - क्षीरादिष्विति 
जलरविकिरणहिमार्थक मादिशब्दत्रयम् । आतञ्जन शब्दः (पाक) क्वाथस्याप्युपलक्षकः 
शैध्यार्थमित्युभयत्र समाधिः । रसविशेषार्थमिति क्षीरमात्रे ।।नास्तीत्यविवादम् 
तथैव सर्वत्रापि । अंकुरादौदृष्टपरिकरदर्शनेन घटादितौल्यमिति
न दृष्टान्तीकृतं तत् । अत उभयमपि सूत्रं निमित्तकारणविषयकमिति
बोध्यम् ।। सूत्रे आदिशब्दः मुनिमान्त्रिकादि पुरुषोपलक्षकः ।।
न च क्षीरस्येश्वरसापेक्षत्वमस्तीति कथं निरपेक्षत्वं इति शंक्यम्,
उपकरणनिरपेक्षत्वस्यैवात्रोक्तेः ।।
<2.1.25>
उत्तरसूत्रार्थमाह - यथेति । स्वरससिद्धं लोकदृष्ट मुवाच । दृष्टान्त
अयमेव च पर्याप्तः । दृष्टान्तान्तरस्योपादाने प्रयोजनमप्याह - देवादीनामिति 
देवादीनां निरपेक्षकार्यजनकत्वं पुराणादिणु दृष्टं, तच्च त्वयाप्यभ्युपगतम् 
वेदेच निरपेक्षकर्तृत्वशक्तिः देवादीनां प्रतिपादिता, अतश्च वेदबोधितस्य
निरपेक्षकर्तृत्वस्य देवादिविषयेऽभ्युपगन्तुः ब्रह्मविषये पुनः
वेदबोधितस्य तादृशशक्तिमत्वस्यानभ्युपगमे, किं बीजम् । अतो वेदावगतशक्तिषु
देवादिष्विव तादृशे ब्रह्मण्यपि निपेक्षकर्तृत्वाभ्युपगम एव युक्तः 
प्रसिद्धचेदं, जीवस्य स्वसंकल्पमात्रेण स्ववपुर्नोदन मिति 
पूर्वोदाहरण मुपादान विषयेउत्तरं निमित्तविषये । ब्रह्मणो निमित्तत्वादुपादानन्वाच्चोभयोदाहरण
मिति विवेकः । वस्तुतः क्षीरादौ परमात्मान एव निमित्तत्वात् दृष्टपरिकरापेक्षा 
"शक्तौ कर्तृ प्रकृत्योरुपकरणगणोपस्थितौ कार्यकृत्त्वं
तस्मादग्रे सदेकं किमुपकरणयेत् इत्यसत् शक्तिभेदात् ।।
क्षीरायस्कान्तलूता त्रिदशमुनिमुखान् वीक्ष्य तोष्टव्यमस्मिन्
संकल्पादेव जीवो नुदति निजवपुः विश्वरूपस्तथेशः ।।" इत्यधिकरणसारावलिः ।
कर्ता = निमित्तं, प्रकृतिः = उपादानम् । उभयविधकारणे एवाक्षेपः । न तु
निमित्तमात्रे । यथा कुलालादिदृष्टान्तेन निमित्तकारणविषय प्रश्नस्यागतत्वात्
क्षीराद्युपादानकारणविषयकसमाधानं कथं युक्तमिति प्रश्नस्यावारणात्
ननु एकमेवत्यस्य चेतनाचेतनविशिष्टवस्तुनः एकत्वं विवक्षितम् । अन्यथा
"न कर्मा विभागादित्यादिसूत्राणामसांगत्यापत्तेः । एवं च ब्रह्मव्यतिरिक्तस्य
वस्तुनः सद्भावात् कथमसहायत्वं ब्रह्मणः इति चेत्सत्यं सर्वस्यापि
वस्तुनः तच्छरीरत्वात् शरीरातिरिक्त वस्तुनः अभावादस्य पूर्वपक्षस्योत्थितेः 
कुलालादावपि शरीरातिरिक्तस्य दण्डाद्युपकरणस्य दर्शनादत्र तदभावात् ।
समाधाने क्षीरमेव दधिरूपेण परिणमति । न तत्रोपकरणापेक्षा । न हि कालस्योपकरणत्वमत्रेति
शंक्यम् । परमात्मन्यपि तस्य सत्त्वात् । अतो दधिविषये क्षीरस्योपादानत्ववत्
कालादृष्टादिव्यतिरिक्तस्योपकरणस्याभावात् संकल्पाश्रयस्यैव निमित्तत्वमिति
निर्बन्धाभावाच्च क्षीरस्येव निमित्तत्वपीति भावः ।। उपसंहारदर्शनाधिकरणम् ।।
(2.1.9) कृत्स्नप्रसक्त्यधिकरणम् ।
<2.1.26>
ननु सावयवस्य क्षीरादेः उपकरणनिरपेक्षं
दध्यादिना परिणामः दृष्टः । ब्रह्मणो निरवयवत्वेन न तथा परिणामो युक्तः,
तथा सति कृत्स्नप्रसक्तिरेव स्यात् । यदि तु सावयवत्वमेवेष्यते
तदा श्रुतिविरोध इति शंकया संगतिः । सदेवेति । एकमेवाद्वितीयमिति
पर्यन्तमत्र विवक्षितम् । इदं वै इति । न द्यौरासीन्न पृथिवीत्यादिकमपि
विवक्षितम् । नैव किंचनासीत् - न देवादिप्राणिजातमासीत् । जगदवयवभूतद्युपृथिव्याद्यभाव
कथनान्निरवयवत्वमुक्तं भवति । आदिशब्देन निष्कलमित्यादि श्रुतेः ग्रहणम् ।
एकमेवेत्यस्य विवरणं निरवयवमिति पदम् ।
एकशब्दो हि बाधादि संकोचकाभावात् अवयवतोऽपि विभागाभावं ब्रूतेन
निरस्तचिदचिद्विभागतयेति ।कारणवाक्ये निरवयवत्वस्योक्तत्वेन तदवस्थायां
चिदचिद्विभागरूपावयवस्याप्यसिद्धेरित्यर्थः ।तदिति। एकं निरवयव
मवि भागं तत् ब्रह्मैवेत्यन्वयः । एकशब्देन प्रतिपादितत्वान्निर
वयवम् । अतः चिदचिद्विभागरहितमित्यर्थः । निरवयवस्यैव ब्रह्मणः
आकाशादि बहुरूपेण परिणामःश्रुतिसिद्धःइत्याह - बहु स्यामितीति।
अथपूर्वपक्षमाह - एवं सतीति । ब्रह्मणो निरवयवत्वेन - कार्स्त्येनैव
कार्यजग द्रूपेण परिणामावश्यकत्वात् कार्यानुप योगि ब्रह्मप्रदेशासंभवेन
कार्यावस्थायां ब्रह्मण एवासिद्धिरिति हृदयम् । ननु चिदचिदश्वरात्म
कांशत्रयवति ब्रह्मणि चिदंशः क्षेत्रज्ञरूपेण अचिदंशः आकाशादिरूपेण
च परिणमत इति ईश्वरांशस्यापरिणामान् न ब्रह्मणः कार्यावस्यायामसत्वमिति - शंकते - अथेति।
उक्तरीत्या ब्रह्मणः अंशत्रयवत्वेन सावयवत्वात् निरवयवत्व श्रुतिविरोधः
इति दूषयति - तदेति । सूत्रस्थकोपशब्दस्य मुख्यार्थायोगात् तद्धेतुभूत
बाधपरतां व्याचष्टे - बाधिता इति ।
ननु ब्रह्मस्वरूपस्यैव कार्यरूपेण परिणामाभ्युपगन्तृमते एव ह्यस्य
दोषस्य प्रसक्तिः । अस्माभिः सूक्ष्मचेतनाचेतनविशिष्ट ब्रह्मण एव
कारणत्वमभ्युपगम्यते । अतः स्वरूपस्यांशत्रयात्मकत्वानभ्युपगमेन
निरवयवत्वं विशिष्टब्रह्मण एव स्थूल विशिष्ट ब्रह्मरूपेण परिणामात्
कार्यावस्थायां स्थितिश्चोपपद्यते । न चैकमेव, नैव किंचना सीत्,
न द्यौरासीन्न पृथिवीत्यादिषु कारणावस्थायां चेतनाचेतनयोरप्यभावोक्या
कथं तद्विशिष्टत्वं ब्रह्मणः । कथंतरांच विशिष्टपरिणामः इति वाच्यम् 
स्थूलरूपेण चेतनाचेतनयोरभावेपि सूक्ष्मरूपेण तयोरभ्युपगमस्य स्थापितत्वात्
"न कर्माविभागादित्या दौ स्थाप्यमानत्वाच्च, एकोनसहस्त्राधिकरणन्यायेन
पूर्वापराधिकरणसिद्धार्थस्यात्राप्युपजीव्यत्वाच्च
अतस्सूक्ष्मचोतनाचेतन शरीरकस्य ब्रह्मणः कारणत्वान्नानुपपत्तिः
काचिदस्तीति शंकामनूद्य परिहरति - यद्यपीत्यादिना।शरीर्यंशस्यापि
कार्यत्वाभ्युपगमादिति। अयं भावः। प्रकृतिशरीरकब्रह्मणः महच्छरीरक
ब्रह्मणश्च कार्यकारणभावे ब्रह्मणोऽपि कार्यत्वमस्ति वा न ना ।
नोचेत् कार्यकारणवैषम्यम् । अस्तिचेत् कार्यभूतस्य ब्रह्मणःपरिणामावश्यकत्वात्
तस्यच निरयवत्वेन कार्त्स्न्येनैव परिणाम इति महच्छरीरक ब्रह्मरूपेण
परिणामे अहंकरादि शरीरकतया ब्रह्मणः परिणामो न स्यात् । ब्रह्मणः
शरीरभूते महद्रूपकार्ये एव परिसमाप्तत्वात् । ततश्च तदतिरिक्तकार्याणां
श्रुतिसिद्ध ब्रह्मात्मकत्वासिद्धिः इति ।
उक्तदोषः इत्यत्र विवक्षितमेव दूषणमाह - तस्येति । बहुभवनं च नोपपद्यते इति ।
विशिष्टपरिणामे विशेष्यांशस्यापि परिणामाभ्युपगमेन विशेष्यस्य निरवयवत्वेन
कार्त्स्न्येनैव कार्यरूपेण परिणामसंभवेपि बहुकार्यरूपेण परिमाणोऽसंभवीति भावः ।
ननु ब्रह्मणः एककार्यरूपेण परिणामेऽपि तदनुपयुक्तांशस्थितिस्वीकारेणापर
कार्यात्मना परिणामश्शक्योपपादन इत्यत्राह - कार्यत्वेति । निरवयवत्वादिति भावः ।
येन प्रमाणेन ब्रह्मणः निरवयवत्वमवगतं, तेनैव बहुभवनस्याप्यवगमेन न झटिति
उक्तविषये साक्षात् अप्रमाण्यं वक्तुं शक्यमित्याशयेनासमञ्जसमिवाभातीत्युक्तम् ।।
<2.1.27>
सूत्रे पञ्चम्यन्तपदद्वयश्रवणेपि चकाराद्यनुक्तेः उक्तपूर्वपक्षनिरासकतया
न हेतुद्वयं विवक्षितं, परंतु परिहारक हेतूपरि जायमान शंका निवर्तकं
हेत्वन्तरमित्यभिप्रेत्य सूत्रं विवृणोति - श्रुति स्तावदित्यादिना।न
समर्थेति। अन्वयायोग्यार्थ प्रतिपादने योग्यताज्ञानाभावेन शाब्द
बोधस्या प्रामाण्यापत्तिरिति भावः ।शब्दैक प्रमाणकत्वेनेति ।वह्नेरिव
स्वस्य सेचनसाधनतानर्हत्वमपि । प्रत्यक्षसिद्धम् । अतो वहिना सिंचेदिति
वाक्यजन्यः बह्नेः सेचनकरणत्वविषयक बोधः भ्रमः इत्यभ्युपेयम् ।
शास्त्रगोचर ब्रह्मणः इतरवस्तुविलक्षणत्वं च शास्त्रेण प्रतिपन्नमिति
निरवयवत्वं विचित्र संर्गश्च न विरुद्धमिति भावः
न सामान्यत इति। यथा द्रव्यभूतस्य जलस्यानुष्णत्व दर्शनेन बह्नेरपि
द्रव्यत्वादनुष्णत्व साधनं बाधितंतद्वत्।केनचित् कस्यचित्साहचर्य
दर्शनमात्रेण, तत्सामान्यात् ब्रह्मण्यपि तत्साधनं दूषणं वा नकर्तु
शक्यमित्यर्थः । अयमत्राभिसंन्धिः - यत्र यत्र बहु भवनं तत्र तत्र सावयवत्वमिति
व्याप्तिर्लोकदृष्टा । निरवयवत्वेन प्रमाणप्रतिपन्नस्य ब्रह्मणः बहुभवनोक्त्या
सावयवत्वमप्यभ्युपेयम् । ततश्च सावयवत्वनिरवयवत्वयोः परस्परं विरोधः
इति पूर्वपक्ष्याशयः । ब्रह्मणः निरवयवत्व बहुभवनयोरुभयोरपि श्रुति
प्रतिपन्नत्वेन लोकदृष्टा सावयवत्व बहुभवनयोर्व्याप्तिरेव तिरस्कार्या ।
यथा निमित्तत्वोपादानत्वाभावयोः व्याप्तिर्लोकदृष्टा साक्षाच्चोभयाम्नानात्
इत्यत्र ब्रह्मणि उपादानत्वनिमित्तत्वयोः प्रमाणसिद्धत्वबलेन निराकृता,
तद्वदत्रापि । यदि स्वगृहीत व्याप्ति श्रद्धया लोकदृष्टार्थस्य
ब्रह्मण्यपि स्वीकारः इष्यते । तदा सर्वत्र द्रव्ये औष्ण्यविरुद्ध
धर्मस्योपलम्भेन द्रव्ये अग्नावप्यनौष्ण्यमेव स्वीकर्तव्यं भवेदिति ।
<2.1.28>
उत्तरसूत्रार्थमाह - किंचेति । लोकदृष्टप्रक्रियया शंकमानस्य श्रुतिसमाधिः
हेतुत्वेन पूर्वं दर्शितः । अत्र तु लोकदृष्टप्रक्रिययैव समाधिः । आत्मन्यपि
प्रसज्यन्त इति । यत्र यत्र द्रव्यत्वं तत्र तत्राचेतनत्वनश्वरत्वादिकं दृष्टं,
तस्यात्मन्यपि द्रव्ये आपादनं प्रसज्येत इत्यर्थः । प्रसज्यन्ते इत्यध्याहार्यम् ।
तदप्रसक्तिरित्यपि । हिः यतः पदार्थाः विचित्राः अतो न प्रसक्तिरिति ।
उपबृंहणीय श्रुतेरुपबृंहण सापेक्षत्वात् प्रथमं उपबृंहणीभूतपुराणवचननिर्देशः ।
निर्गुणस्य = सत्वरजस्तमोरूपगुणशून्यस्य । अप्रमेयस्य = इतरप्रमाणाविषयस्य ।
परिचोद्येति । अस्यः पराशरेणोक्तमित्यत्रान्वयः । अचिन्त्यज्ञानगोचराः =
चिन्त्यज्ञानस्य तर्कस्याविषयाः इत्यर्थः । ननूदाहृतश्रुतौ
स्मृताविव न स्फुटं ब्रह्मणो निरवयवत्वं तत्र विचित्र सर्गश्च प्रतीयते
तत्र हि उपादानत्व मिमित्तत्वादिकमेकस्यैव ब्रह्मणः इति ह्युच्यते 
अत ईदृशश्रुत्युपादानमत्रानवसरमिति शंकां परिहर्तु उपात्तपुराणश्रुतिवचनयो
स्तात्पर्यविषयभूतमर्थमाह - सामान्यतः इति । लोके उपादानत्व निमित्तत्वयोर्भिन्नाधिकरणवृत्तित्वदर्शनेपि
श्रुति रुभयं ब्रह्मै वेत्याह । तत्कथं ? सामान्यतो दृष्टस्य चोद्यस्य
सर्ववस्तु विलक्षणे ब्रह्मण्यनवतारात् । तेनैव निरवयवस्य
विचित्रसर्गशक्त्यनुपपत्ति शंकापि परिहार्येति भावः ।।
<2.1.29>
लौकिकवस्तुविसजातीयत्वाभावेनेति । दर्शनानुगुण्येनानुमीयमाने प्रधाने लोकदृष्ट
प्रक्रियया दूषणादिकमापादयितुं शक्यं भवेदिति भावः । प्रधानस्य कारणत्वेऽनुप
पत्तिमाह - प्रधानं चेति । कथमिव = कथंचिदपीत्यर्थः । निरवयवस्यैकदेशेन
परिणामासंभवेन कार्त्स्न्येनैव वक्तव्यत्वात् एककार्यरूपेण परिणामे अपरिणतभागा
संभवात् अन्यकार्यरूपेण परिणामोऽनुपपन्न इति विचित्रसर्गकरत्वं न भवेदिति
भावः । अथ सत्वरजस्तमसां तदवयवत्वमभ्युपगम्य परिहारमाशंशयते - सत्वमिति ।
स्वाभ्युपगमविरोध इति । स्वाभ्युपगतस्य प्रधान परमकारणत्वस्यासिध्या विरोध
इत्यर्थः । स्वाभ्युपेत संख्याविरोधश्चेति । प्रधानकारणत्वेनाभ्युपेत सत्वरजस्तमसां
चतुर्विंशतितत्वापेक्षया त्रयाणामाधिक्यादिति भावः । वस्तुतः प्रधानस्य कारणत्वे
उक्तदूषणस्य तत्कारणभूतेषु सत्वरजस्तमःस्वपि प्रसज्यते इत्याह - तेषामपीति ।
समूहपक्षे चेति । अयं भावः - प्रकृतिः विभ्वी सा च सत्वरजस्तमसां समूहः
महदादिकारणभूतेति सांख्यानां परिपाटी । तत्र किं महदादीदिकार्यं कुर्वंती
स्वात्मभूतैः सत्वरजस्तमोभिः परस्परं संयुज्य करोति उत ऐकैकश्येन । यदि संयुज्य
तदा कार्त्स्न्येन सत्वरजस्तमसां संयोगो वा एकदेशेन वा । यदि कार्त्स्न्येन,
तदा एकमेव कार्यं प्रति सत्वरजस्तमसां विनियुक्तत्वात् कार्यान्तरारंभं
प्रत्यवशेष एव न स्यात् । यद्येकदेशेन संबन्धः तदा तेषां सत्वरजस्तमसां सांशत्व
प्रसंगः । ततश्च विभुत्वकल्पनाव्याघातः । यद्यैकैकश्येन कारणं तदा कार्यस्य
त्रिगुणात्मकत्वं न स्यात्, सत्वेन कस्य चित् रजसा कस्य चित् तमसा च
कस्यचिदुत्पत्तेः इति । न स्थूल द्रव्यारम्भकत्वसिद्धिरिति । निरवयवानां
सत्वरजस्तमसां प्रकृतिरूपाणामेकस्मिन्नेव कार्ये विनियुक्तत्वात् कार्यान्तरा
र्थारम्भावशेषाभावेन न महदादिद्रव्यारम्भकत्व सिद्धिः इत्यर्थः । अत्र
"सांख्योऽपि प्राह विभ्वीं प्रकृतिमिति कथं न्यूनसृष्टिस्ततस्स्यात्"
इत्यनुसन्धेयम् । यद्वा निरवयवानां सत्वरजस्तमसां कार्त्स्न्येन संयोगेऽसंयुक्त
प्रदेश भेदाभावेन अन्योन्य स्वरूपे एव विनिमज्जनात् अधिकपरिमाणकार्यजननं
न स्यादित्यर्थः । परमाणुकारणवादस्यापि स्वपक्षशब्देन गृहीतत्वात् तत्रापीदमेव
दूषण मित्याह - परमाण्विति ।। एवं कारणविषय विकल्पे क्रियमाणे
सर्वत्रापि दोषस्यैव सत्वेन शून्यवाद एव निर्दुष्टः स्यात् इत्याशयः ।
<2.1.30>
ननु सर्वमतेऽपि कारणविषये दोषस्य समानत्वेन ब्रह्मकारणवाद एव युक्त
इति कथं निश्चेतुं शक्यमिति शंकापरिहारकस्योत्तरसूत्रस्यार्थमाह - सकलेतरेति ।
सर्वशक्त्युपेतेति । निरवयवत्वस्य बहुभवनस्य च प्रतिपादनात्, तदनुगुणशक्तियोगः
इत्यर्थः । ततश्च लोकदृष्टवस्तुविलक्षणत्वं ब्रह्मणः अभ्युपेयमिति
भावः । अथ श्रुतेस्तु शब्दमूलत्वादिति सूत्रादस्याधिकार्थत्व प्रदर्शनाय
धर्मधर्मिवैलक्षण्ययोः कण्ठोक्तिमच्छ्रुतिवाक्यानि तद्दर्शनादिति
सूत्रखण्डाभिप्रेतानि इति व्याचष्टे - तथैव परामिति । सकलेतरविसजातीयतां
परस्याः देवतायाः इत्यनेन धर्मिवैलक्षण्यमुक्तं, सर्वशक्तियोगमित्यनेन
धर्मवैलक्षण्यम् । सत्यसंकल्पत्वं ह्यप्रतिहत
संकल्पत्वम् । इदं चाशक्तस्य न संभवति । अतस्सर्वशक्तियोगः सिद्धः
सत्यकामत्वं = अवाप्तसमस्तकामत्वम् । इदमप्यशक्तस्यानुपपन्नम् ।
अभिमतिसमये सिद्धिमत्त्वं ह्याप्तकामत्वम् इत्युच्यते ।
<2.1.31>
विकरणत्वान्नेति चेदिति सूत्रखण्डं व्याचष्टे - यद्यपीति । कार्यं = शरीरं,
करणं = इन्द्रियम् । उपसंहारदर्शनाधिकरणे दण्डचक्रादेरिव बाह्योपकरणस्याभावेपि
ब्रह्मणः कारणत्वमक्षतमिति स्थापितम् । अत्र तु अन्तरंगकरणकलेबराद्युपकरणाभावेपि
कारणत्वमुपपद्यते इति वैषम्यमिति । "न तस्य कार्यं करणं च विद्यते
इति सूचनाय पूर्वपक्षे करणविरहिणः इत्युक्तम् । अत एव सिद्धान्ते
पश्यत्यचक्षुरिति श्रुतिवाक्यमुपात्तम् ।।
अयमत्र भावः - विशिष्टस्यैव कारणत्वं सिद्धान्त्यभिमतम् । बालो जातः युवा जातः
इत्यादौ विशेष्यरूप जीवस्य कार्यत्वेपि यथा न विकार्यत्वम्, एवमेवात्रापि
ब्रह्मणः कार्यत्वेपि न विकार्यत्वमिति कृत्स्नप्रसक्त्यापादनं कथं इति शंका
भवेत् । अत्रायं पूर्वपक्षसारः - विशिष्टकार्यकारणभावस्वीकारे चेतनाचेतन
वैशिष्ट्यं ब्रह्मणि वक्तव्यम् । भगवतो निरवयवस्य चेतनाचेतनसंबन्धे किं
कार्त्स्न्येन तत्र भगवतः संबन्धः । उत एकदेशेन । नाद्यः - तथा सति अन्यस्मिन्
वस्तुनि भगवतः संबन्धो दुर्घटः । न द्वितीयः - सावयवत्वप्रसंगात् । इति
एतादृशोपपादनस्य सूचनार्थमेव तस्य निरवयवस्य बहुभवनं नोपपद्यते, कार्यत्वानुप
युक्तांशस्थितिश्च नोपपद्यते इति भाषितम् ।
अत्रायं सिद्धान्तसारः - कृत्स्नैकदेशविकल्पः सर्वमतेऽत्यस्ति । जातिवादे -
एकैकस्मिन्नपि जातिः कार्त्स्न्येन वर्तते, उतैकदेशेन, न प्रथमः - अन्यगवि
अवर्तमानप्रसंगात् । न द्वितीयः सावयवत्वप्रसंगात् । न हि भवतां जातिः सावयवा,
अनित्यत्वप्रसंगात् । 2 धर्मभूत ज्ञानस्य विषयेण संबन्धे, एकदेशेन उत
कार्त्स्न्येनेति विकल्पे सावयवत्वापत्ति - अन्यविषयासंबधत्वापत्तिरूप
दोषापरिहारात् । 3 निरवयवाकाशे शब्दोत्पत्तिं वदतां मते एवमाक्षेपसंभवात् ।
4 परमाणुद्वयसंयोगात् जगदुत्पत्तिरिति वदतां नैयायिकानां मतेऽप्येवं
शंकासंभवात् । 5 निरवयवस्य प्रधानस्य कारणत्वमतेऽत्येवं विकल्पसंभवात् पुरुषस्य
प्रधानस्य च किमेकदेशेन उत कार्त्स्न्येनेति शंकासंभवात् । उभयोर्विभुत्वात् 
विभुद्वयसंयोगमभ्युपयतां मतेऽत्येवमेव । 7 अविद्यायाः ब्रह्मणश्च संबन्धात्
जगद्भ्रमं वदतां अद्वैतिनां मतेऽप्येवमाक्षेपसंभवात् ।।
ततश्चेदं पूर्णत्वविचारे पर्यवस्यति - अत्रेदं समाधानम् । भगवतः पूर्णत्वं
द्वित्वादिवत् न व्यासज्यवृत्ति । द्वित्वादिकं हि धर्म्यन्तरनैरपेक्ष्येण तु न
विद्यते । न तथा धर्म्यन्तरसापेक्षं पूर्णत्वं भगवतः घटादौ । तस्मात् धर्म्यन्तर
नैरपेक्ष्येण प्रतीयमानत्वमेव भगवतस्तत्तद्वस्तुनि पूर्णत्वम् । गोत्वमिव
पर्याप्य वर्तते । न ह्येकस्यां गवि विद्यमानस्य गोत्वस्य गवान्तरसापेक्षस्थिति
कत्वं विद्यते । इयं गौः इति प्रतीतेः । यां यां गां पश्यति तदा तदा तां तां
गौरिति व्यपदिशत्येव । घटे भगवतः पूर्णत्वं नाम कृत्स्नघटप्रदेशावच्छिन्नः
संयोग एव । यद्वा - सर्वकार्यजनन शक्तिमद्भगवत्संबन्धः ।।
(2.1.10) प्रयोजनवत्त्वाधिकरणम्
<2.1.32>
संगति प्रदर्शन पूर्वक मधिकरणपूर्वपक्षमाह - यद्यपीति । जगत्स्रष्टुं
शक्नोतीति।लोकविलक्षणस्य ब्रह्मणः लोकदृष्टप्रक्रियया साधनदूषणानर्हत्वात्
उपकरणनिरपेक्षस्य निरवयवस्य करणकलेबरादिविरहिणः जगत्सृष्ट्टत्वमुपपद्यत
एवेत्यर्थः । प्रयोजनवत्वाद्विचित्रसृष्टेरिति । अस्तु सृष्टेः
प्रयोजनवत्वं, किं तावता ब्रह्मकारणत्वानुपपत्तावित्यत्राह - ईश्वरस्य
प्रयोजनाभावादिति। ईश्वरो न जगत्कारणं स्वाभाववत्वसंबन्धेन प्रयोजनवत्वात् 
प्रयोजनशून्यत्वादिति वाऽत्रविवक्षितम् । ननु कथमेवंविधपूर्वपक्षोत्थिसंभवः
सकलेतर विलक्षणे, ब्रह्मणः पूर्वाधिकरणोक्तरीत्या प्रयोजनाभावेऽपि
श्रुतिप्रतिपन्नजगत्स्रष्ट्टत्वानुपपत्त्यभावादिति शंकामर्थः परिहरन्
तात्पर्य मभिव्यनक्ति - बुद्धिपूर्वकारिणामिति। अयमाशयः । प्रयोजनमनुद्दिश्य
न मन्दोपि प्रवर्तत इति न्यायेन प्रयोजनाभावे अल्पव्यापारस्यैवानुपपत्तेः
ईदृशभहायासरूपविचित्रसर्गः सप्रयोजन एवेत्यश्युपगन्तव्यम् । तत्रावाप्तसमस्तकामस्य
स्वार्थप्रयोजनासंभवेन परार्थप्रयोजनमस्तीति स्वीकार्यम् । तत्रच
कृपावतो भ्रगवतः नानाविधदुःखबहुलजगत्सर्गः विरोधादनुपपन्नः । नहि
कृपावत्वंतद्विरुद्धदुःखबहुलजगत्सर्गकरत्वंच श्रुति प्रतिपन्नमित्यभ्युपगन्तुं
शक्यं
अत एव हि बहुभवनोक्त्या निरवयवस्य सावयवत्वप्रसंग इत्युच्यमाने
विरुद्धत्वेपि श्रुतिप्रतिपन्नत्वात् सावयवत्वं तद्विरुद्ध निरवयवत्वं
चोभयं स्वीक्रियते इति परिहारमनुक्त्वा सावयवत्वबहुभवनयोरेव लोकदृष्टा
व्याप्तिः निराकृता । अतः दुःखबहुलजगत्सर्गकरत्वं कृपावत्वं च विरुद्धमिति
कृपावतस्तस्य विचित्रजगत्कारणत्वमनुपपन्नमिति । नच कृपावत एव भिषजः
चिकित्सादिवत् ब्रह्मणोऽपि दुःख बहुलजगत्सर्गः उपपद्यत इति वाच्यम् 
अशक्तस्य वैद्यस्य तथा संभवेऽपि सर्वशक्तेः ब्रह्मणः दुःखाद्यनुत्पादनेनापि
चिकित्साकर्तृत्वशक्तिसत्वेन तथापरिहारस्यायुक्तत्वादिति भावः
<2.1.33>
लीलैव केवलेति। पणबन्धपूर्वकद्यूतादिव्यावृत्यर्थं केवलेत्युक्तम् 
प्रयोजनान्तरानुद्देशेन प्रवृत्तत्वेऽपि यदृच्छयोपनत प्रयोजनस्याप्यर्थात्
सिद्धिव्युदासार्थं लीलैवेत्यवधारणम् । ननु यत्नगौरवाभावेन कन्तुकाद्यरंभस्य
लीलात्वसंभवेऽपि महायासरूपजगत्सर्गादेः कथं लीलात्व मित्यत्राह - स्वसंकल्पमात्रेतिस्वसंकल्पमात्र
स्थितिध्वंसादेरिति बहुब्रीहिः । ब्रह्मणः इति तद्विशेष्यम् । ध्वंसादिरेव
लीलेति पर्यवसितम् । ननु ध्वंसादिरूपलीलापि ब्रह्मणा पूर्वमवाप्ता
न वा । अन्त्ये अवाप्तसमस्तकामत्वभंगः । आद्ये पूर्वमेवाप्तत्वेन
विचित्रसर्गोत्पादने प्रयोजनं नास्तीति व्यर्थ एव जगत्कारणप्रयासःइति
चेदुच्यते - यत् यदेष्टं तदा तस्य सिद्धि रेवावाप्तसमस्तकामत्वं
न पुनरागामिनां पुरूषार्थानां प्रागेब सिद्धत्वम् । एतादृशं हिपरिपूर्णस्य
राज्ञोऽप्यवाप्तसमस्तकामत्वम् । ततश्चेश्वरस्यापिबहु स्यामिति
संकल्पात् यस्मिन् काले यत्जगत्सृष्टयादिकमिष्यते तस्मिन्काले तस्यसिद्धिरेवेत्यवाप्त - समस्तकामत्वस्य
लीलायोगस्यच न विरुद्धत्वमिति । अभिमतसमये सिद्धितस्त्वाप्तकामः
"इत्यधिकरण सारावलिः । नहि हिरण्यकशिपुरावणादिवधस्य गोकुले नवनीतभक्षणादिक्रीडायाः
गजेन्द्ररक्षणादेश्च ततः पूर्वं सिद्धता । पश्चादेव जायमानत्वात् "परित्राणाय
साधूनां ... संस्थापनार्थांय " इत्यादिनोक्तस्यार्थस्य पश्चाद्भावित्वनियमात् ।
<2.1.34>
वैषम्यनैर्घृण्ये कस्येति शंकां पूरयन्नर्थमाह - यद्यपीति । पक्षपात इति ।
अयं वैषम्यशब्दार्थः । नैर्घृण्यं = निर्दयत्वम् । कर्म सापेक्षत्वात्
विषमसृष्टेरिति । ईश्वरत्वात् न सृष्टावन्यसापेक्षत्वम् । सृष्टिगतवैषम्ये पुनः
कर्मसापेक्षत्वं, यथाऽऽभरणकर्तुः विषमाभरणसर्गे तत्तदिच्छासापेक्षत्वम्
देवादीनां...तत्तत्कर्मसापेक्षमित्यनेनसूत्रस्थतथाशब्दः व्याख्यातः
दर्शयन्ति हि श्रुतिस्मृतयः इति सामान्यतः प्रतिज्ञा ।। तथा भगवतेत्यादिकं
वक्ष्यमाणस्मृतिवचनार्थ निर्देशरूपम् । निमित्तमात्रं = अप्रधानकारणम्
प्रधानकारणीभूता इति कर्मणां प्रधान कारणत्वनिर्देशात्
अत्र च प्रधानत्वं असाधारणकारणत्वम् । अप्राधान्यं च साधारणकारणत्वम्
यथा क्षेत्रसलिलादिकं सर्वसस्य साधारणकारणम् ।बीजविशेषश्चांकुरविशेषहेतुत्वेनासाधारणकारणम्
तद्वत् ईश्वरस्साधारणकारणं कर्म तु विषमसृष्ट्यसाधारण कारणत्वात्
प्रधानम् । अत्र "साधारण्येन हेतुस्सलिलमिव विभुस्सर्वकार्यांकुराणां
वैषम्यं त्वाविरिञ्चात्प्रतिनियतफलैः प्राणिनां कर्मबीजैः" इत्येतदनुसन्धेयम् ।।
<2.1.35>
क्षेत्रज्ञा नाम न सन्तीति । क्षेत्रज्ञसद्भावे हि तदाश्रितकर्मसद्भावः
तेन च विषम सृष्ट्युपपत्त्या ईश्वरस्य निर्दयत्वादिदोषपरिहारसंभवः ।
स एवानुपपन्नः इत्यर्थः । हेत्वाकांक्षां सूचयन् हेतुमाह - कुत इति ।
बाधकाभावेनावयवतोऽपि विभागासहः एकशब्द इति भावः । उपपद्यते चापीति
खण्डव्याख्यानं तदनादित्वेप्ऽयविभागः उपपद्यते चेति । ननु व्याहतमिदम् 
अविभागः क्षेत्रज्ञतत्कर्माभ्युपगमश्चेत्यत्र तात्पर्यमाह - यत
इति । कुतः अतिसूक्ष्मतयावाप्यवस्थितिरभ्युपेयेत्यत्राह - तथाऽनभ्युपगम
इति । इदं च सूत्रस्थान्तिमच शब्द सूचितम्
ननु चेतनाचेतनस्वरूपस्यानादित्वंश्रुतिसिद्ध मस्तु । कर्मणामप्यनादित्वं
न श्रुति सिद्धमित्यत्र सृष्टिप्रवाहानादित्वेन कर्मप्रवाहानादित्वसिद्धिरित्याशयेन
सृष्टि प्रवाहानादित्वं दर्शयति ।सृष्टीति। यथा पूर्वमित्युक्तेः
- प्रतिकल्पभधीतस्यास्यवाक्यस्यार्थवत्वाच्च सृष्टेरनादित्व सिद्धिरिति
भावः । स्वरूपानादित्वे श्रुत्यर्थापत्तिमाह - तद्धेदमिति । मात्रशब्देन
स्वरूपनिष्पत्तिव्यवच्छेदः । देवादिनाम संस्थान व्याकरणं हि पूर्वं
स्वरूपतः स्थितस्यैव । अत एवेदं तदव्याकृतमासीदिति निर्देश इति
भावः। अथोपबृंहणस्मृतिमप्याह - स्मृतावपीति
एतावता भगवतः स्वार्थमपि प्रयोजनं, परार्थमपि प्रयोजनमिति उभयविधं
संभवतीत्युपपादितम् । लीलाकैबल्यमित्यनेन प्रथमं दर्शितं अत्र द्वितीयम् 
जीवानां तत्कर्मणां चानादित्वात् तत्कर्मनिवृत्ति पूर्वकमेव फलस्यदातव्यत्वात्
भिषजः चिकित्सावदेव जन्मजराधारणादिवेशं प्रदायैवफलदातृत्वं स्वीकर्तव्यम् 
सर्वशक्तेरपि भगवतः प्रलयकालस्थ जीवानादाय नित्यविभूतौ निक्षेपः
अशक्य एव । लौकिकभिषजः तत्तद्व्याधिनिवर्तनशक्तिमत्त्वमेव । अस्य
भिषजस्तु सर्वव्याप्ति निवर्तनशक्तिमत्त्वमित्येव विशेषः । न तु चिकित्सां
विनापि फलदातृत्वशक्तिः ।।
<2.1.36>
धर्मशब्दार्थं विवृण्वन् तस्योपपत्त्यनुपपत्तिस्थलं च प्रदर्शयन् सूत्रार्थमाह -
प्रधानेति । यद्धर्मवैकल्यमुक्तमिति । ईक्षणादिधर्मवैकल्यमुक्तमित्यर्थः ।
अस्याधिकरणस्य सर्वपदस्वारस्येन सर्वाधिकरणशेषत्वं मनसि निधायाह - वक्ष्यमाणं
चेति । निष्प्रयोजनधर्मस्य ब्रह्मण्यभ्युपगमेन कथं ब्रह्मकारणत्वसिद्धिरिति
शंकापरिहाराय कारणत्वोपपादिनः इति भाषितम् । अधिकरणप्रधानार्थमाह ब्रह्मैवेति ।।
श्रीमते रामानुजाय नमः ।। द्वितीयाध्याये द्वितीयः पादः ।।
