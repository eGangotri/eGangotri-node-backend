         * प्रौढमनोरमा *
 प्रौ.म.- मङ्गलाचरणम् -
         ध्यायं ध्यायं परं ब्रह्म स्मारं स्मारं गुरोर्गिरः।
         सिद्धान्तकौमुदीव्याख्यां कुर्मः प्रौढमनोरमाम्।।
 प्रौ.म.-(मा.सू.)
      ह य व र ट्। हकारोपदेशः अट्अश्हश्इण्ग्रहणेषु हकारग्रहणार्थः । अर्हेण, "अड्यवायेऽपि" इतिणत्वम्। देवा हसन्ति, "हशि च" (पा.सू.6।1।114) इत्युत्वम्। लिलिहिढ्वे,लिलिहिध्वे, "विभाषेटः" (पा.सू.8।3।79) इति ढः।।
 प्रौ.म.(मा.सू.)
       ह ल् ।। इदं सूत्रं वल्रल्झल्शल्षु हकारग्रहणार्थम्। रुदिहि, स्वपिहि, "रुदादिभ्यः सार्वधातुके" (पा.सू.7।2।76)इति वलादिलक्षण इट्। स्निहित्वा, स्नेहित्वा,"रलो व्युपधाद्"(पा.सू.1।2।26) इति वा कित्वम्। अदाग्धाम्,"झलो झलि" (पा.सू.8।2।26)इति सकारलोपः। अलिक्षत्,"शल इगुपधात्" (3।1।45) इति क्सः।
 प्रौ.म.(पा.सू.1।3।3)
 हलन्त्यम्।। सूत्रेऽन्त्यमिति। हलि अन्त्यमिति विग्रहे "सप्तमी" इति योगविभागात्  "सुप्सुपा"(प.सू.2।1।4) इति वा समास इति भावः। यद्वा षष्ठीतत्पुरुषोऽयम्। स्यादेतत्,हलित्येकशेषस्यैव तन्त्रावृत्येकशेषान्यतममस्तु। हस्य ल् इति च व्याख्यास्यते। सामीप्यं षष्ठ्यर्थः। यद्वा, मास्तु तन्त्रादि,अस्तु समाहारद्वन्द्वो हल् च ल् चेति।लकारस्य संयोगान्तस्यलोप इति चेत् ?
    मैवम्, आद्ये समासस्य क्लिष्टत्वात्। न हि "ब्राह्मणकम्बल" इत्यादौ ब्राह्मणसनमीपव्त्यन्यदीयः कम्बलः प्रतीयते,न वा चत्रगुशब्दाच्चित्रगवीणां सममीपवर्ती वृक्षादिः प्रतीयते। अत एव अनन्तरादिषु न समासोऽनभिधानादिति स्पष्टमाकरे। किं बहुना `ब्राह्मणस्यकम्बलः' `चित्रा गावोऽस्य' इति व्यस्तप्रयोगोऽपि तत्रानिष्टः ।
          द्वितीयेऽपि संयोगान्तलोपो दुर्लभः, यणः प्रतिषेधारम्भात्। तत्प्रत्याख्यानपक्षेऽपि "झलो झलि" (पा.सू.8।2।26)इत्यतो झल्ग्रहणमपकृष्य झलो लोपविधानाच्च। किंच पदार्थबोधं विना वाक्यार्थबोधासम्भवेन हल्प्रत्याहारसिद्धेः प्रागेतत्सूत्रार्थाबोधे प्रसक्ते तदुद्धारार्थोऽयं यत्नः। अस्यां चावस्थायां हल्शब्दार्थाप्रसिद्धौ द्वन्द्व एव दुर्लभः सहविवक्षाया असम्भवात्। तस्माद्यथोक्तमेव न्याय्यम्।
  प्रौ.म.(1।1।71)
 मध्यगानामिति।  आद्यन्ताभ्यामवयवाभ्यामवयवीसमुदाय आक्षिप्यते; तस्य च युगपल्लक्ष्ये प्रयोगासम्भवात्तदवयवेष्ववतरन्ती संज्ञा मध्यगेषु विश्राम्यति, नत्वाद्यन्तयोः, संज्ञास्वरूपान्तर्भावेण तयोः पारार्थ्यनुर्णयादिति भावः। स्वस्य चेति। "स्वं रूपमित्यनुवृतेः । स्वं रूपं चादेरेव गृह्यते, नान्यस्य; अन्त्येनेत्यप्रधानतृतीयानिर्देशात्। सर्वनाम्नामुत्सर्गतः प्रधानपरामर्शित्वात्।
 प्रौ.म.(1।3।2)
आद्योच्चारणमिति। यद्यप्युपदिश्यतेऽनेनेति करणव्युत्पत्या शास्त्रमुपदेश इति भाष्यवृत्यादिषु व्याख्यातं तथापि तत्प्रौढिवादमात्रम्। करणे घञो दुर्लभत्वात्, ल्युटा बाधात्। न च घः, असंज्ञात्वात्।प्रायेण संज्ञायामिति व्याख्यानस्य क्लिष्टत्वात्। नह्युपाधेरुपाधिर्भवतीत्यादिना भाष्यकृताऽवहेलनाच्च। अत एवघापवादो हलश्चेति घञपीह न। बाहुलकन्त्वगतिकगतिः। अत एव प्रक्रियन्ते शब्दा याभिरिति करणव्युत्पत्तिरपि परास्ता। तथा च वार्तिकम्-----
     "अजब्भ्यां स्त्रीखलनाः स्त्रियाः खलनौ विप्रतिषेधेनेति"। अतो भाव एव प्रत्ययोन्याय्य इति भावः।
      यत्तु धातुसूत्रेत्यादि पठन्ति। यच्च व्याचक्षते--"करणव्युत्पत्त्या पूर्वार्धोपात्तानामुपदेशत्वं, कर्मव्युत्पत्त्या त्वागमादीनाम्। उणादिलिङ्गानुशासनयोरपि सूत्रत्वात्सिद्धे पृथगुपादानं गोबलिवर्दन्यायेन। एवं गणत्वादेव सिद्धे धातोरपि" इत्यादि। 
      अत्रेदं वक्तव्यम्--किमेषामुपदेशसंज्ञा, उत योगमात्रम् ? नाद्यः,संज्ञायाः शास्त्रकारैरनुक्तेः, असंज्ञात्वात् घप्रत्ययो नेति भाष्योक्तेश्च। अस्मदादिकृतसंज्ञायाः शास्त्रव्यवस्थापकत्त्वेऽतिप्रसङ्गाच्च। न ह्युत्सृष्टानुबन्धस्यामो न प्रत्ययत्वं, येन मित्वं न भवेत्। किञ्चैवं प्रत्ययविधौ पञ्चम्याः षष्ठीप्रकल्पकत्वे सनः सनेवादेशोऽस्त्वित्याशङ्क्योपदेशाभावात्संज्ञा न स्यादिति भाष्यकैयटयोक्तं व्याकुप्येत। किञ्च "धातुग्रहणं किम् ?लूञ् लविता पूञ् पविता" इति भाष्यम्, उपदेश एवानुबन्धलोपे कृते ततो धातुसंज्ञेत्येवंपरः कैयटग्रन्थश्च विरुध्येत। अपि च, "घ्वसोरेद्धौ"(पा.सू.6।4।119) इति सूत्रे लोपश्श्चेति द्विशकारको निर्देशः, द्वितीयः शकार इदिति अलोन्त्यसूत्रस्थभाष्यकैयटादिकमपि विरुध्येत। न द्वितीयः। योगस्यैव पुरस्कारे परिगणनस्य व्यर्थत्वात्। धात्वादिषु करणव्युत्पत्तिरागमादिषु नेति वैषम्यस्य दुरुपपादत्वाच्च। उपदेशताप्रयोजकधातुत्वादिरूपोपाध्यवच्छिन्नलमुदायान्त्यं हल् इत् इत्यर्थ इति स्वग्रन्थविरोधाच्च। पक्षद्वयेऽपि लिङ्गानुशासनस्य प्रकृतानुपयोगात्। लोपश्श्चेति शकारस्यासंग्रहाच्च।"आदेच उपदेशे" (पा.सू.6।1।45) "उपदेशेऽत्वतः"(पा.सू.7।3।62)इत्यादावाद्योच्चारणस्चैवोपदेशपदार्थतायाः सर्वसंमतत्वच्चेति दिक्।।
प्रौ.म.(पा.सू.1।3।2)
      उपदेशेऽजनुनासिक इत्। यद्यप्यत्रोपजीव्यत्वादनुनासिकसंज्ञा प्रथमं वक्तुमुचिता, तथापि नासिकामनुगत इति योगाश्रणेनैव गतार्थत्वाद् `अनुनासिकसंज्ञासूत्रं मन्दप्रयोजनम्' इति ध्वनयितुं नेहोपन्यस्तम्। उपदेशे किम् ? अबभ्र ऑ अपः। यद्यपीह "उञः" "ऊँ"(पा.सू.1।1।17,18)इत्यत्रेव विधानसामर्थ्यान्नेत्वमिति सुवचम्, तथाप्युत्तरार्थमवश्यं कर्तव्यमुपदेशग्रहणं स्पष्टप्रतिपत्तये इहैव कृतम्। अच् किम् ? मनिनो मकारस्य मा भूत्। प्रतिज्ञायते इति प्रतिज्ञा। "आतश्चोपसर्गे" (पा.सू.3।3।106)इति कर्मण्यङ्। प्रतिज्ञा आनुनासिक्यं येषामिति विग्रहः। एवं च `प्ररतिज्ञासमधिगम्ये प्रतिज्ञाशब्दस्य लक्षणा' इति क्लिष्टं व्याख्यानं नाश्रयणीयम्, "पाणिन्युपज्ञं व्याकरणम्" इत्यादिष्विव लक्षणां विनैव निर्वाहात्। यद्यपि सूत्रकारकृतोऽनुनासिकपाठ इदानीं परिभ्रष्टस्तथापि वृत्तिकारादिव्यवहारबलेन यथाकार्यं प्राक् , स्थित इत्यनुमीयत इति भावः। 
     ननु रलयोरिति न्यूनं टकारस्यापि मध्यगतत्वादित्यत आह-- प्रत्याहारष्विति। व्यवह्रियन्ते इति। प्रत्याह्रियन्ते संक्षिप्यन्ते वर्णा यत्रेति बाहुलकीदधिकरणे घञ्।
यद्यपि योगमात्रमकारादिसंज्ञास्वतिप्रसक्तं तथापि योगरूढिरिति भावः । प्रत्याहाराश्चैकचत्वारिंशदिति प्राञ्चः। चतुर्दशसूत्रीस्थैर्हल्भिरिद्भिः कृता अष्टाध्याय्यां व्यवहृता एकचत्वारिंशदिति तस्यार्थः। तेन सुप्तिङादीनां, रप्रत्याहारस्य, "चयोद्वितीयाः" इति, "यमिर्ञमनितेष्वनिडेक इष्यते" इति च ञम् वार्तिककृता व्यवहृत इत्याहुः, तद्रभसाऽभिधानम्। आद्यस्योणादिसूत्रत्वात् , द्वितीयस्य व्याघ्रभूतिकारिकास्थत्वात्; इत्यास्तां तावत्। एष च संख्यानियमो नातीवोपयुज्यत इत्युपेक्षितः।
 प्रौ.म.(पा.सू.1।1।37)
  	 ऊकालोऽच्। ह्रस्वदीर्घप्लुत इति समाहारद्वन्द्वः। सौत्रं पुंस्त्वम्। वां काल इवेति। फलितार्थकथनमिदम्। विग्रहस्तु वः कालो यस्येति बोध्यः। ऊशब्देन स्वोच्चारणकालो लक्ष्यते। आये इति । "निपाता आद्युदात्ताः" (फि.सू.12 पा4) इत्यकार उदात्तः, यच्छब्दस्तु फिट्सूत्रेण। ङ् इति। अकारोऽनुदात्तः।
  प्रौ.म.(पा.सू.1।2।32) 
तस्यादितः।। अतन्त्रमिति। "उपेयिवान्" इत्यत्रोपसर्ग इवाविवक्षितमित्यर्थः। ननु तत्र "ईयिवांसमतिस्रिधः" इत्यादिप्रयोगदर्शनादविवक्षाऽस्तु, इहत्वविवक्षायां प्रमाणं किम् ? इति चेल्लक्ष्यदर्शनं प्रातिशाख्यादिकं चेति गृहाण। तथा हि--`येराः' इत्यत्रैकारः, `तनूनपात्' `शचीपतिम्' इत्यत्र पदपाठे ऊदितौ चार्धोदात्तौ इति सकलबह्वृच्प्रसिद्धम्। तनूनपाच्छचीपतिशब्दयोः "उभे वनस्पत्यादिषु युगपत्" (पा.सू.6।2।140)इति पूर्वोत्तरपदयोराद्युदात्तत्वे कृते "अनुदात्तं पदमेकवर्जम्"(6।1।158)इति शेषनिघातः। पूर्वपदभूतयोस्नूशची-एतयोरन्त्यस्य पाक्षिकं स्वरितत्वं प्रातिशाख्ये उक्तम्--
         "जात्यवद्वा तथावन्तौ तनूशचीति पूर्वयोः" इति।
तथास्वरितार्धस्योदात्तत्वे प्रातिशाख्यमपि---

          एकाक्षरसमावेशे पूर्वयोः स्वरितः स्वरः।
          तस्योदात्ततरोदात्तादर्धंमात्रा,ऽर्धमेव वा।।
          उदात्तं वोच्यते किञ्चित्स्वरितं वाऽक्षरं परम्।इति।
  अस्यार््थः--पूर्वयोरुदात्तत्वानुदात्तत्वयोरेकत्र समावेशे सति स्वरितो बोध्यः। तस्य स्वरितस्य स्वतन्त्रोदात्तापेक्षयोदात्ततराऽर्धमात्रा बोध्येति । `क्व वोऽश्वाः' इत्यादि ह्रस्वाभिप्रायम्। "अर्धं वा" इति दीर्घाभिप्रायम्। अनेनैव ह्रस्वस्यापि सङ्ग्रहाद्यापकत्वादिदमेवादर्तव्यमिति सूचयितुमेवकारः। `अनुदात्तः' इत्यादि परिशेषसिद्धार्थकथनम्। सः-शेषः उदात्तश्रुतिः स्यात्। किमविशेषेण ? नेत्याह-नचेदित्यादि। उदात्तस्वरितपरं विहायेत्यर्थः। शाकल्योप्याह--









          "अप्राकृतस्तु यः स्वारः स्वरितोदात्तपूर्वगः।
           उदादायार्धमस्याथ शिष्टं निघ्नन्ति कम्पितम्"।।इति।
उदादाय- उदात्तं कृत्वा। `अर्धह्रस्वशब्देनार्द्धमात्रा लक्ष्यते' इति हरदत्तादिग्रन्थास्तु मतान्तरपरतया कथञ्चिन्नेयाः। क्वेति। किमोऽत्, तित् स्वरितम्। व इति। "अनुदात्तं सर्वमपादादौ" (पा.सू.8।1।18)इत्यधिकारादनुदात्तम्। अश्वा इति। अशेः क्वनि नित्स्वरेणाद्युदात्तम्। संहितायां तु "एकादेश उदात्तेनोदात्तः" (पा.सू.8।2।25) इत्योकार उदात्तः। ये अरा इति। द्वयमपि फिट्सूत्रेणान्तोदात्तम्। एकादेशस्तु पक्षे स्वरितः। "स्वरितो वाऽनुदात्ते पदादौ"(पा.सू.8।2।6) इत्युक्तेः। 
 प्रौ. म.(पा.सू.1।1।8)
         मुखं च नासिका चेति विग्रहे प्राण्यङ्गत्वादेकवद्भावे `मुखनासिकम्' इति स्यादत आह--मुखसहितेति। 
 प्रौ.म.(पा.सू.1।1।9)
         आस्ये भवमास्यं "शरीरावयवाद्यत्" इत्यभिप्रेत्याह-- ताल्वादीति। आभ्यन्तरेति। एतच्च प्रशब्दबलाल्लभ्यते। तुल्यास्यं किम् ? तर्प्ता। अत्र पकारस्य तकारे परे "झरो झरि"(पा.सू.8।4।65)इति लोपो मा भूत्। प्रयत्नग्रहणं किम् ? वाक् श्चोतति। शस्य लोपो न। ञमङणनानामिति। `नासिका च' इति चकारेण स्वस्ववर्गानुकूलं ताल्वादि समुच्चीयते। "अनुस्वारोत्तमा अनुनासिकाः" इति तैत्तिरीयाणां प्रातिशाख्यम्। "यमानुस्वारनासिक्यानां नासिका, अनुनासिकाश्चोत्तमाः" इति कात्यायनप्रातिशाख्यम्।"वर्गोत्तमा ञमङणना अनुनासिका भवन्ति, चशब्दात्स्वस्थानाद्यपरित्यागेन नासिकास्थानं द्वितीयनेषामित्यर्थः" इति तद्भाष्यं च। "एदैतोः" इत्यादौ तपरत्वमसन्देहार्थं, न तु तत्कालग्रहणार्थम्। तेन प्लुतस्यापि सङ्ग्रहः।।

प्रौ. म.(8।2।1)

        "पूर्वत्रासिद्धम्"।।यद्ययं स्वतन्त्रो विधिः स्यात्, तर्हि `त्रिपादी पूर्वं प्रत्यसिद्धा' इत्येव लभ्येत, त्रैपादिकम तु पूर्वं प्रति परं नासिद्धं स्यादत आह-- अधिकारोऽयमिति। यद्यत्र कार्यासिद्धत्वमिष्येत, तर्हि पूर्वत्रासिद्धमिति `मनोरथः' इत्यादावुत्वं न स्यात्, परत्वात् "रो रि"(8।3।14) इत्यस्य प्रसङ्गात््। तथा च"पूर्वत्रासिद्धे नास्ति विप्रतिषेधोऽभावादत्तरस्य" इति सिद्धान्तो व्याकुप्येत। 
अमू, अमी इत्यादि च न सिध्येदत आह--त्रिपादीति, परं शास्त्रमिति च। एतेन त्रिपाद्यां विहितं कार्यमित्यादिः प्राचां ग्रन्थः परास्तः। 

            विवृण्वते कण्ठमिति।। विवार एषां प्रयत्न इति भावः। वर्गयमगा इति।। वर्गगा यमगाश्चेत्यर्थः। कादय इति।। लोकप्रसिद्धपाठापेक्षमिदम्, चतुर्दशसूत्र्यां मावसानत्वायोगात्। अर्धविसर्गेति।। सादृश्यमुच्चारणे लेखने च बोध्यम्।



प्रौ.म.(वार्तिकम्)


     ऋलृव्णयोरिति।। आ च आ च रलौ,तौ च तौ वर्णौ चेति विग्रहः, उश्च उल् च ऋलोः,तयोःर्वर्णयोरिति वा; प्रथमान्तेन परिनिष्ठितविभक्त्या वा विग्रह इति सिद्धान्तात्।"ऋत्यकः" (पा.सू.6।1।128) इति प्रकृतिभावः।  
   प्रौ.म.(पा.सू.1।1।10) 
          आकारसहित इति।। अत्र च "कालसमयवेलासु"(पा.सू.3।3।167) इत्यादिनिर्देशाः 
प्रश्लेषे लिङ्गम्। न चैवमपि यिया3सो, इत्यादौ "गुरोरनृत"(पा.सू.8।2।86)इति प्लुतादकारात्परस्य सनः सस्य षत्वं स्यादेवेति वाच्यम्, आश्च आश्चेति द्वन्द्वे सवर्णदीर्घेण दीर्घात्परत्र प्लुतादपि प्रश्लिष्यत इति व्याख्यानात्। यणादिकमिति। शीतलशब्दे सवर्णदीर्घ आदिशब्दार्थः।
         अत्रेति। अत्रैवेत्यर्थः। यद्यपीति। ग्रहणकशास्त्रस्याद्याप्यनिष्पत्तेरिति भावः।
        "हो ढः" (पा.सू.8।2।31) इत्युपलक्षणं-रमास्वित्यत्र षत्त्वं, वागशीरित्यत्र"झयो हः"(पा.सू.8।4।62)इत्याकारस्य घकारः, दासीष्टेत्यादौ "दादेः" (पा.सू.8।2।32)इति घत्वं च नेति बोध्यम्। यदि तु विवृतमूष्मणामित्यत्र ईषदित्यनुवर्त्य स्वराणां चेत्यत्र निवर्त्य प्रयत्नभेदो व्याख्यायते, तदा "नाज्झलौ"इति सूत्रं मास्त्विति भाष्ये स्थितम्।
प्रौ.म.(पा.सू.1।1।1)
        वृद्धिरादैच्।। ऐजिह द्विमात्र एव, तात्परत्वात्। तेन कृष्णैकत्वमित्यत्र त्रिमात्रो न।  एवमुत्तरसूत्रेऽपि। तेन गङ्गोदकमित्यादौ त्रिमात्रो न।।

 प्रौ.म.(पा.सू.1।3।1)

        भूवादयो धातवः।। भूश्च वाश्चेति द्वन्द्वः। आदिशब्दयोर्व्यवस्थाप्रकारवाचिनोरेकशेषः। भूवौ आदी येषामिति बहुव्रीहिः। भूप्रभृतयो वासदृशाः। सादृश्यं च क्रियावाचकेनेत्यभिप्रेत्य आह--क्रियावाचिन इति। क्रियावाचिनः किम् ? `याःपश्यसि'इत्यादौ धातुत्वं मा भूत्। सति हि तस्मिन् "आतो धातोः" (पा.सू.6।4।140) इति स्यात्। भ्वादयः 
किम् ? हिरुक्, पृथगित्यादीनां, शिश्ये इति भावार्थतिङन्तस्य च मा भूत्। स्तम्भ्वादीनामुदित्करणेन सौत्राणां धातुत्वं ज्ञाप्यते। चुलुम्पादीनां तु "बहुलमेतन्निदर्शनम्" इति गणसूत्रेण संग्रहः।।
प्रौ.म.(पा.सू.1।4।57)
      चादयः।।अद्रव्यार्थाः किम् ? पशुः। लिङ्गसङ्ख्यान्वितं द्रव्यम्। इह तु स्यादेव--लोधं नश्यन्ति पशु मन्यमानाः। पशु इति सम्यगर्थे।
प्रौ.म.(पा.सू.1।4।59) 
	उपसर्गाः।। निस् दुर् इति सान्तौ, "निसस्तपतौ"(पा.सू.8।3।102)इति निर्देशात् अयोगवाहानामविशेषेणेति प्रकरणे निष्कृतं दुष्कृतमित्युदाहृत्य "इदुदुपधस्य सकारस्य यो विसर्जनीयः" इति भाष्यकारोक्तेश्च। "उपसर्गस्यायतौ"(पा.सू.8।2।19)इति सूत्रे वामनोप्येवम्। "निरःकुषः"(पा.सू.7।2।46) "सुदरोरधिकरणे" इति निर्देशाद्रेफान्तावपीति तत्रैव सूत्रे हरदत्तः।।
                *******	इति संज्ञाप्रकरणम् *******
