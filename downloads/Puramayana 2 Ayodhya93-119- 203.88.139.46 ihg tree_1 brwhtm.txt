।। अयोध्याकाण्डः ।।
।। श्लोकः ।।
(93सर्गतः 119सर्गपर्यन्तम्)
तया महत्या यायिन्या ध्वजिन्या वनवासिन:।
अर्द्दिता यूथपा मत्ता: सयूथा: सम्प्रदुद्रुवु: ।। 2.93.1 ।।
ऋक्षा: पृषतसङ्घाश्च रुरवश्च समतन्त:।
दृश्यन्ते वनराजीषु गिरिष्वपि नदीषु च ।। 2.93.2।।
स सम्प्रतस्थे धर्मात्मा प्रीतो दशरथात्मज:।
वृतो महत्या नादिन्या सेनया चतुरङ्गया ।। 2.93.3 ।।
सागरौघनिभा सेना भरतस्य महात्मन:।
महीं सञ्छादयामास प्रावृषि द्यामिवाम्बुद: ।। 2.93.4 ।।
तुरङ्गौघैरवतता वारणैश्च महाजवै:।
अनालक्ष्याचिरं कालं तस्मिन् काले बभूव भू: ।। 2.93.5 ।।
चिरकालमित्यनेन कदाचिल्लक्ष्यत इति गम्यते ।। 2.93.5 ।।
स यात्वा दूरमध्वानं सुपरिश्रान्तवाहन:।
उवाच भरत: श्रीमान् वसिष्ठं मन्त्रिणां वरम् ।। 2.93.6 ।।
यादृशं लक्ष्यते रूपं यथा चैव श्रुतं मया।
व्यक्तं प्राप्ता: स्म तं देशं भरद्वाजो यमब्रवीत् ।। 2.93.7 ।।
अयं गिरिश्चित्रकूट इयं मन्दाकिनी नदी।
एतत् प्रकाशते दूरान्नीलमेघनिभं वनम् ।। 2.93.8 ।।
गिरे: सानूनि रम्याणि चित्रकूटस्य सम्प्रति।
वारणैरवमृद्यन्ते मामकै: पर्वतोपमै: ।। 2.93.9 ।।
मुञ्चन्ति कुसुमान्येते नगा: पर्वतसानुषु।
नीला इवातपापाये तोयं तोयधरा घना: ।। 2.93.10 ।।
किन्नराचरितं देशं पश्य शत्रुघ्न पर्वतम्।
मृगै: समन्तादाकीर्णं मकरैरिव सागरम् ।। 2.93.11 ।।
एते मृगगणा भान्ति शीघ्रवेगा: प्रचोदिता:।
वायुप्रविद्धा शरदि मेघराजिरिवाम्बरे ।। 2.93.12 ।।
कुर्वन्ति कुसुमापीडान् शिरस्सु सुरभीनमी।
मेघप्रकाशै: फलकैर्दाक्षिणात्या यथा नरा: ।। 2.93.13 ।।
निष्कूजमिव भूत्वेदं वनं घोरप्रदर्शनम्।
अयोध्येव जनाकीर्णा सम्प्रति प्रतिभाति मा ।। 2.93.14 ।।
खुरैरुदीरितो रेणुर्दिवं प्रच्छाद्य तिष्ठति।
तं वहत्यनिल: शीघ्रं कुर्वन्निव मम प्रियम् ।। 2.93.15 ।।
स्यन्दनांस्तुरगोपेतान् सूतमुख्यैरधिष्ठितान्।
एतान् सम्पतत: शीघ्रं पश्य शत्रुघ्न कानने ।। 2.93.16 ।।
एतान् वित्रासितान् पश्य बर्हिण: प्रियदर्शनान्।
एतमाविशत: शीघ्रमधिवासं पतत्ित्रण: ।। 2.93.17 ।।
अतिमात्रमयं देशो मनोज्ञ: प्रतिभाति मा।
तापसानां निवासोऽयं व्यक्तं स्वर्गपथो यथा ।। 2.93.18 ।।
मृगा मृगीभि: सहिता बहव: पृषता वने।
मनोज्ञरूपा लक्ष्यन्ते कुसुमैरिव चित्रिता: ।। 2.93.19 ।।
साधुसैन्या: प्रतिष्ठन्तां विचिन्वन्तु च कानने।
यथा तौ पुरुषव्याघ्रौ दृश्येते रामलक्ष्मणौ ।। 2.93.20 ।।
भरतस्य वच: श्रुत्वा पुरुषा: शस्त्रपाणय:।
विविशुस्तद्वनं शूरा धूमं च ददृशुस्तत: ।। 2.93.21 ।।
ते समालोक्य धूमाग्रमूचुर्भरतमागता:।
नामनुष्ये भवत्याग्निर्व्यक्तमत्रैव राघवौ ।। 2.93.22 ।।
अथ नात्र नरव्याघ्रौ राजपुत्रौ परन्तपौ।
मन्ये रामोपमा: सन्ति व्यक्तमत्र तपस्विन: ।। 2.93.23 ।।
तच्छ्रुत्वा भरतस्तेषां वचनं साधुसम्मतम्।
सैन्यानुवाच सर्वांस्तानमित्रबलमर्दन: ।। 2.93.24 ।।
यत्ता भवन्तस्तिष्ठन्तु नेतो गन्तव्यमग्रत:।
अहमेव गमिष्यामि सुमन्त्रो गुरुरेव च ।। 2.93.25 ।।
एवमुक्तास्तत: सर्वे तत्र तस्थु: समन्तत:।
भरतो यत्र धूमाग्रं तत्र दृष्टिं समादधात् ।। 2.93.26 ।।
व्यवस्थिता या भरतेन सा चमूर्निरीक्षमाणापि च धूममग्रत:।
बभूव हृष्टा नचिरेण जानती प्रियस्य रामस्य समागमं तदा ।। 2.93.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रिनवतितम: सर्ग: ।। 93 ।।
दीर्घकालोषितस्तस्मिन् गिरौ गिरिवनप्रिय:।
वैदेह्या: प्रियमाकांक्षन् स्वं च चित्तं विलोभयन् ।। 2.94.1 ।।
अथ दाशरथिश्चित्रं चित्रकूटमदर्शयत्।
भार्य्याममरसङ्काश: शचीमिव पुरन्दर: ।। 2.94.2 ।।
न राज्याद््भ्रंशनं भद्रे न सुहृद्भिर्विनाभव:।
मनो मे बाधते दृष्ट्वा रमणीयमिमं गिरिम् ।। 2.94.3 ।।
पश्येममचलं भद्रे नानाद्विजगणायुतम्।
शिखरै: खमिवोद्विद्धैर्द्धातुमद्भिर्विभूषितम् ।। 2.94.4 ।।
केचिद्रजतसङ्काशा: केचित् क्षतजसन्निभा:।
पीतमाञ्जिष्ठवर्णाश्च केचिन्मणिवरप्रभा: ।। 2.94.5 ।।
पुष्पार्ककेतकाभाश्च केचिज्ज्योतीरसप्रभा:।
विराजन्तेऽचलेन्द्रस्य देशा धातुविभूषिता: ।। 2.94.6 ।।
नानामृगगणद्वीपितरक्ष्वृक्षगणैर्वृत:।
अदुष्टैर्भात्ययं शैलो बहुपक्षिसमायुत: ।। 2.94.7 ।।
आम्रजम्ब्वसनैर्लोध्रै: प्रियालै: पनसैर्धवै:।
अङ्कोलैर्भव्यतिनिशैर्बिल्वतिन्दुकवेणुभि: ।। 2.94.8 ।।
काश्मर्यरिष्टवरुणैर्मधूकैस्तिलकैस्तथा।
बदर्य्यामलकैर्नीपैर्वेत्रधन्वनबीजकै: ।। 2.94.9 ।।
पुष्पवद्भि: फलोपेतैश्छायावद्भिर्मनोरमै:।
एवमादिभिराकीर्ण: श्रियं पुष्यत्ययं गिरि: ।। 2.94.10 ।।
शैलप्रस्थेषु रम्येषु पश्येमान् रोमहर्षणान्।
किन्नरान् द्वन्द्वशो भद्रे रममाणान् मनस्विन: ।। 2.94.11 ।।
शाखावसक्तान् खङ्गांश्च प्रवराण्यम्बराणि च।
पश्च विद्याधरस्त्रीणां क्रीडोद्देशान् मनोरमान् ।। 2.94.12 ।।
जलप्रपातैरुद्भेदैर्निष्यन्दैश्च क्वचित् क्वचित्।
स्रवद्भिर्भात्ययं शैल: स्रवन्मद इव द्विप: ।। 2.94.13 ।।
गुहासमीरणो गन्धान् नानापुष्पभवान् वहन्।
घ्राणतर्प्पणमभ्येत्य कं नरं न प्रहर्षयेत् ।। 2.94.14 ।।
यदीह शरदोऽनेकास्त्वया सार्द्धमनिन्दिते।
लक्ष्मणेन च वत्स्यामि न मां शोक: प्रधक्ष्यति ।। 2.94.15 ।।
बहुपुष्पफले रम्ये नानाद्विजगणायुते।
विचित्रशिखरे ह्यस्मिन् रतवानस्मि भामिनि ।। 2.94.16 ।।
अनेन वनवासेन मया प्राप्तं फलद्वयम्।
पितुश्चानृणता धर्मे भरतस्य प्रियं तथा ।। 2.94.17 ।।
वैदेहि रमसे कच्चिच्चित्रकूटे मया सह।
पश्यन्ती विविधान् भावान् मनोवाक्कायसंयतान् ।। 2.94.18 ।।
इदमेवामृतं प्राहू राज्ञि राजर्षय: परे।
वनवासं भवार्थाय प्रेत्य मे प्रपितामहा: ।। 2.94.19 ।।
शिला: शैलस्य शोभन्ते विशाला: शतशोऽभित:।
बहुला बहुलैर्वर्णैर्नीलपीतसितारुणै: ।। 2.94.20 ।।
निशि भान्त्यचलेन्द्रस्य हुताशनशिखा इव।
ओषध्य: स्वप्रभालक्ष्या भ्राजमाना: सहस्रश: ।। 2.94.21 ।।
केचित् क्षयनिभा देशा: केचिदुद्यानसन्निभा:।
केचिदेकशिला भान्ति पर्वतस्यास्य भामिनि ।। 2.94.22 ।।
भित्त्वेव वसुधां भाति चित्रकूट: समुत्थित:।
चित्रकूटस्य कूटोऽसौ दृश्यते सर्वत: शुभ: ।। 2.94.23 ।।
कुष्ठपुन्नागस्थगरभूर्जपत्रोत्तरच्छदान्।
कामिनां स्वास्तरान् पश्य कुशेशयदलायुतान् ।। 2.94.24 ।।
मृदिताश्चापविद्धाश्च दृश्यन्ते कमलस्रज:।
कामिभिर्वनिते पश्य फलानि विविधानि च ।। 2.94.25 ।।
वस्वौकसारां नलिनीमत्येतीवोत्तरान् कुरून्।
पर्वतश्चित्रकूटोऽसौ बहुमूलफलोदक: ।। 2.94.26 ।।
इमं तु कालं वनिते विजह्रिवांस्त्वया च सीते सह लक्ष्मणेन च।
रतिं प्रपत्स्ये कुलधर्मवर्द्धनीं सतां पथि स्वैर्नियमै: परै: स्थित: ।। 2.94.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुर्नवतितम: सर्ग: ।। 94 ।।
अथ शैलाद्विनिष्क्रम्य मैथिलीं कोसलेश्वर:।
अदर्शयच्छुभजलां रम्यां मन्दाकिनीं नदीम् ।। 2.95.1 ।।
अब्रवीच्च वरारोहां चारुचन्द्रनिभाननाम्।
विदेहराजस्य सुतां रामो राजीवलोचन: ।। 2.95.2 ।।
विचित्रपुलिनां रम्यां हंससारससेविताम्।
कमलैरुपसम्पन्नां पश्य मन्दाकिनीं नदीम् ।। 2.95.3 ।।
नानाविधैस्तीररुहैर्वृतां पुष्पफलद्रुमै:।
राजन्तीं राजराजस्य नलिनीमिव सर्वत: ।। 2.95.4 ।।
मृगयूथनिपीतानि कलुषाम्भांसि साम्प्रतम्।
तीर्थानि रमणीयानि रतिं सञ्जनयन्ति मे ।। 2.95.5 ।।
जटाजिनधरा: काले वल्कलोत्तरवासस:। 
ऋषयस्त्ववगाहन्ते नदीं मन्दाकिनीं प्रिये ।। 2.95.6 ।।
आदित्यमुपतिष्ठन्ते नियमादूर्द्ध्वबाहव:।
एते परे विशालाक्षि मुनय: संशितव्रता: ।। 2.95.7 ।।
मारुतोद्धूतशिखरै: प्रनृत्त इव पर्वत:।
पादपै: पत्त्रपुष्पाणि सृजद्भिरभितो नदीम् ।। 2.95.8 ।।
क्वचिन्मणिनिकाशोदां क्वचित्पुलिनशालिनीम्।
क्वचित्सिद्धजनाकीर्णां पश्य मन्दाकिनीं नदीम् ।। 2.95.9 ।।
निर्द्धूतान् वायुना पश्य विततान् पुष्पसञ्चयान्।
पोप्लूयमानानपरान् पश्य त्वं जलमध्यगान् ।। 2.95.10 ।।
तांश्चातिवल्गुवचसो रथाङ्गाह्वयना द्विजा:।
अधिरोहन्ति कल्याणि विकूजन्त: शुभा गिर: ।। 2.95.11 ।।
दर्शनं चित्र कूटस्य मन्दाकिन्याश्च शोभने।
अधिकं पुरवासाच्च मन्ये च तव दर्शनात् ।। 2.95.12 ।।
विधूतकलुषै: सिद्धैस्तपोदमशमान्वितै:।
नित्यविक्षोभितजलां विगाहस्व मया सह ।। 2.95.13 ।।
सखीवच्च विगाहस्व सीते मन्दाकिनीं नदीम्।
कमलान्यवमज्जन्ती पुष्कराणि च भामिनि ।। 2.95.14 ।।
त्वं पौरजनवद्व्यालानयोध्यामिव पर्वतम्।
मन्यस्व वनिते नित्यं सरयूवदिमां नदीम् ।। 2.95.15 ।।
लक्ष्मणश्चापि धर्मात्मा मन्निदेशे व्यवस्थित:।
त्वं चानुकूला वैदेहि प्रीतिं जनयथो मम ।। 2.95.16 ।।
उपस्पृशंस्त्रिषवणं मधुमूलफलाशन:।
नायोध्यायै न राज्याय स्पृहयेऽद्य त्वया सह ।। 2.95.17 ।।
इमां हि रम्यां मृगयूथशालिनीं निपीततोयां गजसिंहवानरै:।
सुपुष्पितै: पुष्पधरैरलङ्कृतां न सोऽस्ति य: स्यादगतक्लम: सुखी ।। 2.95.18 ।।
इतीव रामो बहुसङ्गतं वच: प्रियासहाय: सरितं प्रति ब्रुवन्।
चचार रम्यं नयनाञ्जनप्रभं स चित्रकूटं रघुवंशवर्द्धन: ।। 2.95.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चनवतितमः सर्गः।। 95।।
तां तथा दर्शयित्वा तु मैथिलीं गिरिनिम्नगाम्।
निषसाद गिरिप्रस्थे सीतां मांसेन छन्दयन् ।। 2.96.1 ।।
इदं मेध्यमिदं स्वादु निष्टप्तमिदमग्निना।
एवमास्ते स धर्मात्मा सीतया सह राघव: ।। 2.96.2 ।।
तथा तत्रासतस्तस्य भरतस्योपयायिन:।
सैन्यरेणुश्च शब्दश्च प्रादुरास्तां नभस्स्पृशौ ।। 2.96.3 ।।
एतस्मिन्नन्तरे त्रस्ता: शब्देन महता तत:।
अर्दिता यूथपा मत्ता: सयूथा दुद्रुवुर्दिश: ।। 2.96.4 ।।
स तं सैन्यसमुद्धूतं शब्दं शुश्राव राघव:।
तांश्च विप्रद्रुतान् सर्वान् यूथपानन्ववैक्षत ।। 2.96.5 ।।
तांश्च विद्रवतो दृष्ट्वा तं च श्रुत्वा च निस्वनम्।
उवाच राम: सौमित्रिं लक्ष्मणं दीप्ततेजसम् ।। 2.96.6 ।।
हन्त लक्ष्मण पश्येह सुमित्रा सुप्रजास्त्वया।
भीमस्तनितगम्भीरस्तुमुल: श्रूयते स्वन: ।। 2.96.7 ।।
गजयूथानि वाऽरण्ये महिषा वा महावने।
वित्रासिता मृगा: सिंहै: सहसा प्रद्रुता दिश: ।। 2.96.8 ।।
राजा वा राजमात्रो वा मृगयामटते वने।
अन्यद्वा श्वापदं किञ्चित् सौमित्रे ज्ञातुमर्हसि ।। 2.96.9 ।।
सुदुश्चरो गिरिश्चायं पक्षिणामपि लक्ष्मण।
सर्वमेतद्यथातत्त्वमचिराज्ज्ञातुमर्हसि ।। 2.96.10 ।।
स लक्ष्मण: संत्वरित: सालमारुह्य पुष्पितम्।
प्रेक्षमाणो दिश: सर्वा: पूर्वां दिशमुदैक्षत ।। 2.96.11 ।।
उदङ्मुख: प्रेक्षमाणो ददर्श महतीं चमूम्।
रथाश्वगजसम्बाधां यत्तैर्युक्तां पदातिभि: ।। 2.96.12 ।।
तामश्वगजसम्पूर्णां रथध्वजविभूषिताम्।
शशंस सेनां रामाय वचनं चेदमब्रीत्् ।। 2.96.13 ।।
अग्निं संशमयत्वार्य: सीता च भजतां गुहाम्।
सज्यं कुरुष्व चापं च शरांश्च कवचं तथा ।। 2.96.14 ।।
तं राम: पुरुषव्याघ्रो लक्ष्मणं प्रत्युवाच ह।
अङ्गावेक्षस्व सौमित्रे कस्येमां मन्यसे चमूम् ।। 2.96.15 ।।
एवमुक्तस्तु रामेण लक्ष्मणो वाक्यमब्रवीत्।
दिधक्षन्निव तां सेनां रुषित: पावको यथा ।। 2.96.16 ।।
सम्पन्नं राज्यमिच्छंस्तु व्यक्तं प्राप्याभिषेचनम्।
आवां हन्तुं समभ्येति कैकेय्या भरत: सुत: ।। 2.96.17 ।।
एष वै सुमहान् श्रीमान् विटपी सम्प्रकाशते।
विराजत्युद्गतस्कन्ध: कोविदारध्वजो रथे ।। 2.96.18 ।।
[असौ हि सुमहास्कन्धो विटपी च महाद्रुम:।
विराजते महासैन्ये कोविदारध्वजो रथे ।।]
भजन्त्येते यथा काममश्वानारुह्य शीघ्रगान्।
एते भ्राजन्ति संहृष्टा गजानारुह्य सादिन: ।। 2.96.19 ।।
गृहीतधनुषौ चावां गिरिं वीरश्रयावहै।
अथवेहैव तिष्ठाव: सन्नद्धावुद्यतायुधौ ।। 2.96.20 ।। 
अपि नौ वशमागच्छेत् कोविदारध्वजो दणे ।। 2.96.21 ।।
अपि द्रक्ष्यामि भरतं यत्कृते व्यसनं महत्।
त्वया राघव सम्प्राप्तं सीतया च मया तथा ।। 2.96.22 ।।
यन्निमित्तं भवान् राज्याच्च्युतो राघव शाश्वतात्।
सम्प्राप्तोऽयमरिर्वीर भरतो वध्य एव मे ।। 2.96.23 ।।
भरतस्य वधे दोषं नाहं पश्यामि राघव।
पूर्वापकारिणां त्यागे न ह्यधर्मो विधीयते ।। 2.96.24 ।।
पूर्वापकारी भरतस्त्यक्तधर्मश्च राघव।
एतस्मिन्निहते कृत्स्नामनुशाधि वसुन्धराम् ।। 2.96.25 ।।
अद्य पुत्रं हतं सङ्ख्ये कैकेयी राज्यकामुका।
मया पश्येत् सुदु:खार्त्ता हस्तिभग्नमिव द्रुमम् ।। 2.96.26 ।।
कैकेयीं च वधिष्यामि सानुबन्धां सबान्धवाम्।
कलुषेणाद्य महता मेदिनी परिमुच्यताम् ।। 2.96.27 ।।
अद्येमं संयतं क्रोधमसत्कारं च मानद।
मोक्ष्यामि शत्रुसैन्येषु कक्षेष्विव हुताशनम् ।। 2.96.28 ।।
अद्यैतच्चित्रकूटस्य काननं निशितै: शरै:।
भिन्दन् शत्रुशरीराणि करिष्ये शोणितोक्षितम् ।। 2.96.29 ।।
शरैर्निर्भिन्नहृदयान् कुञ्जरांस्तुरगांस्तथा।
श्वापदा: परिकर्षन्तु नरांश्च निहतान् मया ।। 2.96.30 ।।
शराणां धनुषश्चाहमनृणोऽस्मि महामृधे।
ससैन्यं भरतं हत्वा भविष्यामि न संशय: ।। 2.96.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षण्णवतितम: सर्ग: ।। 96 ।।
सुसंरब्धं तु सौमित्रिं लक्ष्मणं क्रोधमूर्च्छितम्।
रामस्तु परिसान्त्व्याथ वचनं चेदमब्रवीत् ।। 2.97.1 ।।
किमत्र धनुषा कार्यमसिना वा सचर्मणा।
महेष्वासे महाप्राज्ञे भरते स्वयमागते ।। 2.97.2 ।।
पितु: सत्यं प्रतिश्रुत्य हत्वा भरतमागतम्।
किं करिष्यामि राज्येन सापवादेन लक्ष्मण ।। 2.97.3 ।।
यद्द्रव्यं बान्धवानां वा मित्राणां वा क्षये भवेत्।
नाहं तत् प्रतिगृह्णीयां भक्षान् विषकृतानिव ।। 2.97.4 ।।
धर्ममर्थं च कामं च पृथिवीं चापि लक्ष्मण।
इच्छामि भवतामर्थे एतत् प्रतिश्रृणोमि ते ।। 2.97.5 ।।
भ्रातॄणां सङ्ग्रहार्थं च सुखार्थं चापि लक्ष्मण।
राज्यमप्यहमिच्छामि सत्येनायुधमालभे ।। 2.97.6 ।।  
नेयं मम मही सौम्य दुर्ल्लभा सागराम्बरा।
नहीच्छेयमधर्मेण शक्रत्वमपि लक्ष्मण ।। 2.97.7 ।।
यद्विना भरतं त्वां च शत्रुघ्नं चापि मानद।
भवेन्मम सुखं किञ्चिद्भस्म तत् कुरुतां शिखी ।। 2.97.8 ।।
मन्येऽहमागतोऽयोध्यां भरतो भ्रातृवत्सल:।
मम प्राणात् प्रियतर: कुलधर्ममनुस्मरन् ।। 2.97.9 ।।
श्रुत्वा प्रव्राजितं मां हि जटावल्कलधारिणम्।
जानक्या सहितं वीर त्वया च पुरुषर्षभ ।। 2.97.10 ।।
स्नेहेनाक्रान्तहृदय: शोकेनाकुलितेन्द्रिय:।
द्रष्टुमभ्यागतो ह्येष भरतो नान्यथा गत: ।। 2.97.11 ।।
अम्बां च कैकयीं रुष्य परुषं चाप्रियं वदन्।
प्रसाद्य पितरं श्रीमान् राज्यं मे दातुमागत: ।। 2.97.12 ।।
प्राप्तकालं यदेषोऽस्मान् भरतो द्रष्टुमिच्छति।
अस्मासु मनसाप्येष नाप्रियं किञ्चिदाचरेत् ।। 2.97.13 ।।
विप्रियं कृतपूर्वं ते भरतेन कदा नु किम्।
ईदृशं वा भयं तेऽद्य भरतं योऽत्र शङ्कसे ।। 2.97.14 ।।
नहि ते निष्ठुरं वाच्यो भरतो नाप्रियं वच:।
अहं ह्यप्रियमुक्त: स्यां भरतस्याप्रिये कृते ।। 2.97.15 ।।
कथं नु पुत्रा: पितरं हन्यु: कस्याञ्चिदापदि।
भ्राता वा भ्रातरं हन्यात् सौमित्रे प्राणमात्मन: ।। 2.97.16 ।।
यदि राज्यस्य हेतोस्त्वमिमां वाचं प्रभाषसे।
वक्ष्यामि भरतं दृष्ट्वा राज्यमस्मै प्रदीयताम् ।। 2.97.17 ।।
उच्यमानोऽपि भरतो मया लक्ष्मण तत्त्वत:।
राज्यमस्मै प्रयच्छेति बाढमित्येव वक्ष्यति ।। 2.97.18 ।।
तथोक्तो धर्मशीलेन भ्रात्रा तस्य हिते रत:।
लक्ष्मण: प्रविवेशेव स्वानि गात्राणि लज्जया ।। 2.97.19 ।।
तद्वाक्यं लक्ष्मण: श्रुत्वा व्रीडित: प्रत्युवाच ह।
त्वां मन्ये द्रष्टुमायात: पिता दशरथ: स्वयम् ।। 2.97.20 ।।
व्रीडितं लक्ष्मणं दृष्ट्वा राघव: प्रत्युवाच ह।
एष मन्ये महाबाहुरिहास्मान् द्रष्टुमागत: ।। 2.97.21 ।।
अथवा नौ ध्रुवं मन्ये मन्यमान: सुखोचितौ।
वनवासमनुध्याय गृहाय प्रतिनेष्यति ।। 2.97.22 ।।
इमां वाप्येष वैदेहीमत्यन्तसुखसेविनीम्।
पिता मे राघव: श्रीमान् वनादादाय यास्यति ।। 2.97.23 ।।
एतौ तौ सम्प्रकाशेते गोत्रवन्तौ मनोरमौ।
वायुवेगसमौ वीर जवनौ तुरगोत्तमौ ।। 2.97.24 ।।
स एष सुमहाकाय: कम्पते वाहिनीमुखे।
नाग: शत्रुञ्जयो नाम वृद्धस्तातस्य धीमत: ।। 2.97.25 ।।
न तु पश्यामि तच्छत्त्रं पाण्डरं लोकसत्कृतम्।
पितुर्दिव्यं महाबाहो संशयो भवतीह मे ।। 2.97.26 ।।
वृक्षाग्रादवरोह त्वं कुरु लक्ष्मण मद्वच:।
इतीव रामो धर्मात्मा सौमित्रिं तुमवाच ह ।। 2.97.27 ।।
प्रथममर्धमुत्तरार्धेन योजनीयम् ।। 2.97.27 ।।
अवतीर्य्य तु सालाग्रात्तस्मात्स समितिञ्जय:।
लक्ष्मण: प्राञ्जलिर्भूत्वा तस्थौ रामस्य पार्श्वत: ।। 2.97.28 ।।
भरतेनापि सन्दिष्टा सम्मर्दो न भवेदिति।
समन्तात्तस्य शैलस्य सेना वासमकल्पयत् ।। 2.97.29 ।।
अध्यर्द्धमिक्ष्वाकुचमूर्योजनं पर्वतस्य सा।
पार्श्वे न्यविशदावृत्य गजवाजिरथाकुला ।। 2.97.30 ।।
सा चित्रकूटे भरतेन सेना धर्मं पुरस्कृत्य विधूय दर्प्पम्।
प्रसादनार्थं रघुनन्दनस्य विराजते नीतिमता प्रणीता ।। 2.97.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तनवतितम: सर्ग: ।। 97 ।।
निवेश्य सेनां तु विभु: पद्भ्यां पादवतां वर:।
अभिगन्तुं स काकुत्स्थमियेष गुरुवर्त्तकम् ।। 2.98.1 ।।
निविष्टमात्रे सैन्ये तु यथोद्देशं विनीतवत्।
भरतो भ्रातरं वाक्यं शत्रुघ्नमिदमब्रवीत् ।। 2.98.2 ।।
क्षिप्रं वनमिदं सौम्य नरसङ्घै: समन्तत:।
लुब्धैश्च सहितैरेभिस्त्वमन्वेषितुमर्हसि ।। 2.98.3 ।।
गुहो ज्ञातिसहस्रेण शरचापासिधारिणा।
समन्वेषतु काकुत्स्थावस्मिन् परिवृत: स्वयम् ।। 2.98.4 ।।
अमात्यै: सह पौरैश्च गुरुभिश्च द्विजातिभि:।
वनं सर्वं चरिष्यामि पद्भ्यां परिवृत: स्वयम् ।। 2.98.5 ।।
यावन्न रामं द्रक्ष्यामि लक्ष्मणं वा महाबलम्।
वैदेहीं वा महाभागां न मे शान्तिर्भविष्यति ।। 2.98.6 ।।
यावन्न चन्द्रसङ्काशं द्रक्ष्यामि शुभमाननम्।
भ्रातु: पद्मपलाशाक्षं न मे शान्तिर्भविष्यति ।। 2.98.7 ।।
यावन्न चरणौ भ्रातु: पार्थिवव्यञ्जनान्वितौ।
शिरसा धारयिष्यामि न मे शान्तिर्भविष्यति ।। 2.98.8 ।।
यावन्न राज्ये राज्यार्ह: पितृपैतामहे स्थित:।
अभिषेकजलक्लिन्नो न मे शान्तिर्भविष्यति ।। 2.98.9 ।।
सिद्धार्थ: खलु सौमित्रिर्यश्चन्द्रविमलोपमम्।
मुखं पश्यति रामस्य राजीवाक्षं महाद्युति ।। 2.98.10 ।।
कृतकत्या महाभागा वैदेही जनकात्मजा।
भर्तारं सागरान्ताया: पृथिव्या याऽनुगच्छति ।। 2.98.11 ।।
सुभगश्चित्रकूटोऽसौ गिरिराजोपमो गिरि:।	
यस्मिन् वसति काकुत्स्थ: कुबेर इव नन्दने ।। 2.98.12 ।।
कृतकार्यमिदं दुर्गं वनं व्यालनिषेवितम्।
यदध्यास्ते महातेजा राम: शस्त्रभृतां वर: ।। 2.98.13 ।।
एवमुक्त्वा महातेजा भरत: पुरुषर्षभ:।
पद्भ्यामेव महाबाहु: प्रविवेश महद्वनम् ।। 2.98.14 ।।
स तानि द्रुमजालानि जातानि गिरिसानुषु।
पुष्पिताग्राणि मध्येन जगाम वदतां वर: ।। 2.98.15 ।।
स गिरेश्चित्रकूटस्य सालमासाद्य पुष्पितम्।
रामाश्रमगतस्याग्नेर्ददर्श ध्वजमुच्छ्रितम् ।। 2.98.16 ।।
समीपत्वात्तन्मूलदर्शनमिति न पुनरुक्ति: ।। 2.98.16 ।।
तं दृष्ट्वा भरत: श्रीमान् मुमोह सहबान्धव:।
अत्र राम इति ज्ञात्वा गत: पारमिवाम्भस: ।। 2.98.17 ।।
स चित्रकूटे तु गिरौ निशम्य रामाश्रमं पुण्यजनोपपन्नम्।
गुहेन सार्द्धं त्वरितो जगाम पुनर्निवेश्यैव चमूं महात्मा ।। 2.98.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टनवतितम: सर्ग: ।। 2.98.18 ।।

निविष्टायां तु सेनायामुत्सुको भरतस्तदा। 
जगाम भ्रातरं द्रष्टुं शत्रुध्नमनुदर्शयन् ।। 2.99.1 ।। 
ऋषिं वसिष्ठं सन्दिश्य मातॄर्मे शीघ्रमानय।
इति त्वरितमग्रे स जगाम गुरुवत्सल: ।। 2.99.2 ।।
सुमन्त्रस्त्वपि शत्रुघ्नमदूरादन्वपद्यत।
रामदर्शनजस्तर्षो भरतस्येव तस्य च ।। 2.99.3 ।।
गच्छन्नेवाथ भरतस्तापसालयसंस्थिताम्।
भ्रातु: पर्णकुटीं श्रीमानुटजं च ददर्श ह ।। 2.99.4 ।।
शालायास्त्वग्रतस्तस्या ददर्श भरतस्तदा।
काष्ठानि चावभग्नानि पुष्पाण्युपचितानि च ।। 2.99.5 ।।
सलक्ष्मणस्य रामस्य ददर्शाश्रममीयुष:।
कृतं वृक्षेष्वभिज्ञानं कुशचीरै: क्वचित् क्वचित् ।। 2.99.6 ।।
ददर्श च वने तस्मिन् महत: सञ्चयान् कृतान्।
मृगाणां महिषाणां च करीषै: शीतकारणात् ।। 2.99.7 ।।
गच्छन्नेव महाबाहुर्द्युतिमान् भरतस्तदा। 
शत्रुघ्नं चाब्रवीद्धृष्टस्तानमात्यांश्च सर्वश: ।। 2.99.8 ।।
मन्ये प्राप्ता: स्म तं देशं भरद्वाजो यमब्रवीत्।
नातिदूरे हि मन्येऽहं नदीं मन्दाकिनीमित: ।। 2.99.9 ।।
उच्चैर्बद्धानि चीराणि लक्ष्मणेन भवेदयम्।
अभिज्ञानकृत: पन्था विकाले गन्तुमिच्छता ।। 2.99.10 ।।
इदं चोदात्तदन्तानां कुञ्जराणां तरस्विनाम्।
शैलपार्श्वे परिक्रान्तमन्योन्यमभिगर्जताम् ।। 2.99.11 ।।
यमेवाधातुमिच्छन्ति तापसा: सततं वने।
तस्यासौ दृश्यते धूम: सङ्कुल: कृष्णवर्त्मन: ।। 2.99.12 ।।
अत्राहं पुरुषव्याघ्रं गुरुसंस्कारकारिणम्।
आर्यं द्रक्ष्यामि संहृष्टो महर्षिमिव राघवम् ।। 2.99.13 ।।
अथ गत्वा मुहूर्तं तु चित्रकूटं स राघव:।
मन्दाकिनीमनुप्राप्तस्तं जनं चेदमब्रवीत् ।। 2.99.14 ।।
जगत्यां पुरुषव्याघ्र आस्ते वीरासने रत:।
जनेन्द्रो निर्जनं प्राप्य धिङ्मे जन्म सजीवितम् ।। 2.99.15 ।।
मत्कृते व्यसनं प्राप्तो लोकनाथो महाद्युति:।
सर्वान् कामान् परित्यज्य वने वसति राघव: ।। 2.99.16 ।।
इति लोकसमाक्रुष्ट: पादेष्वद्य प्रसादयन्।
रामस्य निपतिष्यामि सीताया लक्ष्मणस्य च ।। 2.99.17 ।।
एवं स विलपंस्तस्मिन् वने दशरथात्मज:।
ददर्श महतीं पुण्यां पर्णशालां मनोरमाम् ।। 2.99.18 ।।
सालतालाश्वकर्णानां पर्णैर्बहुभिरावृताम्।
विशालां मृदुभिस्तीर्णां कुशैर्वेदिमिवाध्वरे ।। 2.99.19 ।।
शक्रायुधनिकाशैश्च कार्मुकैर्भारसाधनै:।
रुक्मपृष्टष्ठैर्महासारै: शोभितां शत्रुबाधकै: ।। 2.99.20 ।।
अर्करश्मिप्रतीकाशैर्घोरैस्तूणीगतै: शरै:।
शोभितां दीप्तवदनै: सर्प्पैर्भोगवतीमिव ।। 2.99.21 ।।
महारजतवासोभ्यामसिभ्यां च विराजिताम्।
रुक्मबिन्दुविचित्राभ्यां चर्मभ्यां चापि शोभिताम् ।। 2.99.22 ।।
गोधाङ्गुलित्रैरासक्तैश्चित्रै: काञ्चनभूषितै:।
अरिसङ्घैरनाधृष्यां मृगै: सिंहगुहामिव ।। 2.99.23 ।।
प्रागुदक्प्रवणां वेदिं विशालां दीप्तपावकाम्।
ददर्श भरतस्तत्र पुण्यां रामनिवेशने ।। 2.99.24 ।।
निरीक्ष्य स मुहूर्त्तं तु ददर्श भरतो गुरम्।
उटजे राममासीनं जटामण्डलधारिणम् ।। 2.99.25 ।।
तं तु कृष्णाजिनधरं चीरवल्कलवाससम्।
ददर्श राममासीनमभित: पावकोपमम् ।। 2.99.26 ।।
सिंहस्कन्धं महाबाहुं पुण्डरीकनिभेक्षणम्।
पृथिव्या: सागरान्ताया भर्त्तारं धर्मचारिणम् ।। 2.99.27 ।।
उपविष्टं महाबाहुं ब्रह्माणमिव शाश्वतम्।
स्थण्डिले दर्भसंस्तीर्णे सीतया लक्ष्मणेन च ।। 2.99.28 ।।
तं दृष्ट्वा भरत: श्रीमान् दु:खशोकपरिप्लुत:।
अभ्यधावत धर्मात्मा भरत: कैकयीसुत: ।। 2.99.29 ।।
दृष्ट्वैव विललापार्त्तो बाष्पसन्दिग्धया गिरा।
अशक्नुवन् धारयितुं धैर्याद्वचनमब्रवीत् ।। 2.99.30 ।।
य: संसदि प्रकृतिभिर्भवेद्युक्त उपासितुम्।
वन्यैर्मृगैरुपासीन: सोऽयमास्ते ममाग्रज: ।। 2.99.31 ।।
वासोभिर्बहुसाहस्रैर्यो महात्मा पुरोचित:।
मृगाजिने सोऽयमिह प्रवस्ते धर्ममाचरन् ।। 2.99.32 ।।
अधारयद्यो विविधाश्चित्रा: सुमनसस्तदा
सोऽयं जटाभारमिमं वहते राघव: कथम् ।। 2.99.33 ।।
यस्य यज्ञैर्यथोद्दिष्टैर्युक्तो धर्मस्य सञ्चय:।
शरीरक्लेशसम्भूतं स धर्मं परिमार्गते ।। 2.99.34 ।।
चन्दनेन महार्हेण यस्याङ्गमुपसेवितम्।
मलेन तस्याङ्गमिदं कथमार्यस्य सेव्यते ।। 2.99.35 ।।
मन्निमित्तमिदं दु:खं प्राप्तो राम: सुखोचित:।
धिग््जीवितं नृशंसस्य मम लोकविगर्हितम् ।। 2.99.36 ।।
इत्येवं विलपन् दीन: प्रस्विन्नमुखपङ्कज:।
पादावप्राप्य रामस्य पपात भरतो रुदन् ।। 2.99.37 ।।
दु:खाभितप्तो भरतो राजपुत्रो महाबल:।
उक्त्वार्येति सकृद्दीनं पुनर्नोवाच किञ्चन ।। 2.99.38 ।।
बाष्पापिहितकण्ठश्च प्रेक्ष्य रामं यशस्विनम्।
आर्येत्येवाथ संक्रुश्य व्याहर्त्तुं नाशकत्तदा ।। 2.99.39 ।।
शत्रुघ्नश्चापि रामस्य ववन्दे चरणौ रुदन्।
तावुभौ स समालिङ्ग्य रामश्चाश्रूण्यवर्त्तयत् ।। 2.99.40 ।।
तत: सुमन्त्रेण गुहेन चैव समीयतू राजसुतावरण्ये। 
दिवाकरश्चैव निशाकरश्च यथाम्बरे शुक्रबृहस्पतिभ्याम् ।। 2.99.41 ।।
तान् पार्थिवान् वारणयूथपाभान् समागतांस्तत्र महत्यरण्ये।
वनौकसस्तेऽपि समीक्ष्य सर्वेप्यश्रूण्यमुञ्चन् प्रविहाय हर्षम् ।। 2.99.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनशततम: सर्ग: ।। 99 ।।
जटिलं चीरवसनं प्राञ्जलिं पतितं भुवि।
ददर्श रामो दुर्दर्शं युगान्ते भास्करं यथा ।। 2.100.1 ।।
कथञ्चिदभिविज्ञाय विवर्णवदनं कृशम्।
भ्रातरं भरतं राम: परिजग्राह बाहुना ।। 2.100.2 ।।
आघ्राय रामस्तं मूर्ध्नि परिष्वज्य च राघव:।
अङ्के भरतमारोप्य पर्यपृच्छत् समाहितः ।। 2.100.3 ।।
क्व नु तेऽभूत् पिता तात यदरण्यं त्वमागत:।
न हि त्वं जीवतस्तस्य वनमागन्तुमर्हसि ।। 2.100.4 ।।
चिरस्य बत पश्यामि दूराद्भरतमागतम्।
दुष्प्रतीकमरण्येऽस्मिन् किं तात वनमागत: ।। 2.100.5 ।।
कच्चिद्धारयते तात राजा यत्त्वमिहागत:।
कच्चिन्न दीन: सहसा राजा लोकान्तरं गत: ।। 2.100.6 ।।
कच्चित् सौम्य न ते राज्यं भ्रष्टं बालस्य शाश्वतम् ।। 2.100.7 ।।
कच्चिच्छुश्रूषसे तात पितरं सत्यविक्रमम् ।। 2.100.8 ।।
कच्चिद्दशरथो राजा कुशली सत्यसङ्गर:।
राजसूयाश्वमेधानामाहर्त्ता धर्मनिश्चय: ।। 2.100.9 ।।
स कच्चिद् ब्राह्मणो विद्वान् धर्मनित्यो महाद्युति:।
इक्ष्वाकूणामुपाध्यायो यथावत्तात पूज्यते ।। 2.100.10 ।।
सा तात कच्चित्कौसल्या सुमित्रा च प्रजावती।
सुखिनी कच्चिदार्य्या च देवी नन्दति कैकयी ।। 2.100.11 ।।
कच्चिद्विनयसम्पन्न: कुलपुत्रो बहुश्रुत:।
अनसूयुरनुद्रष्टा सत्कृतस्ते पुरोहित: ।। 2.100.12 ।।
कच्चिदग्निषु ते युक्तो विधिज्ञो मतिमानृजु:।
हुतं च होष्यमाणं च काले वेदयते सदा ।। 2.100.13 ।।
कच्चिद्देवान् पितॄन् मातॄर्गुरून् पितृसमानपि।
वृद्धांश्च तत वैद्यांश्च ब्राह्मणांश्चाभिमन्यसे ।। 2.100.14 ।।
इष्वस्त्रवरसम्पन्नमर्थशास्त्रविशारदम्।
सुधन्वानमुपाध्यायं कच्चित्त्वं तात मन्यसे ।। 2.100.15 ।।
कच्चिदात्मसमा: शूरा: श्रुतवन्तो जितेन्द्रिया:।
कुलीनाश्चेङ्गितज्ञाश्च कृतास्ते तात मन्त्रिण: ।। 2.100.16 ।।
मन्त्रो विजयमूलं हि राज्ञां भवति राघव।
सुसंवृतो मन्त्रधरैरमात्यै: शास्त्रकोविदै: ।। 2.100.17 ।।
कच्चिन्निद्रावशं नैषी: कच्चित्काले प्रबुध्यसे।
कच्चिच्चापररात्रेषु चिन्तयस्यर्थनैपुणम् ।। 2.100.18 ।।
कच्चिन्मन्त्रयसे नैक: कच्चिन्न बहुभि: सह।
कच्चित्ते मन्त्रितो मन्त्रो राष्ट्रं न परिधावति ।। 2.100.19 ।।
कच्चिदर्थं विनिश्चित्य लघुमूलं महोदयम्।
क्षिप्रमारभसे कर्त्तुं न दीर्घयसि राघव ।। 2.100.20 ।।
कच्चित्ते सुकृतान्येव कृतरूपाणि वा पुन:।
विदुस्ते सर्वकार्याणि न कर्त्तव्यानि पार्थिवा: ।। 2.100.21 ।।
कच्चिन्न तर्कैर्युक्त्या वा ये चाप्यपरिकीर्तिता:।
त्वया वा वाऽमात्यैर्बुध्यते तात मन्त्रितम् ।। 2.100.22 ।।
कच्चित् सहस्रान् मूर्खाणामेकमिच्छसि पण्डितम्।
पण्डितो ह्यर्थकृच्छ्रेषु कुर्य्यान्नि:श्रेयसं महत् ।। 2.100.23 ।।
सहस्राण्यपि मूर्खाणां यद्युपास्ते महीपति:।
अथवाप्ययुतान्येव नास्ति तेषु सहायता ।। 2.100.24 ।।
एकोप्यमात्यो मेधावी शूरो दक्षो विचक्षण:।
राजानं राजमात्रं वा प्रापयेन्महतीं श्रियम् ।। 2.100.25 ।।
कच्चिन्मुख्या महत्स्वेव मध्यमेषु च मध्यमा:।
जघन्यास्तु जघन्येषु भृत्या: कर्मसु योजिता: ।। 2.100.26 ।।
अमात्यानुपधातीतान् पितृपैतामहाञ्छुचीन्।
श्रेष्ठान् श्रेष्ठेषु कच्चित्त्वं नियोजयसि कर्मसु ।। 2.100.27 ।।
कच्चिन्नोग्रेण दण्डेन भृशमुद्वेजितप्रजम्।
राष्ट्रं तवानुजानन्ति मन्त्रिण: कैकयीसुत ।। 2.100.28 ।।
कच्चित्त्वां नावजानन्ति याजका: पतितं यथा।
उग्रप्रतिग्रहीतारं कामयानमिव स्त्रिय: ।। 2.100.29 ।।
उपायकुशलं वैद्यं भृत्यसन्दूषणे रतम्।
शूरमैश्वर्यकामं च यो न हन्ति स वध्यते ।। 2.100.30 ।।
कच्चिद्धृष्टश्च शूरश्च मतिमान् धृतिमाञ्छुचि:।
कुलीनश्चानुरक्तश्च दक्ष: सेनापति: कृत: ।। 2.100.31 ।।
बलवन्तश्च कच्चित्ते मुख्या युद्धविशारदा:।
दृष्टापदाना विक्रान्तास्त्वया सत्कृत्य मानिता: ।। 2.100.32 ।।
कच्चिद्बलस्य भक्तं च वेतनं च यथोचितम्।
सम्प्राप्तकालं दातव्यं ददासि न विलम्बसे ।। 2.100.33 ।।
कालातिक्रमणाच्चैव भक्तवेतनयोर्भृता:।
भर्त्तु: कुप्यन्ति दुष्यन्ति सोऽनर्थ: सुमहान् स्मृत: ।। 2.100.34 ।।
कच्चित् सर्वेऽनुरक्तास्त्वां कुलपुत्रा: प्रधानत:।
कच्चित्प्राणांस्तवार्थेषु सन्त्यजन्ति समाहिता: ।। 2.100.35 ।।
कच्चिज्जानपदो विद्वान् दक्षिण: प्रतिभानवान्।
यथोक्तवादी दूतस्ते कृतो भरत पण्डित: ।। 2.100.36 ।।
कच्चिदष्टादशान्येषु स्वपक्षे दश पञ्च च।
त्रिभिस्त्रिभिरविज्ञातैर्वेत्सि तीर्थानि चारकै: ।। 2.100.37 ।।
कच्चिद्व्यपास्तानहितान् प्रतियातांश्च सर्वदा।
दुर्बलाननवज्ञाय वर्त्तसे रिपुसूदन ।। 2.100.38 ।।
कच्चिन्न लोकायतिकान् ब्राह्मणांस्तात सेवसे।
अनर्थकुशला ह्येते बाला: पण्डितमानिन: ।। 2.100.39 ।।
धर्मशास्त्रेषु मुख्येषु विद्यमानेषु दुर्बुधा:।
बुद्धिमान्वीक्षिकीं प्राप्य निरर्थं प्रवदन्ति ते ।। 2.100.40 ।।
वीरैरध्युषितां पूर्वमस्माकं तात पूर्वकै:।
सत्यनामां दृढद्वारां हस्त्यश्वरथसङ्कुलाम् ।। 2.100.41 ।।
ब्राह्मणै: क्षत्ित्रयैर्वैश्यै: स्वकर्मनिरतै: सदा।
जितेन्द्रियैर्महोत्साहैर्वृतामार्यै: सहस्रश: ।। 2.100.42 ।।
प्रासादैर्विविधाकारैर्वृतां वैद्यजनाकुलाम्।
कच्चित्सुमुदितां स्फीतामयोध्यां परिरक्षसि ।। 2.100.43 ।।
कच्चिच्चित्यशतैर्जुष्ट: सुनिविष्टजनाकुल:।
देवस्थानै: प्रपाभिश्च तटाकैश्चोपशोभित: ।। 2.100.44 ।।
प्रहृष्टनरनारीक: समाजोत्सवशोभित:। 
सुकृष्टसीमा पशुमान् हिंसाभि: परिवर्जित: ।। 2.100.45 ।।
अदेवमातृको रम्य: श्वापदै: परिवर्जित:।
परित्यक्तो भयै: सर्वै: खनिभिश्चोपशोभित: ।। 2.100.46 ।।
विवर्जितो नरै: पापैर्मम पूर्वै: सुरक्षित:।
कच्चिज्जनपद: स्फीत: सुखं वसति राघव ।। 2.100.47 ।।
कच्चित्ते दयिता: सर्वे कृषिगोरक्षजीविन:।
वार्त्तायां संश्रितस्तात लोको हि सुखमेधते ।। 2.100.48 ।।
तेषां गुप्तिपरीहारै: कच्चित्ते भरणं कृतम्।
रक्ष्या हि राज्ञा धर्मेण सर्वे विषयवासिन: ।। 2.100.49 ।।
कच्चित् स्त्रिय: सान्त्वयसि कच्चित्ताश्च सुरक्षिता:।
कच्चिन्न श्रद्दधास्यासां कच्चिद् गुह्यं न भाषसे ।। 2.100.50 ।।
कच्चिन्नागवनं गुप्तं कच्चित्ते सन्ति धेनुका:।
कच्चिन्न गणिकाश्वानां कुञ्जराणां च तृप्यसि ।। 2.100.51 ।।
कच्चिद्दर्शयसे नित्यं मनुष्याणां विभूषितम्।
उत्थायोत्थाय पूर्वाह्णे राजपुत्र महापथे ।। 2.100.52 ।।
कच्चिन्न सर्वे कर्मान्ता: प्रत्यक्षास्तेऽविशङ्कया।
सर्वे वा पुनरुत्सृष्टा मध्यमेवात्र कारणम् ।। 2.100.53 ।।
कच्चित् सर्वाणि दुर्गाणि धनधान्यायुधोदकै:।
यन्त्रैश्च परिपूर्णानि तथा शिल्पिधनुर्द्धरै ।। 2.100.54 ।।
आयस्ते विपुल: कच्चित् कच्चिदल्पतरो व्यय:।
अपात्रेषु न ते कच्चित्कोशो गच्छति राघव ।। 2.100.55 ।।
देवतार्थे च पित्रर्थे ब्राह्मणाभ्यागतेषु च।
योधेषु मित्रवर्गेषु कच्चिद्गच्छति ते व्यय: ।। 2.100.56 ।।
कच्चिदार्य्यो विशुद्धात्माऽऽक्षारितश्चोरकर्मणा।
अपृष्ट: शास्त्रकुशलैर्न लोभाद्वध्यते शुचि: ।। 2.100.57 ।।
गृहीतश्चैव पृष्टश्च काले दृष्ट: सकारण:।
कच्चिन्न मुच्यते चोरो धनलोभान्नरर्षभ ।। 2.100.58 ।।
व्यसने कच्चिदाढ्यस्य दुर्गतस्य च राघव।
अर्थं विरागा: पश्यन्ति तवामात्या बहुश्रुता: ।। 2.100.59 ।।
यानि मिथ्याभिशस्तानां पतन्त्यस्राणि राघव।
तानि पुत्रपशून् घ्नन्ति प्रीत्यर्थमनुशासत: ।। 2.100.60 ।।
कच्चिद् वृद्धांश्च बालांश्च वैद्यमुख्यांश्च राघव।
दानेन मनसा वाचा त्रिभिरेतैर्बुभूषसे ।। 2.100.61 ।।
कच्चिद््गुरूंश्च वृद्धांश्च तापसान् देवतातिथीन्। 
चैत्यांश्च सर्वान् सिद्धार्थान् ब्राह्मणांश्च नमस्यसि ।। 2.100.62 ।।
कच्चिदर्थेन वा धर्ममर्थं धर्मेण वा पुन:।
उभौ वा प्रीतिलोभेन कामेन च न बाधसे ।। 2.100.63 ।।
कच्चिदर्थं च धर्मं च कामं च जयतां वर।
विभज्य काले कालज्ञ सर्वान् वरद सेवसे ।। 2.100.64 ।।
कच्चित्ते ब्राह्मणा: शर्म सर्वशास्त्रार्थकोविदा:।
आशंसन्ते महाप्राज्ञ पौरजानपदै: सह ।। 2.100.65 ।।
नास्तिक्यमनृतं क्रोधं प्रमादं दीर्घसूत्रताम्।
अदर्शनं ज्ञानवतामालस्यं पञ्चवृत्तिताम् ।। 2.100.66 ।।
एकचिन्तनमर्थानामनर्थज्ञैश्च मन्त्रणम्।
निश्चितानामनारम्भं मन्त्रस्यापरिरक्षणम् ।। 2.100.67 ।।
मङ्गलस्याप्रयोगं च प्रत्युत्थानं च सर्वत:।
कच्चित्त्वं वर्जयस्येतान् राजदोषांश्चतुर्दश ।। 2.100.68 ।।
दश पञ्च चतुर्वर्गान् सप्तवर्गं च तत्त्वत:।
अष्टवर्गं त्रिवर्गं च विद्यास्तिस्रश्च राघव ।। 2.100.69 ।।
इन्द्रियाणां जयं बुद्ध्वा षाङ्गुण्यं दैवमानुषम्।
कृत्यं विंशतिवर्गञ्च तथा प्रकृतिमण्डलम् ।। 2.100.70 ।।
यात्रादण्डविधानञ्च द्वियोनी सन्धिविग्रहौ।
कच्चिदेतान् महाप्राज्ञ यथावदनुमन्यसे ।। 2.100.71 ।।
मन्त्रिभिस्त्वं यथोद्दिष्टैश्चतुर्भिस्त्रिभिरेव वा।
कच्चित् समस्तैर्व्यस्तैश्च मन्त्र मन्त्रयसे मिथ: ।। 2.100.72 ।।
कच्चित्ते सफला वेदा: कच्चित्ते सफला: क्रिया:।
कच्चित्ते सफला दारा: कच्चित्ते सफलं श्रुतम् ।। 2.100.73 ।।
कच्चिदेषैव ते बुद्धिर्यथोक्ता मम राघव।
आयुष्या च यशस्या च धर्मकामार्थसंहिता ।। 2.100.74 ।।
यां वृत्तिं वर्त्तते तातो यां च न: प्रपितामहा:।
तां वृत्तिं वर्त्तसे कच्चिद्या च सत्पथगा शुभा ।। 2.100.75 ।।
कच्चित् स्वादु कृतं भोज्यमेको नाश्नासि राघव।
कच्चिदाशंसमानेभ्यो मित्रेभ्य: सम्प्रयच्छसि ।। 2.100.76 ।।
राजा तु धर्मेण हि पालयित्वा महामतिर्दण्डधर: प्रजानाम्।
अवाप्य कृत्स्नां वसुधां यथावदितश्च्युत: स्वर्गमुपैति विद्वान् ।। 2.100.77 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे शततम: सर्ग: ।। 100 ।।
रामस्य वचनं श्रुत्वा भरत: प्रत्युवाच ह।
किं मे धर्माद्विहीनस्य राजधर्म: करिष्यति ।। 2.101.1 ।।
शाश्वतोऽयं सदा धर्म्म: स्थितोऽस्मासु नरर्षभ।
ज्येष्ठपुत्रे स्थिते राजन्न कनीयान् नृपो भवेत् ।। 2.101.2 ।।
स समृद्धां मया सार्द्धमयोध्यां गच्छ राघव।
अभिषेचय चात्मानं कुलस्यास्य भवाय न: ।। 2.101.3 ।।
राजानं मानुषं प्राहुर्देवत्वे स मतो मम।
यस्य धर्मार्थसहितं वृत्तमाहुरमानुषम् ।। 2.101.4 ।।
केकयस्थे च मयि तु त्वयि चारण्यमाश्रिते।
दिवमार्यो गतो राजा यायजूक: सतां मत: ।। 2.101.5 ।।
निष्क्रान्तमात्रे भवति सहसीते सलक्ष्मणे।
दु:खशोकाभिभूतस्तु राजा त्रिदिवमभ्यगात् ।। 2.101.6 ।।
उत्तिष्ठ पुरुषव्याघ्र क्रियतामुदकं पितु:।
अहं चायं च शत्रुघ्न: पूर्वमेव कृतोदकौ ।। 2.101.7 ।।
प्रियेण खलु दत्तं हि पितृलोकेषु राघव।
अक्षय्यं भवतीत्याहुर्भवांश्चैव पितु: प्रिय: ।। 2.101.8 ।।
त्वामेव शोचंस्तव दर्शनेप्सुस्त्वय्येव सक्तामनिवर्त्य बुद्धिम्।
त्वया विहीनस्तव शोकरुग्णस्त्वां संस्मरन्नस्तमित: पिता ते ।। 2.101.9 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोत्तरशततम:सर्ग: ।। 101 ।।
तां श्रुत्वा करुणां वाचं पितुर्मरणसंहिताम्।
राघवो भरतेनोक्तां बभूव गतचेतन: ।। 2.102.1 ।।
तं तु वज्रमिवोत्सृष्टमाहवे दानवारिणा।
वाग्वज्रं भरतेनोक्तममनोज्ञं परन्तप: ।। 2.102.2 ।।
प्रगृह्य बाहू रामो वै पुष्पिताग्रो यथा द्रुम:।
वने परशुना कृत्तस्तथा भुवि पपात ह ।। 2.102.3 ।।
तथा निपतितं रामं जगत्यां जगतीपतिम्।
कूलघातपरिश्रान्तं प्रसुप्तमिव कुञ्जरम् ।। 2.102.4 ।।
भ्रातरस्ते महेष्वासं सर्वत: शोककर्शितम्।
रुदन्त: सह वैदेह्या सिषिचु: सलिलेन वै ।। 2.102.5 ।।
स तु संज्ञां पुनर्लब्ध्वा नेत्राभ्यामास्रमुत्सृजन्।
उपाक्रामत काकुत्स्थ: कृपणं बहु भाषितुम् ।। 2.102.6 ।।
स राम: स्वर्गतं श्रुत्वा पितरं पृथिवीपतिम्।
उवाच भरतं वाक्यं धर्मात्मा धर्मसंहितम् ।। 2.102.7 ।।
किं करिष्याम्ययोध्यायां ताते दिष्टां गतिं गते।
कस्तां राजवराद्धीनामयोध्यां पालयिष्यति ।। 2.102.8 ।।
किं नु तस्य मया कार्य्यं दुर्जातेन महात्मन:।
यो मृतो मम शोकेन मया चापि न संस्कृत: ।। 2.102.9 ।।
अहो भरत सिद्धार्थो येन राजा त्वयाऽनघ।
शत्रुघ्नेन च सर्वेषु प्रेतकृत्येषु सत्कृत: ।। 2.102.10 ।।
निष्प्रधानामनेकाग्रां नरेन्द्रेण विना कृताम्।
निवृत्तवनवासोपि नायोध्यां गन्तुमुत्सहे ।। 2.102.11 ।।
समाप्तवनवासं मामयोध्यायां परन्तप।
को नु शासिष्यति पुनस्ताते लोकान्तरं गते ।। 2.102.12 ।।
पुरा प्रेक्ष्य सुवृत्तं मां पिता यान्याह सान्त्वयन्।
वाक्यानि तानि श्रोष्यामि कुत: कर्णसुखान्यहम् ।। 2.102.13 ।।
एवमुक्त्वा स भरतं भार्यामभ्येत्य राघव:।
उवाच शोकसन्तप्त: पूर्णचन्द्रनिभाननाम् ।। 2.102.14 ।।
सीते मृतस्ते श्वशुर: पित्रा हीनोऽसि लक्ष्मण।
भरतो दु:खमाचष्टे स्वर्गतं पृथिवीपतिम् ।। 2.102.15 ।।
ततो बहुगुणं तेषां बाष्पं नेत्रेष्वजायत।
तथा ब्रुवति काकुत्स्थे कुमाराणां यशस्विनाम् ।। 2.102.16 ।।
ततस्ते भ्रातर: सर्वे भृशमाश्वास्य राघवम्।
अब्रुवन् जगतीभर्त्तु: क्रियतामुदकं पितु: ।। 2.102.17 ।।
सा सीता श्वशुरं श्रुत्वा स्वर्गलोकगतं नृपम्।
नेत्राभ्यामश्रुपूर्णाभ्यामशकन्नेक्षितुं पतिम् ।। 2.102.18 ।।
सान्त्वयित्वा तु तां रामो रुदन्तीं जनकात्मजाम्।
उवाच लक्ष्मणं तत्र दु:खितो दु:खितं वच: ।। 2.102.19 ।।
आनयेङ्गुदिपिण्याकं चीरमाहर चोत्तरम्।
जलक्रियार्थं तातस्य गमिष्यामि महात्मन: ।। 2.102.20 ।।
सीता पुरस्ताद््व्रजतुत्वमेनामभितो व्रज।
अहं पश्चाद्गमिष्यामि गतिर्ह्येषा सुदारुणा ।। 2.102.21 ।।
ततो नित्यानुगस्तेषां विदितात्मा महामति:।
मृदुर्दान्तश्च शान्तश्च रामे च दृढभक्तिमान् ।। 2.102.22 ।।
सुमन्त्रस्तैर्नृपसुतै: सार्द्धमाश्वास्य राघवम्।
अवातारयदालम्ब्य नदीं मन्दाकिनीं शिवाम् ।। 2.102.23 ।।
ते सुतीर्थां तत: कृच्छ्रादुपागम्य यशस्विन:।
नदीं मन्दाकिनीं रम्यां सदा पुष्पितकाननाम् ।। 2.102.24 ।।
शीघ्रस्रोतसमासाद्य तीर्थं शिवमकर्द्दमम्।
सिषिचुस्तूदकं राज्ञे तत्रैतत्ते भवत्विति ।। 2.102.25 ।।
प्रगृह्य च महीपालो जलपूरितमञ्जलिम्।
दिशं याम्यामभिमुखो रुदन् वचनमब्रवीत् ।। 2.102.26 ।।
एतत्ते राजशार्दूल विमलं तोयमक्षयम्।
पितृलोकगतस्याद्य मद्दत्तमुपतिष्ठतु ।। 2.102.27 ।।
ततो मन्दाकिनीतीरात् प्रत्युत्तीर्य्य स राघव:।
पितुश्चकार तेजस्वी निवापं भ्रातृभि: सह ।। 2.102.28 ।।
ऐङ्गुदं बदरीमिश्रं पिण्याकं दर्भसंस्तरे।
न्यस्य राम: सुदु:खार्त्तो रुदन् वचनमब्रवीत् ।। 2.102.29 ।।
इदं भुङ्क्ष्व महाराज प्रीतो यदशना वयम्।
यदन्न: पुरुषो भवति तदन्नास्तस्य देवता: ।। 2.102.30 ।।
ततस्तेनैव मार्गेण प्रत्युत्तीर्य्य नदीतटात्।
आरुरोह नरव्याघ्रो रम्यसानुं महीधरम् ।। 2.102.31 ।।
तत: पर्णकुटीद्वारमासाद्य जगतीपति:।
परिजग्राह बाहुभ्यामुभौ भरतलक्ष्मणौ ।। 2.102.32 ।।
तेषां तु रुदतां शब्दात् प्रतिश्रुत्कोऽभवद्गिरौ।
भ्रातॄणां सह वैदेह्या: सिंहानामिव नर्दताम् ।। 2.102.33 ।।
महाबलानां रुदतां कुर्वतामुदकं पितु:।
विज्ञाय तुमुलं शब्दं त्रस्ता भरतसैनिका: ।। 2.102.34 ।।
अब्रुवंश्चापि रामेण भरत: सङ्गतो ध्रुवम्।
तेषामेव महाञ्छब्द: शोचतां पितरं मृतम् ।। 2.102.35 ।।
अथ वासान् परित्यज्य तं सर्वेऽभिमुखा: स्वनम्।
अप्येकमनसो जग्मुर्यथास्थानं प्रधाविता: ।। 2.102.36 ।।
हयैरन्ये गजैरन्ये रथैरन्ये स्वलङ्कृतै:।
सुकुमारास्तथैवान्ये पद्भिरेव नरा ययु: ।। 2.102.37 ।।
अचिरप्रोषितं रामं चिरविप्रोषितं यथा।
द्रष्टुकामो जन: सर्वो जगाम सहसाश्रमम् ।। 2.102.38 ।।
भ्रातॄणां त्वरितास्तत्र द्रष्टुकामा: समागमम्।
ययुर्बहुविधैर्यानै: खुरनेमिस्वनाकुलै: ।। 2.102.39 ।।
सा भूमिर्बहुभिर्यानै: खुरनेमिसमाहता।
मुमोच तुमुलं शब्दं द्यौरिवाभ्रसमागमे ।। 2.102.40 ।।
तेन वित्रासिता नागा: करेणुपरिवारिता:।
आवासयन्तो गन्धेन जग्मुरन्यद्वनं तत: ।। 2.102.41 ।।
वराहवृकसङ्घाश्च महिषा: सर्प्पवानरा:।
व्याघ्रगोकर्णगवया: वित्रेसु: पृषतैः सह ।। 2.102.42 ।।
रथाङ्गसाह्वा नत्यूहा: हंसा: कारण्डवा: प्लवा:।
तथा पुंस्कोकिला: क्रौञ्चा विसंज्ञा भेजिरे दिश: ।। 2.102.43 ।।
तेन शब्देन वित्रस्तैराकाशं पक्षिभिर्वृतम्।
मनुष्यैरावृता भूमिरुभयं प्रबभौ तदा ।। 2.102.44 ।।
ततस्तं पुरुषव्याघ्रं यशस्विनमरिन्दमम्।
आसीनं स्थण्डिले रामं ददर्श सहसा जन: ।। 2.102.45 ।।
विगर्हमाण: कैकेयीं सहितो मन्थरामपि।
अभिगम्य जनो रामं बाष्पपूर्णमुखोऽभवत् ।। 2.102.46 ।।
तान्नरान् बाष्पपूर्णाक्षान् समीक्ष्याथ सुदु:खितान्।
पर्य्यष्वजत धर्मज्ञ: पितृवन्मातृवच्च स: ।। 2.102.47 ।।
स तत्र कांच्चित् परिषस्वजे नरान्नराश्च केचित्तु तमभ्यवादयन्।
चकार सर्वान् सवयस्य बान्धवान् यथार्हमासाद्य तदा नृपात्मज: ।। 2.102.48 ।।
स तत्र तेषां रुदतां महात्मनां भुवं च खं चानुनिनादयन् स्वन:।
गुहा गिरीणां च दिशश्च सन्ततं मृदङ्गघोषप्रतिम: प्रशुश्रुवे ।। 2.102.49 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्व्युत्तरशततम:सर्ग: ।। 102 ।।
वसिष्ठ: पुरत: कृत्वा दारान् दशरथस्य च।
अभिचक्राम तं देशं रामदर्शनतर्षित: ।। 2.103.1 ।।
राजपत्न्यश्च गच्छन्त्यो मन्दं मन्दाकिनीं प्रति।
ददृशुस्तत्र तत्तीर्थं रामलक्ष्मणसेवितम् ।। 2.103.2 ।।
कौसल्या बाष्पपूर्णेन मुखेन परिशुष्यता।
सुमित्रामब्रवीद्दीना याश्चान्या राजयोषित: ।। 2.103.3 ।।
इदं तेषामनाथानां क्लिष्टमक्लिष्टकर्मणाम्।
वने प्राक्केवलं तीर्थं ये ते निर्विषयीकृता: ।। 2.103.4 ।।
इत: सुमित्रे पुत्रस्ते सदा जलमतन्द्रित:।
स्वयं हरति सौमित्रिर्मम पुत्रस्य कारणात् ।। 2.103.5 ।।
जघन्यमपि ते पुत्र: कृतवान्न तु गर्हित:।
भ्रातुर्यदर्थसहितं सर्वं तद्विहितं गुणै: ।। 2.103-6 ।।
अद्यायमपि ते पुत्र: क्लेशानामतथोचित:।
नीचानर्थसमाचारं सज्जं कर्म प्रमुञ्चतु ।। 1.103.7 ।।
दक्षिणाग्रेषु दर्भेषु सा ददर्श महीतले।
पितुरिङ्गुदिपिण्याकं न्यस्तमायतलोचना ।। 2.103.8 ।।
तं भूमौ पितुरार्तेन न्यस्तं रामेण वीक्ष्य सा।
उवाच देवी कौसल्या सर्वा दशरथस्त्रिय: ।। 2.103.9 ।।
इदमिक्ष्वाकुनाथस्य राघवस्य महात्मन:।
राघवेण पितुर्दत्तं पश्यतैतद्यथाविधि ।। 2.103.10 ।।
तस्य देवसमानस्य पार्थिवस्य महात्मन:। 
नैतदौपयिकं मन्ये भुक्तभोगस्य भोजनम् ।। 2.103.11 ।।
चतुरन्तां महीं भुक्त्वा महेन्द्रसदृशो विभु:।
कथमिङ्गुदिपिण्याकं स भुङ्क्ते वसुधाधिप: ।। 2.103.12 ।।
अतो दु:खतरं लोके न किञ्चित् प्रतिभाति मा।
यत्र राम: पितुर्दद्यादिङ्गुदीक्षोदमृद्धिमान् ।। 2.103.13 ।।
रामेणेङ्गुदिपिण्याकं पितुर्दत्तं समीक्ष्य मे।
कथं दु:खेन हृदयं न स्फोटति सहस्रधा ।। 2.103.14 ।।
श्रुतिस्तु खल्वियं सत्या लौकिकी प्रतिभाति मा।
यदन्न: पुरुषो भवति तदन्नास्तस्य देवता: ।। 2.103.15 ।।
एवमार्त्तां सपत्न्यस्ता जग्मुराश्वास्य तां तदा।
ददृशुश्चाश्रमे रामं स्वर्गच्युतमिवामरम् ।। 2.103.16 ।।
सर्वभोगै: परित्यक्तं रामं सम्प्रेक्ष्य मातर:।
आर्त्ता मुमुचुरश्रूणि सस्वरं शोककर्शिता: ।। 2.103.17 ।।
तासां राम: समुत्थाय जग्राह चरणान् शुभान्।
मातॄणां मनुजव्याघ्र: सर्वासां सत्यसङ्गर: ।। 2.103.18 ।।
ता: पाणिभि: सुखस्पर्शैर्मृद्वङ्गुलितलै: शुभै:।
प्रममार्जू रज: पृष्ठाद्रामस्यायतलोचना: ।। 2.103.19 ।।
सौमित्रिरपि ता: सर्वा: मातॄ: सम्प्रेक्ष्य दु:खित:।
अभ्यवादयतासक्तं शनै रामादनन्तरम् ।। 2.103.20 ।।
यथा रामे तथा तस्मिन् सर्वा ववृतिरे स्त्रिय:।
वृत्तिं दशरथाज्जाते लक्ष्मणे शुभलक्षणे ।। 2.103.21 ।।
सीतापि चरणांस्तासामुपसंगृह्य दु:खिता।
श्वश्रूणामश्रुपूर्णाक्षी सा बभूवाग्रत: स्थिता ।। 2.103.22 ।।
तां परिष्वज्य दु:खार्त्तां माता दुहितरं यथा।
वनवासकृशां दीनां कौसल्या वाक्यमब्रवीत् ।। 2.103.23 ।।
विदेहराजस्य सुता स्नुषा दशरथस्य च।
रामपत्नी कथं दु:खं सम्प्राप्ता निर्जने वने ।। 2.103.24 ।।
पद्ममातपसन्तप्तं परिक्लिष्टमिवोत्पलम्।
काञ्चनं रजसा ध्वस्तं क्लिष्टं चन्द्रमिवाम्बुदै: ।। 2.103.25 ।।
मुखं ते प्रेक्ष्य मां शोको दहत्यग्निरिवाश्रयम्
भृशं मनसि वैदेहि व्यसनारणिसम्भव: ।। 2.103.26 ।।
ब्रुवन्त्यामेवमार्त्तायां जनन्यां भरताग्रज:।
पादावासाद्य जग्राह वसिष्ठस्य च राघव: ।। 2.103.27 ।।
पुरोहितस्याग्निसमस्य वै तदा बृहस्पतेरिन्द्र इवामराधिप:।
प्रगृह्य पादौ सुसमृद्धतेजस: सहैव तेनोपविवेश राघव: ।। 2.103.28 ।।
आश्रयमाश्रयभूतं काष्ठादिकम् ।। 2.103.25-28 ।।
ततो जघन्यं सहितै: समन्त्रिभि: पुरप्रधानैश्च सहैव सैनिकै:।
जनेन धर्मज्ञतमेन धर्मवानुपोपविष्टो भरतस्तदाग्रजम् ।। 2.103.29 ।।
उपोपविष्टस्तु तथा स वीर्यवांस्तपस्विवेषेण समीक्ष्य राघवम्।
श्रिया ज्वलन्तं भरत: कृताञ्जलिर्यथा महेन्द्र: प्रयत: प्रजापतिम् ।। 2.103.30 ।।
किमेष वाक्यं भरतोऽद्य राघवं प्रणम्य सत्कृत्य च साधु वक्ष्यति।
इतीव तस्यार्यजनस्य तत्त्वतो बभूव कौतूहलमुत्तमं तदा ।। 2.103.31 ।।
स राघव: सत्यधृतिश्च लक्ष्मणो महानुभवो भरतश्च धार्मिक:।
वृता: सुहृद्भिश्च विरेजुरध्वरे यथा सदस्यै: सहितास्त्रयोऽग्नय: ।। 2.103.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्र्युत्तरशततम: सर्ग: ।। 103 ।।
तं तु राम: समाज्ञाय भ्रातरं गुरुवत्सलम्।
लक्ष्मणेन सह भ्रात्रा प्रष्टुं समुपचक्रमे ।। 2.104.1 ।।
किमेतदिच्छेयमहं श्रोतुं प्रव्याहृतं त्वया।
यस्मात्त्वमागतो देशमिमं चीरजटाजिनी ।। 2.104.2 ।।
किं निमित्तमिमं देशं कृष्णाजिनजटाधर:।
हित्वा राज्यं प्रविष्टस्त्वं तत्सर्वं वक्तुमर्हसि ।। 2.104.3 ।।
इत्युक्त: कैकयीपुत्र: काकुत्स्थेन महात्मना।
प्रगृह्य बलवद्भूय: प्राञ्जलिर्वाक्यमब्रवीत् ।। 2.104.4 ।।
आर्य्यं तात: परित्यज्य कृत्वा कर्म सुदुष्करम्।
गत: स्वर्गं महाबाहु: पुत्रशोकाभिपीडित: ।। 2.104.5 ।।
स्त्रिया नियुक्त: कैकेय्या मम मात्रा परन्तप।
चकार सुमहत्पापमिदमात्मयशोहरम् ।। 2.104.6 ।।
सा राज्यफलमप्राप्य विधवा शोककर्शिता।
पतिष्यति महाघोरे निरये जननी मम ।। 2.104.7 ।।
तस्य मे दासभूतस्य प्रसादं कर्त्तुमर्हसि।
अभिषिञ्चस्व चाद्यैव राज्येनप मघवानिव ।। 2.104.8 ।।
इमा: प्रकृतय: सर्वा विधवा मातरश्च या:।
त्वत्सकाशमनुप्राप्ता: प्रसादं कर्त्तुमर्हसि ।। 2.104.9 ।।
तदानुपूर्व्या युक्तं च युक्तं चात्मनि मानद।
राज्यं प्राप्नुहि धर्मेण सकामान् सुहृद: कुरु ।। 2.104.10 ।।
भवत्वविधवा भूमि: समग्रा पतिना त्वया।
शशिना विमलेनेव शारदी रजनी यथा ।। 2.104.11 ।।
एभिश्च सचिवै: सार्द्धं शिरसा याचितो मया।
भ्रातु: शिष्यस्य दासस्य प्रसादं कर्त्तुमर्हसि ।। 2.104.12 ।।
तदिदं शाश्वतं पित्र्यं सर्वं प्रकृतिमण्डलम्।
पूजितं पुरुषव्याघ्र नातिक्रमितुमर्हसि ।। 2.104.13 ।।
एवमुक्त्वा महाबाहु: सबाष्प: कैकयीसुत:।
रामस्य शिरसा पादौ जग्राह विधिवत्पुन: ।। 2.104.14 ।।
तं मत्तमिव मातङ्गं नि:श्वसन्तं पुन:पुन:।
भ्रातरं भरतं राम: परिष्वज्येदमब्रवीत् ।। 2.104.15 ।।
कुलीन: सत्त्वसम्पन्नस्तेजस्वी चरितव्रत:।
राज्यहेतो: कथं पापमाचरेत्त्वद्विधो जन: ।। 2.104.16 ।।
न दोषं त्वयि पश्यामि सूक्ष्ममप्यरिसूदन।
न चापि जननीं बाल्यात्त्वं विगर्हितुमर्हसि ।। 2.104.17 ।।
कामकारो महाप्राज्ञ गुरूणां सर्वदाऽनघ। 
उपपन्नेषु दारेषु पुत्रेषु च विधीयते ।। 2.104.18 ।।
वयमस्य यथा लोके सङ्ख्याता: सौम्य साधुभि:।
भार्य्या: पुत्राश्च शिष्याश्च त्वमनु ज्ञातुमर्हसि ।। 2.104.19 ।।
वने वा चीरवसनं सौम्य कृष्णाजिनाम्बरम्।
राज्ये वापि महाराजो मां वासयितुमीश्वर: ।। 2.104.20 ।।
यावत्पितरि धर्मज्ञे गौरवं लोकसत्कृतम्।
तावद्धर्मभृतां श्रेष्ठ जनन्यामपि गौरवम् ।। 2.104.21 ।।
एताभ्यां धर्मशीलाभ्यां वनं गच्छेति राघव।
मातापितृभ्यामुक्तोऽहं कथमन्यत् समाचरे ।। 2.104.22 ।।
त्वया राज्यमयोध्यायां प्राप्तव्यं लोकसत्कृतम्।
वस्तव्यं दण्डकारण्ये मया वल्कलवाससा ।। 2.104.23 ।।
एवं कृत्वा महाराजो विभागं लोकसन्निधौ।
व्यादिश्य च महातेजा दिवं दशरथो गत: ।। 2.104.24 ।।
स च प्रमाणं धर्मात्मा राजा लोकगुरुस्तव।
पित्रा दत्तं यथाभागमुपभोक्तुं त्वमर्हसि ।। 2.104.25 ।।
चतुर्दशसमा: सौम्य दण्डकारण्यमाश्रित:।
उपभोक्ष्ये त्वहं दत्तं भागं पित्रा महात्मना ।। 2.104.26 ।।
यदब्रवीन्मां नरलोकसत्कृत: पिता महात्मा विबुधाधिपोपम:।
तदेव मन्ये परमात्मनो हितं न सर्वलोकेश्वरभावमप्यहम् ।। 2.104.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुरधिकशततम: सर्ग: ।। 104 ।।
तत: पुरुषसिंहानां वृतानां तै: सुहृद्गणै:।
शोचतामेव रजनी दु:खेन व्यत्यवर्त्तत ।। 2.105.1 ।।
रजन्यां सुप्रभातायां भ्रातरस्ते सुहृद्वृता:।
मन्दाकिन्यां हुतं जप्यं कृत्वा राममुपागमन् ।। 2.105.2 ।।
तूष्णीं ते समुपासीना न कश्चित्किञ्चिदब्रवीत्।
भरतस्तु सुहृन्मध्ये रामं वचनमब्रवीत् ।। 2.105.3 ।।
सान्त्विता मामिका माता दत्तं राज्यमिदं मम।
तद्ददामि तवैवाहं भुङ्क्ष्व राज्यमकण्टकम् ।। 2.105.4 ।।
महतेवाम्बुवेगेन भिन्न: सेतुर्जलागमे।
दुरावारं त्वदन्येन राज्यखण्डमिदं महत् ।। 2.105.5 ।।
गतिं खर इवाश्वस्य तार्क्ष्यस्येव पतत्ित्रण:।
अनुगन्तुं न शक्तिर्मे गतिं तव महीपते ।। 2.105.6 ।।
सुजीवं नित्यशस्तस्य य: परैरुपजीव्यते।
राम तेन तु दुर्जीवं य: परानुपजीवति ।। 2.105.7 ।।
यथा तु रोपितो वृक्ष: पुरुषेण विवर्द्धित:।
ह्रस्वकेन दुरारोहो रूढस्कन्धो महाद्रुम: ।। 2.105.8 ।।
स यथा पुष्पितो भूत्वा फलानि न विदर्शयेत्।
स तां नानुभवेत्प्रीतिं यस्य हेतो: प्ररोपित: ।। 2.105.9 ।।
एषोपमा महाबाहो तमर्थं वेत्तुमर्हसि।
यदि त्वमस्मान् वृषभो भर्त्ता भृत्यान्न शाधि हि ।। 2.105.10 ।।
श्रेणयस्त्वां महाराज पश्यन्त्वग्र्याश्च सर्वश:।
प्रतपन्तमिवादित्यं राज्ये स्थितमरिन्दमम् ।। 2.105.11 ।।
तवाऽनुयाने काकुत्स्थ मत्ता नर्दन्तु कुञ्जरा:।
अन्त:पुरगता नार्यो नन्दन्तु सुसमाहिता: ।। 2.105.12 ।।
तस्य साध्वित्यमन्यन्त नागरा विविधा जना:।
भरतस्य वच: श्रुत्वा रामं प्रत्यनुयाचत: ।। 2.105.13 ।।
तमेवं दु:खितं प्रेक्ष्य विलपन्तं यशस्विनम्।
राम: कृतात्मा भरतं समाश्वासय दात्मवान् ।। 2.105.14 ।।
नात्मन: कामकारोऽस्ति पुरुषोऽयमनीश्वर:।
इतश्चेतरतश्चैनं कृतान्त: परिकर्षति ।। 2.105.15 ।।
सर्वे क्षयान्ता निचया: पतनान्ता: समुच्छ्रया:।
संयोगा विप्रयोगान्ता मरणान्तं च जीवितम् ।। 2.105.16 ।।
यथा फलानां पक्वानां नान्यत्र पतनाद्भयम्।
एवं नरस्य जातस्य नान्यत्र मरणाद्भयम् ।। 2.105.17 ।।
यथागारं दृढस्थूणं जीर्णं भूत्वाऽवसीदति।
तथैव सीदन्ति नरा जरामृत्युवशङ्गता: ।। 2.105.18 ।।
अत्येति रजनी या तु सा न प्रतिनिवर्त्तते।
यात्येव यमुना पूर्णा समुद्रमुदकाकुलम् ।। 2.105.19 ।।
अहोरात्राणि गच्छन्ति सर्वेषां प्राणिनामिह।
आयूंषि क्षपयन्त्याशु ग्रीष्मे जलमिवांशव: ।। 2.105.20 ।।
आत्मानमनुशोच त्वं किमन्यमनुशोचसि।
आयुस्ते हीयते यस्य स्थितस्य च गतस्य च ।। 2.105.21 ।।
सहैव मृत्युर्व्रजति सह मृत्युर्निषीदति। 
गत्वा सुदीर्घमध्वानं सहमृत्युर्निवर्तते ।। 2.105.22 ।।
गात्रेषु वलय: प्राप्ता: श्वेताश्चैव शिरोरुहा:।
जरया पुरुषो जीर्ण: किं हि कृत्वा प्रभावयेत् ।। 2.105.23 ।।
नन्दन्त्युदित आदित्ये नन्दन्त्यस्तमिते रवौ।
आत्मनो नावबुध्यन्ते मनुष्या जीवितक्षयम् ।। 2.105.24 ।।
हृष्यन्त्यृतुमखं दृष्ट्वा नवं नवमिहागतम्।
ऋतूनां परिवर्त्तेन प्राणिनां प्राणसंक्षय: ।। 2.105.25 ।।
यथा काष्ठं च काष्ठं च समेयातां महार्णवे।
समेत्य च व्यपेयातां कालमासाद्य कञ्चन ।। 2.105.26 ।।
एवं भार्याश्च पुत्राश्च ज्ञातयश्च घनानि च।
समेत्य व्यवधावन्ति ध्रुवो ह्येषां विनाभव: ।। 2.105.27 ।।
नात्र कश्चिद्यथाभावं प्राणी समभिवर्त्तते।
तेन तस्मिन्न सामर्थ्यं प्रेतस्यास्त्यनुशोचत: ।। 2.105.28 ।।
यथा हि सार्थं गच्छन्तं ब्रूयात् कश्चित् पथि स्थित:।
अहमप्यागमिष्यामि पृष्ठतो भवतामिति ।। 2.105.29 ।।
एवं पूर्वैर्गतो मार्ग: पितृपैतामहो ध्रुव:।
तमापन्न: कथं शोचेद्यस्य नास्ति व्यतिक्रम: ।। 2.105.30 ।।
वयस: पतमानस्य स्रोतसो वाऽनिवर्तिन:। 
आत्मा सुखे नियोक्तव्य: सुखभाज: प्रजा: स्मृता: ।। 2.105.31 ।।
धर्मात्मा स शुभै: कृत्स्नै: क्रतुभिश्चाप्तदक्षिणैः।
धूतपापो गत: स्वर्गं पिता न: पृथिवीपति: ।। 2.105.32 ।।
भृत्यानां भरणात् सम्यक् प्रजानां परिपालनात्।
अर्थादानाच्च धर्मेण पिता नस्त्रिदिवं गत: ।। 2.105.33 ।।
कर्मभिस्तु शुभैरिष्टै: क्रतुभिश्चाप्तदक्षिणै:।
स्वर्गं दशरथ: प्राप्त: पिता न: पृथिवीपति: ।। 2.105.34 ।।
इष्ट्वा बहुविधैर्यज्ञैर्भोगांश्चावाप्य पुष्कलान्।
उत्तमं चायुरासाद्य स्वर्गत: पृथिवीपति: ।। 2.105.35 ।।
तटाकनिर्माणादिभि: ।। 2.105.34-35 ।।
आयुरुत्तममासाद्य भोगानपि च राघव:।
स न शोच्य: पिता तात: स्वर्गत: सत्कृत: सताम् ।। 2.105.36 ।।
स जीर्णं मानुषं देहं परित्यज्य पिता हि न:।
दैवीमृद्धिमनुप्राप्तो ब्रह्मलोकविहारिणीम् ।। 2.105.37 ।।
तं तु नैवंविध: कश्चित् प्राज्ञ: शोचितुमर्हति।
तद्विधो यद्विधश्चापि श्रुतवान् बुद्धिमत्तर: ।। 2.105.38 ।।
एते बहुविधा: शोका विलापरुदिते तथा।
वर्जनीया हि धीरेण सर्वावस्थासु धीमता ।। 2.105.39 ।।
स स्वस्थो भव माशोचीर्यात्वा चावस तां पुरीम्।
तथा पित्रा नियुक्तोऽसि वशिना वदतां वर ।। 2.105.40 ।।
यत्राहमपि तेनैव नियुक्त: पुण्यकर्मणा।
तत्रैवाहं करिष्यामि पितुरार्य्यस्य शासनम् ।। 2.105.41 ।।
न मया शासनं तस्य त्यक्तुं न्याय्यमरिन्दम।
तत् त्वयापि सदा मान्यं स वै बन्धु: स न: पिता ।। 2.105.42 ।।
तद्वच: पितुरेवाहं सम्मतं धर्मचारिण:।
कर्मणा पालयिष्यामि वनवासेन राघव ।। 2.105.43 ।।
धीर्मिकेणानृशंसेन नरेण गुरुवर्त्तिना।
भवितव्यं नरव्याघ्र परलोकं जिगीषता ।। 2.105.44 ।।
आत्मानमनुतिष्ठ त्वं स्वभावेन नरर्षभ।
निशाम्य तु शुभं वृत्तं पितुर्दशरथस्य न: ।। 2.105.45 ।।
इत्येवमुक्त्वा वचनं महात्मा पितुर्निदेशप्रतिपालनार्थम्।
यवीयसं भ्रातरमर्थवच्च प्रभुर्मुहूर्ताद्विरराम राम: ।। 2.105.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चोत्तरशततम: सर्ग:।। 105 ।।
एवमुक्त्वा तु विरते रामे वचनमर्थवत्।
ततो मन्दाकिनीतीरे रामं प्रकृतिवत्सलम्।
उवाच भरतश्चित्रं धार्मिको धार्मिकं वच: ।। 2.106.1 ।।
को हि स्यादीदृशो लोके यादृशस्त्वमरिन्दम।
न त्वां प्रव्यथयेद्दु:खं प्रीतिर्वा न प्रहर्षयेत् ।। 2.106.2 ।।
सम्मतश्चासि वृद्धानां तांश्च पृच्छसि संशयान् ।। 2.106.3 ।।
यथा मृतस्तथा जीवन् यथाऽसति तथा सति।
यस्यैष बुद्धिलाभ: स्यात्परितप्येत केन स: ।। 2.106.4 ।।
परावरज्ञो यश्च स्यात्तथा त्वं मनुजाधिप।
स एवं व्यसनं प्राप्य न विषीदितुमर्हति ।। 2.106.5 ।।
अमरोपम सत्त्वस्त्वं महात्मा सत्यसङ्गर:।
सर्वज्ञ: सर्वदर्शी च बुद्धिमांश्चासि राघव ।। 2.106.6 ।।
न त्वामेवङ्गुणैर्युक्तं प्रभवाभवकोविदम्।
अविषह्यतमं दु:खमासादयितुमर्हति ।। 2.106.7 ।।
प्रोषिते मयि यत्पापं मात्रा मत्कारणात्कृतम्।
क्षुद्रया तदनिष्टं मे प्रसीदतु भवान्मम ।। 2.106.8 ।।
धर्मबन्धेन बद्धोऽस्मि तेनेमां नेह मातरम्।
हन्मि तीव्रेण दण्डेन दण्डार्हां पापकारिणीम् ।। 2.106.9 ।।
कथं दशरथाज्जात: शुद्धाभिजनकर्मण:।
जानन् धर्ममधर्मिष्ठं कुर्य्यां कर्म जुगुप्सितम् ।। 2.106.10 ।। 
गुरु: क्रियावान् वृद्धश्च राजा प्रेत: पितेति च।
तातं न परिगर्हेयं दैवतं चेति संसदि ।। 2.106.11 ।।
को हि धर्मार्थयोर्हीनमीदृशं कर्म किल्बिषम्।
स्त्रिया: प्रियं चिकीर्षु: सन् कुर्याद्धर्मज्ञ धर्मवित् ।। 2.106.12 ।।
अन्तकाले हि भूतानि मुह्यन्तीति पुराश्रुति:।
राज्ञैवं कुर्वता लोके प्रत्यक्षं सा श्रुति: कृता ।। 2.106.13 ।।
साध्वर्थमभिसन्धाय क्रोधान्मोहाच्च साहसात्।
तातस्य यदतिक्रान्तं प्रत्याहरतु तद्भवान् ।। 2.106.14 ।।
पितुर्हि यदतिक्रान्तं प्रत्रो य: साधुमन्यते।
तदपत्यं मतं लोके विपरीतमतोऽन्यथा ।। 2.106.15 ।।
पितुरपतनहेतुत्वात्तदेवापत्यत्वेन सम्मतम् ।। 2.106.15 ।।
तदपत्यं भवानस्तु मा भवान् दुष्कृतं पितु:।
अभिपत्ता कृतं कर्म लोके धीरविगर्हितम् ।। 2.106.16 ।।
कैकेयीं मां च तातं च सुहृदो बान्धवांश्च न:।
पौरजानपदान् सर्वांस्त्रातु सर्वमिदं भवान् ।। 2.106.17 ।।
क्व चारण्यं क्व च क्षात्त्र क्व जटा: क्व च पालनम्।
ईदृशं व्याहतं कर्म न भवान् कर्तुमर्हति ।। 2.106.18 ।।
एष हि प्रथमो धर्म: क्षत्ित्रयस्याभिषेचनम्।
येन शक्यं महाप्राज्ञ प्रजानां परिपालनम् ।। 2.106.19 ।।
कश्च प्रत्यक्षमुत्सृज्य संशयस्थमलक्षणम्।
आयतिस्थं चरेद्धर्मं क्षत्त्रबन्धुरनिश्चितम् ।। 2.106.20 ।।
अथ क्लेशजमेव त्वं धर्मं चरितुमिच्छसि।
धर्मेण चतुरो वर्णान् पालयन् क्लेशमाप्नुहि ।। 2.106.21 ।।
चतुर्णामाश्रमाणां हि गार्हस्थ्यं श्रेष्ठमाश्रमम्।
प्राहुर्धर्मज्ञ धर्मज्ञास्तं कथं त्यक्तुमर्हसि ।। 2.106.22 ।।
श्रुतेन बाल: स्थानेन जन्मना भवतो ह्यहम्।
स कथं पालयिष्यामि भूमिं भवति तिष्ठति ।। 2.106.23 ।।
हीनबुद्धिगुणो बालो हीन: स्थानेन चाप्यहम्।
भवता च विनाभूतो न वर्त्तयितुमुत्सहे ।। 2.106.24 ।।
इदं निखिलमव्यग्रं राज्यं पित्र्यमकण्टकम्।
अनुशाधि स्वधर्मेण धर्मज्ञ सह बान्धवै: ।। 2.106.25 ।।
इहैव त्वाऽभिषिञ्चन्तु सर्वा: प्रकृतय: सह।
ऋत्विज: सवसिष्ठाश्च मन्त्रवन्मन्त्रकोविदा: ।। 2.106.26 ।।
अभिषिक्तस्त्वमस्माभिरयोध्यां पालने व्रज।
विजित्य तरसा लोकान् मरुद्भिरिव वासव: ।। 2.106.27 ।।
ऋणानि त्रीण्यपाकुर्वन् दुर्हृद: साधु निर्द्दहन्।
सुहृदस्तर्पयन् कामैस्त्वमेवात्रानुशाधि माम् ।। 2.106.28 ।।
अद्यार्य मुदिता: सन्तु सुहृदस्तेऽभिषेचने।
अद्य भीता: पलायन्तां दुर्हृदस्ते दिशो दश ।। 2.106.29 ।।
आक्रोशं मम मातुश्च प्रमृज्य पुरुषर्षभ।
अद्य तत्रभवन्तं च पितरं रक्ष किल्बिषात् ।। 2.106.30 ।।
शिरसा त्वाऽभियाचेऽहं कुरुष्व करुणां मयि।
बान्धवेषु च सर्वेषु भूतेष्विव महेश्वर: ।। 2.106.31 ।।
अथैतत् पृष्ठत: कृत्वा वनमेव भवानित:।
गमिष्यति गमिष्यामि भवता सार्द्धमप्यहम् ।। 2.106.32 ।।
तथाहि रामो भरतेन ताम्यता प्रसाद्यमान: शिरसा महीपति:।
न चैव चक्रे गमनाय सत्त्ववान् मतिं पितुस्तद्वचने व्यवस्थित: ।। 2.106.33 ।।
तदद्भुतं स्थैर्यमवेक्ष्य राघवे समं जनो हर्षमवाप दु:खित:।
न यात्ययोध्यामिति दु:खितोऽभवत् स्थिरप्रतिज्ञत्वमवेक्ष्य हर्षित: ।। 2.106.34 ।।
तमृत्विजो नैगमयूथवल्लभास्तदा विंसज्ञाश्रुकलाश्च मातर:।
तथा ब्रुवाणं भरतं प्रतुष्टुवु: प्रणम्य रामं च ययाचिरे सह ।। 2.106.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षडुत्तरशततम: सर्ग: ।। 106 ।।
पुनरेवं ब्रुवाणं तं भरतं लक्ष्मणाग्रज:। 
प्रत्युवाच तत: श्रीमान् ज्ञातिमध्येऽभिसत्कृत: ।। 2.107.1 ।।
उपपन्नमिदं वाक्यं यत्त्वमेवमभाषथा:। 
जात: पुत्रो दशरथात् कैकेय्यां राजसत्तमात् ।। 2.107.2 ।।
पुरा भ्रात: पिता न: स मातरं ते समुद्वहन्।
मातामहे समाश्रौषीद्राज्यशुल्कमनुत्तमम् ।। 2.107.3 ।।
दैवासुरे च सङ्ग्रामे जनन्यै तव पार्थिव:।
सम्प्रहृष्टो ददौ राजा वरमाराधित: प्रभु: ।। 2.107.4 ।।
तत: सा सम्प्रतिश्राव्य तव माता यशस्विनी।
अयाचत नरश्रेष्ठं द्वौ वरौ वरवर्णिनी ।। 2.107.5 ।।
तव राज्यं नरव्याघ्र मम प्रव्राजनं तथा।
तौ च राजा तदा तस्यै नियुक्त: प्रददौ वरौ ।। 2.107.6 ।।
तेन पित्राऽहमप्यत्र नियुक्त: पुरुषर्षभ।
चतुर्दश वने वासं वर्षाणि वरदानिकम् ।। 2.107.7 ।।
सोऽहं वनमिदं प्राप्तो निर्जनं लक्ष्मणान्वित:।
सीतया चाप्रतिद्वन्द्व: सत्यवादे स्थित: पितु: ।। 2.107.8 ।।
भवानपि तथेत्येव पितरं सत्यवादिनम्।
कर्त्तुमर्हति राजेन्द्र क्षिप्रमेवाभिषेचनात् ।। 2.107.9 ।।
ऋणान्मोचय राजानं मत्कृते भरत प्रभुम्।
पितरं चापि धर्मज्ञं मातरं चाभिनन्दय ।। 2.107.10 ।।
श्रूयते हि पुरा तात श्रुतिर्गीता यशस्विना।
गयेन यजमानेन गयेष्वेव पितॄन् प्रति ।। 2.107.11 ।।
पुन्नाम्नो नरकाद्यस्मात् पितरं त्रायते सुत:।
तस्मात् पुत्र इति प्रोक्त: पितॄन् यत्पाति वा सुत: ।। 2.107.12 ।।
एष्टव्या बहव: पुत्रा गुणवन्तो बहुश्रुता:।
तेषां वै समवेतानामपि कश्चिद्गयां व्रजेत् ।। 2.107.13 ।।
एवं राजर्षय: सर्वे प्रतीता राजनन्दन।
तस्मात् त्राहि नरश्रेष्ठ पितरं नरकात् प्रभो ।। 2.107.14 ।।
अयोध्यां गच्छ भरत प्रकृतीरनुरञ्जय।
शत्रुघ्नसहितो वीर सह सर्वैर्द्विजातिभि: ।। 2.107.15 ।।
प्रवेक्ष्ये दण्डकारण्यमहमप्यविलम्बयन्।
आभ्यां तु सहितो राजन् वैदेह्या लक्ष्मणेन च ।। 2.107.16 ।।
त्वं राजा भरत भव स्वयं नराणां वन्यानामहमपि राजराण्मृगाणाम्।
गच्छत्वं पुरवरमद्य सम्प्रहृष्ट: संहृष्टस्त्वहमपि दण्डकान् प्रवेक्ष्ये ।। 2.107.17 ।।
छायां ते दिनकरभा: प्रबाधमानं वर्षत्रं भरत करोतु मूर्ध्नि शीताम्।
एतेषामहमपि काननद्रुमाणां छायां तामति शयिनीं सुखी श्रयिष्ये ।। 2.107.18 ।।
शत्रुघ्न: कुशलमतिस्तु ते सहाय: सौमित्रिर्मम विदित: प्रधानमित्रम्।
चत्वारस्तनयवरा वयं नरेन्द्रं सत्यस्थं भरत चराम मा विषादम् ।। 2.107.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तोत्तरशततम: सर्ग: ।। 107 ।।
आश्वासयन्तं भरतं जाबालिर्ब्राह्मणोत्तम:। 
उवाच रामं धर्मज्ञं धर्मापेतमिदं वच: ।। 2.108.1 ।।
साधु राघव माभूत्ते बुद्धिरेवं निरर्थिका।
प्राकृतस्य नरस्येव ह्यार्यबुद्धेर्मनस्विन: ।। 2.108.2 ।।
क: कस्य पुरुषो बन्धु: किमाप्यं कस्य केनचित्।
यदेको जायते जन्तुरेक एव विनश्यति ।। 2.108.3 ।।
तस्मान्माता पिता चेति राम सज्जेतयो नर:।
उन्मत्त इव स ज्ञेयो नास्ति कश्चिद्धि कस्यचित् ।। 2.108.4 ।।
यथा ग्रामान्तरं गच्छन् नर: कश्चित् क्वचिद्वसेत्।
उत्सृज्य च तमावासं प्रतिष्ठेतापरेऽहनि ।। 2.108.5 ।।
एवमेव मनुष्याणां पिता माता गृहं वसु।
आवासमात्रं काकुत्स्थ सज्जन्ते नात्र सज्जना: ।। 2.108.6 ।।
पित्र्यं राज्यं परित्यज्य स नार्हसि नरोत्तम।
आस्थातुं कापथं दु:खं विषमं बहुकण्टकम् ।। 2.108.7 ।।
समृद्धायामयोध्यायामात्मानमभिषेचय।
एकवेणी धरा हि त्वां नगरी सम्प्रतीक्षते ।। 2.108.8 ।।
राजभोगाननुभवन् महार्हान् पार्थिवात्मज।
विहर त्वमयोध्यायां यथा शक्रस्त्रिविष्टपे ।। 2.108.9 ।।
न ते कश्चिद्दशरथस्त्वं च तस्य न कश्चन।
अन्यो राजा त्वमन्य: स तस्मात् कुरु यदुच्यते ।। 2.108.10 ।।
बीजमात्रं पिता जन्तो: शुक्लं रुधिरमेव च।
संयुक्तमृतुमन्मात्रा पुरुषस्येह जन्म तत् ।। 2.108.11 ।।
गत: स नृपतिस्तत्र गन्तव्यं यत्र तेन वै।
प्रवृत्तिरेषा मर्त्त्यानां त्वं तु मिथ्या विहन्यसे ।। 2.108.12 ।।
अर्थधर्मपरा ये ये तांस्तान् शोचामि नेतरान्।
ते हि दु:खमिह प्राप्य विनाशं प्रेत्य भेजिरे ।। 2.108.13 ।।
अष्टका पितृदैवत्यमित्ययं प्रसृतो जन:।
अन्नस्योपद्रवं पश्य मृतो हि किमशिष्यति ।। 2.108.14 ।।
यदि भुक्तमिहान्येन देहमन्यस्य गच्छति।
दद्यात् प्रवसत: श्राद्धं न तत् पथ्यशनं भवेत् ।। 2.108.15 ।।
दानसंवनना ह्येते ग्रन्था मेधाविभि: कृता:।
यजस्व देहि दीक्षस्व तपस्तप्यस्व सन्त्यज ।। 2.108.16 ।।
स नास्ति परमित्येव कुरु बुद्धिं महामते।
प्रत्यक्षं यत्तदातिष्ठ परोक्षं पृष्ठत: कुरु ।। 2.108.17 ।।
स तां बुद्धिं पुरस्कृत्य सर्वलोकनिदर्शिनीम्। 
राज्यं त्वं प्रतिगृह्णीष्व भरतेन प्रसादित: ।। 2.108.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टोत्तरशततम: सर्ग: ।। 108 ।।
जाबालेस्तु वच: श्रुत्वा राम: सत्यात्मनां वर:।
उवाच परया भक्त्या स्वबुद्ध्या चाविपन्नया ।। 2.109.1 ।।
भवान् मे प्रियकामार्थं वचनं यदिहोक्तवान्।
अकार्य्यं कार्य्यसङ्काशमपथ्यं पथ्यसम्मितम् ।। 2.109.2 ।।
निर्मर्यादस्तु पुरुष: पापाचारसमन्वित:।
मानं न लभते सत्सु भिन्नचारित्रदर्शन: ।। 2.109.3 ।।
कुलीनमकुलीनं वा वीरं पुरुषमानिनम्।
चारित्रमेव व्याख्याति शुचिं वा यदि वाऽशुचिम् ।। 2.109.4 ।।
अनार्यस्त्वार्यसङ्काश: शौचाद्धीनस्तथा शुचि:।
लक्षण्यवदलक्षण्यो दु:शील: शीलवानिव ।। 2.109.5 ।।
अधर्मं धर्मवेषेण यदीमं लोकसङ्करम्। 
अभिपत्स्ये शुभं हित्वा क्रियाविधिविवर्जितम् ।। 2.109.6 ।।
कश्चेतयान: पुरुष: कार्याकार्यविचक्षण:।
बहुमंस्यति मां लोके दुर्वृत्तं लोकदूषणम् ।। 2.109.7 ।।
कस्य धास्याम्यहं वृत्तं केन वा स्वर्गमाप्नुयाम्।
अनया वर्त्तमानो हि वृत्त्या हीनप्रतिज्ञया ।। 2.109.8 ।।
कामवृत्तस्त्वयं लोक: कृत्स्न: समुपवर्त्तते।
यद्वृत्ता: सन्ति राजानस्तद्वृत्ता: सन्ति हि प्रजा: ।। 2.109.9 ।।
सत्यमेवानृशंसञ्च राजवृत्तं सनातनम्।
तस्मात्सत्यात्मकं राज्यं सत्ये लोक: प्रतिष्ठित: ।। 2.109.10 ।।
ऋषयश्चैव देवाश्च सत्यमेव हि मेनिरे।
सत्यवादी हि लोकेऽस्मिन् परमं गच्छति क्षयम् ।। 2.109.11 ।।
उद्विजन्ते यथा सर्प्पान्नरादनृतवादिन:।
धर्म: सत्यं परो लोके मूलं स्वर्गस्य चोच्यते ।। 2.109.12 ।।
सत्यमेवेश्वरो लोके सत्यं पद्मा श्रिता सदा।
सत्यमूलानि सर्वाणि सत्यान्नास्ति परं पदम् ।। 2.109.13 ।।
दत्तमिष्टं हुतं चैव तप्तानि च तपांसि च।
वेदा: सत्यप्रतिष्ठानास्तस्मात् सत्यपरो भवेत् ।। 2.109.14 ।।
एक: पालयते लोकमेक: पालयते कुलम्।
मज्जत्येको हि निरय एक: स्वर्गे महीयते ।। 2.109.15 ।।
सोऽहं पितुर्नियोगन्तु किमर्थं नानुपालये।
सत्यप्रतिश्रव: सत्यं सत्येन समयीकृत: ।। 2.109.16 ।।
नैव लोभान्न मोहाद्वा न ह्यज्ञानात्तमोन्वित:।
सेतुं सत्यस्य भेत्स्यामि गुरो: सत्यप्रतिश्रव: ।। 2.109.17 ।।
असत्यसन्धस्य सतश्चलस्यास्थिरचेतस:।
नैव देवा न पितर: प्रतीच्छन्तीति न: श्रुतम् ।। 2.109.18 ।।
प्रत्यगात्ममिमं धर्मं सत्यं पश्याम्यहं स्वयम्।
भार: सत्पुरुषाचीर्णस्तदर्थमभिमन्यते ।। 2.109.19 ।।
क्षात्त्रं धर्ममहं त्यक्ष्ये ह्यधर्मं धर्मसंहितम्।
क्षुद्रैर्नृशंसैर्लुब्धैश्च सेवितं पापकर्मभि: ।। 2.109.20 ।।
कायेन कुरुते पापं मनसा सम्प्रधार्य च।
अनृतं जिह्वया चाह त्रिविधं कर्म पातकम् ।। 2.109.21 ।।
भूमि: कीर्त्तिर्यशो लक्ष्मी: पुरुषं प्रार्थयन्ति हि।
स्वर्गस्थं चानुपश्यन्ति सत्यमेव भजेत तत् ।। 2.109.22 ।।
श्रेष्ठं ह्यनार्यमेव स्याद्यद्भवानवधार्य्य माम्।
आह युक्तिकरैर्वाक्यैरिदं भद्रं कुरुष्व ह ।। 2.109.23 ।।
कथं ह्यहं प्रतिज्ञाय वनवासमिमं गुरौ।
भरतस्य करिष्यामि वचो हित्वा गुरोर्वच: ।। 2.109.24 ।।
स्थिरा मया प्रतिज्ञाता प्रतिज्ञा गुरुसन्निधौ।
प्रहृष्यमाणा सा देवी कैकेयी चाभवत्तदा ।। 2.109.25 ।।
वनवासं वसन्नेवं शुचिर्नियतभोजन:।
मूलै: पुष्पै: फलै: पुण्यै: पितॄन् देवांश्च तर्पयन् ।। 2.109.26 ।।
सन्तुष्टपञ्चवर्गोऽहं लोकयात्रां प्रवर्त्तये।
अकुह: श्रद्दधानस्सन् कार्य्याकार्य्यविचक्षण: ।। 2.109.27 ।।
कर्मभूमिमिमां प्राप्य कर्त्तव्यं कर्म यच्छुभम्।
अग्निर्वायुश्च सोमश्च कर्मणां फलभागिन: ।। 2.109.28 ।।
शतं क्रतूनामाहृत्य देवराट् त्रिदिवङ्गत:।
तपांस्युग्राणि चास्थाय दिवं याता महर्षय: ।। 2.109.29 ।।
अमृष्यमाण: पुनरुग्रतेजा निशम्य तन्नास्तिकवाक्यहेतुम्।
अथाब्रवीत्तं नृपतेस्तनूजो विगर्हमाणो वचनानि तस्य ।। 2.109.30 ।।
सत्यं च धर्मं च पराक्रमं च भूतानुकम्पां प्रियवादिताञ्च।
द्विजातिदेवातिथिपूजनं च पन्थानमाहुस्त्रिदिवस्य सन्त: ।। 2.109.31 ।।
तेनैवमाज्ञाय यथावदर्थमेकोदयं सम्प्रतिपद्य विप्रा:।
धर्मं चरन्त: सकलं यथावत् कांक्षन्ति लोकागममप्रमत्ता: ।। 2.109.32 ।।
निन्दाम्यहं कर्म पितु: कृतं तद्यस्त्वामगृह्णाद्विषमस्थबुद्धिम्।
बुद्ध्यानयैवंविधया चरन्तं सुनास्तिकं धर्मपथादपेतम् ।। 2.109.33 ।।
यथा हि चोर: स तथा हि बुद्धस्तथागतं नास्तिकमत्र विद्धि।
तस्माद्धि य: शङ्क्यतम: प्रजानां न नास्तिकेनाभिमुखो बुध: स्यात् ।। 2.109.34 ।।
त्वत्तो जना: पूर्वतरे वराश्च शुभानि कर्माणि बहूनि चक्रु:।
जित्वा सदेमं च परञ्च लोकं तस्माद्द्विजा: स्वस्ति हुतं कृतं च ।। 2.109.35 ।।
धर्मे रता: सत्पुरुषै: समेतास्तेजस्विनो दानगुणप्रधाना:।
अहिंसका वीतमलाश्च लोके भवन्ति पूज्या मुनय: प्रधाना: ।। 2.109.36 ।।
इति ब्रुवन्तं वचनं सरोषं रामं महात्मानमदीनसत्त्वम्।
उवाच तथ्यं पुनरास्तिकं च सत्यं वच: सानुनयं च विप्र: ।। 2.109.37 ।।
स चापि कालोऽयमुपागत: शनैर्यथा मया नास्तिकवागुदीरिता।
निवर्त्तनार्थं तव राम कारणात् प्रसादनार्थं तु मयैतदीरितम् ।। 2.109.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे नवोत्तरशततम: सर्ग: ।। 109 ।।
क्रुद्धमाज्ञाय रामं तं वसिष्ठ: प्रत्युवाच ह।
जाबालिरपि जानीते लोकस्यास्य गतागतिम् ।। 2.110.1 ।।
निवर्त्तयितुकामस्तु त्वामेतद्वाक्यमुक्तवान्।
इमां लोकसमुत्पत्तिं लोकनाथ निबोध मे ।। 2.110.2 ।।
सर्वं सलिलमेवासीत् पृथिवी यत्र निर्मिता।
तत: समभवद््ब्रह्मा स्वयम्भूर्दैवतै: सह।
स वराहस्ततो भूत्वा प्रोज्जहार वसुन्धराम् ।। 2.110.3 ।।
असृजच्च जगत् सर्वं सह पुत्रै: कृतात्मभि:।
आकाशप्रभवो ब्रह्मा शाश्वतो नित्य अव्यय: ।। 2.110.4 ।।
तस्मान्मरीचि: संजज्ञे मरीचे: काश्यप: सुत: ।। 2.110.5 ।।
विवस्वान् काश्यपाज्जज्ञे मनुर्वैवस्वतस्सुत:।
स तु प्रजापति: पूर्वमिक्ष्वाकुस्तु मनो: सुत: ।। 2.110.6 ।।
यस्येयं प्रथमं दत्ता समृद्धा मनुना मही।
तमिक्ष्वाकुमयोध्यायां राजानं विद्धि पूर्वकम् ।। 2.110.7 ।।
इक्ष्वाकोस्तु सुत: श्रीमान् कुक्षिरेवेति विश्रुत:।
कुक्षेरथात्मजो वीरो विकुक्षिरुदपद्यत ।। 2.110.8 ।।
विकुक्षेस्तु महातेजा बाण: पुत्र: प्रतापवान्।
बाणस्य तु महाबाहुरनरण्यो महायशा: ।। 2.110.9 ।।
नानावृष्टिर्बभूवास्मिन्न दुर्भिक्षं सतां वरे।
अनरण्ये महाराजे तस्करो नापि कश्चन ।। 2.110.10 ।।
अनरण्यान्महाबाहु: पृथू राजा बभूव ह।
तस्मात् पृथोर्महाराजस्त्रिशङ्कुरुदपद्यत।
स सत्यवचनाद्वीर: सशरीरो दिवङ्गत: ।। 2.110.11 ।।
त्रिशङ्कोरभवत्सूनुर्धुन्धुमारो महायशा:।
धुन्धुमारो महातेजा युवनाश्वो व्यजायत ।। 2.110.12 ।।
युवनाश्वसुत: श्रीमान् मान्धाता समपद्यत।
मान्धातुस्तु महातेजा: सुसन्धिरुदपद्यत ।। 2.110.13 ।।
सुसन्धेरपि पुत्रौ द्वौ ध्रुवसन्धि: प्रसेनजित्।
यशस्वी ध्रुवसन्धेस्तु भरतो रिपुसूदन: ।। 2.110.14 ।।
भरतात्तु महाबाहोरसितो नाम जायत।
यस्यैते प्रतिराजान उदपद्यन्त शत्रव:।
हैहयास्तालजङ्घाश्च शूराश्च शशिबिन्दव: ।। 2.110.15 ।।
तांस्तु सर्वान् प्रतिव्यूह्य युद्धे राजा प्रवासित:।
स च शैलवरे रम्ये बभूवाभिरतो मुनि: ।। 2.110.16 ।।
द्वे चास्य भार्ये गर्भिण्यौ बभूवतुरिति श्रुति:।
एका गर्भविनाशाय सपत्न्यै सगरं ददौ ।। 2.110.17 ।।
भार्गवश्च्यवनो नाम हिमवन्तमुपाश्रित:।
तमृषिं समुपागम्य कालिन्दी त्वभ्यवादयत् ।। 2.110.18 ।।
स तामभ्यवदद्विप्रो वरेप्सुं पुत्रजन्मनि।
पुत्रस्ते भविता देवि महात्मा लोकविश्रुत:।
धार्मिकश्च सुशीलश्च वंशकर्त्ताऽरिसूदन: ।। 2.110.19 ।।
कृत्वा प्रदक्षिणं हृष्टा मुनिं तमनुमान्य च।
पद्मपत्रसमानाक्षं पद्मगर्भसमप्रभम्।
तत: सा गृहमागम्य देवी पुत्रं व्यजायत ।। 2.110.20 ।।
सपत्न्या तु गरस्तस्यै दत्तो गर्भजिघांसया।
गरेण सह तेनैव जात: स सगरोऽभवत् ।। 2.110.21 ।।
स राजा सगरो नाम य: समुद्रमखानयत्।
इष्ट्वा पर्वणि वेगेन त्रासयन्तमिमा: प्रजा: ।। 2.110.22 ।।
असमञ्जस्तु पुत्रोभूत् सगरस्येति न: श्रुतम्।
जीवन्नेव स पित्रा तु निरस्त: पापकर्मकृत् ।। 2.110.23 ।।
अंशुमानपि पुत्रोऽभूदसमञ्जस्य वीर्य्यवान्।
दिलीपोंऽशुमत: पुत्रो दिलीपस्य भगीरथ: ।। 2.110.24 ।।
भगीरथात् ककुत्स्थस्तु काकुत्स्था येन विश्रुता:।
ककुत्स्थस्य च पुत्रोऽभूद्रघुर्येन तु राघवा: ।। 2.110.25 ।।
रघोस्तु पुत्रस्तेजस्वी प्रवृद्ध: पुरुषादक:।
कल्माषपाद: सौदास इत्येवं प्रथितो भुवि ।। 2.110.26 ।।
कल्माषपादपुत्रोऽभूच्छङ्खणस्त्विति विश्रुत:।
यस्तु तद्वीर्यमासाद्य सहसैन्यो व्यनीनशत् ।। 2.110.27 ।।
शङ्खणस्य च पुत्रोऽभूच्छूर: श्रीमान् सुदर्शन:।
सुदर्शनस्याग्निवर्ण अग्निवर्णस्य शीघ्रग: ।। 2.110.28 ।।
शीघ्रगस्य मरु: पुत्रो मरो: पुत्र: प्रशुश्रुक:।
प्रशुश्रुकस्य पुत्रोऽभूदम्बरीषो महाद्युति: ।। 2.110.29 ।।
अम्बरीषस्य पुत्रोऽभून्नहुष: सत्यविक्रम:।
नहुषस्य च नाभाग: पुत्र: परमधार्मिक: ।। 2.110.30 ।।
अजश्च सुव्रतश्चैव नाभागस्य सुतावुभौ।
अजस्य चैव धर्मात्मा राजा दशरथ: सुत: ।। 2.110.31 ।।
तस्य ज्येष्ठोऽसि दायादो राम इत्यभिविश्रुत:।
तद््गृहाण स्वकं राज्यमवेक्षस्व जनं नृप ।। 2.110.32 ।।
इक्ष्वाकूणां हि सर्वेषां राजा भवति पूर्वज:।
पूर्वजे नावर: पुत्रो ज्येष्ठो राज्येऽभिषिच्यते ।। 2.110.33 ।।
स राघवाणां कुलधर्ममात्मन: सनातनं नाद्य विहन्तुमर्हसि।
प्रभूतरत्नामनुशाधि मेदिनीं प्रभूतराष्ट्रां पितृवन्महायश: ।। 2.110.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे दशोत्तरशततम: सर्ग: ।। 110 ।।
वसिष्ठस्तु तदा राममुक्त्वा राजपुरोहित:।
अब्रवीद्धर्मसंयुक्तं पुनरेवापरं वच: ।। 2.111.1 ।।
पुरुषस्येह जातस्य भवन्ति गुरवस्त्रय:।
आचार्य्यश्चैव काकुत्स्थ पिता माता च राघव ।। 2.111.2 ।।
पिता ह्येनं जनयति पुरुषं पुरुषर्षभ।
प्रज्ञां ददाति चाचार्यस्तस्मात्स गुरुरुच्यते ।। 2.111.3 ।।
सोऽहं ते पितुराचार्य्यस्तव चैव परन्तप।
मम त्वं वचनं कुर्वन् नातिवर्त्ते: सताङ्गतिम् ।। 2.111.4 ।।
इमा हि ते परिषद: श्रेणयश्च द्विजास्तथा।
एषु तात चरन् धर्मं नातिवर्त्ते: सताङ्गतिम् ।। 2.111.5 ।।
वृद्धाया धर्मशीलाया मातुर्नार्हस्यवर्त्तितुम्।
अस्यास्तु वचनं कुर्वन् नातिवर्त्ते: सताङ्गतिम् ।। 2.111.6 ।।
भरतस्य वच: कुर्वन् याचमानस्य राघव।
आत्मानं नातिवर्त्तेस्त्वं सत्यधर्मपराक्रम ।। 2.111.7 ।।
एवं मधुरमुक्तस्तु गुरुणा राघव: स्वयम्।
प्रत्युवाच समासीनं वसिष्ठं पुरुषर्षभ: ।। 2.111.8 ।।
यन्मातापितरौ वृत्तं तनये कुरुत: सदा।
न सुप्रतिकरं तत्तु मात्रा पित्रा च यत्कृतम् ।। 2.111.9 ।।
यथाशक्ति प्रदानेन स्नापनोच्छादनेन च।
नित्यं च प्रियवादेन तथा संवर्द्धनेन च ।। 2.111.10 ।।
स हि राजा जनयिता पिता दशरथो मम।
आज्ञातं यन्मया तस्य न तन्मिथ्या भविष्यति ।। 2.111.11 ।।
	स हीति। जनयितापितेति गौणपितृव्यावृत्ति:। आज्ञातम् प्रतिज्ञातम्। एवं प्रथमं प्रतिज्ञातत्वात् मातृवचनं भ्रातृवचनं च कर्तुं नार्हामीति भाव: ।। 2.111.11 ।।
एवमुक्तस्तु रामेण भरत: प्रत्यनन्तरम्।
उवाच परमोदार: सूतं परमदुर्मना: ।। 2.111.12 ।।
इह मे स्थण्डिले शीघ्रं कुशानास्तर सारथे।
आर्य्यं प्रत्युपवेक्ष्यामि यावन्मे न प्रसीदति ।। 2.111.13 ।।
अनाहारो निरालोको धनहीनो यथा द्विज:।
शेष्ये पुरस्तात् शालाया यावन्न प्रतियास्यति ।। 2.111.14 ।।
स तु राममवेक्षन्तं सुमन्त्रं प्रेक्ष्य दुर्मना:।
कुशोत्तरमुपस्थाप्य भूमावेवास्तरत् स्वयम् ।। 2.111.15 ।।
तमुवाच महातेजा रामो राजर्षिसत्तम:।
किं मां भरत कुर्वाणं तात प्रत्युपवेक्ष्यसि ।। 2.111.16 ।।
ब्राह्मणो ह्येकपार्श्वेन नरान् रोद्धुमिहार्हति।
न तु मूर्द्धाभिषिक्तानां विधि: प्रत्युपवेशने ।। 2.111.17 ।।
उत्तिष्ठ नरशार्दूल हित्वैतद्दारुणं व्रतम्।
पुरवर्य्यामित: क्षिप्रमयोध्यां याहि राघव ।। 2.111.18 ।।
आसीनस्त्वेव भरत: पौरजानपदं जनम्।
उवाच सर्वत: प्रेक्ष्य किमार्यं नानुशासथ ।। 2.111.19 ।।
ते तमूचुर्महात्मानं पौरजानपदा जना:।
काकुत्स्थमभिजानीम: सम्यग्वदति राघव: ।। 2.111.20 ।।
एषोऽपि हि महाभाग: पितुर्वचसि तिष्ठति।
अत एव न शक्ता: स्मो व्यावर्त्तयितुमञ्जसा ।। 2.111.21 ।।
तेषामाज्ञाय वचनं रामो वचनमब्रवीत्।
एवं निबोध वचनं सुहृदां धर्मचक्षुषाम् ।। 2.111.22 ।।
एतच्चैवोभयं श्रुत्वा सम्यक् सम्पश्य राघव।
उत्तिष्ठ त्वं महाबाहो मां च स्पृश तथोदकम् ।। 2.111.23 ।।
अथोत्थाय जलं स्पृष्ट्वा भरतो वाक्यमब्रवीत्।
श्रृण्वन्तु मे परिषदो मन्त्रिण: श्रेणयस्तथा ।। 2.111.24 ।।
न याचे पितरं राज्यं नानुशासामि मातरम्।
आर्यं परमधर्मज्ञं नानुजानामि राघवम् ।। 2.111.25 ।।
यदि त्ववश्यं वस्तव्यं कर्त्तव्यं च पितुर्वच:।
अहमेव निवत्स्यामि चतुर्दश समा वने ।। 2.111.26 ।।
धर्मात्मा तस्य तथ्येन भ्रातुर्वाक्येन विस्मित:।
उवाच राम: सम्प्रेक्ष्य पौरजानपदं जनम् ।। 2.111.27 ।।
विक्रीतमाहितं क्रीतं यत् पित्रा जीवता मम।
न तल्लोपयितुं शक्यं मया वा भरतेन वा ।। 2.111.28 ।।
अपधिर्न मया कार्य्यो वनवासे जुगुप्सित:।
युक्तमुक्तं च कैकेय्या पित्रा मे सुकृतं कृतम् ।। 2.111.29 ।।
जानामि भरतं क्षान्तं गुरुसत्कारकारिणम्।
सर्वमेवात्र कल्याणं सत्यसन्धे महात्मनि ।। 2.111.30 ।।
अनेन धर्मशीलेन वनात् प्रत्यागत: पुन:।
भ्रात्रा सह भविष्यामि पृथिव्या: पतिरुत्तम: ।। 2.111.31 ।।
वृतो राजा हि कैकेय्या मया तद्वचनं कृतम्।
अनृतन्मोचयानेन पितरं तं महीपतिम् ।। 2.111.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकादशोत्तरशततम: सर्ग: ।। 111 ।।
तमप्रतिमतेजोभ्यां भ्रातृभ्यां रोमहर्षणम्।
विस्मिता: सङ्गमं प्रेक्ष्य समवेता महर्षय: ।। 2.112.1 ।।
अन्तर्हितास्त्वृषिगणा: सिद्धाश्च परमर्षय:। 
तौ भ्रातरौ महात्मानौ महात्मानौ काकुत्स्थौ प्रशशंसिरे ।। 2.112.2 ।।
स धन्यो यस्य पुत्रौ द्वौ धर्मज्ञौ धर्मविक्रमौ।
श्रुत्वा वयं हि सम्भाषामुभयो: स्पृहयामहे ।। 2.112.3 ।।
ततस्त्वृषिगणा: क्षिप्रं दशग्रीववधैषिण:।
भरतं राजशार्दूलमित्यूचु: सङ्गता वच: ।। 2.112.4 ।।
कुले जात महाप्राज्ञ महावृत्त महायश:।
ग्राह्यं रामस्य वाक्यं ते पितरं यद्यवेक्षसे ।। 2.112.5 ।।
सदानृणमिमं रामं वयमिच्छामहे पितु:।
अनृणत्वाच्च कैकेय्या: स्वर्गं दशरथो गत: ।। 2.112.6 ।।
एतावदुक्त्वा वचनं गन्धर्वा: समहर्षय:।
राजर्षयश्चैव तदा सर्वे स्वांस्वां गतिं गता: ।। 2.112.7 ।।
ह्लादितस्तेन वाक्येन शुभेन शुभदर्शन:।
राम: संहृष्टवदनस्तानृषीनभ्यपूजयत् ।। 2.112.8 ।।
स्रस्तगात्रस्तु भरत: स वाचा सज्जमानया।
कृताञ्जलिरिदं वाक्यं राघवं पुनरब्रवीत् ।। 2.112.9 ।।
राजधर्ममनुप्रेक्ष्य कुलधर्मानुसन्ततिम्।
कर्त्तुमर्हसि काकुत्स्थ मम मातुश्च याचनाम् ।। 2.112.10 ।।
रक्षितुं सुमहद्राज्यमहमेकस्तु नोत्सहे।
पौरजानपदांश्चापि रक्तान् रञ्जयितुं तथा ।। 2.112.11 ।।
ज्ञातयश्च हि योधाश्च मित्राणि सुहृदश्च न:।
त्वामेव प्रतिकांक्षन्ते पर्जन्यमिव कर्षका: ।। 2.112.12 ।।
इदं राज्यं महाप्राज्ञ स्थापय प्रतिपद्य हि।
शक्तिमानसि काकुत्स्थ लोकस्य परिपालने ।। 2.112.13 ।।
इत्युक्त्वा न्यपतद् भ्रातु: पादयोर्भरतस्तदा।
भृशं सम्प्रार्थयामास राममेव प्रियंवद: ।। 2.112.14 ।।
तमङ्के भ्रातरं कृत्वा रामो वचनमब्रवीत्।
श्यामं नलिनपत्राक्षं मत्तहंसस्वरं स्वयम् ।। 2.112.15 ।।
आगता त्वामियं बुद्धि: स्वजा वैनयिकी च या।
भृशमुत्सहसे तात रक्षितुं पृथिवीमपि ।। 2.112.16 ।।
अमात्यैश्च सुहृद्भिश्च बुद्धिमद्भिश्च मन्त्रिभि:।
सर्वकार्याणि सम्मन्त्र्य सुमहान्त्यपि कारय ।। 2.112.17 ।।
लक्ष्मीश्चन्द्रादपेयाद्वा हिमवान् वा हिमं त्यजेत्।
अतीयात् सागरो वेलां न प्रतिज्ञामहं  पितु: ।। 2.112.18 ।।
कामाद्वा तात लोभाद्वा मात्रा तुभ्यमिदं कृतम्।
न तन्मनसि कर्त्तव्यं वर्त्तितव्यं च मातृवत् ।। 2.112.19 ।।
एवं ब्रुवाणं भरत: कौसल्यासुतमब्रवीत्।
तेजसादित्यसङ्काशं प्रतिपच्चन्द्रदर्शनम् ।। 2.112.20 ।।
अधिरोहार्य पादाभ्यां पादुके हेमभूषिते।
एते हि सर्वलोकस्य योगक्षेमं विधास्यत: ।। 2.112.21 ।।
सोऽधिरुह्य नरव्याघ्र: पादुके ह्यवरुह्य च।
प्रायच्छत् सुमहातेजा भरताय महात्मने ।। 2.112.22 ।।
स पादुके सम्प्रणम्य रामं वचनमब्रवीत्।
चतुर्दश हि वर्षाणि जटाचीरधरो ह्यहम् ।। 2.112.23 ।।
फलमूलाशनो वीर भवेयं रघुनन्दन।
तवागमनमाकांक्षन् वसन् वै नगराद्बहि: ।। 2.112.24 ।।
तव पादुकयोर्न्यस्तराज्यतन्त्र: परन्तप।
चतुर्दशे हि सम्पूर्णे वर्षेऽहनि रघूत्तम।
न द्रक्ष्यामि यदि त्वां तु प्रवेक्ष्यामि हुताशनम् ।। 2.112.25 ।।
तथेति च प्रतिज्ञाय तं परिष्वज्य सादरम्।
शत्रुघ्नं च परिष्वज्य भरतं चेदमब्रवीत् ।। 2.112.26 ।।
मातरं रक्ष कैकेयीं मा रोषं कुरु तां प्रति।
मया च सीतया चैव शप्तोऽसि रघुसत्तम ।। 2.112.27 ।।
इत्युक्त्वाऽश्रुपरीताक्षो भ्रातरं विससर्ज ह ।। 2.112.28 ।।
स पादुके ते भरत: प्रतापवान् स्वलङ््कृते सम्परिपूज्य धर्मवित्।
प्रदक्षिणं चैव चकार राघवं चकार चैवोत्तमनागमूर्द्धनि ।। 2.112.29 ।।
अथानुपूर्व्यात् प्रतिनन्द्य तं जनं गुरूंश्च मन्त्रिप्रकृतीस्तथानुजौ।
व्यसर्जयद्राघववंशवर्द्धन: स्थिर: स्वधर्मे हिमवानिवाचल: ।। 2.112.30 ।।
तं मातरो बाष्पगृहीतकण्ठ्यो दु:खेन नामन्त्रयितुं हि शेकु:।
स त्वेव मातॄरभिवाद्य सर्वा रुदन् कुटीं स्वां प्रविवेश राम: ।। 2.112.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्वादशोत्तरशततम: सर्ग: ।। 112 ।।
तत: शिरसि कृत्वा तु पादुके भरतस्तदा।
आरुरोह रथं हृष्ट: शत्रुघ्नेन समन्वित: ।। 2.113.1 ।।
वसिष्ठो वामदेवश्च जाबालिश्च दृढव्रत:।
अग्रत: प्रययु: सर्वे मन्त्रिणो मन्त्रपूजिता: ।। 2.113.2 ।।
मन्दाकिनीं नदीं रम्यां प्राङ्मुखास्ते ययुस्तदा।
प्रदक्षिणं च कुर्वाणाश्चित्रकूटं महागिरिम् ।। 2.113.3 ।।
पश्यन् धातुसहस्राणि रम्याणि विविधानि च।
प्रययौ तस्य पार्श्वेन ससैन्यो भरतस्तदा ।। 2.113.4 ।।
अदूराच्चित्रकूटस्य ददर्श भरतस्तदा।
आश्रमं यत्र स मुनिर्भरद्वाज: कृतालय: ।। 2.113.5 ।।
स तमाश्रममागम्य भरद्वाजस्य बुद्धिमान्।
अवतीर्य रथात् पादौ ववन्दे भरतस्तदा ।। 2.113.6 ।।
ततो हृष्टो भरद्वाजो भरतं वाक्यमब्रवीत्।
अपि कृत्यं कृतं तात रामेण च समागतम् ।। 2.113.7 ।।
एवमुक्त: स तु ततो भरद्वाजेन धीमता।
प्रत्युवाच भरद्वाजं भरतो भ्रातृवत्सल: ।। 2.113.8 ।।
स याच्यमानो गुरुणा मया च दृढविक्रम:।
राघव: परमप्रीतो वसिष्ठं वाक्यमब्रवीत् ।। 2.113.9 ।।
पितु: प्रतिज्ञां तामेव पालयिष्यामि तत्त्वत:।
चतुर्दश हि वर्षाणि या प्रतिज्ञा पितुर्मम ।। 2.113.10 ।।
एवमुक्तो महाप्राज्ञो वसिष्ठ: प्रत्युवाच ह।
वाक्यज्ञो वाक्यकुशलं राघवं वचनं महत् ।। 2.113.11 ।।
एते प्रयच्छ संहृष्ट: पादुके हेमभूषिते।
अयोध्यायां महाप्राज्ञ योगक्षेमकरे तव ।। 2.113.12 ।।
एवमुक्तो वसिष्ठेन राघव: प्राङ्मुख: स्थित:।
पादुके अधिरुह्यैते मम राज्याय वै ददौ ।। 2.113.13 ।।
निवृत्तोऽहमनुज्ञातो रामेण सुमहात्मना।
अयोध्यामेव गच्छामि गृहीत्वा पादुके शुभे ।। 2.113.14 ।।
एतच्छ्रुत्वा शुभं वाक्यं भरतस्य महात्मन:।
भरद्वाज: शुभतरं मुनिर्वाक्यमुवाच तम् ।। 2.113.15 ।।
नैतच्चित्रं नरव्याघ्र शीलवृत्तवतां वर।
यदार्यं त्वयि तिष्ठेत्तु निम्ने सृष्टमिवोदकम् ।। 2.113.16 ।।
अमृत: स महाबाहु: पिता दशरथस्तव।
यस्य त्वमीदृश: पुत्रो धर्मज्ञो धर्मवत्सल: ।। 2.113.17 ।।
तमृषिं तु महात्मानमुक्तवाक्यं कृताञ्जलि:।
आमतन्त्रयितुमारेभे चरणावुपगृह्य च ।। 2.113.18 ।।
तत: प्रदक्षिणं कृत्वा भरद्वाजं पुन:पुन:।
भरतस्तु ययौ श्रीमानयोध्यां सह मन्त्रिभि: ।। 2.113.19 ।।
यानैश्च शकटैश्चैव हयैर्नागैश्च सा चमू:।
पुनर्निवृत्ता विस्तीर्णा भरतस्यानुयायिनी ।। 2.113.20 ।।
ततस्ते यमुनां दिव्यां नदीं तीर्त्वोर्मिमालिनीम्।
ददृशुस्तां पुन: सर्वे गङ्गां शुभजलां नदीम् ।। 2.113.21 ।।
तां रम्यजलसम्पूर्णां सन्तीर्य सहबान्धव:।
शृङ्गिबेरपुरं रम्यं प्रविवेश ससैनिक: ।। 2.113.22 ।।
शृङ्गिबेरपुराद्भूयस्त्वयोध्यां संददर्श ह ।। 2.113.23 ।।
अयोध्यां च ततो दृष्ट्वा पित्रा भ्रात्रा विवर्जिताम्।
भरतो दु:खसन्तप्त: सारथिं चेदमब्रवीत् ।। 2.113.24 ।।
सारथे पश्य विध्वस्ता सायोध्या न प्रकाशते।
निराकारा निरानन्दा दीना प्रतिहतस्वरा ।। 2.113.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रयोदशोत्तरशततम: सर्ग: ।। 113 ।।
स्त्रिग्धगम्भीरघोषेण स्यन्दनेनोपयान् प्रभु:।
अयोध्यां भरत: क्षिप्रं प्रविवेश महायशा: ।। 2.114.1 ।।
बिडालोलूकचरितामालीननरवारणाम्।
तिमिराभ्याहतां कालीमप्रकाशां निशामिव ।। 2.114.2 ।।
राहुशत्रो: प्रियां पत्नीं श्रिया प्रज्वलितप्रभाम्।
ग्रहेणाभ्युत्थिते नैकां रोहिणीमिव पीडिताम् ।। 2.114.3 ।।
अल्पोष्णक्षुब्धसलिलां धर्मोत्तप्तविहङ्गमाम्।
लीनमीनझषग्राहां कृशां गिरिनदीमिव ।। 2.114.4 ।।
विधूमामिव हेमाभामध्वराग्ने: समुत्थिताम्।
हविरभ्युक्षितां पश्चात् शिखां विप्रलयं गताम् ।। 2.114.5 ।।
विध्वस्तकवचां रुग्णजवाजिरथध्वजाम्।
हतप्रवीरामापन्नां चमूमिव महाहवे ।। 2.114.6 ।।
सफेना सस्वना भूत्वा सागरस्य समुत्थिताम्।
प्रशान्तमारुतोद््घातां जलोर्मिमिव निस्वनाम् ।। 2.114.7 ।।
त्यक्तां यज्ञायुधै: सर्वैरभिरूपैश्च याजकै:।
सुत्याकाले विनिर्वृत्ते वेदिं गतरवामिव ।। 2.114.8 ।।
गोष्ठमध्ये स्थितामार्त्तामचरन्तीं तृणं नवम्।
गोवृषेण परित्यक्तां गवां पत्तिमिवोत्सुकाम् ।। 2.114.9 ।।
प्रभाकराद्यै: सुस्निग्धै: प्रज्वलद्भिरिवोत्तमै:।
वियुक्तां मणिभिर्जात्यैर्नवां मुक्तावलीमिव ।। 2.114.10 ।।
सहसा चलितां स्थानान्महीं पुण्यक्षयाद्गताम्।
संहृतद्युतिविस्तारां तारामिव दिवश्च्युताम् ।। 2.114.11 ।।
पुष्पनद्धां वसन्तान्ते मत्तभ्रमरनादिताम्।
द्रुतदावाग्निविप्लुष्टां क्लान्तां वनलतामिव ।। 2.114.12 ।।
सम्मूढनिगमां स्तब्धां संक्षिप्तविपणापणाम्।
प्रच्छन्नशशिनक्षत्रां द्यामिवाम्बुधरैर्वृताम् ।। 2.114.13 ।।
क्षीणपानोत्तमैर्भिन्नै: शरावैरभिसंवृताम्।
हतशौण्डामिवाकाशे पानभूमिमसंस्कृताम् ।। 2.114.14 ।।
वृक्णभूमितलां निम्नां वृक्णपात्रै: समावृताम्।
उपयुक्तोदकां भग्नां प्रपां निपतितामिव ।। 2.114.15 ।।
विपुलां विततां चैव युक्तपाशां तरस्विनाम्।
भूमौ बाणैर्विनिष्कृत्तां पतितां ज्यामिवायुधात् ।। 2.114.16 ।।
सहसा युद्धशौण्डेन हयारोहेण वाहिताम्।
निक्षिप्तभाण्डामुत्सृष्टां किशोरीमिव दुर्बलाम् ।। 2.114.17 ।।
शुष्कतोयां महामत्स्यै: कूर्मैश्च बहुभिर्वृताम्।
प्रभिन्नतटविस्तीर्णां वापीमिव हृतोत्पलाम् ।। 2.114.18 ।।
पुरुषस्याप्रहृष्टस्य प्रतिषिद्धानुलेपनाम्।
सन्तप्तामिव शोकेन गात्रयष्टिमभूषणाम् ।। 2.114.19 ।।
प्रावृषि प्रविगाढायां प्रविष्टस्याभ्रमण्डलम्।
प्रच्छन्नां नीलजीमूतैर्भास्करस्य प्रभामिव ।। 2.114.20 ।।
भरतस्तु रथस्थ: सन् श्रीमान् दशरथात्मज:।
वाहयन्तं रथश्रेष्ठं सारथिं वाक्यमब्रवीत् ।। 2.114.21 ।।
किं नु खल्वद्य गम्भीरो मूर्च्छितो न निशम्यते।
यथापुरमयोध्यायां गीतवादित्रनिस्वन: ।। 2.114.22 ।।
वारुणीमदगन्धश्च माल्यगन्धश्च मूर्च्छित:।
धूपितागरुगन्धश्च न प्रवाति समन्तत: ।। 2.114.23 ।।
यानप्रवरघोषश्च स्निग्धश्च हयनिस्वन:।
प्रमत्तगजनादश्च महांश्च रथनिस्वन:।
नेदानीं श्रूयते पुर्यामस्यां रामे विवासिते ।। 2.114.24 ।।
चन्दनागरुगन्धांश्च महार्हाश्च नवस्रज:।
गते हि रामे तरुणा: सन्तप्ता नोपभुञ्जते ।। 2.114.25 ।।
बहिर्यात्रां न गच्छन्ति चित्रमाल्यधरा नरा:।
नोत्सवा: सम्प्रवर्त्तन्ते रामशोकार्दिते पुरे ।। 2.114.26 ।।
सह नूनं मम भ्रात्रा पुरस्यास्यद्युतिर्गता।
नहि राजत्ययोध्येयं सासारेवार्जुनी क्षपा ।। 2.114.27 ।।
कदा नु खलु मे भ्राता महोत्सव इवागत:।
जनयिष्यत्ययोध्यायां हर्षं ग्रीष्म इवाम्बुद: ।। 2.114.28 ।।
तरुणैश्चारुवेषैश्च नरैरुन्नतगामिभि:।
सम्पतद्भिरयोध्यायां नाभिभान्ति महापथा: ।। 2.114.29 ।।
एवं बहुविधं जल्पन् विवेश वसतिं पितु:।
तेन हीनां नरेन्द्रेण सिंहहीनां गुहामिव ।। 2.114.30 ।।
तदा तदन्त:पुरमुज्झितप्रभं सुरैरिवोत्सृष्टमभास्करं दिनम्।
निरीक्ष्य सर्वन्तु विविक्तमात्मवान् मुमोच बाष्पं भरत: सुदु:खित: ।। 2.114.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुर्दशोत्तरशततम: सर्ग: ।। 114 ।।
ततो निक्षिप्य मातॄ: स अयोध्यायां दृढव्रत:।
भरत: शोकसन्तप्तो गुरूनिदमथाब्रवीत् ।। 2.115.1 ।।
नन्दिग्रामं गमिष्यामि सर्वानामन्त्रयेऽद्य व:।
तत्र दु:खमिदं सर्वं सहिष्ये राघवं विना ।। 2.115.2 ।।
गतश्च हि दिवं राजा वनस्थश्च गुरुर्मम।
रामं प्रतीक्षे राज्याय स हि राजा महायशा: ।। 2.115.3 ।।
एतच्छ्रुत्वा शुभं वाक्यं भरतस्य महात्मन:।
अब्रुवन् मन्त्रिण: सर्वे वसिष्ठश्च पुरोहित: ।। 2.115.4 ।।
सुभृशं श्लाघनीयं च यदुक्तं भरत त्वया।
वचनं भ्रातृवात्सल्यादनुरूपं तवैव तत् ।। 2.115.5 ।।
नित्यं ते बन्धुलुब्धस्य तिष्ठतो भ्रातृसौहृदे।
आर्यमार्गं प्रपन्नस्य नानुमन्येत क: पुमान् ।। 2.115.6 ।।
मन्त्रिणां वचनं श्रुत्वा यथाभिलषितं प्रियम्।
अब्रवीत्सारथिं वाक्यं रथो मे युज्यतामिति ।। 2.115.7 ।।
प्रहृष्टवदन: सर्वा मातॄ: समभिवाद्य स:।
आरुरोह रथं श्रीमान् शत्रुघ्नेन समन्वित: ।। 2.115.8 ।।
आरुह्य च रथं शीघ्रं शत्रुघ्नभरतावुभौ।
ययतु: परमप्रीतौ वृतौ मन्त्रिपुरोहितै: ।। 2.115.9 ।।
अग्रतो गुरवस्तत्र वसिष्ठप्रमुखा द्विजा:।
प्रययु: प्राङ्मुखा: सर्वे नन्दिग्रामो यतोऽभवत् ।। 2.115.9 ।।
बलं च तदनाहूतं गजाश्वरथसङ्कुलम्।
प्रययौ भरते याते सर्वे च पुरवासिन: ।। 2.115.11 ।।
रथस्थ: स हि धर्मात्मा भरतो भ्रातृवत्सल:।
नन्दिग्रामं ययौ तूर्णं शिरस्याधाय पादुके ।। 2.115.12 ।।
ततस्तु भरत: क्षिप्रं नन्दिग्रामं प्रविश्य स:।
अवतीर्य्य रथात्तूर्णं गुरूनिदमुवाच ह ।। 2.115.13 ।।
एतद्राज्यं मम भ्रात्रा दत्तं संन्यासवत् स्वयम्।
योगक्षेमवहे चेमे पादुके हेमभूषिते ।। 2.115.14 ।।
भरत: शिरसा कृत्वा संन्यासं पादुके तत:।
अब्रवीद्दु:खसन्तप्त: सर्वं प्रकृतिमण्डलम् ।। 2.115.15 ।।
छत्रं धारयत क्षिप्रमार्यपादाविमौ मतौ।
आभ्यां राज्ये स्थितो धर्म: पादुकाभ्यां गुरोर्मम ।। 2.115.16 ।।
भ्रात्रा हि मयि संन्यासो निक्षिप्त: सौहृदादयम्।
तमिमं पालयिष्यामि राघवागमनं प्रति ।। 2.115.17 ।।
क्षिप्रं संयोजयित्वा तु राघवस्य पुन: स्वयम्।
चरणौ तौ तु रामस्य द्रक्ष्यामि सहपादुकौ ।। 2.115.18 ।।
ततो निक्षिप्तभारोऽहं राघवेण समागत:।
निवेद्य गुरवे राज्यं भजिष्ये गुरुवृत्तिताम् ।। 2.115.19 ।।
राघवाय च संन्यासं दत्त्वे मे वरपादुके।
राज्यं चेदमयोध्यां च धूतपापो भवामि च ।। 2.115.20 ।।
अभिषिक्ते तु काकुत्स्थे प्रहृष्टमुदिते जने।
प्रीतिर्मम यशश्चैव भवेद्राज्याच्चतुर्गुणम् ।। 2.115.21 ।।
एवं तु विलपन् दीनो भरत: स महायशा:।
नन्दिग्रामेऽकरोद्राज्यं दु:खितो मन्त्रिभि: सह ।। 2.115.22 ।।
स वल्कलजटाधारी मुनिवेषधर: प्रभु:।
नन्दिग्रामेऽवसद्वीर: ससैन्यो भरतस्तदा ।। 2.115.23 ।।
रामागमनमाकाङ्क्षन् भरतो भ्रातृवत्सल:।
भ्रातुर्वचनकारी च प्रतिज्ञापारगस्तथा ।। 2.115.24 ।।
पादुके त्वभिषिच्याथ नन्द्रिग्रामेऽवसत्तदा।
भरत: शासनं सर्वं पादुकाभ्यां न्यवेदयत् ।। 2.115.25 ।।
ततस्तु भरत: श्रीमानभिषिच्यार्य्यपादुके।
तदधीनस्तदा राज्यं कारयामास सर्वदा ।। 2.115.26 ।।
तदा हि यत्कार्य्यमुपैति किञ्चिदुपायनं चोपहृतं महार्हम्।
स पादुकाभ्यां प्रथमं निवेद्य चकार पश्चाद्भरतो यथावत् ।। 2.115.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चदशोत्तरशततम: सर्ग: ।। 115 ।।
प्रतिप्रयाते भरते वसन् रामस्तपोवने।
लक्षयामास सोद्वेगमथौत्सुक्यं तपस्विनाम् ।। 2.116.1 ।।
ये तत्र चित्रकूटस्य पुरस्तात्तापसाश्रमे।
राममाश्रित्य निरतास्तानलक्षयदुत्सुकान् ।। 2.116.2 ।।
नयनैर्भुकुटीभिश्च रामं निर्दिश्य शङ्किता:।
अन्योन्यमुपजल्पन्त: शनैश्चक्रुर्मिथ: कथा: ।। 2.116.3 ।।
तेषामौत्सुक्यमालक्ष्य रामस्त्वात्मनि शङ्कित:।
कृताञ्जलिरुवाचेदमृषिं कुलपतिं तत: ।। 2.116.4 ।।
न कच्चिद्भगवन् किञ्चित्पूर्ववृत्तमिदं मयि।
दृश्यते विकृतं येन विक्रियन्ते तपस्विन: ।। 2.116.5 ।।
प्रमादाच्चरितं कच्चित्किञ्चिन्नावरजस्य मे।
लक्ष्मणस्यर्षिभिर्दृष्टं नानुरूपमिवात्मन: ।। 2.116.6 ।।
कच्चिच्छुश्रूषमाणा व: शुश्रूषणपरा मयि।
प्र(म)मादाभ्युचितां वृत्तिं सीता युक्तं न वर्तते ।। 2.116.7 ।।
अथर्षिर्जरया वृद्धस्तपसा च जरां गत:।
वेपमान इवोवाच रामं भूतदयापरम् ।। 2.116.8 ।।
कुत: कल्याणसत्त्वाया: कल्याणाभिरतेस्तथा।
चलनं तात वैदेह्यास्तपस्विषु विशेषत: ।। 2.116.9 ।।
त्वन्निमित्तमिदं तावत्तापसान् प्रति वर्तते।
रक्षोभ्यस्तेन संविग्ना: कथयन्ति मिथ: कथा: ।। 2.116.10 ।।
रावणावरज: कश्चित् खरो नामेह राक्षस:।
उत्पाट्य तापसान् सर्वान् जनस्थाननिकेतनान् ।। 2.116.11 ।।
धृष्टश्च जितकाशीं च नृशंस: पुरुषादक:।
अवलिप्तश्च पापश्च त्वां च तात न मृष्यते ।। 2.116.12 ।।
त्वं यदाप्रभृति ह्यस्मिन्नाश्रमे तात वर्तसे।
तदाप्रभृति रक्षांसि विप्रकुर्वन्ति तापसान् ।। 2.116.13 ।।
दर्शयन्ति हि बीभत्सै: क्रूरैर्भीषणकैरपि।
नानारूपैर्विरूपैश्च रूपैर्विकृतदर्शनै: ।। 2.116.14 ।।
अप्रशस्तैरशुचिभि: सम्प्रयोज्य च तापसान्।
प्रतिघ्नन्त्यपरान् क्षिप्रमनार्य्या: पुरत: स्थिता: ।। 2.116.15 ।।
तेषु तेष्वाश्रमस्थानेष्वबुद्धमवलीय च। 
रमन्ते तापसांस्तत्र नाशयन्तोऽल्पयेतस: ।। 2.116.16 ।।
अपक्षिपन्ति स्रुग्भाण्डानग्नीन् सिञ्चन्ति वारिणा।
कलशांश्च प्रमृद्नन्ति हवने समुपस्थिते ।। 2.116.17 ।।
तैर्दुरात्मभिरामृष्टानाश्रमान् प्रजिहासव:।
गमनायान्यदेशस्य चोदयन्त्यृषयोऽद्य माम् ।। 2.116.18 ।।
तत्पुरा राम शारीरीमुपहिंसां तपस्विषु।
दर्शयन्ति हि दुष्टास्ते त्यक्ष्याम इममाश्रमम् ।। 2.116.19 ।।
बहुमूलफलं चित्रमविदूरादितो वनम्।
पुराणाश्रममेवाहं श्रयिष्ये सगण: पुन: ।। 2.116.20 ।।
खरस्त्वय्यपि चायुक्तं पुरा तात प्रवर्त्तते।
सहास्माभिरितो गच्छ यदि बुद्धि: प्रवर्त्तते ।। 2.116.21 ।।
सकलत्रस्य सन्देहो नित्यं यत्तस्य राघव।
समर्थस्यापि वसतो वासो दु:खमिहाद्य ते ।। 2.116.22 ।।
इत्युक्तवन्तं रामस्तं राजपुत्रस्तपस्विनम्।
न शशाकोत्तरैर्वाक्यैरवरोद्धुं समुत्सुक: ।। 2.116.23 ।।
अभिनन्द्य  समापृच्छ्य समाधाय च राघवम्।
स जगामाश्रमं त्यक्त्वा कुलै: कुलपति: सह ।। 2.116.24 ।।
राम: संसाध्य त्वृषिगणमनुगमनाद्देशात्तस्मात् कुलपतिमभिवाद्य ऋषिम्।
सम्यक्प्रीतैस्तैरनुमत उपदिष्टार्थ: पुण्यं वासाय स्वनिलयमुपसम्पेदे ।। 2.116.25 ।।
आश्रमं त्वृषिविरहितं प्रभु: क्षणमपि न विजहौ स राघव:।
राघवं हि सततमनुगतास्तापसाश्चार्षचरितधृतगुणा: ।। 2.116.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षोडशोत्तरशततम: सर्ग: ।। 116 ।।
राघवस्त्वथ यातेषु तपस्विषु विचिन्तयन्।
न तत्रारोचयद्वासं कारणैर्बहुभिस्तदा ।। 2.117.1 ।।
इह मे भरतो दृष्टो मातरश्च सनागरा:।
सा च मे स्मृतिरन्वेति तान्नित्यमनुशोचत: ।। 2.117.2 ।।
स्कन्धावारनिवेशेन तेन तस्य महात्मन:।
हयहस्तिकरीषैश्च उपमर्द्द: कृतो भृशम् ।। 2.117.3 ।।
तस्मादन्यत्र गच्छाम इति सञ्चिन्त्य राघव:।
प्रातिष्ठत स वैदेह्या लक्ष्मणेन च सङ्गत: ।। 2.117.4 ।।
सोऽत्रेराश्रममासाद्य तं ववन्दे महायशा:।
तं चापि भगवानत्रि: पुत्रवत् प्रत्यपद्यत ।। 2.117.5 ।।
स्वयमातिथ्यमादिश्य सर्वमस्य सुसत्कृतम्।
सौमित्रिं च महाभागां सीतां च समसान्त्वयत् ।। 2.117.6 ।।
पत्नीं च समनुप्राप्तां वृद्धामामन्त्र्य सत्कृताम्।
सान्त्वयामास धर्मज्ञ: सर्वभूतहिते रत: ।। 2.117.7 ।।
अनसूयां महाभागां तापसीं धर्मचारिणीम्।
प्रतिगृह्णीष्व वैदेहीमब्रवीदृषिसत्तम:।
रामाय चाचचक्षे तां तापसीं धर्मचारिणीम् ।। 2.117.8 ।।
दशवर्षाण्यनावृष्ट्या दग्धे लोके निरन्तरम्।
यया मूलफले सृष्टे जाह्नवी च प्रवर्त्तिता ।। 2.117.9 ।।
उग्रेण तपसा युक्ता नियमैश्चाप्यलङ्कृता।
दशवर्षसहस्राणि यया तप्तं महत्तप: ।। 2.117.10 ।।
अनसूया व्रतै: स्नाता प्रत्यूहाश्च निवर्त्तिता:।
देवकार्यनिमित्तं च यया संत्वरमाणया।
दशरात्रं कृता रात्रि: सेयं मातेव तेऽनघ ।। 2.117.11 ।।
तामिमां सर्वभूतानां नमस्कार्य्यां यशस्विनीम्।
अभिगच्छतु वैदेही वृद्धामक्रोधनां सदा।
अनसूयेति या लोके कर्मभि: ख्यातिमागता ।। 2.117.12 ।।
एवं ब्रुवाणं तमृषिं तथेत्युक्त्वा स राघव:।
सीतामुवाच धर्मज्ञामिदं वचनमुत्तमम् ।। 2.117.13 ।।
राजपुत्रि श्रुतं त्वेतन्मुनेरस्य समीरितम्।
श्रेयोर्थमात्मन: श्रीघ्रमभिगच्छ तपस्विनीम् ।। 2.117.14 ।।
सीता त्वेतद्वच: श्रुत्वा राघवस्य हितैषिण:।
तामत्रिपत्नीं धर्मज्ञामभिचक्राम मैथिली ।। 2.117.15 ।।
शिथिलां वलितां वृद्धां जरापाण्डरमूर्द्धजाम्।
सततं वेपमानाङ्गी प्रवाते कदली यथा ।। 2.117.16 ।।
तां तु सीता महाभागामनसूयां पतिव्रताम्।
अभ्यवादयदव्यग्रा स्वनाम समुदाहरत् ।। 2.117.17 ।।
अभिवाद्य च वैदेही तापसीं तामनिन्दिताम्।
बद्धाञ्जलिपुटा हृष्टा पर्यपृच्छदनामयम् ।। 2.117.18 ।।
तत: सीतां महाभागां दृष्ट्वा तां धर्मचारिणीम्।
सान्त्वयन्त्यब्रवीद्धृष्टा दिष्ट्या धर्ममवेक्षसे ।। 2.117.19 ।।
त्यक्त्वा ज्ञातिजनं सीते मानमृद्धिं च भामिनि।
अवरुद्धं वने रामं दिष्ट्या त्वमनुगच्छसि ।। 2.117.20 ।।
नगरस्थो वनस्थो वा पापो वा यदि वा शुभ:।
यासां स्त्रीणां प्रियो भर्ता तासां लोका महोदया: ।। 2.117.21 ।।
दु:शील: कामवृत्तो वा धनैवा परिवर्जित:।
स्त्रीणामार्यस्वभावानां परमं दैवतं पति: ।। 2.117.22 ।।
नातो विशिष्टं पश्यामि बान्धवं विमृशन्त्यहम्।
सर्वत्रयोग्यं वैदेहि तप:कृतमिवाव्ययम् ।। 2.117.23 ।।
न त्वेनमवगच्छन्ति गुणदोषमसत्स्त्रिय:।
कामवक्तव्यहृदया भर्तृनाथा श्चरन्ति या: ।। 2.117.24 ।।
प्राप्नुवन्त्ययशश्चैव धर्मभ्रंशं च मैथिलि।
अकार्यवशमापन्ना: स्त्रियो या: खलु तद्विधा: ।। 2.117.25 ।।
त्वद्विधास्तु गुणैर्युक्ता दृष्टलोकपरावरा:।
स्त्रिय: स्वग चरिष्यन्ति यथा धर्मकृतस्तथा ।। 2.117.26 ।।
तदेवमेनं त्वमनुव्रता सती पतिव्रतानां समयानुवर्तिनी।
भवस्व भर्त्तु: सहधर्मचारिणी यशश्च धर्मं च तत: समाप्स्यसि ।। 2.117.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तदशोत्तरशततम: सर्ग: ।। 117 ।।
सा त्वेवमुक्ता वैदेही त्वनसूयाऽनसूयया।
प्रतिपूज्य वचो मन्दं प्रवक्तुमुपचक्रमे ।। 2.118.1 ।।
नैतदाश्चर्य्यमार्याया यन्मां त्वमनुभाषसे।
विदितं तु ममाप्येतद्यथा नार्य्या: पतिर्गुरु: ।। 2.118.2 ।।
यद्यप्येष भवेद्भर्ता ममार्ये वृत्तवर्जित:।
अद्वैधमुपचर्तव्यस्तथाप्येष मया भवेत् ।। 2.118.3 ।।
किं पुनर्यो गुण: श्लाघ्य: सानुक्रोशो जितेन्द्रिय:।
स्थिरानुरागो धर्मात्मा मातृवत्पितृवत्प्रिय: ।। 2.118.4 ।।
यां वृत्तिं वर्त्तते राम: कौसल्यायां महाबल:।
तामेव नृपनारीणामन्यासामपि वर्त्तते ।। 2.118.5 ।।
सकृद््दृष्टास्वपि स्त्रीषु नृपेण नृपवत्सल:।
मातृवद्वर्त्तते वीरो मानमुत्सृज्य धर्मवित् ।। 2.118.6 ।।
आगच्छन्त्याश्च विजनं वनमेवं भयावहम्।
समाहितं मे श्वश्र्वा च हृदये तद्धृतं महत् ।। 2.118.7 ।।
पाणिप्रदानकाले च यत्पुरा त्वग्निसन्निधौ।
अनुशिष्टा जनन्याऽस्मि वाक्यं तदपि मे धृतम् ।। 2.118.8 ।।
नवीकृतं च तत्सर्वं वाक्यैस्ते धर्मचारिणि।
पतिशुश्रूषणान्नार्य्यास्तपो नान्यद्विधीयते ।। 2.118.9 ।।
सावित्री पतिशुश्रूषां कृत्वा स्वर्गे महीयते।
तथावृत्तिश्च याता त्वं पतिशुश्रूषया दिवम् ।। 2.118.10 ।।
वरिष्ठा सर्वनारीणामेषा च दिवि देवता।
रोहिणी न विना चन्द्रं मुहूर्त्तमपि दृश्यते ।। 2.118.11 ।।
एवंविधाश्च प्रवरा: स्त्रियो भर्तृदृढव्रता:।
देवलोके महीयन्ते पुण्येन स्वेन कर्मणा ।। 2.118.12 ।।
ततोऽनसूया संहृष्टा श्रुत्वोक्तं सीतया वच:।
शिरस्याघ्राय चोवाच मैथिलीं हर्षयन्त्युत ।। 2.118.13 ।।
नियमैर्विविधैराप्तं तपो हि महदस्ति मे।
तत्संश्रित्य बलं सीते छन्दये त्वां शुचिस्मिते ।। 2.118.14 ।।
उपपन्नं मनोज्ञं च वचनं तव मैथिलि।
प्रीता चास्म्युचितं किं ते करवाणि ब्रवीहि मे ।। 2.118.15 ।।
तस्यास्तद्वचनं श्रुत्वा विस्मिता मन्दविस्मया
कृतमित्यब्रवीत्सीता तपोबलसमन्विताम् ।। 2.118.16 ।।
सा त्वेवमुक्ता धर्मज्ञा तया प्रीततराऽभवत्।
सफलं च प्रहर्षं ते हन्त सीते करोम्यहम् ।। 2.118.17 ।।
इदं दिव्यं वरं माल्यं वस्त्रमाभरणानि च।
अङ्गरागं च वैदेहि महार्हं चानुलेपनम् ।। 2.118.18 ।।
मया दत्तमिदं सीते तव गात्राणि शोभयेत्।
अनुरूपमसंक्लिष्टं नित्यमेव भविष्यति ।। 2.118.19 ।।
अङ्गरागेण दिव्येन लिप्ताङ्गी जनकात्मजे।
शोभयिष्यसि भर्त्तारं यथा श्रीविष्णुमव्ययम् ।। 2.118.20 ।।
सा वस्त्रमङ्गरागं च भूषणानि स्रजस्तथा।
मैथिली प्रतिजग्राह प्रीतिदानमनुत्तमम् ।। 2.118.21 ।।
प्रतिगृह्य च तत् सीता प्रीतिदानं यशस्विनी।
श्लिष्टाञ्जलिपुटा तत्र समुपास्त तपोधनाम् ।। 2.118.22 ।।
तथा सीतासुपासीनामनसूया दृढव्रता।
वचनं प्रष्टुमारेभे काञ्चित् प्रियकथामनु ।। 2.118.23 ।।
स्वयंवरे किल प्राप्ता त्वमनेन यशस्विना।
राघवेणेति मे सीते कथा श्रुतिमुपागता ।। 2.118.24 ।।
तां कथां श्रोतुमिच्छामि विस्तरेण च मैथिलि।
यथानुभूतं कार्त्स्न्येन तन्मे त्वं वक्तुमर्हसि ।। 2.118.25 ।।
एवमुक्ता तु सा सीता तां ततो धर्मचारिणीम्।
श्रूयतामिति चोक्त्वा वै कथयामास तां कथाम् ।। 2.118.26 ।।
मिथिलाधिपतिर्वीरो जनको नाम धर्मवित्।
क्षत्त्रधर्मे ह्यभिरतो न्यायत: शास्ति मेदिनीम् ।। 2.118.27 ।।
तस्य लाङ्गलहस्तस्य कर्षत: क्षेत्रमण्डलम्।
अहं किलोत्थिता भित्त्वा जगतीं नृपते: सुता ।। 2.118.28 ।।
स मां दृष्ट्वा नरपतिर्मुष्टिविक्षेपतत्पर:।
पांसुकुण्ठितसर्वाङ्गीं जनको विस्मितोऽभवत् ।। 2.118.29 ।।
अनपत्येन च स्नेहादङ्कमारोप्य च स्वयम्।
ममेयं तनयेत्युक्त्वा स्नेहो मयि निपातित: ।। 2.118.30 ।।
अन्तरिक्षे च वागुक्ता प्रति माऽमानुषी किल।
एवमेतन्नरपते धर्मेण तनया तव ।। 2.118.31 ।।
तत: प्रहृष्टो धर्मात्मा पिता मे मिथिलाधिप:।
अवाप्तो विपुलामृद्धिं मामवाप्य नराधिप: ।। 2.118.32 ।।
दत्ता चास्मीष्टवद्देव्यै ज्येष्ठायै पुण्यकर्मणा।
तया सम्भाविता चास्मि स्निग्धया मातृसौहृदात् ।। 2.118.33 ।।
पतिसंयोगसुलभं वयो दृष्ट्वा तु मे पिता।
चिन्तामभ्यगमद्दीनो वित्तनाशादिवाधन: ।। 2.118.34 ।।
सदृशाच्चापकृष्टाच्च लोके कन्यापिता जनात्।
प्रधर्षणमवाप्नोति शक्रेणापि समो भुवि ।। 2.118.35 ।।
तां धर्षणामदूरस्थां दृष्ट्वा चात्मनि पार्थिव:।
चिन्तार्णवगत: पारं नाससादाप्लवो यथा ।। 2.118.36 ।।
अयोनिजां हि मां ज्ञात्वा नाध्यगच्छद्विचिन्तयन्।
सदृशं चानुरूपं च महीपाल: पतिं मम ।। 2.118.37 ।।
तस्य बुद्धिरियं जाता चिन्तयानस्य सन्ततम्।
स्वयं वरं तनूजाया: करिष्यामीति धीमत: ।। 2.118.38 ।।
महायज्ञे तदा तस्य वरुणेन महात्मना।
दत्तं धनुर्वरं प्रीत्या तूणी चाक्षयसायकौ ।। 2.118.39 ।।
असञ्चाल्यं मनुष्यैश्च यत्नेनापि च गौरवात्।
तन्न शक्ता नमयितुं स्वप्नेष्वपि नराधिपा: ।। 2.118.40 ।।
तद्धनु: प्राप्य मे पित्रा व्याहृतं सत्यवादिना।
समवाये नरेन्द्राणां पूर्वमामन्त्र्य पार्थिवान् ।। 2.118.41 ।।
इदं च धनुरुद्यम्य सज्यं य: कुरुते नर:।
तस्य मे दुहिता भार्या भविष्यति न संशय: ।। 2.118.42 ।।
तच्च दृष्ट्वा धनु: श्रेष्ठं गौरवाद्गिरिसन्निभम्।
अभिवाद्य नृपा जग्मुरशक्तास्तस्य तोलने ।। 2.118.43 ।।
सुदीर्घस्य तु कालस्य राघवोऽयं महाद्युति:।
विश्वामित्रेण सहितो यज्ञं द्रष्टुं समागत:।
लक्ष्मणेन सह भ्रात्रा राम: सत्यपराक्रम: ।। 2.118.44 ।।
विश्वामित्रस्तु धर्मात्मा मम पित्रा सुपूजित:।
प्रोवाच पितरं तत्र भ्रातरौ रामलक्ष्मणौ ।। 2.118.45 ।।
सुतौ दशरथस्येमौ धनुर्दर्शनकांक्षिणौ।
धनुर्दर्शय रामाय राजपुत्राय दैविकम् ।। 2.118.46 ।।
इत्युक्तस्तेन विप्रेण तद्धनु: समुपानयत्।
निमेषान्तरमात्रेण तदानम्य स वीर्य्यवान् ।। 2.118.47 ।।
ज्यां समारोप्य झटिति पूरयामास वीर्यवत् ।। 2.118.48 ।।
तेन पूरयता वेगान्मध्ये भग्नं द्विधा धनु:।
तस्य शब्दोऽभवद्भीम: पतितस्याशनेरिव ।। 2.118.49 ।।
ततोऽहं तत्र रामाय पित्रा सत्याभिसन्धिना।
निश्चिता दातुमुद्यम्य जलभाजनमुत्तमम् ।। 2.118.50 ।।
दीयमानां न तु तदा प्रतिजग्राह राघव:।
अविज्ञाय पितुश्छन्दमयोध्याधिपते: प्रभो: ।। 2.118.51 ।।
तत: श्वशुरमामन्त्र्य वृद्धं दशरथं नृपम्।
मम पित्रा त्वहं दत्ता रामाय विदितात्मने ।। 2.118.52 ।।
मम चैवानुजा साध्वी ऊर्मिला प्रियदर्शना।
भार्य्यार्थे लक्ष्मणस्यापि दत्ता पित्रा मम स्वयम् ।। 2.118.53 ।।
एवं दत्तास्मि रामाय तदा तस्मिन् स्वयम्वरे।
अनुरक्तास्मि धर्मेण पतिं वीर्यवतां वरम् ।। 2.118.54 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टादशोत्तरशततम: सर्ग: ।। 118 ।।
अनसूया तु धर्मज्ञा श्रुत्वा तां महतीं कथाम्।
पर्य्यष्वजत बाहुभ्यां शिरस्याघ्राय मैथिलीम् ।। 2.119.1 ।।
व्यक्ताक्षरपदं चित्रं भाषितं मधुरं त्वया।
यथा स्वयम्वरं वृत्तं तत्सर्वं हि श्रुतं मया।
रमेऽहं कथया ते तु दृढं मधुरभाषिणि ।। 2.119.2 ।।
रविरस्तं गत: श्रीमानुपोह्य रजनीं शिवाम्।
दिवसं प्रतिकीर्णानामाहारार्थं पतत्ित्रणाम्।
सन्ध्याकाले निलीनानां निद्रार्थं श्रूयते ध्वनि: ।। 2.119.3 ।।
एते चाप्यभिषेकार्द्रा मुनय: कलशोद्यता:।
सहिता उपवर्तन्ते सलिलाप्लुतवल्कला: ।। 2.119.4 ।।
ऋषीणामग्निहोत्रेषु हुतेषु विधिपूर्वकम्।
कपोताङ्गारुणो धूमो दृश्यते पवनोद्धत: ।। 2.119.5 ।।
अल्पपर्णाहि तरवो घनीभूता: समन्तत:। 
विप्रकृष्टेपि देशेऽस्मिन्न प्रकाशन्ति वै दिश: ।। 2.119.6 ।।
रजनीचरसत्त्वानि प्रचरन्ति समन्तत:।
तपोवनमृगा ह्येते वेदितीर्थेषु शेरते ।। 2.119.7 ।।
सम्प्रवृद्धा निशा सीते नक्षत्रसमलङ्कृता।
जोत्स्नाप्रावरणश्चन्द्रो दृश्यतेऽभ्युदितोऽम्बरे ।। 2.119.8 ।।
गम्यतामनुजानामि रामस्यानुचरी भव।
कथयन्त्या हि मधुरं त्वयाहं परितोषिता ।। 2.119.9 ।।
अलङ्कुरु च तावत्त्वं प्रत्यक्षं मम मैथिलि।
प्रीतिं जनय मे वत्से दिव्यालङ्कारशोभिता ।। 2.119.10 ।।
सा तथा समलंकृत्य सीता सुरसुतोपमा।
प्रणम्य शिरसा तस्यै रामं त्वभिमुखी ययौ ।। 2.119.11 ।।
तथा तु भूषितां सीतां ददर्श वदतां वर:।
राघव: प्रीतिदानेन तपस्विन्या जहर्ष च ।। 2.119.12 ।।
न्यवेदयत्तत: सर्वं सीता रामाय मैथिली।
प्रीतिदानं  तपस्विन्या वसनाभरणस्रजम् ।। 2.119.13 ।।
प्रहृष्टस्त्वभवद्रामो लक्ष्मणश्च महारथ:।
मैथिल्या: सत्क्रियां दृष्ट्वा मानुषेषु सुदुर्लभाम् ।। 2.119.14 ।।
ततस्तां शर्वरीं प्रीत: पुण्यां शशिनिभानन:।
अर्चितस्तापसै: सिद्धैरुवास रघुनन्दन: ।। 2.119.15 ।।
तस्यां रात्र्यां व्यतीतायामभिषिच्य हुताग्निकान्।
आपृच्छेतां नरव्याघ्रौ तापसान् वनगोचरान् ।। 2.119.16 ।।
तावूचुस्ते वनचरास्तापसा धर्मचारिण:।
वनस्य तस्य सञ्चारं राक्षसै: समभिप्लुतम् ।। 2.119.17 ।।
रक्षांसि पुरुषादानि नानारूपाणि राघव।
वसन्त्यस्मिन् महारण्ये व्यालाश्च रुधिराशना: ।। 2.119.18 ।।
उच्छिष्टं वा प्रमत्तं वा तापसं धर्मचारिणम्।
अदन्त्यस्मिन् महारण्ये तान्निवारय राघव ।। 2.119.19 ।।
एष पन्था महर्षीणां फलान्याहरतां वने।
अनेन तु वनं दुर्गं गन्तुं राघव ते क्षमम् ।। 2.119.20 ।।
इतीव तै: प्राञ्जलिभिस्तपस्विभिर्द्विजै: कृत: स्वस्त्ययन: परं तप:।
वनं सभार्य्य: प्रविवेश राघव: सलक्ष्मण: सूर्य्यमिवाभ्रमण्डलम् ।। 2.119.21 ।।	
	इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमदयोध्याकाण्डे एकोनविंश्ात्युत्तरशततम: सर्ग: ।। 119 ।।
।। इत्ययोध्याकाण्ड: समाप्तः ।।
।। श्रीसीतारामचन्द्रार्पणमस्तु ।।
