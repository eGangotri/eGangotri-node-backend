1.1
केनेषितं पतति प्रेषितं मनः केन प्राणः प्रथमः प्रैति युक्तः ।
केनेषितां वाचमिमां वदन्ति चक्षुः श्रोत्रं क उ देवो युनक्ति । 1 ।
B.1.1
सुबोधिनी
[श्रीगोपालानन्दस्वामिविरचिता]
भूमिका
"		देवानामपि यो देवो न देवा द्योतयन्ति यम् ।"
"		अमतस्तु मतो योऽसौ तमानन्दघनं श्रये ।"
"		वाति वायुर्दहत्यग्निर्येनैवाहितशक्तिकः1 ।"
"		तमेतमौपनिषदं2 नारायणमुपास्महे"
अवतारिका
"	जीवात्मनो विलक्षणं परमात्मनं प्रश्नप्रतिवचनमुखेन व्याचष्टे इयमुपनिषत् । व्यज्यते च एतत्तृतीयखण्डारम्भे"
ब्रह्म ह इत्यादि आख्यायिकया3 । जानतोऽपि4 शास्त्रतो विधिनिषेधौ, परिजिहीर्षतोऽपि4 परिहरणीयम्, करणानीमानि
स्वयं स्वतंत्राणीव स्वस्वाभिलषितमेव अभिसमापतन्ति । तत् इमानि करणानि अन्येन केनापि पात्यन्त इति5 लक्ष्यन्ते
। तत् कोऽयमीदृशः? इति पृच्छति - केनेषितम् इत्यादि।
[जीवात्मविलक्षणपरमात्मविषयकप्रश्नाः]
"	अनिच्छतोऽपि मनः स्वयं बलात् स्वामीव किञ्चिदिष्टमभिपतति । मनस्तु जडं केनापि प्रेरितमेव तु पतेत्, तत्केन"
प्रेषितं सत् इषितं पतति । इषितम् - इष्टम् इत्यर्थः । छान्दसः प्रयोगः । केन प्रयुक्तः प्रथमः प्राणः -
मुख्यः प्राणः प्रैति - स्वकार्ये गच्छति । केन प्रेरिताः इषिताम् - अभिलषिताम् । इमां वाचं शब्दरूपां वदन्ति;
जना इति शेषः । अनेन निर्देशेन करणाधिपाधिपं6 हृषीकेशम्7 उद्दिश्यैवायं प्रश्न इति व्यज्यते । वदन्तीति करणाधिपस्यापि
पारवश्याभिव्यक्तेः । न हि वदन्ति इत्यत्र इिन्द्रियमात्रं कर्तृ, बहुवचनवैयर्थ्यात् स्वारस्यभङ्गाच्च ।
चक्षुःश्रोत्रं क उ देवो युनक्ति - प्रेरयति । देवशब्दस्वारस्याच्च उक्ताभिप्राय एव प्रश्नः । करणाधिपमजानन्
पामरो गण्यते  । न हि तादृशः प्रष्टा समुचितोऽत्र ।
[आक्षेपमुखेन ब्रह्मस्वरूपोपदेशः]
"	यद्वा - न इह प्रश्नप्रतिवचनमुखेन आरम्भः; किन्तु आक्षेपमुखेन । अयं भावः अस्ति प्रायः सर्वेषां सत्यपि"
क्षेत्रक्षेत्रज्ञविभागविज्ञाने परमियमभिमतिः; यथाऽभिलषितं विज्ञातुं कर्तुं भोक्तुं च समर्थाः स्मो वयम्;
यत् इमानि करणानि वशे नः, न नः परः
कश्चिदिति; तमिमं स्वतंत्रताभ्रमं निरस्यन्नाह केनेति । आक्षेपे किं शब्दः भो मानवाः ! यानि इमानि मनः प्रभृतीनि
सत्यं सहायभूतानि वः, परं तानि इमानि केन नियुक्तान्युपकरणभावं प्राप्य वः क्रियाः साधयन्ति, न युष्माभिरेव
नियुक्तानि तथा कुर्वन्ति, वयं वयमिति भ्रान्तिः केवलं वः । कस्तर्हि? अस्त्यन्यः, सर्वस्यान्तरात्मा यः
श्रोत्रस्य श्रोत्रं मनसो मनः । किं बहुना; पूर्वं देवा अपि आसन् अभिमानिनः अस्माकमेव अयं विजयः; अस्माकमेव
अयं महिमा' इति । तमिमम् अभिमानं खण्डयितुम् अन्तरात्मा प्रादुर्भूय यक्षात्मना1 सन्निहितम् अग्निम् अहमखिलं
दग्धुं प्रभवामि इति अभिमन्यमानम् अभि तृणं निदधौ एतद्दह इति, स तन्न शशाक दग्धुम्, तत् माभूद्वो भ्रमः -
वयमिदं कुर्मः; वयमिदं विजानीमः इति, अस्ति नः परमात्मा सर्वेश्वरः तस्य बलेन वयं प्राणिमः; वयं व्यवहरामः
इति तत्परतंत्रतां भावयत इति ।
1.2
श्रोत्रस्य श्रोत्रं मनसो मनो यत् वाचो ह वाचं स उ प्राणस्य प्राणः ।
चक्षुषश्चक्षुरतिमुच्य धीराः प्रेत्यास्माल्लोकादमृता भवन्ति । 2 ।
B.1.2
[आचार्यस्य प्रतिवचनम् ]
"	सु. - एवं पृष्टः प्रतिवक्ति - श्रोत्रस्य इत्यादि । ज्ञातुः पुरुषस्य शब्दसाक्षात्कारे उपकारकतया किञ्चिदिन्द्रियं"
श्रोत्रमुच्यते; तदपि श्रोत्र तत्साक्षात्कारापादने स्वयं साक्षादक्षमं, परं ब्रह्मापेक्षते; तदुच्यते परं
ब्रह्म श्रोत्रस्य श्रोत्रम् इति । न हि किमपि सर्वान्तर्यामिणा परब्रह्मणाऽनाहितशक्तिकं स्वकार्याय
क्षमम् । तत् श्रोत्रादीनि सर्वाण्युपकरणानि परब्रह्माहितशक्तिकान्येवोपकरणभावं प्राप्नुवन्तीति भावः ।
"	यत्तु - अन्तर्यामिणमर्थान्तरमवधीर्य प्रत्यगात्मानमेव श्रोत्रस्य श्रोत्रम् इति व्यपदिशन्ति तन्नातिरमणीयम्,"
न हि शब्दसाक्षात्कारे उपकारकमिन्द्रिय-
मपेक्ष्योपक्रियमाणः पुरुषः उपकारकभावेन श्रोत्रस्य श्रोत्रम् इति निर्देशमर्हति । न हि आलोकेन उपक्रियमाणं
चक्षुः आलोकस्याप्यालोक इति व्यपदेशमर्हति । तत् श्रोत्रशब्दनिर्देशादेव श्रोतारं प्रति कस्यचिदिन्द्रियस्योप्रकरणता
स्वयमवगतैव । स च अयमुपकरणभावोऽस्य सर्वतोऽन्तर्यामिणा सर्वशक्त्याधायकेन परब्रह्मणैवेति श्रोत्रस्य श्रोत्रम्
इति श्रोतुरर्थान्तरमेव परं ब्रह्म स्वरसतः प्रतीयते । न तु विना श्रोत्रेण बधिरो भवंस्तद्योगेन शब्दसक्षात्कारार्हस्तदुपजीव्यो
जीवः । वाचमिति विभक्तिव्यत्ययश्छान्दसः । यत् श्रोत्रस्य श्रोत्रं, मनसो मनो, वाचो वाचं, चक्षुषश्चक्षुः,
प्राणस्य प्राण इत्यन्वयः ।चक्षुष इत्यन्तमिन्द्रियाणामुपलक्षकम् 1 ।
"	स उ - एवम्भूत एव, त्वया केनेषितम् इत्यादिना पृष्टो जानीहि इति भावः । एवं वेदनस्य फलमाह - अतिमुच्य इत्यादि"
। अतिमुच्य एवं ज्ञात्वा । यद्वा, अतिमुच्य - वयं भोक्तारः करणेषु सर्वथा स्वतंत्रा इति सातंत्र्यभ्रमं त्यक्त्वा
स एव हृषीकेशः सर्वेन्द्रियनियन्ता सर्वं भगवान्कारयति इििििििति अनुसन्दधानाः । अस्माल्लोकात् प्रेत्य -
निर्गत्य, अमृता भवन्ति मुक्ता भवन्ति इत्यर्थः । अनेन मुक्तस्थानं लोकान्तरं व्यज्यते ।
1.3
न तत्र चक्षुर्गच्छति न वाग्गच्छति नो मनः । न विद्मो न विजानीमो यथैतदनुशिष्यात् । 3 ।
B.1.3
[ लौकिकप्रमाणागोचरत्वं परमात्मऩः ]
"	सु. -	एवमखिलेन्द्रियप्रेरकतया प्रक्रान्तस्य परमात्मनो लौकिकार्थेभ्यो वैलक्षण्यमाह - न तत्र इति ।"
"	लौकिको ह्यर्थः चक्षुषाप्रत्यक्षेण तदुपजीव्येन शब्देन तदुपजीव्येन अनुमानेन वा सिद्ध्यति, परमात्मा तु"
न तथा । यत् तत्र चक्षुर्न गच्छति - न हि घटादिवत् स इदङ्कारेण अनेन चक्षुषा गृह्यते, अतीन्द्रियत्वात् ।
न प्रत्यक्षगम्य इति यावत् । न वाग्गच्छति - वागिन्द्रियसाध्यः शब्दः न गच्छति - न तं प्राप्नोति । अतीन्द्रियेऽस्मिन्नर्थे
प्रत्यक्षमूलशब्दो न पराक्रमते । सर्वो हि शब्दो लौकिको वागिन्द्रियसाध्यः प्रत्यक्षोपजीव्यः । लौकिकव्यवहारागम्य
इति यावत् । नापि मनः - अत्र मन इति मनोव्यापारप्रधानमनुमानम् उच्यते; तदपि तस्मिन् न गच्छति; तस्यापि प्रत्यक्षोपजीव्यत्वात्
। प्रत्यक्षातिपतितकृत्स्नधर्मे तस्मिन् प्रत्यक्षोपजीव्यसाहचर्यनियमसापेक्षस्य अनुमानस्य क्व प्रसरावकाशः?
इति भावः । एतेन अलौकिकप्रमाणैकवेद्यत्वं व्यज्यते । अत्र चक्षुःशब्देन प्रत्यक्षम् उपक्रम्य वाङ्मनसयोः
अभिधानात् वाङ्मनः शब्दाभ्यां तत्सजातीययोः शब्दानुमानयोः ग्रहणम् उचितम् इति तथा व्याख्यातम् ।
"	एतत् यथाऽनुशिष्यात् तं प्रकारं तत्र न विद्म इत्यन्वयः । एतत् इति सन्निहिततरम् उच्यते1, प्रत्यक्षतः"
सन्निहितम् इदं लौकिकं वस्तु येन प्रकारेण अनुशिष्यात् तं प्रकारं तत्र परमात्मनि न विद्म इत्यर्थः । लौकिकानि
हि वस्तूनि त्रिकोणत्वसास्नादिमत्त्वादिभिः आकारैः2 अनुशिष्यन्ते, परमात्मा न तैः प्रकारैः करतलामलकवत् उपदेशार्हः इति भावः ।
[असदृशः परमात्मा]
"	ननु विचित्रेषु इह उपलभ्यमानेषु यत्किञ्चित् विलक्षणाकारं निदर्शनतया वा"
तस्योपलक्षकं किं न स्यात् इत्यत्राह - न विजानीमः- तादृशं किमपि लौकिकं वस्तु विशेषतो न विजानीमः, येन विशेषेणांशतो
वा निदर्शनतया तस्य परमात्मन उपलक्षकं भवेत् । यथाऽयं लौकिकप्रमाणागोचरः,  तथा लौकिकैः प्रकारैरपि न उपलक्ष्य इति भावः ।
"	यद्वा - इन्द्रियाणां प्रेरकः को देवः ?  इति पृष्टे श्रोत्रस्य श्रोत्रम् इत्यादिना श्रोत्रादीनामपि श्रोत्रं"
तत्तदिन्द्रियप्रकाशकः कश्चित् इत्येतावन्मात्रेण प्रतिवचनेन नातीव सुस्पष्टमुपदिष्टं तत्स्वरूपम् इत्यत्राह
- न तत्र इति । न तत्र चक्षुर्गच्छति न वाग्गच्छति नो मनः । शब्दार्थः पुर्ववत् । लौकिकं चेत् वस्तुस्वरुपं
त्रिकोणत्व - सास्नादिमत्त्वादिभिः इदम् इत्थम् एतावत् इति स्यान्नाम; इदं तु परमात्मस्वलपम् अगोचरं लौकिकस्य,
कथमिव लौकिकवस्तुवत् इदम् इत्थम् एतावत् इति स्यान्नाम; इदं तु परमात्मस्वरूपम् अगोचरं लौकिकस्य, कथमिव लौकिकवस्तुवत्
इदम् इत्थम् एतावत् इति शक्रुमो निरूपयितुमिति भावः । न विद्मः- आलौकिकार्थावबोधकतया प्रसिद्धा वयमपि3 न
विद्म यत्स्वरूपम्, अपारत्वात्;  यदेकैकगुणप्रान्ते श्रान्ता निगमवन्दिनः 2 (यादवा; 1-2) । तत् कथमिव इत्थम्
एतावत् इति निरूपयितुं शक्नुम इति भावः ।
"	न विद्मः इति अलौकिकप्रमाणस्य वेदस्य अयं निर्देशः । वेद एव खल्वत्र"
गुर्वपदेशेन प्रतिवक्ति ; बहुवचनेन - अनन्ताः वेदाः, तथापि कार्त्सन्येन तत्स्वरूपं न विद्म इत्युक्तं भवति
। तर्हि गुरुः शिष्यान् कथम् उपदिशति? न विजानीमो यथैतदनुशिष्यात् - एतत् - लौकिकवस्तुतो विलक्षणम्,  उपरिच्छिन्नम्
अलौकिकार्थावबोधकैरपि अलब्धपारं तत्स्वरूपं यथा - येन प्रकारेण उपदिशेत् , तत् वयं न जानीमः । कात्स्नर्येन
तदुपदेशः, कात्स्नर्येन  तदवबोधो वा असम्भावित इति भावः ।
1.4
अन्यदेव तद्विदितादथो अविदितादधि । इति शुश्रुम पुर्वेषां ये न नस्तद्व्यायचक्षिरे ।। 4 ।।
B.1.4
[परमात्मनः अनुशास्यत्वप्रकारः]
"	सु. - उक्तं लौककार्थवदननुशास्यत्वम्  अतिपतितसकललौकिकप्रकारस्य अपरच्छिन्नस्य  परमात्मनः । तर्हि कथम्"
असौ अनुशास्यः ? तादह - अन्यदेव इति । तत् परमात्मस्वरूपम्, विदितात् अन्यत् - नास्य  विदितकोटौ अन्तर्भावः
। तर्हि ज्ञानागोचरत्वेन तुच्छता स्यात् अत आह - अथो अविदितादधि - अविदितात् - ज्ञानागोचरात्, अधि - अन्यत्
इत्यर्थः ।  इदम् इत्थम् एतावत्
इति परिच्छिद्य ज्ञातुम् अशक्यतया विदितम् इत्यपि वक्तुं न शक्यते, शास्त्रवेद्यस्वरूपत्वात् ज्ञानागोचरम्
इत्यपि वक्तुं न शवयते । एवमेव तद्वस्तुस्वरूपम् उपदेश्यम् इति भावः । ये नः तत् - परमात्मस्वरूपं व्याचचक्षिरे,
तेषां संप्रदायपराम्परप्राप्तम् , इति - एवं प्रकारं वचः शुश्रुम - श्रुतवन्तः ।
[चिदचिद्विलक्षणः परमात्मा]
"	यद्वा - उक्तं लौकिकप्रमाणागम्यत्वम् अलौकिकप्रमाणगम्यत्वं च;"
अपरिच्छत्तेः ।  अत एव तत् चिदचिदात्मकात् जगतः अन्यदेव इत्याह - अन्यदेव इति। इह जगति संसृष्टे
चिदचिदंशे, अचिदंशं सर्व एव जानन्ति पण्डितपामराविशोषेणेति अचिदंश उच्यते विदितम् इति शब्देन । अधिकारिविशेषप्रमाणविशेषानुपहितो
हि वेदनशब्दः पण्डितपामरसाधारणं   वेदनमेव स्वरसतोऽवगमयेत् । अविदितमिति शब्देन विदितशब्दोपात्तादचिदंशापत् अन्यः
चेतनांश  उच्यते । ताभ्यामन्यत् उक्तपरमात्मस्वरूपम् इति भावः । इति शुश्रुम इत्यादि यथाव्याख्यातम्
1.5
यद्वाचानभ्युदितं येन वागभ्युद्यते । तदेव ब्रह्म त्वं विद्धि नेदं यदिदमुपासते ।। 5 ।।
B.1.5
[ब्रह्मणः इदङ्कारगोचशदन्यत्वम्]
"	सु. - वागादिप्रकाशकं तैः अप्रकाश्यं परमात्मस्वरूपम् इदङ्कारगोचरात्  अन्यदेव अपरिच्छित्रम् इत्याह - यद्वाचा"
इत्यादिना । यत् - परमात्मस्वररूपम्, वाचा - वागिन्द्रियेण, अनभ्युदितम् अप्रकाश्यम्;  वेदवाण्या अपि सुदूरम्
।  येन - परमात्मना, वाक् - वागिन्द्रियम्, अभ्युद्यते प्रकाश्यते, तदेव ब्रह्म विद्धि - जानीहि । परिच्छिन्नतया
हस्तामलकवत्2   इदङ्कारगोचरं यत् उपासते नेदं ब्रह्म इति शेषः । स्वरूपतो गुणतश्च सर्वतो यत् बृहत्, तस्मिन्
इन्द्रियाणानपि प्रकाशके तैः अप्रकाश्ये परिच्छिन्न इव कथम् इदं ब्रह्म   सुस्पष्टनिर्देशो  द्यटेत ? तत्
इदम् इति यदुपासते न तत् ब्रह्म इति भावः ।
1.6
यन्मनसा न मनुते येनाहुर्मनो मतम् । देव ब्रह्म त्वं विद्धि नेदं यदिदमुपासते ।। 6 ।।
B.1.6
"	सु. - यत्-  परमात्मस्वरूपंवतं कश्चिदपि जनो मनसा - करणेन न मनुते ।  इदम् इत्थम्  इति साकल्येन न वेद"
। येन - परमात्मना मनः , मतम् - विषयीकृतम्, प्रकाशितम् इत्येतत्  । यद्वा, मतमिति भावे क्तः , मनोवृत्तिः
उच्यते, अर्श आद्यच्,2 येन परमात्मना मनो मननव्यापारयुक्तं भवति । मनसो  मनः   इत्येतत् । तदेव इत्यादि व्याख्यातम् ।
1.7
यच्चक्षुषा न पश्यति येन चक्षूषि पश्यति । तदेव ब्रह्म त्वं विद्धि नेदं यदिदमपासते ।। 7 ।।
B.1.7
"	सु. - यत्परमात्मस्वरूपं कक्ष्शदपि चश्चुषा करणेन न पशयति । येन सुसहायेन1   चक्षूंषि पश्यति - रूपग्रहणं"
कुर्वन्ति । पश्यति इति वचनव्यत्ययश्छान्दसः । अन्यद्यथाव्याख्यातम् ।
1.8
यत् श्रोत्रेण न शृणोति येन श्रोत्रमिदं श्रुतम् ।
तदेव ब्रह्म त्वं  विद्धि नेदं यदिदमुपासते ।। 8 ।।
B.1.8
"	सु. - यत्परमात्मतत्त्वं न कश्चित् श्रोत्रेणानेन साधनेन शृणोति, श्रोत्रेन्द्रियागोचरम् इत्येतत् । येन"
सहायेन श्रोत्रं श्रुतम् -श्रवणसमर्थ भवति इत्येतत्
। तदेव इत्यादि यथाव्याख्यातम् ।
1.9
यत्प्राणेन न प्राणिति येन प्राणः प्रणीयते ।
तदेव ब्रह्म त्वं विद्धि नेदं यदिदमुपासते ।। 9 ।।
B.1.9
"	 सु. -  यदात्मतत्त्वं प्राणेन साधनेन न प्राणिति -न प्राणनव्यापारविशिष्टं भवति । येन -  परमात्मना साधनेन"
प्राणः प्रणीयते - प्राणानव्यापारयुक्तो भवति । तदेव ब्रह्म त्वं विद्धि - पूर्ववत् ।
।। प्रथमखण्डःसमाप्तः ।।
द्वितीयखण्डः
2.1
"यदि मन्यसे सुवेदेति दभ्रमेवापि नूनं त्वं वेत्थ ब्रह्मणो रूपम् ।।	"
यदस्य त्वं यदस्य देवेषु अथ नुमीमांस्यमेव ते  मन्ये विदितम् ।। 1 ।।
B.2.1
"		[ब्रह्मणः परिच्छिद्य ज्ञानागोचरता दृढिकरणम्]	"
"	सु. - ब्रह्मस्वरूपस्य परिच्छिद्य ज्ञानागोचरता नेदं यदिदमुपासत इत्यादिनोक्ता; तामेव द्रढयति यदि मन्यस  इति ।"
"	अहं ब्रह्मस्वरूपं सुवेद - सुस्पष्टं जानामि इति यदि मन्यसे तर्हि त्वया   ब्रह्मस्वरूपं परिच्छित्रमेवावगतं"
स्यात् इत्याह - दभ्रमेवापि नूनम् । दभ्रमेव तत्-  अल्पमेव तत् । अस्य ब्रह्मणोरूपं यदिह लोके त्वं वेत्थ,
यच्चास्य रूपं देवेषु वा त्वं वेत्थ, तदुभयं दभ्रमेव इत्यन्वयः ।
"	अयं भावः - यत् सुस्पष्टं प्रतीयते तेन परिच्छित्रेन भाव्यम्, न हि अपरिच्छित्रे वस्तु करतलामलकवत्1 साकलयेन"
सुस्पष्टं प्रतीयेत  तद्बिह्मस्वरुपं सुवेद इति वदता त्वया परिच्छित्रमिह वा देवषु   वा अवधृतं स्यात्; हन्त!
परिच्छित्रमेव  त्वया अवधृतम्, तद्ब्रह्म त्वया नावधृतमेव इति ।
"	अथ - इतःपरम्, ते  - त्वया मीमांस्यमेव ब्रह्मस्वरूपमिति शेषः । ब्रह्मस्वरुपं न सम्यगवधृतम्, पुनर्विचार्यम्"
इति भावः । एवमुक्तः शिष्यः क़िञ्चित् विचार्य आह - मन्ये विदितम् इति ।
2.2
नाहं मन्ये सुवेदेति नो न वेदे1  ति वेद च ।।
यो नस्तद्वेद तद्वेद नो न वेदेति वेद च ।। 2 ।।
B.2.2
"		         [ शिष्येण ज्ञातब्रह्मस्वरूपप्रकारः ]"
"	सु.-	  विदितं तदेवाह - नाहम् इत्यादि । अहं सुवेद इति यदि मन्ये, तदा मया अवगतं दभ्रमेव स्यात्, नाहं मन्ये"
तथा इत्याह - सुवेदेति नाहं मन्ये - अहं सम्यग्जानामि इति न मन्ये । किं तर्हि जानासि इत्यत्राह - न वेदेति
न - जानामि इत्यपि न । किन्तु वेद च - जानाम्येव । अपरिच्छिन्नत्वात् कार्त्स्न्येन न ज्ञातम् ; यथोपदिष्टं
तु ज्ञातम् इति भावः ।
"	 एवं शिष्यः स्वेनावगतप्रकारमुक्त्वा अथ अस्माकं सब्रह्मचारिणां मध्ये अन्योऽपि यदि मदवगतप्रकारेण विद्यात्"
, स एव तद्ब्रह्म विद्यादित्याह - यो न
इति । नो न वेदेति वेद च इति स्वोक्तवचनानुकरणम् ; इतीति शेषः, तत् इत्यत्र अन्वयः । नो न वेदेति वेद च इति
मयोक्तं  तद्वचनम् इत्यर्थः । नः - अस्माकं मध्ये, यो वेद, स तत् ब्रह्मस्वरूपं वेद । एतेन गृहीतार्थे दृढनिश्चयो व्यञ्जितः ।
2.3
यस्यामतं तस्य मतं मतं यस्य न वेद सः ।।
अविज्ञातं विजानतां विज्ञातमविजानताम् ।। 3 ।।
B.2.3
"	सु - गुरुशिष्यसमाधितो विरम्य श्रुतिः स्वेन रूपेणाह ः यस्यामतम् इति । यस्यामतम् - यस्य बुद्ध्या ब्रह्म"
साकल्येन अमतम्, यः साकल्येन ब्रह्मस्वरूपं न जानामीति मन्यत इति यावत् । तस्य ब्रह्म मतम् - तेन ज्ञातमिति यावत् । यस्य
मतम् - यस्य बुद्ध्या साकल्येन मतम्, अशेषतो ब्रह्म जानामीति यो मन्यत इत्येतत् । न वेद सः । विजानताम् -
विशेषतो जानताम्, ब्रह्माहं सम्यग्जानामि इति मन्यमानानाम् । अविज्ञातम् ब्रह्मस्वरूपम् । अविजानताम् । विजानद्भ्योऽन्ये
अविजानन्तः; कार्त्स्न्येन न जानामीति मन्यमानानाम् इत्यर्थः । विज्ञातम् ब्रह्मस्वरूपम् । परोक्षापरोक्षज्ञानभेदेन अपौनरुक्त्यम्2 ।
"	यद्वा - विजानताम् - शास्त्रतो यथाऽवस्थितं ब्रह्मस्वरूपं ये जानन्ति, तेषां बुद्ध्या ब्रह्म अविज्ञातम्,"
ते ब्रह्मस्वरूपं कार्त्स्न्येन न जानीम इत्येव मन्यन्त         इति भावः । अविजानताम् -यथावस्थितं ब्रह्म
शास्त्रतो ये न जानन्ति, तेषां बुद्धया
ब्रह्म विज्ञातम्,  ते इदमेव ब्रह्म मयाऽवगतं सम्यक् इति मन्यन्त इति भावः ।
"		सर्वात्मना वेद्यताऽत्र ब्रह्मणो न निषिद्ध्यते ।"
"		अत्रैव मतमित्युक्तं विरुद्ध्येत तथा सति ।।"
"		सर्वथा तदवेद्यं चेत् तुच्छमेव भवेत्तदा ।"
"		प्रवृत्तिरपि शास्त्राणां नैव तस्मिन्घटेत च ।।"
2.4
प्रतिबोधविदितममृतममृतत्वं हि विन्दते ।
आत्मना विन्दते वीर्यं विद्यया विन्दतेऽमृतम् ।। 4 ।।
B.2.4
"		        [ प्रकारान्तरेण ब्रह्मस्वरूपज्ञानम् ]	"
"	सु - ब्रह्मणः साकल्येन अवेद्यत्वे तद्वेदनं कथम्? कथं वा मोक्षसिद्धिः? तत्राह - प्रतिबोध इति । यद्यपि"
ब्रह्म साकल्येन न ज्ञातुं योग्यम्; तथापि प्रतिबोधतो विदितं चेन्मतं भवति । बुध्यते अनेनेति बोधः बोधकधर्मः,
प्रतिनियतो बोधः प्रतिबोधः - असाधारणधर्मः, स च सत्यत्व - ज्ञानत्व - अनन्तत्वादिः; तैः असाधारणाकारैः स्वेतरनिखिलविलक्षणत्वेन
विदितं चेत्तदा तद्ब्रह्मस्वरूपम् मतमेव - ज्ञातमेव । अमृतत्वं विन्दते - मोक्षं प्राप्नोति । येन प्रतिबोधविदितं
तेन मतम्; सोऽमृतत्वं विन्दत इत्यन्वयः ।
[ अमृतत्वप्राप्तिकारः ]
"	अमृतत्वप्राप्तिप्रकारमाह - आत्मना इति । आत्मना - प्रसन्नेन परमात्मना, वीर्यम् - विद्यानिष्पत्त्यनुकूलं"
मनोऽवधानरूपं1 वीर्यं विन्दते । यद्वा - आत्मना - मनसा इत्यर्थः । मनःकृतं वीर्यम्, प्रणिधानसामर्थ्यम्2
इति यावत् ततश्च निष्पन्नया विद्ययाऽमृतत्वमश्नुते ।
"	यद्वा - बोधः बुध्यमानं वस्तु कर्मणि घञ्, बोधे बोधे प्रतिबोधम्, प्रतिबोधं विदितं प्रतिबोधविदितम् - प्रतिवेद्यं"
येन ब्रह्मस्वरूपं विदितम् इत्यर्थः । सर्वशरीरत्वात् ब्रह्मणः प्रतिवेद्यम् ज्योतींषि विष्णुर्भुवनानि विष्णुः
(वि.पु. 2-12-38) इति न्यायेन2 येन विदितं तेन ब्रह्म मतम् इति भावः ।
2.5
इह चेदवेदीदथ सत्यमस्ति न चेदिहावेदीन्महती विनष़्टिः ।
भूतेषु भूतेषु विचित्य धीराः प्रेत्यास्माल्लोकादमृता भवन्ति ।। 5 ।।
B.2.5
"			[ अस्मिन् जन्मनि ब्रह्मज्ञाने फलम् ]"
"	सु - इह - प्राप्ते शास्त्राधिकारयोग्येऽस्मिन्नेव जन्मनि, अवेदीच्चेत्, अथ - अनुपदम् ,सत्यमस्ति - अनश्वरं"
फलमस्ति । नावेदीच्चिन्महती विनष्टिः - महान्  अनर्थः , संसारनिरयपात एव । धिया रमन्त इति धीराः - आत्मतत्त्ववेदनशीलाः
। भूतेषु भूतेषु - प्रतिभूतमन्तर्यामितया स्थितम्, विचिन्त्य - तेभ्यो विलक्षणत्वेन अवधार्य अस्माल्लोकात्
प्रेत्य - निर्गत्य, निःशेषं विनष्टपापाः प्राकृतम् इमं लोकं समतिक्रम्य, देशविशेषं प्राप्य अमृता भवन्ति मुक्ता भवन्ति ।
"			द्वितीयखण्डः समाप्तः"
3.1
ब्रह्म ह देवेभ्यो विजिग्ये । तस्य ह ब्रह्मणोविजयोदेवा अमहीयन्त  ।
"त एक्षन्त, अस्माकमेवायं विजयोऽस्माकमेवायं महिमेति ।। 1 ।।	"
B.3.1
"		[ इन्द्रियाणां कार्यकरणशक्तिकत्वे आख्यायिका ]"
"	सु - एवं प्रथमद्वितीयखण्डाभ्यां प्रश्न-प्रतिवचनमुखेन करणाधिपस्वरूपमुक्त्वा, तृतीयखण्डे एतदाहितकरणशक्तिकानामेव"
तत्तत्कार्यविशेषकृर्तृत्वसामर्थ्यम् आख्यायिकामुपखेनाह - ब्रह्मेति । ब्रह्म पुरा देवासुरसंग्रामे, देवेभ्यः
- देवानां निमित्ते, विजिग्ये - विजयमकरोत् । देवानामन्तर्यामितया स्थितं ब्रह्म, तेषां करणबलापादनेन विजयं
तेभ्यः प्रायच्छत् इति भावः । तदानीं ते देवा अमहीयन्त - पुजिता अभवन् । अथ अहंभावेन अस्माकमेवायं विजयः,
अस्माकमेवायं महिमा, इति ऐक्षन्त - अमन्यन्त ।
3.2
तद्धैषां विजज्ञौ । तेभ्यो ह प्रादुर्बभूव ।
तत्र व्यजानत (न्त) किमिदं यक्षमिति ।। 2 ।।
B.3.2
[ यक्षाविर्भावः ]
"	सु - ब्रह्म इत्यनुषङ्गः । एषाम् - देवानाम् तत् - उक्तम् अभिमानम् ब्रह्म विजज्ञौ । तेभ्यः अहङ्कारापनोदनेन"
ताननुग्रहीतुं, प्रादुर्बभूव - यक्षरूपमाविर्बभूव । यक्षं तत् - यक्षरूपम् आविर्भूतं ब्रह्म, किमिदम् ? इति न व्यजानन्त ।
3.3
तेऽग्निमब्रुवन् , जातवेदः ! एतद्विजानीहि
किमेतद्यक्षमिति ! तथेति । तदभ्यद्रवत् ।
तमभ्यवदत् कोऽसीति । अग्निर्वा अहमस्मीत्य-
ब्रवीत्, जातवेदा वा अहमस्मीति ।। 3,4 ।।
B.3.3
[ अग्नि - यक्षसंवादः ]
"	सु. - एवम् अजानन्तः ते तद्विज्ञानाय अग्निमब्रुवन् , जातवेदः !  एतद्विजानीहि किमेतद्यक्षम् इति । एवमुक्तोऽग्निः"
तथेति उक्त्वा तत् ब्रह्माभिमुखीकृत्य अद्रवत् - बलदर्पतः अद्य ज्ञात्वाऽऽगमिष्यामि इति वेगेन अगच्छत्
। तम् - अग्निं, यक्षस्वरूपम् अवदत् कोऽसि? इति । एवं पृष्टोऽग्निः वीर्याभिमानेन असकृत् नाम्नाऽऽत्मानं
प्रख्यापयन्  अब्रवीत् - अग्निर्वा अहमस्मि जातवेदा वा अहमस्मीति ।
3.4
तेऽग्निमब्रुवन् , जातवेदः ! एतद्विजानीहि किमेतद्यक्षमिति ! तथेति । तदभ्यद्रवत् ।
तमभ्यवदत् कोऽसीति । अग्निर्वा अहमस्मीत्य-
ब्रवीत्, जातवेदा वा अहमस्मीति ।। 3,4 ।।
B.3.4
[ अग्नि - यक्षसंवादः ]
"	सु. - एवम् अजानन्तः ते तद्विज्ञानाय अग्निमब्रुवन् , जातवेदः !  एतद्विजानीहि किमेतद्यक्षम् इति । एवमुक्तोऽग्निः"
तथेति उक्त्वा तत् ब्रह्माभिमुखीकृत्य अद्रवत् - बलदर्पतः अद्य ज्ञात्वाऽऽगमिष्यामि इति वेगेन अगच्छत्
। तम् - अग्निं, यक्षस्वरूपम् अवदत् कोऽसि? इति । एवं पृष्टोऽग्निः
वीर्याभिमानेन असकृत् नाम्नाऽऽत्मानं प्रख्यापयन्  अब्रवीत् - अग्निर्वा अहमस्मि जातवेदा वा अहमस्मीति ।
3.5
तस्मिंस्त्वयि किं वीर्यमिति । अपीदं सर्वं दहेयम्, यदिदं पृथिव्यामिति । तस्मै तृणं निदधौ,
एतद्दहेति । तदुपप्रेयाय सर्वजवेन । तत्र शशाक
दग्धुम् । स तत एव निववृते, नैत (नैन) दशकं
विज्ञातुम्, यदेतद्यक्षमिति  ।। 5.6 ।।
B.3.5
[ अग्नेः पराभवः ]
"	सु - एवं प्रत्युक्तं यक्षस्वरूपम् आह - तस्मिन् इति । अग्निरहं जातवेदा वाऽहमिचि बहुनामभिः प्रख्यापितात्मवैभवे"
त्वयि किं वीर्यम्? इति ! एवं पृष्टोऽग्निः साभिमानमाह - यदिदं पृथिव्यां सर्वमपीदं दहेयमिति । तस्मै तृणं
निदधौ तदुपप्रेयाय सर्वजवेन तन्न शशाक दग्धुम् । स्फुटमेतत् । सः - भग्नमानः अग्निः
एतद्यक्षं यत् - यत्स्वरूपं, एतत् विज्ञातुम् सम्यक् ज्ञातुम्, नाशकम्:
इति मत्वेति शेषः तत एव - तत्क्षणादेव, निववृते - गतमानो गतवेगः, क्षणमप्यसन्निधाय अपससार इति भावः ।
3.6
तस्मिंस्त्वयि किं वीर्यमिति । अपीदं सर्वं दहेयम्, यदिदं पृथिव्यामिति । तस्मै तृणं निदधौ,
एतद्दहेति । तदुपप्रेयाय सर्वजवेन । तत्र शशाक
दग्धुम् । स तत एव निववृते, नैत (नैन) दशकं
विज्ञातुम्, यदेतद्यक्षमिति  ।। 5.6 ।।
B.3.6
[ अग्नेः पराभवः ]
"	सु - एवं प्रत्युक्तं यक्षस्वरूपम् आह - तस्मिन् इति । अग्निरहं जातवेदा वाऽहमिचि बहुनामभिः प्रख्यापितात्मवैभवे"
त्वयि किं वीर्यम्? इति ! एवं पृष्टोऽग्निः साभिमानमाह - यदिदं पृथिव्यां सर्वमपीदं दहेयमिति । तस्मै तृणं निदधौ
तदुपप्रेयाय सर्वजवेन तन्न शशाक दग्धुम् । स्फुटमेतत् । सः - भग्नमानः अग्निः एतद्यक्षं यत् - यत्स्वरूपं,
एतत् विज्ञातुम् सम्यक् ज्ञातुम्, नाशकम्:
इति मत्वेति शेषः तत एव - तत्क्षणादेव, निववृते - गतमानो गतवेगः, क्षणमप्यसन्निधाय अपससार इति भावः ।
3.7
अथ वायुमब्रुवन्, वायवेतद्विजानीहि किमेतद्यक्षमिति!  तथेति ।। 7  । ।
B.3.7
[ वायुयक्षसंवादः वायोः परभवश्च ]
"	सु. - अथ वायुम् इत्यादि स्फुटम् ।"
3.8
तदभ्यद्रवत् । तमभ्यवदत्, कोऽसीति? वायुर्वा अहमस्मीत्यब्रवीत्, मातरिश्वा वा अहमस्मीति ।। 8 ।।
B.3.8
[ वायुयक्षसंवादः वायोः परभवश्च ]
"	सु. - अथ वायुम् इत्यादि स्फुटम् ।"
3.9
तस्मिंस्त्वयि किं वीर्यमिति । अपीदं सर्वमाददीयं, यदिदं पृथिव्यामिति ।। 9 ।।
B.3.9
[ वायुयक्षसंवादः वायोः परभवश्च ]
"	सु. - अथ वायुम् इत्यादि स्फुटम् ।"
3.10
तस्मै तृणं निदधौ एतदादत्स्वेति । तदुपप्रेयाय सर्वजवेन । तन्न शशाकाऽऽदातुम् । स तत एव
निववृते, नैत (नैन) दशकं विज्ञातुं, यदेतद्यक्षमिति ।। 10 ।।
B.3.10
[ वायुयक्षसंवादः वायोः परभवश्च ]
"	सु. - अथ वायुम् इत्यादि स्फुटम् ।"
3.11
अथेन्द्रमब्रुवन्, मघवन्नेतद्विजानीहि किमेतद्यक्षमिति ।
तथेति तदभ्यद्रवत् । तस्मात् तिरोदधे ।। 11 । ।
B.3.11
[यक्षतिरोभावः]
"	सु. - अथेन्द्रमब्रुवन् - अथ - सर्वे देवा देवराजमब्रुवन् । मघवन्! किमेतद्यक्षम् ? इति विजानीहि इति ।"
तथेति उक्त्वा तदभ्यद्रवत् । इन्द्रस्य मानभङ्गो मा भूदिति ब्रह्म स्वयं तस्मात् - इन्द्रात्. देशाद्वा;
तिरोदधे - अन्तर्हितमभूत् ।
[ इन्द्रप्रार्थना ]
"	स.- इन्द्रः तस्मिन्नेवाकाशे - प्राग्यक्षाधिष्ठित एव प्रदेशे; आविर्भूताम् इति शेषः । बहुशोभमानाम् - हिमवत्पुत्रीम्"
उमाम्, आजगाम - दृष्ट्वा तत्सन्निधिमागच्छत् इति भावः । आगत्य किमेतद्यक्षमिति - सविनयं ताम् उवाच - अपृच्छत इति भावः ।
3.12
स तस्मिन्नेवाकाशे स्त्रियमाजगाम बहुशोभमानामुमां हैमवतीम् ।
तां होवाच किमेतद्यक्षमिति ।। 12 ।।
B.3.12
[यक्षतिरोभावः]
"	सु. - अथेन्द्रमब्रुवन् - अथ - सर्वे देवा देवराजमब्रुवन् । मघवन्! किमेतद्यक्षम् ? इति विजानीहि इति ।"
तथेति उक्त्वा तदभ्यद्रवत् । इन्द्रस्य मानभङ्गो मा भूदिति ब्रह्म स्वयं तस्मात् - इन्द्रात्. देशाद्वा;
तिरोदधे - अन्तर्हितमभूत् ।
[ इन्द्रप्रार्थना ]
"	स.- इन्द्रः तस्मिन्नेवाकाशे - प्राग्यक्षाधिष्ठित एव प्रदेशे; आविर्भूताम् इति शेषः । बहुशोभमानाम् - हिमवत्पुत्रीम्"
उमाम्, आजगाम - दृष्ट्वा तत्सन्निधिमागच्छत् इति भावः । आगत्य किमेतद्यक्षमिति - सविनयं ताम् उवाच - अपृच्छत इति भावः ।
तृतीयखण्डःसमाप्तः
4.1
सा ब्रह्मेति होवाच, ब्रह्मणो वा एतद्विजये महीयध्वम् इति । ततो हैव विदाञ्चकार ब्रह्मेति ।। 1 ।।
4.2
तस्माद्वा एते देवा अतितरामिवान्यान् देवान्; यदग्निर्वायुरिन्द्रः । ते ह्येनन्नेदिष्ठं पस्पृशुः ।
ते (स) ह्येनत् प्रथमो विदाञ्चकार ब्रह्मेति ।। 2 ।।
B.4.2
[ देवेषु अग्निवाय्विन्द्राणां श्रेष्ठता ]
"	सु.- यत्  इति प्रत्येकं सम्बध्यते लिङ्गव्यत्ययश्छान्दसः । तस्माद्वा - तस्मादेव एते देवा अन्यान् देवान्,"
अतितरामिव - महिम्ना अतिशेरत इत्यर्थः । इव इति अनर्थकम्, एवार्थकं वा । के ते देवाः?  इत्यत्राह - यदग्निः
इति  । योऽग्निः यो वायुः यः इन्द्रः । कस्मात्तेऽन्येभ्यो अतिशयिताः? इत्यत्राह - ते हि - यस्मात् ते
अग्न्यादयः, एनन्नेदिष्ठम् - समीपगतं पस्पर्शुः - स्पर्शश्च अत्र सन्निधिगमनसंवादादिरूपः सम्बन्धः । हि -
यस्मात् ते एनत् - ब्रह्म, प्रथमः -प्रथमम्, विदाञ्चकार - विदाञ्चक्रुः । वचनव्यत्ययः छान्दसः । उमावचनेन
इन्द्रस्य, इन्द्रवाक्येन  च  अग्निवाय्वोः तत्परिज्ञानम्; अन्ये तु पश्चादेव व्यजानन्त । इमे प्रथमं व्यजानन् इत्युच्यते ।
4.3
तस्माद्वा इन्द्रऽतितरामिवान्यान् देवान् । स ह्येनन्नेदिष्ठं
पस्पर्श । स ह्येनत् प्रथमो विदाञ्चकार ब्रह्मेति ।। 3 ।।
B.4.3
[ इन्द्रस्य सर्वश्रेष्ठता ]
"	सु.- अग्न्यादिष्वपि इन्द्रस्य श्रैष्ठ्यमाह - तस्मात् इति । स्फुटम् ।"
4.4
तस्यैष आदेशो यदेतद्विद्युतो व्यद्युतदा इति, इन्न्यमिष (मीमिष) दा इत्यधिदैवतम् ।। 4 ।।
B.4.4
[ ब्रह्मणः यक्षरूपेण आविर्भावतिरोभावयोःउपमानदर्शनम़् ]
"	सु.- अथ ब्रह्मणः तदानीन्तनाविर्भावतिरोभावे 1 निदर्शनम् उपदिशति - तस्यैष इति । तस्य - क्षणमाविर्भूय तिरोभूतस्य"
ब्रह्मणः, एष आदेशः - वक्ष्यमाण उपदेशः । विद्युतो व्यद्युतदिति यच्च न्यमीमिषत् इति, एष आदेश इति पूर्वेणान्वयः
। वचनव्यत्ययश्छान्दसः । न्यमीमिषत् इति प्रकाशाभावो लक्ष्यते । स्वार्थे णिच् । यथा विद्युत् घनान्धकारं
सहसैवापसार्य - अभिभूय, सर्वप्रकाशकम्, स्वयमेका विद्योतते, तथा तत् व्यद्योतत । यथा च सपदि क्षणेनैव अलक्षितविशेषं1
तिरोभवति तथा तिरोभूतं इति भावः । आ इति प्रसिद्धौ इत् इत्यनर्थको निपातः ।
"	यद्वा - चक्षुर्न्यमीमिषत्, स्वार्थे णिच्, निमेषव्यापारम् अकरोत् इति यत्, अयमपर उपमानोपदेशः इत्यर्थः"
। इतः2 समुच्चयोऽर्थः । यथा विद्युत् सहमा आविर्भूय सहसा तिरोभवति, यथा च निमेषव्यापारः पक्ष्मणोः संश्लेषरूपः,
क्षणेन सहसा भूत्वा सहसाऽपैति, तथा ब्रह्म आविर्भूतं तिरोभूतं च, इति भावः । इत्यधिदैवतमिति । एवं प्रकारेण
अधिदैवतम् - देवतासु बाह्येषु भूतेषु, उपमानोपदेशः कृतः इति भावः ।
4.5
अथाध्यात्मम्, यदेत (न) द्गच्छतीव च मनो न मनोऽनेन) चैन (त) दुपस्मरत्यभीक्ष्णं सङ्कल्पः ।। 5 ।।
B.4.5
[ मनस इव ब्रह्मणः आविर्भावः क्षणिकः ]
"	सु.- अथाध्यात्मम् - अथ शरीरान्तरुपमानोपदेशः क्रियत इत्यर्थः । मन एतत् गच्छतीति यत् , तदिव, इत्यध्यात्ममादेश"
इत्यन्वयः । एतत् - ब्रह्म गच्छति - विषयीकरोति इत्येतत् । मनो ब्रह्म विषयीकरोति इति यत् तद्वदित्यर्थः
। यथा मनसो ब्रह्मविषयीकरणं न चिरतरस्थायि, किन्तु क्षणमात्रम् ; तथा ब्रह्मण आविर्भावोऽयमिति भावः । मनसो
ब्रह्मणि अस्थैर्यमेवोपपादयति - न चैतदुपस्मरत्यभीक्ष्णं सङ्कल्पः । सङ्कल्पः -  मनसो वृत्तिविशेषः, अभीक्ष्णम्
असकृत् , अविच्छेदेनेति यावत् , एतत् ब्रह्म न स्मरति हि । चो ह्यर्थः । अनादिविषयवासनादूषिततया मनसः ब्रह्मणि
बलाद्योजनेऽपि तदीया वृत्तिः क्षणं
संश्लिष्य सहसैवापसरत्यन्यत्र इति भावः ।।
[पाठान्तर योजना]
"	मनोऽनेन चेति पाठे, ननु मनसो ब्रह्मणि चिरतरावस्थानाभावे कथमुपासकानां ध्यानं घटेत इत्याशङ्कायामाह - अनेनेति"
। सङ्कल्पः असकृत् एनत् -  ब्रह्म स्मरति इति यत् , तत्तु अनेन प्रसन्नेन ब्रह्मणा । यद्यपि ब्रह्मणि प्रसन्ने
मनसोऽवधानं तस्मिन् भवेत् तथापि अनादिवासनासंसृष्टतया प्रकृत्या मनसो ब्रह्मणि न चिरावस्थानम् इति घटेत
इदमुदाहरणम् इति भावः ।।
[सर्वं ब्रह्मप्रशासनाधीनम् ]
"	यद्वा - तस्यैष आदेशः, आदेशः -  प्रशासनम् । यदेतद्विद्युतो व्यद्युतत् - विद्युतो विद्योतनमिति यत् , एष"
तस्य परब्रह्मण आदेशः - आज्ञा । आज्ञासाध्यत्वात् , आज्ञा इति निर्देशः । इदमुपलक्षणं विचित्रव्यापाराणाम् । तथा च स्मरणम् -
"		मेघोदयः सागरसन्निवृत्तिरिन्दोर्विभागः स्फुरितानि वायोः ।"
"		विद्युद्विभङ्गो गतमुष्णरश्मेर्विष्णोर्विचित्राः प्रभवन्ति 1मायाः1 ।(भ.गी.भा. 9-6) इति ।"
[ निमेषोन्मेषादयः ब्रह्माधीनाः ]
"	एवं विचित्रव्यापारमुक्त्वा, विचित्रो वा स्यादल्पो वा स्यात् , सर्वं तदाज्ञावशगम् । तेन विना किमपि न"
चलतीति ऐश्वर्यं प्रदर्शयितुमाह - न्यमीमिषदिति । यच्च निमिषितं तदपि तत्सङ्कल्पायत्तमिति भावः । एवं बाह्यव्यापारस्य
तदादेशगोचरत्वमुक्त्वा, आन्तरस्यापि तथात्वमाह - अथेति ।  एतन्मनो गच्छतीवेति यत् , एषोऽपि तस्याऽऽदेश
इत्यन्वयः । मनः स्वदेशादप्रचलितमेव नानादेशात् गच्छतीवेति यत् , तदपि तस्याज्ञा इत्यर्थः ।।
"	मनो न प्रचलति, अथ च गच्छतीवेति किम् ? तदेतत् स्फुटयन्नाह - अनेनेति । एतत् - मनः सङ्कल्पो भूत्वा, सङ्कल्पद्वारेण"
इत्येतत् । अभीक्ष्णम् -  असकृत् तांस्तान्विषयान् स्मरति, इदमेव गच्छतीवेति निर्दिष्टमिति भावः । इदमपि,
अनेन च - अनेन हि ब्रह्मणा विद्युद्विभङ्गप्रभृतिचिन्तितनिमिषितावधि अत्याश्चर्यम् अत्यल्पं सर्वमेव व्यापारजातं
तत्प्रशासनगोचरमिति भावः । तदेवं स्थितेऽर्थतत्त्वे,
युष्माभिः अस्माकमेवायं  महिमाऽस्माकमेवायं विजय इति न भ्रमितव्यमिति व्यञ्जितम् ।।
4.6
तद्ध तद्वनं नाम तद्वनमित्युपासितव्यम् । स य एतदेवं
वेद, अभि हैनं सर्वाणि भूतानि संवाञ्छन्ति ।। 6 ।।
B.4.6
[ब्रह्मोपासनप्रकारः]
"	सु. - तद्धेति । तत् - ब्रह्म वनम् -  सर्वैः प्रार्थनीयम् । नाम इति प्रसिद्धौ । यस्मात् ब्रह्म वननीयत्वेन"
प्रसिद्धम् तत् -  तस्मात् , तत् ब्रह्म वनम् इत्युपासितव्यम् । सः -  प्रसिद्धः, योऽधिकारी, एतत् -  ब्रह्म,
एवम् -  वननीयं वेद । एनमभि - एनं प्रति, सर्वाणि भूतानि संवाञ्छन्ति । सर्वैरयमुपासको विद्यामाहात्म्याद्वननीयो भवति इति भावः ।।
4.7
उपनिषदं भो ब्रूहीति । उक्ता त उपनिषत् ।  ब्राह्मीं वाव त उपनिषदमब्रूमेति ।। 7 ।।
B.4.7
"	सु. - एवमुपदिष्टः शिष्यः, ब्रह्मविद्यायां निरूपितायामपि तदुपायरहस्यं जिज्ञासुः परिपृच्छति - उपनिषदं"
भो ब्रूहीति । उपनिषदम् रहस्यं, वक्तव्यं रहस्यं ब्रूहीत्यर्थः । आचार्य आह - उक्तेति । ते - तुभ्यम् , उपनिषदुक्ता
। उक्तेत्येतदेव द्रढयति - ब्राह्मीमिति । ब्रह्मविद्यामब्रूम किल ते । वाव इति एवार्थकम् । उक्तैव ब्रह्मविद्या
; नात्रावशिष्टं किञ्चित् । किन्तु तदुपयोगि तु वक्ष्यमाणं शृणु इति भावः ।।
4.8
तस्यै तपो दमः कर्मेति प्रतिष्ठ;वेदाः सर्वाङ्गानि सत्यमायतनम् ।। 8 ।।
B.4.8
[ ब्रह्मविद्या साधनानि ]
"	सु. - तस्या इति । तस्यै - ब्रह्मविद्यायै । तपः - कृच्छ्रचान्द्रायणादि, दमः - इन्द्रियनिग्रहः, कर्म -"
अग्निहोत्रादिकम् , इति -  इदम् , प्रतिष्ठा - 1हेतुः1 ।
वेदास्तदङ्गानि सत्यमिति च, आयतनम् - स्थानम् , 2हेतुः2 इत्यर्थः । विद्यायाम् इति शेषः ।
4.9
यो वा एतामेवं वेद, अपहत्य पाप्मानमनन्ते
स्वर्गे लोके ज्येये प्रतितिष्ठति प्रतितिष्ठति ।। 9 ।।
B.4.9
[ ब्रह्मविद्याफलम् ]
"	सु. - यो वा एताम् -  उक्तां ब्रह्मविद्याम् , एवम् - तपःप्रभृत्युपायसहिताम् , वेद । स पाप्मानमपहत्य -"
सर्वाणि पापान्यवधूय, अनन्ते - कालपरिच्छेदशून्ये, ज्येये - जायसि, सर्वतः श्रेष्ठे इत्यर्थः, स्वर्गे लोके
दुःखासंभिन्नसुखे भगवल्लोके, अक्षरधाम्नि इति यावत् , प्रतितिष्ठति -  प्रतिष्ठितो भवति । न च पुनरावर्तत
इति भावः । आवृत्तिः उपनिषत्समाप्तिद्योतनार्था । अनन्ते ज्येये इति पदद्वयसमभिव्याहारात् 1योगपौष्कल्यात्1
स्वर्गशब्दो भगवद्धामपरः ।।
।। इति श्रीमद्भगवत्सहजानन्दचरणकमलपरिचर्यापरायणपरमहंसवर्ययोगिराज - श्रीगोपालानन्दस्वामिविरचितं केनोपनिषद्भाष्यम् समाप्तम् ।।
।। इति चतुर्थखण्डः ।।
श्रीरस्तु
उत्तरशान्तिपाठः
"	ओम् आप्यायन्तु ममाङ्गानि वाक् प्राणश्चक्षुः श्रोत्रमथो बलमिन्द्रयाणि च सर्वाणि सर्वं ब्रह्मोपनिषदं माऽहं"
ब्रह्म निराकुर्यां मा मा ब्रह्म निराकरोदनिराकरणमस्त्वनिराकरणं मेऽस्तु । तदात्मनि निरते य उपनिषत्सु धर्मास्ते
मयि सन्तु ते मयि सन्तु । ओं शान्तिः शान्तिः शान्तिः ।।
।। केनोपनिषत् समाप्ता ।।