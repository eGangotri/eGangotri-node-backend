2.2.0
।। अथ द्वितीयपञ्चिकायां द्वितीयोऽध्यायः ।।
2.2.1
देवा वै यज्ञमतन्वत तांस्तन्वानानसुरा अभ्यायन्यज्ञवेशसमेषां करिष्याम इति तानाप्रीते पशौ पुर इव पर्यग्नेर्यूपं प्रति पुरस्तादुपायंस्ते देवाः प्रतिबुध्याग्निमयीः पुरस्त्रिपुरं पर्यास्यन्त यज्ञस्य चात्मनश्च गुप्त्यै ता एषामिमा अग्निमय्यः पुरो दीप्यमाना भ्राजमाना अतिष्ठंस्ता असुरा अनपधृष्यैवापाद्रवंस्तेग्निनैव पुरस्तादसुररक्षांस्यपाघ्नता अग्निना पश्चात्तथैव तद्ययजमान यत्पर्यग्नि कुर्वत्यग्निमयी रेव तत्पुरस्त्रिपुरं पर्यस्यन्ते यज्ञश्चात्मनश्च गुप्त्यै तस्मात्पर्यग्नि कुर्वन्ति तस्मात्पर्यन्त्यग्नयेन्वाह तं वा एतं पशुमाप्रीतं सन्तं पर्यग्निकृतमुदञ्चं नयन्ति तस्योल्मुक पुरस्ताद्धरन्ति यजमानो वा एष निदानेन यत्पशुरनेन ज्योतिषा यजमानः पुरोज्योतिः स्वर्गं लोकमेष्यतीति तेन ज्योतिषा यजमानः पुरोज्योतिः स्वर्गं लोकमेति तं यत्र निहनिष्यन्तो भवन्ति तदध्वर्युर्बर्हिरधस्तादुपास्यति यदेवैनमद आप्रीतं सन्तं पर्यग्निकृतं बहिर्वेदि नयन्ति बर्हिषदमेवैनं तत्कुर्वन्ति तस्योवध्यगोह खनन्त्यौषधं वा ऊवध्यमियं वा ओषधीनां प्रतिष्ठा तदेनस्त्वायामेव प्रतिष्ठायामन्ततः प्रतिष्ठापयति तदाहुर्यदेष हविरेव यत्पशुरथास्य बह्वपैति लोमानि त्वगसृक्कुष्ठिकाः शफाविषाणे स्कन्दति पिशितं केनास्य तदापूर्यत इति यदेवैतत्पशौ पुरोळाशमनुनिर्वपन्ति तेनैवास्य तदापूर्यते पशुभ्यो वै मेधा उदक्रामस्तौव्रीहिश्चैव यश्च भूतावजायेतांतद्यत्पशौ पुरोळाशमनुनिर्वपन्ति समेधेने नः पशुनेष्टमसत्केवलेन नः पशुनेष्टमसदिति समेधेन हास्य पशुनेष्टं भवति केवलेन हास्य पशुनेष्टं भवति य एवं वेद ।।1।। (11)
2.2.2
तस्य वपामुत्खिद्याहरन्ति तामध्वर्युः स्रुवेणाभिघारयन्नाह स्तोकेभ्योनुब्रूहीति तद्यत्स्तोकाश्चोतन्ति सर्वदेवत्या वै स्तोका नेन्म इमेनभिप्रीता देवा गच्छानिति जुषस्व सप्रथस्तममित्यन्वाह वचो देवप्सरस्तमम्‌ । हव्या जुह्वा न आसनीत्यग्नेरेवैनां दास्ये जुहोतीमं नो यज्ञममृतेषु धेहीति सूक्तमन्वाहेमा हव्या जातवेदो जुषस्वेति हव्यजुष्टिमाशास्ते स्तोकानामग्ने मेदसो घृतस्येति मेदसश्च हि घृतस्य च भवन्ति होतः प्राशानः प्रथमो निषद्येत्यग्निर्वै देवानां होताग्ने प्राशान प्रथमो निषद्येत्येव तदाह घृतवन्तः पावक ते स्तोकाश्चितन्ति मेदस इति मेदसश्च ह्येव हि घृतस्य च भवन्ति स्वधर्मन्देववीतये श्रेष्ठन्नो धेहि वार्यमित्याशिषमाशास्ते तुभ्यं स्तोका घृतश्चुतोऽग्ने विप्राय सन्त्येति घृतश्चुतो हि भवन्त्यृषिः श्रेष्ठस्समिध्यते यज्ञस्य प्राविता भवेति यज्ञसमृद्धिमाशास्ते तुभ्यं श्चोतन्त्यध्रिगो शचीवस्तोकासो अग्ने मेदसो घृतस्ये मेदसश्च ह्येव हि घृतस्य च भवन्ति कविशस्तो बृहता भानुनागा हव्या जुषस्व मेधिरेति हव्यजुष्टिमेवाशास्त ओजिष्ठं ते मध्यतो मेद उद्भृतं प्र ते वयं ददामहे । श्चोतन्ति ते वसो स्तोका अधि त्वचि प्रति तान्देवशो विहीत्यभ्येवैनां स्तद्वषट्करोति यथासोमस्याग्ने वीहीति तद्यस्तोकाश्चोतन्ति सर्वदेवत्या वै स्तोकास्तस्मादियं स्तोकशो वृष्टिर्विभक्तोपाचरति ।।2।। (12)
2.2.3
तदाहुः का स्वाहाकृतीनां पुरोनुवाक्याः कः प्रैषः का याज्येति या एवैता अन्वाहैताः पुरोनुवाक्या यः प्रैषः स प्रैषो या याज्या सा याज्या तदाहुः का देवताः स्वाहाकृतय इति विश्वे देवा इतिब्रूयात्तस्मात्स्वाहाकृतं हविरदन्तु देवा इति यजन्तीति देवा वै यज्ञेन श्रमेण तपसाहुतिभिः स्वर्गं लोकमजयंस्तेषां वपायामेव हुतायां स्वर्गं लोकः प्राख्यायत ते वपामेव हुत्वा अनादृत्येतरणि कर्मण्यूर्ध्वाः स्वर्गं लोकमायंस्ततो वै मनुष्याश्च ऋषयश्च देवानां यज्ञवास्त्वभ्यायन्यज्ञस्य किंचिदेषिष्यामः प्रज्ञात्या इति तेभितः परिचरन्त ऐत्पशुमेव निरांत्रं शयानं विदुरियान्वाव किल पशुर्यावती वपेति स एतावानेव पशुर्यावती वपाऽथ यदेनं तृतीयसवने श्रपयित्वा जुह्वति भूयसीभिर्न आहुतिभिरिष्टमसत्केवलेन नः पशुनेष्टमसदिति भूयसीभिर्हास्याहुतिभिरिष्टं भवति केवलेन हास्य पशुनेष्टं भवति य एवं वेद ।।3।। (13)
2.2.4
सा वा एषामृताहुतिरेव यद्वपाहुतिरमृताहुतिरग्न्याहुतिरमृताहुतिराज्याहुतिरमृताहुतिः सोमाहुतिरेता वा अशरीरा आहुतयो या वै काश्च शरीरा आहुतयो अमृतत्वमेव ताभिर्यजमानो जयति सा वा एषा रेत एव यद्वपा प्रेव वै रेतो लीयते प्रेव वपा लीयते शुक्लं वै रेतः शुक्ला वपा शरीरं वै रेतो शरीरा वपा यद्वै लोहितं यन्मासं तच्छरीरं तस्माद्भूयाद्यावदलोहितं तावत्परिवासयेति सा पञ्चवत्ता भवति यद्यपि चतुरवत्ती यजमानः स्यादथ पञ्चावत्तैव वपाज्यस्योपस्तृणाति हिरण्यशल्को वपा हिरण्यशल्क आज्यस्योपरिष्टादभि घारयति तदाहुर्यद्धिरण्यं न विद्येत कथं स्यादिति द्विराज्यस्योपस्तीर्य वपामवदाय द्विरुपरिष्टादभिघारयत्यमृतं वा आज्यममृतं हिरण्यं तत्र सकाम उपाप्तो य आज्ये तत्र स उपाप्तो यो हिरण्ये तत्पञ्च संपद्यन्ते पांक्तोऽयं पुरुषः पञ्चधाविहितो लोमानि त्वङ्मांसमस्थि मज्जा स यावानेव पुरुषस्तावंतं यजमानं संस्कृत्याग्नौ देवयोन्या जुहोत्यग्निर्वै देवयोनिः सोग्नेर्देवयोन्या आहुतिभ्यस्संभूय हिरण्यशरीर ऊर्ध्वस्स्वर्गं लोकमेति ।।4।। (14)
2.2.5
देवेभ्यः प्रातर्यावभ्यो होतरनुब्रूहीत्यध्वर्युरेते वाव देवाः प्रातर्यावाणो यदग्निरुषा अश्विनौ त एते सप्तभिस्सप्तभिः छन्दोभिरागच्छंत्यास्य देवाः प्रातर्यावाणो हवं गच्छन्ति य एवं वेद प्राजापतौ वै स्वयं होतरि प्रातनुवाकमनुवक्ष्यत्युभये देवासुरा यज्ञमुपावसन्नस्मभ्यमनुवक्ष्यत्यस्मभ्यमिति स वै देवेभ्य एतान्वब्रवीत्ततो वै देवा अभवन्परासुरा भवत्यात्मना परास्य द्विषन्पाप्मना भ्रातृव्यो भवति य एवं वेद प्रातर्वै स तं देवेभ्योन्वब्रवीद्यत्प्रातरन्वब्रवीत्तत्प्रातरनुवाकस्य प्रातरनुवाकत्वं महति रात्र्या अनूच्यः सर्वस्यै वाचः सर्वस्य ब्रह्मणःपरिगृहीत्यै यो वै भवति यः श्रेष्ठतामश्नुते तस्य वाचं प्रोदितामनुप्र वदन्ति तस्मान्महति रात्र्या अनूच्यः पुरा वाचः प्रवदितोरनूच्यो यद्वाचि प्रोदिता यामनुब्रूयादन्यस्यै वैनमुदुतानुवादिनं कुर्यात्तस्मान्महति रात्र्या अनूच्यः पुरा शकुनिवादादनुब्रूही न्निरृतेर्वा एतन्मुखं यद्वयांसि यच्छकुनयस्तद्यत्पुरा शकुनिवादादनु ब्रूयान्मा यज्ञियां वाचं प्रोदितामनुप्रवदिष्मेति तस्मान्महति रात्र्या अनूच्यो अथो खलु यदैवाध्वर्युरुपाकुर्यादथानुब्रूयाद्यदा वा अध्वर्युरुपाकरोति वाचैवोपाकरोति वाचा होतान्वाह वाग्घि ब्रह्म तत्र स काम उपाप्तो यो वाचि च ब्रह्मणि च ।।5।। (15)
2.2.6
प्रजापतौ वै स्वयं होतरि प्रातरनुवाकमनुवक्ष्यति सर्वा देवता आशंसंत मामभिप्रतिपत्स्यति मामभीति स प्रजापतिरैक्षत यद्येकां देवतामादिष्टामभि प्रतिपत्स्यामीतरामेकेन देवता उपाप्ता भविष्यन्तीति स एतामृचमपश्यदापो रेवतीरित्यापो वै सर्वा देवता रेवत्यः सर्वा देवताः स एतयर्चा प्रातरनुवाकं प्रत्यपद्यत ताः सर्वा देवताः प्रामोदन्त मामभि प्रत्यपादि मामभीति सर्वा हास्मिन्देवताः प्रातरनुवाकमनुब्रुवति प्रमोदंते सर्वाभिर्हास्य देवताभिः प्रातरनुवाकः प्रतिपन्नो भवति य एवं वेद ते देवा अबिभयुरादातारो वै न इमं प्रातर्यज्ञमसुरा यथौजीयांसो बलीयांस एवमिति तानब्रवीदिन्द्रो मा बिभीत त्रिषमृद्धमेभ्योहं प्रातर्वज्रं प्रहर्तास्मीत्येतां वाव दृचमब्रवीद्वज्र स्तेन यदपो नप्त्रीया वज्रस्तेन यत्रिष्टुब्वज्रस्तेन यद्वाक्तमेभ्यः प्राहरत्तेनैनानंहोस्ततो वै देवा अभवन्परासुरा भवत्यात्मना परास्य द्विषन्पाप्मा भ्रातृव्यो भवति य एवं वेद तदाहुः स वै होतास्याद्य एतस्यामृचि सर्वाणि च्छन्दांसि प्रजनयेदित्येषा वाव त्रिरनूक्ता सर्वाणि च्छन्दांसि भवत्येषां प्रजातिः ।।6।। (16)
2.2.7
शतमनूच्यमायुष्कामस्य शतायुर्वै पुरुषः शतवीर्यः शतेन्द्रिय आयुष्येवैनं तद्वीर्य इन्द्रिये दधाति त्रीणि च शतानि षष्टिश्चानूच्यानि यज्ञकामस्य त्रीणि च वै शतानि षष्टिश्च संवत्सरस्याहानि तावान्त्संवत्सरः संवत्सरः प्रजापतिः प्रजापतिर्यज्ञ उपैनं यज्ञो नमति यस्यैवं विद्वांस्त्रीणि च शतानि षष्टिंचान्वाह सप्त च शतानि विंशतिश्चानूच्य प्रजा पशुकामस्य सप्त च वै शतानि विंशतिश्च संवत्सरस्याहोरात्रा वान्त्संवत्सरः प्रजापतिर्यज्ञं प्रजायमानं विश्वरूपमिदमनु प्रजायते प्रजापतिमेव तत्प्रजायमानं प्रजया पशुभिरनुप्रजायते प्रजात्यै प्रजायते प्रजया पशुभिर्य एवं वेदाष्टौ शतमनूच्यान्य ब्राह्मणोक्तस्य यो वा दुरुक्तोक्तः शमलगृहीतो यजेताष्टाक्षरा वै गायत्री गायत्र्या वै देवाः पाप्मानं शमलमपाघ्नत गायत्र्यैवास्य त तपाप्मानं शमलमपहन्त्यप पाप्मानं हते य एवं वेद सहस्रमनूच्यं स्वर्गकामस्य सहस्राश्वीनेवा इतः स्वर्गो लोकः स्वर्गस्य लोकस्य समष्ट्यै संपत्त्यै संगत्यापरिमितमनूच्यमपरिमितो वै प्रजापतिः प्रजापतेर्वा एतदुक्थं यत्प्रातरनुवाकस्तस्मिन्त्सर्वे कामा अवरुध्यन्ते स यदपरिमितमन्वाह सर्वेषां कामानामवरुध्यै सर्वान्कामानवरुन्धे य एवं वेद तस्मादपरिमितमेवानूच्यं सप्ताग्नेयानि च्छन्दांस्यन्वाह सप्त वै देवलोकाः सर्वेषु देवलोकेषु राध्नोति य एवं वेद सप्तोषस्यानि च्छन्दांस्यन्वाह सप्त वै ग्राम्याः पशवो अव ग्राम्यान्पशून्नुन्धे य एवं वेद सप्ताश्विनानि च्छन्दांस्यन्वाह सधा वै वागवदत्तावद्वै वागव त्सर्वस्यै वाचः सर्वस्य ब्रह्मणः परिगृहीत्यै तिस्रो देवता अन्वाह त्रयो वा इमे लोका त्रिवृतो लोका एषामेव लोकानामभिजित्यै ।।7।। (17)
2.2.8
तदाहुः कथमनूच्यः प्रातरनुवाक इति यथाच्छन्दसमनूच्यः प्रातरनुवाकः प्रजापतेर्वा एतान्यङ्गानि यच्छन्दांस्येष उ एव प्रजापतिर्यो यजते तद्यमानाय हितं पच्छोनूच्यः प्रातरनुवाकश्चतुष्पदा वै पशवः पशूनामवरुध्या अर्धर्चश एवानूच्यो यथैवैनमेतदन्वाह प्रतिष्ठाया एव द्विप्रतिष्ठो वै पुरुषश्चतुष्पादाः पशवो यजमानमेव तद्विप्रतिष्ठं चतुष्पात्सु पशुषु प्रतिष्ठापयति तस्मादर्धर्चश एवानूच्यस्तदाहुर्यद्व्यूह्ळः प्रातरनुवाकः कथमव्यूह्ळो भवतीति यदेवास्य बृहतीमध्यान्नैतीति ब्रूयात्तेनेत्याहुति भागा वा अन्यदेवता अन्याः स्तोमभागाश्छन्दोभागास्ता या अग्नावाहुतयो हूयन्ते ताभिराहुतिभागाः प्रीणात्यथ यत्स्तुवन्ति च शंसन्ति च स्तेन स्तोमभागाश्छन्दोभागा उभय्यो हास्यैता देवताः प्रीता अभीष्टा भवन्ति य एवं वेद त्रयस्त्रिंशद्वै देवाः सोमपा स्त्रयस्त्रिंशदसोमपा अष्टौ वसव एकादश रुद्रा द्वादशादित्याः प्रजापतिश्च वषट्कारश्चैते देवाः सोमपा एकादश प्रयाजा एकादशानुयाजाएकादशोपयाजा एते सोमपाः पशुभाजनाः सोमेने सोमपान्प्रीणाति पशुना सोमपानुभय्यो हास्यैता देवताः प्रीता अभीष्टा भवन्ति य एवं वेदाभूदुषा रुशत्पशुरित्युत्तमया परिदधाति तदाहुर्यत्त्रीन्क्रतूनन्वाहाग्नेयमुषस्यमाश्विनं कथ मस्यैकयर्चा परिदधतः सर्वे त्रयः क्रतवः परिहिता भवन्तीत्याभूदुषा रुशत्परुरित्युषसो रूपमाग्नरधाय्यृत्विय इत्यग्ने रयोजिवां वृषण्वसू रथोदस्रावमत्यो माध्वीममश्रुतं हवमित्यश्विनोरेवमु हास्यैकयर्चा परिदधतः सर्वे त्रयः क्रतवः परिहिता भवन्ति भवन्ति ।।8।। (18)।। इति द्वितीयपञ्चिकायां द्वितीयोऽध्यायः ।।
