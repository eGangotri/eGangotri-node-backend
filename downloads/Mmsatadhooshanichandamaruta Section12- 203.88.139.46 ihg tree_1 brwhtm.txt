वाद 38
अविचिछिन्नस्त्रोतांस्यापि नृहरिरागांस्यगणयन्
यदीया इत्यस्मान् सपदि समभूद्रक्षितुमनाः । 
अमुष्मिन्नायत्ता परमनवधिश्श्रीनिधिगुरौ 
मम श्रेयस्सिद्धिस्सकलविधबन्धावनुपधौ ।।
अखण्डार्थे चक्रे श्रुतिगणमखण्डं शुभगुणै
रखण्डं यस्तत्वं परमुर सिजानीति कथयन् ।
असामास्म स्मश्च प्रतिपदममुष्याङ््घ्रियुगळं
स्मरन्तोऽखण्डार्थाः कविकथककण्ठीरवगुरोः ।।
	सत्यज्ञानादिवाक्यानामखण्डार्थत्वात् ब्रह्म निर्गुणमेवेति प्रलपद्भिः प्रतारितास्तत एवानवरतसंसरणभागिनो जनानवलोक्य परमकारुणिकतया तेषां तदपायनिवृत्तिं भगवत आशास्ते ज्ञानानन्दे । अनेन वादार्थोपि सङ््गृहीतः । यथा 'यस्सर्वज्ञ' इत्यादिवाक्यैर्ज्ञानादिवैशिष्ट्यं प्रतिपाद्यते तथा सत्यादिवाक्यैस्सत्यत्वादिवैश्ष्ट्यं प्रतिपाद्यत इति नाखण्डार्थत्वमिति । एवं भगवता कर्त्तव्यमर्थमाशस्य स्वकर्तव्यं प्रतिजानीते सत्यज्ञानादी ति । विगीतमि ति । सत्यज्ञानादिवाक्यमित्यर्थः । विगीतपदस्य पक्षतावच्छेदकोपलक्षणार्त्थत्वात् सत्यज्ञानादिवाक्यत्वसामानाधिकरण्येनाखण्डार्थत्वस्य सिषाधयिषितत्वात् पक्षतावच्छेदकसामानाधिकरण्येन साध्यसिद्धेरनुमानफलतया तस्यैव पक्षतावच्छेदकत्वात् । निरवयवे ति । खण्डशब्दस्यावयवपरत्वेनेदम् । अच्छेद्ये ति खण्डशब्दस्य खण्डनपरत्वाभिप्रायेणेदम् । निर्विशेषणपरत्वं वा विशेष्यमात्रपरत्वं वे ति ।  निर्विशेषणपरत्वमित्यस्य विशेषणाभावविशिष्टविषयत्ववस्तुतोविशेषणाभावाश्रयत्वान्यतरपरत्वात् , विशेष्यमात्रपरत्वमित्यस्य विशेष्यविषयत्वेसति विशेषणाविषयत्वपरत्वादनयोर्विकल्पयोर्भेदः । शब्दार्थपरत्वसम्भावनामात्रेण तृतीयविकल्पान्तर्गतयोरपि विकल्पयोश्चतुर्थविकल्पे सकिमित्यादिना कीर्तनमिति ध्येयम् । वस्तुतस्तादृशार्थबोधकत्वं विवक्षितम् ? उत तथा बोधकत्वम् ? नाद्य इत्याह सिद्धसाधनादि त्यादि । द्वितीयं दूषयति नापी ति । जातिगुणादिविषयसोऽयमित्यादिवाक्यमेव दृष्टान्त इत्यत आह दृष्टान्तान्तरे ति । 
किन्निर्विशेषणत्वं विशेषणम् उतोपलक्षणमित्यभिप्रायेण विकल्पयति तत्र निर्विशेषणत्वमपी ति । अविशिष्टार्थे ति । स्वरूपातिरिक्तावोधकत्वाभिमानभङ्ग इत्यर्थः । निर्विशेषणत्वमि ति । न स्वरूपातिरिक्तप्रकार इत्यथः । स्वरूपस्ये ति । शब्दविषयतया सम्प्रतिपन्नत्वेन तथा साध्यत्वाभावादित्यर्थः । ननु विशेषणाभावात्मकत्वस्याऽसम्प्रतिपन्नत्वान्न दोष इति चेत् ; एवमपि विशेषणाविषयत्वस्यासिद्ध्या सगुणवाक्यविशेष इति भावः । सिद्धसाधनभयादखण्डविशेषणं ददतः तवापि स्वरूपपरत्वसाधने सिद्धसाधनता सम्मतैवेति वक्तुं साध्यैकदेशभूतार्थपरत्वे पर्यवसानमाह तदाही ति । ननु यत एव साध्यनिर्देशैकदेशभूतार्थपरत्वमात्रे सिद्धसाधनता, अत एवाखण्डविशेषणं कृतिमित्यापाततश्शङ्कते तत्परिहारार्थमि ति । एवं अखण्डशब्दस्य किं स्वरूपमात्रमर्थः ? उत यत्किञ्चिदित्यर्थः ? अथवा विशेषणाभावविशिष्टमिति विकल्पमभिप्रेत्य क्रमेण दूषयति किं प्रयायपदेत्या दिना । न कश्चिद्विशेष इति । सत्यज्ञानादिवाक्यमखण्डार्थम् , 'यस्सर्वज्ञ' इत्यादिवाक्यं सखण्डार्थमिति विशेषो न स्यादित्यर्थः । वस्तुगत्या निर्विशेषणविषयत्वे सति विशेषणाप्रतिपादकत्वमखण्डार्थत्वमिति शङ्कते विशेषणे ति । प्रातीतिके ति । विशेषणप्रतिपादकत्वभ्रमः वत्तुतस्तदप्रतिपादनं च उभयत्रापि समानमित्यर्थः । सगुणवाक्यानां विशिष्टप्रतिपादकत्वं व्यावहारिकम् , सत्यादिवाक्यानां तु तद्विशिष्टप्रतिपादनं  प्रातीतिकमिति वैषम्यमसिद्धम् ; त्वदुक्ततर्कप्रतिसन्धानशून्यानां निर्गुणवाक्यानामपि सगुणवाक्यानामिव गुणविशिष्टार्थबोधकत्वस्य दर्शनात् , तस्य ब्रह्मज्ञानेतराबाध्यत्वाच्च । वस्तुतो निर्विशेषणविषयत्वे सतीति विशेषणवैयर्थ्य चात्रानुसन्धेयम् । विशेष्यस्वरूपस्यैवे ति । स्वार्थिकेषु स्वरूपमात्रपरत्वस्य दर्शनादत्रापि ततस्म्भावनया विकल्पः । अतिरिक्तोजादान इति । अतिरिक्तार्थेषु  विभक्त्यादिषु विशेषणपरत्वस्य दर्शनादत्रापि विशेषणपरत्वे अखण्डार्थत्वासिद्धिरित्यर्थः । पदप्रतिपन्ने ति  प्रसक्तस्यैव त्याग इति प्रसङ्गसम्पादनार्थम् , न तु तदाप्रतिपन्नविशेषणस्यात्याज्यताभिप्रायेण । तेने ति । मात्रशब्देनेत्यर्थः । स किमित्यादि । विकल्प वाक्येविशेष्यमात्रपदस्य विशेषणाभाववद्विशेष्यपरत्वं विशेषणाभावस्य विशेषणत्वं च विवक्षित्वा प्रथमविकल्पः, तस्योपलक्षणत्वं विवक्षित्वा द्वितीयविकल्पः । विशेषणत्याग इत्यत्र 
त्यागशब्दस्याभावपरत्वाभिप्रायेणैतद्विकल्पद्वयम् , विशेष्यमात्रशब्दस्य विशेषणत्यागशब्दस्य च स्वारसिकार्थभिप्रायेण वृतीयविकल्पः । बोध्यवैशिष्ट्यप्रसङ््ग इतिबोध्यस्य विशिष्यात्मकत्वप्रसङ्गः, विशिष्टबोधनप्रसङ्ग इति यावत् , तथा च पूर्वोक्ता विशिष्टार्थबोधकत्वाभिमानभङ्ग इति भावः । सर्वेषामि ति । पुरुषाणामित्यर्थः । निरूपकाणामि ति । परीक्षकाणामित्यर्थः । अविश्वासिनामि ति । असमीचीनत्वज्ञानवतामितत्यर्थः । पदत्रयव्यावृत्तिः - सत्यादिपदानां परस्परं भिन्नार्थत्वम् , अपर्यायत्वमिति यावत् । तस्ये ति । एतच्छब्दः - अखण्डशब्दः । तत्सिद्धिः - सजातीयभेदराहित्यसिद्धिः । पूर्ववदि ति । अयं च साधारणो दोषः । तैरपी ति । अद्वैतश्रतिबलात् ब्रह्मणो भावरूपविशेषणेनेवाभावरूपविशेषणेनापि सम्बन्धाभावादित्यर्थः । प्रत्यक्षे ति । प्रत्यक्षेण तत्र भावरूपविशेषणस्य प्रतीतत्वात् समानाधिकरणवाक्यत्वेपि न तत्र तद्भहितपरत्वम् , ब्रह्मणस्तु मानान्तरागोचरत्वात् ततो विशेषणवैशिष्ट्याप्रतीतेः श्रुतेस्तद्रहितपरत्वमुपपद्यत एवेत्यर्थः । तत्किमि ति । यत्किञ्चिद्रूपमख्णडार्थत्वं सम्प्रतिपन्नयत्किञ्चिद्बोधनादधिकबोधने पर्यवसितम् उत नेत्यर्थः । विशेषणाबोधनपर्यवसानमिति पक्षस्तु विशेषणबोधकत्वप्रतिपादनेनैव निरसिष्यते । विरोधाभास इति । तत्कालावच्छिन्नस्य एतत्कालवैशिष्ट्ये एतत्कालावच्छिन्नस्य तत्कालवैशिष्ट्ये च युगपत्कालद्वयसत्त्वप्रसङ्गः, अवच्छेदकस्य अवच्छेद्यसमानकालत्वात् , तच्च विरुद्धम् ; देवदत्तःश्यामोयुवेत्यादौ तन्नास्तीत्यर्थः । सर्वस्ये ति । सोऽयमिति वाक्यव्यतिरिक्तस्य सर्वस्येत्यर्थः । कस्यचिदि ति । तत्वमसिसत्यज्ञानादिवाक्यमात्रस्य पक्षत्वे देवदत्तश्श्यामोयुवेत्यादावनैकान्त्यमित्यर्थः । वाक्यत्वादिती ति । आकाङ््क्षादित्रयाभावे स्वरूपासिद्धतां ब्रजे दित्यन्वयः । अयोग्यार्थस्य वाक्यत्वमेव नास्तीति मतानुसारेण त्रयाभाव इत्युक्तम् । यद्वा - अखण्डार्थप्रमापकत्वं साध्यम् , प्रमाणवाक्यत्वादिति हेतुरित्यभिप्रायः । वस्तुतस्तु न साध्ये प्रमाप्रवेशः अप्रमाणवाक्ये अखण्डार्थत्वस्यैवाभावात् , समानाधिकरणवाक्ये प्रमाणभूत एकस्यैव पदार्थद्वयाभेदरूपत्वात् तस्मिन् पर्यवसानं युक्तम् ; अप्रमाणवाक्ये तु कस्यापि तथात्वाभावात् विनिगमकाभावानैकस्मिन् पर्यवसानम् , विनिगमकाभावादेव स्वस्वाभेदरूपे उभयत्र पर्यवसानेपि एकप्रातिपदिकार्थनिष्ठत्वमखण्डार्थत्वन्नसिद्ध्यति, किञ्च - 
एकैकपदार्थस्य स्वस्वाभेदरूपतत्वे इतरदार्थाभेदरूपत्वाभावात् तत्र इतरपदार्थाभेदसंशयादिनिवृत्तिरितरपदार्थतादात्म्यबोधनादिनैव वाच्येति संसर्गप्रमापकत्वमपि तत्रावश्यकम् , तथा च वाक्यत्वमात्रस्य तत्राखण्डार्थत्वव्यभिचारित्वात् प्रमाणत्वमपि तत्रान्तर्भाव्यम् , तच्चाकङ््क्षादित्रयाभावे न भवतीत्यर्थः । तद्भाव इति । आकाङ््क्षाया अजनितान्वयबोधरूपत्वाद्योग्यताया अन्वयाबाधरूपत्वात् सन्निधानस्यान्वयप्रतियोग्युपस्थितिरूपत्वाच्चेत्यर्थः । निरस्तप्राय इति । साक्षात् तत्प्रयोगोपादानेन दूषणाकथनात् प्राय इत्युक्तम् । तदुपलक्षणतया - प्रवृत्तिनिमित्तौपलक्षणतया आद्य इति । चन्द्रशब्दस्य चन्द्रशब्दवाच्यतापरत्वात् प्रकृष्टप्रकाशचन्द्रपदयोः प्रवृत्तिनिमित्तभेदात् तदुभयवैशिष्ठ्यं वाक्यार्थस्स्यादित्यर्थः । अन्यथे ति । चन्द्रशब्दस्य जन्द्रपदवाच्यत्वपरत्वाभावे प्रकृष्टप्रकाशबदानतिरिक्तार्थकत्वाद्वैयर्थ्ये स्यादित्यर्थः । सर्वप्रकाशानामि ति । प्रकृष्टश्चासौ प्रकाशश्चेति कर्मधारयोऽत्र विवक्षित इति भावः । तस्ये ति । चन्द्रस्य प्रकाशत्वमात्रलक्षणकतया इदानीमभिधानादित्यर्थः । प्रकृष्टप्रकाशश्चन्द्र इति बहुव्रीहिपक्षे तु प्रकाशवैशिष्ट्यबोधनं स्पष्टम् । स्वरूपन्निर्दिष्टमि ति । स्वरूपमात्रमित्यर्थः । व्यावृत्तिर्विवक्षिते ति । तथा च लक्षणवैशिष्ट्यस्याविवक्षितत्वान्नाखण्डार्थत्वहानिरित्यभिमानः । ननु तथापि व्यावृत्तिवैशिष्ट्यबोधनात् सखण्डार्थत्वमित्यरुचेराह तेनाकारेणे ति । व्यावृत्तित्वाकारेणेत्यर्थः । व्यावृत्तित्वं च स्वरूपसदेव तात्पर्यविषयतावच्छेदकतया विवक्षितम् , न तु बोध्यतया, ततश्य व्यावृत्तित्ववैशिष्ट्यबोधनेन सखण्डार्थता, एवञ्च स्वरूपात्मकव्यावृत्तिपरमिति पर्यवसितार्थः ; तथा च लक्षणवाक्यजन्यस्वरूपात्मकव्यावृत्तिधीरेव इतराभेदसंशयादिनिवृत्तिहेतुरिति भावः । लक्षणंशेन लक्षणस्य प्रतीयमानत्वात् कथं तत्र तात्पर्याभाव इत्याशङ्क्य स्वरूपस्यैव प्रश्रविषयत्वादुत्तरमपि तत्परमेव युक्तम् , व्यावृत्तिश्च स्वरूपमेवेति न तत्परत्वेपि स्वरूपपरत्वहानिरित्यभिप्रायेणाह अस्मिन् ज्योतिर्मण्डल इति  । ननु लक्ष्यपदेनापि विशेषणस्य प्रतीतेः कथं  वाक्यस्य स्वरूपमात्रपरता, स्वरूपसभायं विशेषणलक्षणयोस्त्यागादित्यर्थः । अन्यार्थे ति । व्यावृतिप्रतीत्यर्थमित्यर्थः । लक्षणवैशिष्ट्ये ति । स्वरूपस्य व्यावृत्तित्वेपि अभेदसंशयनिवृत्ति हेतुः तज्ज्ञानं 
लक्षणवाक्येनैवेति नियमो लक्षणवाक्येन लक्षणवैशिष्ट्यप्रतिपादनप्रयुक्त एवेति भावः । तद्विशिष्टत्वस्य - तद्विश्ष्टबोधकत्वस्य । अतस्सर्वत्रे ति । यद्यपि स्वमते व्यावृत्तिः प्रयोजनमेव, न तु शब्दार्थः, तथापि तेन व्यावृत्तेश्शब्दार्थयाभिधानाल्लक्षणवैशिष्ट्यं विना व्यावृत्त्यसिद्धेस्तदर्थत्वस्याप्यावश्यकत्वात् तदुभयवैशिष्ट्यं विशिष्टविषयेभ्यो वाक्यान्तरेभ्योऽधिकमेव, तेषां व्यावृत्तिपरत्वाभावादिति भावः । यद्यपि व्यावृत्तिस्त्वरूपमेवेति तेनोक्तम् , तथापि स्वरूपपरत्वस्य सर्ववाक्यसाधारण्यात् स्वरूपात्मकव्यावृत्तिपरत्वाविशेषेण लक्षणवाक्यजन्यमेवं ज्ञानमभेदसंशयादिनिवर्तकमिति विशेषस्यापि वक्तुमशक्यत्वाल्लक्षणं व्यावृत्तिपरमिति प्रसिद्धिः स्वरूपातिरिक्तव्यावृत्तिपरत्वेनैव वाच्येति व्यावृत्तिवैशिष्ट्यं वाक्यान्तरेभ्योऽधिकमित्युक्तम् । इदं चे ति । लोके हि लक्षणवाक्यजन्या प्रतीतिर्विशिष्टविषयेत्येव प्रतीयते, तेन सा प्रतीतिर्भ्रान्तिरिति कल्पनीयम् , अस्मिन्मते तु तत्प्रतीतेर्भ्रान्तित्वकल्पनात् तदानुगुण्यमेतदनुमानस्य, किञ्च - वाक्यत्वस्य विशिष्टपरत्वव्याप्यत्वे लाघवम् , समानाधिकरणवाक्यत्वस्याखण्डार्थत्वव्याप्यत्वे गौरवमित्यर्थः । पूर्वयोरि ति । समानाधिकरणवाक्यत्वलक्षणवाक्यत्वयोरित्यर्थः । प्रतिरोध इति । उक्त युक्तिप्रतिसन्धान इति भावः । नचे ति । प्रमापकत्वगर्भे साधायम् , तच्च जरद्रवादौ नास्तीति भावः । यद्वे ति । नचैवं विशे्यवैयर्थ्यमिति वाच्यम् , चक्षुरादौ व्यभिचारात् ; विशिष्टपरत्वस्य विशिष्टतात्पर्यकत्वरूपस्य तत्राभावात् , पूर्वमविशेषितस्य पश्चाद्विशेषणे हेत्वन्तरं स्यादिति प्रथममेवे त्युक्तम् । ननु त्रहि विशेणप्रक्षेपस्य तत्रापि समानत्वात् कथं तद्रहितत्वेन पूर्वोक्ताधिकबलतेत्याशङ््क्य परेणाप्यखणडार्थप्रमापकत्वस्यैव साधनात्तस्यचायोग्यसमानाधिकरणवाक्यलक्षणवाक्ययोरभावाह्यभिचारात् तेनापीदं विशेणं देयमेवेत्याभिप्रेत्याह तथापी  ति । तेनाखण्डार्थबोधकत्वमात्रे साधिते सिद्धान्तिनापि विशिष्टबोधकत्वमेव साध्यत इति न जरद्गवादावयोग्ये व्यभिचारः । ननु तथापि घटः कर्मत्वमित्यादौ स्वरूपायोग्ये व्यभिचारात् प्रमापकत्वे सतीति विशेषणं प्रक्षेप्यमेव, न च तद्रथे साकाङ््क्षत्वमेव विशेषणम् , तथापि द्वयोस्तुल्यत्वेन सिद्धान्तहेतोरुक्ताधिकबलत्वासम्भवात् ; हति चेत् ; न, एवमपि सर्वलोकप्रतीत्यानुगुण्यस्यानपायात् । किञ्च - 
इतरव्यावृत्तिबुद्धिहेतुज्ञानविषयप्रतिपादकत्वापेक्षया भिन्नप्रवृत्तिनिमित्तत्वे सति साधारणे विशेष्यप्रतिपादकत्वापेक्षया च प्रमापकत्वस्यैव लघुत्वात् । किंचैवं अनुभावकत्वमेव विशेषणमस्तु, प्रमापकत्वापेक्षया लघुत्वात् । अथवैतदपि मास्तु, शाब्दज्ञानजनकत्वमेव विशेषणमस्तु, शाब्दत्वस्य जातित्वेनानुभवत्वापेक्षया लघुत्वात् । वस्तुतस्तु प्रागुक्तरीत्या सोऽयमित्यप्रमाणवाक्यस्याखण्डार्थबोधकत्वासम्भवात् प्रमाणत्वे सतीति विशेषणं तवाप्यावश्यकम् ; लमानाधिकरणत्वं लक्षणप्रतिपादकत्वं चाधिकमिति तद्विशेषणराहित्यमेवाधिकबलत्वम् ; तदेतत्सर्वमभिप्रेत्योक्तं तथाप्यनेन पूर्वयोर्बाध इति  । समव्याप्त्यभावादि ति । साध्यव्यापकत्वाभावादिति भावः । निर्गुणे ति । विशेषणस्य तत्वावेदकवेद्यत्वे सत्यत्वावश्यम्भावादिति मावः । विशेषणविशेष्ययो रिति । विगीतं वाक्यं विशिष्टपरं स्यात् तदेत्यनुषङ्गः । प्रधानभूते ति । एकविशेष्यकत्वं भज्येतेत्यर्थः । विशेषणे ति । विशेषणविशेष्यभेदस्य विशेषणविशेष्यतादात्म्यं प्रत्येव भञ्जकत्वादेतत्कोट््युत्थितिः । निर्विशेषे ति । विशेषणविशेष्यभेदस्य विशेषणानां मिथो भेदस्य च तत्वावेदकवेद्यत्वे सत्यत्वापातेनाद्वितीयत्वमञ्जकत्वादेतत्कोट््युत्थिति । व्याप्त्यभावादि ति । देवदत्तश्श्यामो युवेत्यादौ व्यभिचाराप्रयोजकत्वाञ्चेति भावः । द्वितीयतृतीययोर्यथाक्रममङ्गान्तवैकल्यमप्याह विशेषणविशेष्ये त्यादिना । प्रथमपक्षमेवोपोद्बलयन् पुनः शङ््कते ननु विशेषणभेदेने ति । तदधीने ति । विशेषणभेदाधीनेत्यर्थः । व्याप्त्यभावस्योक्तत्वादि ति । विशेषणभेदे विशेष्यभेद इतिर्व्याप्तिर्न स्यादित्युक्तत्वादित्यर्थः । अव्याप्तेरेवे ति । विशेषणसम्बन्धभेदे विशेष्यभेद इति व्याप्तिर्नास्तीत्यर्थः । स्ववचने ति । एकत्वावच्छिन्नधर्मिणमनूद्य अनेकत्तवप्रतिपादने स्ववचनविरोध इत्यर्थः । प्रसञ्जनीये ति । न ह्येकस्मिन्ननेकत्वं साधयामः, किन्त्वापादयामः, तथा च एकत्वानुवादस्य प्रसञ्जनीयानेकत्वविपर्ययेणैकत्वेन प्रसञ्जकस्यानेकविशेषणसम्बन्धस्य विपर्ययसाधने तात्पर्यान्न स्वववचनविरोध इत्यर्थः । प्रकारान्तरेण स्ववचनविरोधमप्याह एकत्व मिति । प्रसज्यप्रसंजकविपर्ययात्मकैकत्वानेकविशेषणसम्बन्धाभावरूपविशेषणद्वयेन एकस्यैव योगात् हदं वचनं स्वेनैव व्याहतमित्यर्थः । तत्तद्विशेषणैस्तत्तद्विशेषणानाश्रयप्रतियोगिकव्यावृत्तिभेदमात्रं अपाद्यते ?  उत 
तत्तद्विशेषणाविरोधिधर्माश्रयप्रतियोगिकव्यावृत्तिभेदोपीति विकल्पमभिप्रेत्याद्ये दोषमाह तत्तद्विशेषणे ति । द्वितीये दोषमाह अविरोधी ति । तत्तद्विशेषणाविरोध्याश्रयव्यावृत्तेस्तद्विशेषणेनासाध्यतया तादृशव्यावृत्तिभेदासिद्धेरित्यर्थः । न हि नैल्य मिति । हिशब्देन लोकप्रसिद्धमेतदिति सूच्यते । अविरोधिव्यावृत्तिभेदस्यासिद्धौ हेत्वन्तरमाह तथासती ति । अविरोधिव्यावृत्तिभेदसिद्धावित्यर्थः । विशेषणानां भेदकत्वस्यौत्सर्गिकत्वात् सत्यादिवाक्ये च प्रत्यक्षादिसंकोचकाभावात् सत्यत्वादिभिर्ज्ञानादिव्यावृत्तिरपि सिद्ध्येदित्याह भेदकमि ति । स्वेतरे ति । एकविशेषणविशिषमटतया प्रतीतौ तदितरसमस्तविशेषणाश्रयात् भेदस्सिद्ध्येदित्यर्थः । ततएवे ति । भेदकं विशेषणमित्यस्य संकोचे प्रमाणाभावादित्यर्थः । विशेषणान्तरे ति । यथा विशेषणान्तरप्रयोगे तदाश्रये एतद्विशेषणाश्रयात् भेदस्सिध्यति, तथा एतद्विशेषण प्रयोगेपि एतद्विशेषणेन एतद्विशेषणाश्रयात् भेदः किन्न सिद्ध्येदित्यर्थः । विरोधादि ति । सत्यत्वाद्याश्रये तद्भेदस्य वृत्त्यसम्भवादित्यर्थः । उपलम्भ इति । सत्यत्वादेरेव स्वाश्रयभेदाभावरूपतया सत्यत्वाद्युपलम्भ एव सत्यत्वाश्रये तद्भेदासम्भवे मानमित्यर्थः । एतद्वाक्यस्ये ति । अत्र वाक्यार्थोपलम्भ एव विवक्षितः, पदार्थस्मरणस्याप्रमाणत्वात् । अविशेषादि ति । यथा तद्विशेषणस्यावगमात्तदाश्रये तदाश्रयभेदो न सम्भवति तथा तत्रैव विशेषणान्तरस्याप्यवगमात्तदाश्रयभेदश्च न सम्भवति, अन्यथा ब्रह्म सत्यज्ञानानन्दाद्यात्मकं न स्यात् , तथा च विशेषणस्य विरोधिविशेषणान्तराश्रयव्यावर्त्तकता, मत्वविरोधिविशेषणान्तराश्रयव्यावर्तकतापीत्येकस्मिन्नेव तत्तद्वाक््योदितानेकविशेषणान्वयस्मम्भवर्तात्यर्थः । विशेषणान्तरप्रयोग इति । ज्ञानादिपदव्यावर्त्यजडादेरपि सत्यपदेन व्यावृत्तेरिति भावः । न च विरोधिव्याववर्त्तकत्तवपक्षेपि सत्यपदेन याद्व्यावृत्तं तदेव ज्ञानपदेनापि व्यावर्त्यत इति ज्ञानपदवैयर्थ्यमिति वाच्यम् , सत्यपदेन जडव्यावृत्तिसिद्धावपि तेन रूपेण तद्व्यावृत्तेरसिद्धतया जडत्वाजडत्वसन्देहानिवृत्त्या तथा व्यावर्तकतया ज्ञानपदस्य सार्थकत्वात् । स्वेतरसमस्तविशेषणाश्रयव्यावर्तकत्वपक्षे तु तद्विशेषणानाश्रयत्वात्तेनैवरूपेण यथा व्यावर्तयति तथा विशेषणान्तराश्रयादपि तेनैव रूपेण व्यावर्तयेत् ; त्वदुक्तात्सङ्कोचकाभावादेव। किञ्च न वैयर्थ्यमात्रम् , प्रत्युत एतद्विशेषणस्यापि 
वैयर्थ्यापादकत्वात्प्रतिकूलश्चेत्याह तस्यापी ति । एतद्विशेषणस्यापि विशेषणान्तरेण निरसनाद्विशेषणान्तरप्रयोगः प्रक्षाळनादिति न्यायेन वैयर्थ्यापादक इत्यर्थः । ननु विशेषणान्तरनिरसनीयस्य प्रथमविशेषणस्य उपादां यदि सप्रयोजनं न स्यात् तदा प्रक्षाळनादिति न्यायमावहति, अत्र तु प्रथमविशेषणं वशेषणान्तरप्रतिक्षेपार्थमेवेति तस्यापि न वैयर्थ्यमेवेति शङ्कते परस्परे  ति । परस्परस्य प्रवृत्तिनिमित्तप्रतिक्षेप इत्यर्थः । परस्परव्यावृत्तप्रवृत्तिनिमित्तेति पाठे तु परस्परं व्यावृत्ते ये प्रवृत्तिनिमित्ते इत्यर्थः । प्रतिक्षेप्यत्वसिद्धये परस्परव्यावृत्तेति विशेषणगद्वयस्यापि स्वेतराश्रयव्यावर्त्तकत्वे परस्परप्रवृत्तिनिमित्तप्रतिक्षेपसिद्धिरिति भावः । अनृते ति । अनृतजडपरिच्छिन्नभिन्नपरतया सत्यादिवाक्यं व्याख्यातम् ; न तु सत्यज्ञानानन्तव्यावृत्तिपरतया., तथा व्याख्याने ब्रह्मणोप्यसत्यत्वादिप्रसङ्गेन गूढसौगतत्वहानिप्रसङ्गादित्यर्थः । पदद्वये ति । ततश्च सत्यं ज्ञानमनन्तमिति पदत्रये एकं पदं व्यर्थमिति भावः । विशेष्यपदमात्र मिति । ननु विशेष्यपदमिति ब्रह्मस्वरूपमात्रबोधकं विवक्षितम् ? उत उद्देश्यसमर्पकं ब्रह्मपदं वा ? नाद्यः, तथाविधपदाभावात् ; सर्वस्यापि पदस्य सप्रवृत्तिनिमित्तत्वात् ; न द्वितीयः, ब्रह्मपदप्रतिपन्नब्रह्मत्वनिरासार्थतयैव विशेषणान्तरसार्थक्यादिति चेत् ; न, परमते ब्रह्मपदस्य लक्षमया विशेष्यमात्रबोधकत्वात् । अतीन्द्रिये शब्दादन्येन विशेषणानामप्रसक्तेः । केनाचिच्छब्देन किञ्चिद्विशेषणं प्रसज्य पदान्तरेण तद्व्यावृत्त्यर्थे विशेषणान्तरबोधने प्रक्षाळनादिति न्यायात् किमपि विशेषणं नोपादेयमित्यर्थः । यद्वा - मात्रशब्देन विशेषणपदद्वयप्रयोगपक्षो व्यावर्तते, विशेष्यपदमिति च लक्ष्यसमर्पकं ब्रह्मपदं विवक्षितम् , एकविशेषणपदसहितविशेष्यपदमेव सर्वे वायवर्तयिष्यति, किमितरविशेषणैरित्यर्थः । स्मृत्यविशिष्टबोधे ति । पदादप्यनुभवमभ्युपगम्योक्तम् । यद्वा - विभक्तिसमभिव्याहारादनुभावकत्वसम्भवादुक्तम् । एकत्वन्त्वविवक्षितमिति भावः । तावतैवे ति । न च स्मृतेरज्ञानानिवर्तकत्वादपरोक्ष ज्ञानार्थे पदान्तरमिति वाच्यम् , विषयस्वभावकृतापरोक्ष्यवादे स्मृतेरप्यापरोक्ष्यादिति भावः । ननु विशेषणप्रकाशारेथे पदान्तरमित्यत्राह तदतिरिक्तस्ये ति । तदभावनिर्णयायैव तद्विशेषणप्रयोग इति । शङ्कते विशेष्यपदमात्रे ति । किं भावप्रतिपादनमुखेनाबावनिर्णयो विवक्षितः ?  उत साक्षादेव ? आद्ये दोमाह हन्ते ति । तदभावनिर्णयाय तत्प्रतिपादनमित्यसङ्गतम् , विरोधात् 
विशिष्टपरत्वापाताञ्चेति भावः । किञ्चाभावप्रतिपादनासम्भवात् तद्विपरीतसत्यत्वादिनिर्णय एव स्यादित्याह इति विपरीते ति । द्वितीयमाशङ््कते विषमि ति । लक्षणया तदभावनिर्णय इति भावः । सर्वविशेषणशून्यत्वम् - लक्षणया सर्वविशेषणशून्यत्वप्रतिपादकत्वमित्यर्थः । तत्रे ति । विशेषणपदाप्रयोगो न तदभावतात्पर्यनिश्चायकः, अतः प्रकृते विशेष्यपदमात्रप्रयोगे विशेषणतदभावसन्देह एवेति शङ्कते देवदत्त इत्यादिना । तद्विशिष्टत्वमि ति । अतो न तदभावतात्पर्यमिति भावः । विपरीतनिर्णय एव स्यादिति यत् पूर्वमुक्तं तत्र शङ्कते प्रतीतमपी ति । नूनमि ति । विहितस्य निषेधांयोगादप्रतीतत्वमुपकारकमिति भावः । शङ््कते प्रतियोगी ति । तथा च प्रतियोगिस्मृत्यर्थमेव तन्निर्णयोपेक्षित इति भावः । साधारणे ति । अभावाश्रयविशेषितधर्ममात्रप्रतिपत्त्यत्येर्थः । बुध्यधिरोहादि ति । स्मृत्वधिरोहादित्यर्थः । तथा च स्मृत्यर्थे न तन्निष्ठतयाऽनुभवापेक्षेति भावः । अन्यथे ति । तन्निष्ठतयानुभवस्यैव स्मृतिहेतुत्वे कस्यापि विशेषणपदस्याभावे तन्निष्ठतयानुभवाभावेन कोटिस्मृतेरभावात् संशयानुत्थाने सन्देहनिराकरणार्थे विशेषणपदस्यानपेक्षितत्वात् विशेष्यपदेनैव निर्विशेषसिद्धिरित्यर्थः । ग्राहके ति । करणविशेषाधीनेत्यर्थः । आद्य ति । यद्यपि बुद्धिभेदाद्विशेष्यभेदमात्रमायाति - तस्य क्षणिकत्वसम्भवात् ; तथापि स्थायित्वे अनेकघटानामेकत्र एकदा सत्वे उपलब्धेः प्रतिघातादेश्च प्रसङ्गात् तत्तत््जानसमयमात्रस्थायित्वं वाच्यम् ; ततश्च क्षणिकत्वमित्याशयः । सम्मते ति भङ्गस्य विशेषणम् । सौगताद्विशेषमाह अतिरिक्त इति । अयं - वक्ष्यमाणः । अतएवे ति । अभिज्ञाप्रत्यक्षिज्ञास्मृत्यनुभवादिविषयाणां भेदप्रसङ्गादेवेत्यर्थः । ननु तदधीनबुद्धिभेद इति चतुर्थकगोटौ तदधीनेत्यस्य विशेषणभेदाधीनेति खल्वर्थः, ततश्च वृत्तिभेदस्य प्रत्यक्षादिभेदस्य च विशेषणभेदाधीनत्वाभावात् कथमनयोः कल्पयोरुत्थानम् ? कथं च धारावाहिकबुध्यभिज्ञादिषु दोषोद्भावनम् ? तत्र विशेषणभेदाभावात् ; इति चेत् ; इत्थम् , बुद्धिभेदमात्रं तत्र विशेष्यभेदप्रयोजकतया विवक्षितम् , विशेषणभेदाधीनत्वं तु प्रकृताभिप्रायेण तदुपपादकतया विवक्षितम् , अतो न दोषः । ग्राह्याकारमात्र मिति । ग्राह्याकारभेदमात्रमित्यर्थः । उक्तनयेने ति । अनेकव्यावृत्तीनामेकत्र सम्भवादिति व्यावृत्तिभेदकोट्युक्तनयेनेत्यर्थः । प्रागुक्ते ति । प्रागुक्ताविरोधिव्यावृत्तिभेदवदित्यर्थः । 
पर्याये ति । विशेषणभेदाद्विशेष्यभेद इत्युक्तर्विमतस्य बुद्धिं सहसैव नाधिरोहति, अतो विशेषणभेदप्रयोच्यत्वेन सम्मतं विशिष्टताभेदमापाद्य विशेष्यस्वरूपातिरिक्तविशिष्टताया अभवात् विशिष्टताभेदः स्यादेवेत्यनेन तात्पर्येण विशेष्यभेदापादने बुद्धवधिरोहतीत्यर्थः । सर्वही त्यादि । सर्वस्य वाक्यस्योद्देश्योपादेयविभागवत्त्वनियमादुद्देश्यतायाश्च प्रथमाभिधानपर्युक्तत्वात् प्रथमत्वस्य च विशेषणेप्यविशेषेण तस्याप्युद्देश्यत्वावश्यम्भावादुद्देश्यान्वयिनो विधेयस्य उद्देश्ये विशेष्य इव तद्विशेषणेनाप्यन्वयप्रसङ्ग इत्यर्थः । नन्वेवमपि विधेये उद्देश्यविशेषणानन्वयात् कथं परस्परसमवाय इत्यत्राह एवंविशेषणान्तरे ति । 'प्राप्तस्यापि विशेषणस्ये' त्यादिवक्ष्यमाणाभिप्रयो बोद्धव्यः । किमत इति । तावताप्युद्देश्योपादेयविभागनियमासिद्धेरित्यर्थः । उद्देश्ये ति । ततश्च बाधकाभावे तत्त्यागोऽनुपपन्न इति भावः । सत्यादिवाक्येपि कृत्स्नाप्राप्तिरूपस्योद्देश्योपादेयविभागबाधकस्य सत्त्वाद्विशिष्टविधिरेवेत्याह तथापी ति । अन्यथे ति । कृत्स्नस्याप्राप्तावपि उद्देश्योपादेयनियमाङ्गीकारे विशिष्टविधिमात्रोच्छेद इत्यर्थः । किञ्च अस्तूद्देश्योपादेयनियमः ; तथापि न स्वरूपपरत्वसिद्धिः, तथा सति भेदाभावेन उद्देश्योपादेयनियमासिद्धेरित्यर्थः । प्रथमन्ताव दिति । यदुक्तं पूर्ववादिना 'परस्परमुद्देश्योपादेयभावः पदार्थानां वक्तव्यः, ततश्च परस्परमभिधानक्रमो वक्तव्यः, ततश्च क्रमाविशेषात् विशेषणानामपि परस्परमुद्देश्योपादेयभावात् परस्परसमवायप्रसङ्गः' हति, तत्र प्रथमं परस्परमुद्धेश्योपादेयत्वं न सम्भवतीतिभावः । विहितस्यैवान्वयः ; ततश्च प्राप्तस्यापि विशेषणस्य विशेष्यान्वयप्रतिपत्त्यर्थे तद्विशेषणविशिष्टानुवादेन प्राप्तस्यापि विशेषणस्य विधेः स्वीकार्यत्वात् परस्परोद्देश्योपादेयभावात् परस्परान्वयो दुर्वार इति शङ्गते प्राप्तस्यापी ति । तद्विशिष्टतानुवादेने ति । विशेष्यान्वये विहितत्वं प्रयोजकमिति भावः । अभिदानक्रमोपि नास्तीत्याह अत इति । अस्य विवरणम् उद्देश्ये ति । अभिधानदशा - वाक्यार्थज्ञानदशा ; स्मृति ; - पदार्थस्मृतिः, विमर्शस्यापि ज्ञाते उद्देश्यधर्मिणि विदेयान्वयविचाररूपत्वात् तत्रापि क्रमोऽस्तीति भावः । प्रत्येकमि ति । तथा च विशेषणान्तरविशिष्टे विशेषणान्तरान्वयप्रतीतिरस्तीति भावः । यथायोग्य मिति । विमर्शे क्रमे सत्यपि विशेषणे विशेषणान्वयस्यायोग्यत्वात् विशेष्य एव विशेषणान्तरान्वयप्रतीतिरिति भावः । 
उद्देश्योपादेयभावस्य वयवस्थितत्वेन परस्परमुद्देश्यत्वाभावेप्येकस्या उद्देश्यतायाः सत्त्वात् तत्प्रयोजकस्य च क्रमस्य विशेष्य इव उद्देश्यविशषणेप्यविशेषादुद्देश्यविशेषणे विधेयविशेषणाधारताप्रसङ्ग इति शङ्कापि उद्देश्योपादेययोः क्रमाभावादेव निरस्तेत्याह अत इति ननु उद्देश्यविधेययोः क्रमभावेपि विशिष्टस्यैव उद्देश्यत्वात् तदन्तर्गते विशेषणे विशेष्य इव विधेयान्वयो अवर्जनीय इत्यत्राह उद्देश्यपदव दिति ।यथा उद्देश्यपदं विधेयविशेषणे न स्वविशेषणान्वयं बोधयति ; किन्तु तद्विशेष्ये, तथाव्युत्पत्तेः, तथा विधेयपदमपि उद्देश्यपदवत् विशेष्यसमवेतमेव विशेषणं बोधयति ; न तु तद्विशेषणे, तथैव व्युत्पत्तोरित्यर्थः । विशेषणस्य विशेषणान्वयो वक्तृतात्पर्यविरुद्धश्चेत्याह यथाव्युत्पत्ती ति । तात्पर्याभावमेव विवृणोति नही ति । तस्यांशस्ये ति । तस्य विशिष्टात्मन उद्देश्यस्य, योऽशः - विशेषणविशेष्यात्मकः, तस्याशेषस्येत्यर्थः । उपादेयांशेन - विधेयविशेषणेनेत्यर्थः । उद्दैश्यस्वोपादेयव्याप्यत्वेपि नोद्देश्योपादेयनियमः, नचैतावता व्याप्यत्वाभावः ; नियममात्रस्यैव व्याप्तित्वात् , अन्यथा धूमेपि वह्निव्याप्तिः न स्यात् ; तस्माद्यथाप्रमाणमुद्देश्यविशेष्यस्याधारतया विदेयविशेषणान्वयनियमः उद्देश्यविशेषणस्य विदेयविशेषणेन सामानाधिकरण्येनान्वयनियम इत्यास्थेयमित्याह अस्त्वेवमि ति । नस्वरूपेणैवे ति । तत््सम्बन्धनियम इत्यनुषङ्गः । विशेषणान्तरेणेत्यर्थः । प्राक् किन्त्विति शेषः । एवंतर्हि ति । उद्दश्यविशेषणस्य विधेयविशेषणानाश्रयत्वे चन्द्रत्वकेदारत्वाद्यनाश्रययोः शाखासारसयोरिव उपलक्षणत्वमेव । स्यात् - न तु घटं पश्येत्यादाविव घटत्वादेर्विधेयान्वयितया विशेषणत्वमित्यर्थः । उपलक्षणत्वमात्रे स्या दिति । तथा च निर्विशेषत्वं सिद्धमित्यभिमानः । शङ्कते लक्षणस्ये ति । बहिर्विषयत्वादि ति । विषयात् बहिः बहिर्विषय इत्यव्ययीभावः, विशेष्यगतत्वाभावादित्यर्थः । तस्य - उद्देश्यविशेषणस्येत्यर्थः । उद्देश्यविशेषणेनापि सविशेषत्वमाह नचे ति । एवं क्वचिदुपलक्षणस्य बहिष्ठत्वभङ्गीकृत्योक्तम् , इदानीं क्वाप्युपलक्षणस्य बहिष्त्वन्नेत्याह नचसारसादिकमि ति । वाक्यस्ये ति । स देवदत्तकेदारो यत्र सारस इत्यादेरित्यर्थः । कुतः सर्वोपलक्षणत्वप्रसङ्ग इत्याकाङ््क्षां व्युदस्यन् नहीत्यादिनोक्तमेवार्थे विवृणोति निर्णये त्याद्ना । असम्बन्धाविशेषेण लक्ष्यविशेषनिर्णयासम्भवात् युगपदेव सर्वस्य तदुपलक्षणकत्वं स्यादित्येवंमसूपेणातिप्रसङ्गेन असम्बन्धिन्याश्शाखायाश्चन्द्रोपलक्षणत्वासम्भवादित्यर्थः । 
यस्तदि ति । लोकसिद्धत्वादनिरुक्तोपि दुरपह्नव इत्यर्थः । अस्तुतर्हि ति । तद्वाक्यस्थोद्देश्यपदोपात्तविशेष्यं तद्वाक्यस्थविधेयपदेन न स्वविशेषणान्वयितयानुभाव्यम् , तद्वाक्यस्थोद्देश्यपदोपात्तत्वात् ; तत्पदोपात्तविशेषणवत् ; भूतले घट इत्यादिव्यधिकरणवाक्यस्थविधेयदविशेष्ये घटादौ अंशतो बाध इत्यत उक्तं तद्वाक्यस्थेत्यादि । यथाश्रुते परमते समानाधिकरणवाक्यस्थत्वेनाभिमतविशेष्यस्वरूपमात्रस्यापि वस्तुतो विशेषणान्तरयोगात् बाध इत्यनुभाव्यत्वपर्यन्तम् । व्यधिकरणवाक्यस्थोद्देश्यपदविशेष्ये तद्विशेणान्वयितयानुभाव्ये व्यभिचार इति विधेयपदम् । व्यधिकरणवाक्यस्थपदेन विशेषणवत्तया बोध्ये विशेष्येव्यभिचारवारणाय हेतौ तद्वाक्यस्थेति । प्रागुक्ते ति । स्वोक्तविशिष्यपरत्वानुमानस्य सर्वलोकप्रतीत्यनुगुणत्वेनाधिकबलत्वं प्रागुक्तम् , तत्रैव परकीयानुमानस्योपलम्भविरोध इत्युक्तं भवति । तथा च स एवात्राप्युपलम्भविरोध इत्यर्थः । आदिशब्देन पदान्तरवैयर्थ्यादि गृह्यते । तथाविधे ति । विशिष्टार्थपराणां  देवदत्तःश्यामहत्यादिवाक्यानामित्यर्थः । तथा च तद्वाक्यविशेषे व्यभिचार इति भावः । आभाससमानयोगक्षेमत्वमाह त्वदुक्ते ति । विशेषणान्तरै रिति । एतद्वाक्यप्रतिपन्नस्य विशेषणस्य समानाधिकरणवाक्यान्तरेपिप्रतिपादने तद्वाक्यप्रतिपन्नविशेषणान्तररैपि एतद्वाक्यप्रतिपाद्यविशेषणानामैक्यं स्यादिति विवक्षितम् ? कि वा समानविभक्तेः प्रातिपदिकार्थैक्यै तात्पर्यात् विशेषणानामपि प्रातिपदिकार्थतयाऽविशेद्विशेष्यविद्विशेषणानामप्यैक्यं स्यादिति विवक्षितम् ? आद्ये दोषमाह नही ते । न विशेष्यैक्यदृष्टान्तमात्रेण विशेषणैक्यसिद्धिः, समानाधिकरणसगुणब्रह्मवाक्यवाक्यप्रतिपन्नविशेषणानामैक्यस्य त्वयाष्यनङ्गीकारेण व्यभिचारादित्यर्थः । द्वितीये दोषमाह न च सगुणे ति । न सगुणब्रह्मपरसमानाधिकरणवाक्यस्य यावत्प्रतिपादिकार्थैक्ये तात्पर्यमिति सम्भवति देवदत्तः श्यामो युवा लोहिताक्ष इत्यत्रेव विशेष्यैक्यमात्रपरत्व निर्णयात् ; ततश्च समानविभक्तिके विशेष्यैक्ये तात्पर्यमित्यर्थः । यद्वा - तद्वदेवेत्यतःप्राक्तनग्रन्धएव द्वितीयविकल्पदूषणार्थेः, तदा एवं सगुण वाक्यस्य यावत््प्रातिपादिकार्थैक्यपरत्वाभावेन विशेष्यैक्यमात्रपरत्वादन्यत्रापितत््परत्वमेव युक्तमित्याह तद्वदि ति । सगुण इति । गुणविशिष्टतया बोध्ये । निर्गुणे - गुणं विना बोध्ये स्वरूपेचेत्यर्थः । व्युत्पत्तिः - 
समानाधिकरणवाक्यानां विशिष्टार्थपरत्वादेवेत्यर्थः । नन्वि ति । प्रकृष्टा वृत्तिः प्रवृत्तिरभिधानम् , निमित्तशब्दो विषययरः, तथा च भिन्नाभिधेयानामेकत्मिन्नर्थे वृत्तिरिति कैश्चिदर्थाभिधानात्तदनुसारेणेयं शङ्गा । अत एव विषयव्यवस्थया विरोधः परिहरिष्यते । लक्षणवाक्यस्ये ति । भिन्नप्रवृत्तिनिमित्तानामित्यादिसामानाधिकरण्यलक्षणवाक्यस्येर्थः । अन्यपरत्वेति । यथाश्रुते विरोधात् भिन्नप्रवृत्तिनिमित्तानामित्यादिवाक्यमन्यपरमित्यभिप्रायेणेत्यर्थः । अनभ्युपगमादि ति । अस्य लक्षणवाक्यस्य त्वयाप्यङ्गीकारादित्यर्थः । सम्भवप्रतिपादनपरो ग्रन्थः । समानाधिकरणे ति । व्यधिकरणवाक्यन्यावृत्तं शब्दानां सामानाधिकरण्यं समानाधिकरणार्थकत्वमेव वाच्यम् , स्वरूपतः सामानाधिकरण्यस्यातिप्रसक्ततयार्थद्वारक एव तस्मिन् समानाधिकरणवाचः पर्यवसानात् इति भावः । नचैतदि ति । देवदत्तः श्याम इत्यादिवाक्यविषयमित्यर्थः । प्रवृत्तिनिमित्तभेदस्यावश्यकत्वे हेतुमाह एके ति । प्रवृत्तिनिमित्तावश्यकत्वे हेतुमाह परित्यक्ते ति । एकप्रवृत्तिनिमित्तत्वनिष्प्रवृत्तिनिमित्तत्वयोस्सतोस्सामानाधिकरण्यन्न दृश्यत इत्येतदयुक्तम् , निष्प्रवृत्तिनिमित्तत्वे दर्शनादिति शङ्कते सत्यज्ञाने ति । दृश्यत इति । सामानाधिकरण्यमिति शेषः । तथा च प्रवृत्तिनिमित्तशून्ये तत्र सामानाधिकरण्यदर्शनादुभयत्र सामानाधिकरण्यादर्शमसिद्धमिति भावः । आशे ति । आशावशात् बुद्धिपरिकल्पितमोदकवदाशामात्रेणेदं परकल्पितम् , न तु प्रसिद्धम् , तत्रैव विप्रतिपत्तेरिति भावः । एवमप्येकप्रवृत्तिनिमित्तत्वनिष्प्रवृत्तिनिमित्तत्वयोस्मतोस्सामानाधिकरण्यादर्शमसिद्धम् , एककप्रवृत्तिनिमित्तत्वे तद्दर्शनादिति शङ््कते तर्हि ति । सामानाधिकरण्यं दृश्यत इति शेषः । अनन्वयादेवे ति । ततश्चान्वयप्रतीत्यभावेन वाक्यत्वस्यैवासिद्धत्वात्तद्विशेषसमानाधिकरणवाक्यत्वं सुतरामसिद्धमित्यर्थः । नैराकाङ््क्ष्येणे ति । नैराकाङ््क्ष्येण यो वाक्यभेदः, विमलं जलं नद्याः कच्छे महिषश्चरतीत्यादौ, त न स्यादित्यर्थः । मृख्येपी ति । मुख्यार्थे विवक्षितेपीत्यर्थः । इदं च सर्वपदलक्षणादिकं विशिष्ट एव तात्पर्यनिर्णयादिति भावः । स्वप्रतिपत्ति रिति । सखण्डार्थत्वमेव सर्वानुभवसिद्धमिति भावः । अथवे ति । अपिचेत्यर्थः । असङ््कोचः - शब्दविशेषविषयत्वेन सङ्कोचाभावः । उभयथापी ति । व्यावृत्तिनिषेधस्यैव 'वाचो 
निवर्तन्त' इत्यनेन प्रतीतिरिति भावः । अत एवे ति । मिथ्यात्वभयादेवेत्यर्थः । वाचोनिवृत्तिश्रुतिः परमार्थवाग्वृत्तिनिषेधिकेति भावः । अपरमार्थतः तद्वोधनादेव तत्सिद्धिरित्यत्राह परमार्थत इति । तत्रैवे ति । सत्यादिवाक्य इत्यर्थः । ननु बोधनादर्थसिद्धि, तच्चाखण्डे अपरमार्थतः, अतः सखण्डे तु तादृशमपि नास्तीति कथं तत्सिद्धिरिति चेत् ; न, तथापि सगुणवाक्ये सखण्डबोधनात्तत्रैव तत्सिद्धिप्रसङ्ग इति भावः । यत््पुन रिति । विषशब्दस्यानर्थावहतयी निषिद्धलक्षकत्वात् सर्वपदलक्षणेत्यर्थः । यदि भुङ््क्ष्वेत्यस्य मुख्यतैव ; तर्हि निषेधावगमः केनेत्यत्राह शब्देनैव ही ति । अपिशब्दस्त्वर्थे । भोजननिषेधस्तु निषिद्धपरतया त्वदभिमतेन विषशब्देन निषिद्धत्वमुद्भावयता तद्भोजनविधानस्य व्याहतत्वान्नास्य तद्विधाने काक्ुप्.म् ; किन्तु निषेध एवेति निषिद्धत्वबोधनादेवोन्नीयत इत्यर्थः । यद्वे ति । भोजनकर्मोपस्थित्यर्थमुक्तम् विषशब्देने ति । विषमित्यत्र प्रथमाविभक्तिः, सा चाविवक्षितदार्थाशब्दसाधुत्वाय प्रयुज्यत इति भावः । अन्येतु तत्र विषशब्देन द्विषदन्नं लक्ष्यते, विधिप्रत्ययेन च निषेधो लक्ष्यते, भुजिधातुर्मुख्य एवेति न सर्वपदलक्षणेति । 
	अत्र नवीनः शत्रुगृहे जलमपि पेयमित्यभिप्रायेण हि विष भुङक्ष्येति प्रयुज्यते, तत्र कथं करत्व्यम् ; तत् सर्वमनेनैव निषेध्यमितिनियमः, शत्रुगृह किमपि मा भुङ््क्ष्व किमपि न पिवेत्यत्रेव वाक्यान्तरेणापि निषेधसम्भवात् पानानुपस्थितिदशायां तस्य निषेध्यत्वासिद्धेश्च । यदि च कदाचित् भोजनपानोभयनिषेधपरतया प्रयुज्यते, यदि च पिपासुं प्रत्येव प्रयुज्यते, तदानीमपि द्वितीया मुख्यैव ।
	यदप्याह नवीनः 'वायुर्वै क्षेपिष्ठे' त्यादिवाक्ये प्राशस्त्यलक्षणा दृष्टे ति । तन्न ; तत्र प्राशस्त्यलक्षणायामपि अर्थवादस्य विधेयगतप्रशस्त्यार्पकत्वेन विध्येकवाक्यत्वात् विधेयसमर्पकस्य च मुख्यत्वात् । ननु तथापि विधेयान्वयप्रतीतेः पूर्व प्राशस्त्यस्यैव सर्वैः पदैर्लक्ष्यत्वात् अवान्तरवाक्ये सर्वपदलक्षणास्तीति चेत् ; न, पदार्थसंसर्गानुभावकत्वाभावेन तदादाय वाक्यत्वाभावात् प्राशस्त्यस्य चानुभवे प्रमाणभावेन लक्षणया गङ्गापदलक्ष्यस्येव स्मर्यत्वात् । ततोऽपि न वाक्य विशेष्यमात्रस्यैवेति । यदि विशेष्यैक्यवाची प्रत्ययो मुख्यार्थः, तदा तदर्थेनैव सखण्डार्थत्वप्रसङ्गः, ततश्च विशेष्यमात्रस्यैव प्रतिपत्तव्यत्वं च त्वयाभिमतम् , तदशक्यमेव वुशेष्यैक्यरूपमुख्यार्थपरत्वेनोपपादितं स्यात् , 
अतस्सखण्ड्र्थत्वापादकत्वाद्विशेष्यैक्यं दुष्प्रतिपादमित्यर्थः । यथा प्रवृत्तिनिमित्त वैशिष्ट्यं दुष्प्रतिपादम् , तथा विशेष्यैक्यभाषत्यविशब्दस्य भावः । कुण्ठितत्व मबोधकत्वम् । अन्यथेति । मुख्यार्थैकदेशविशेषणत्यागे कुण्ठितत्वभावे अंशान्तरपरित्यागेपि कुण्ठितत्वं न स्यात् , तथा च गङ्गादिपदानामपि तीरादौ मुख्यत्वस्यात् , यदि च मुख्यार्थैकदेशस्यापबि मुख्यार्थत्वान्न लक्षणा, तदा भावप्रधानेष्वपि सा न स्यादितिभावः । अत इति । मुख्यार्थत्वे बाधाभावेपि वाक्य हेतुमन्तरेण लक्षणाकल्पनम् , तत्रापि सर्वपदलक्षणेत्यादिकमयुक्तमित्यर्थः । ननु प्रधानांशस्यापरित्यागगात्प्रकृते न लक्षणा, भावप्रधाने तु अप्रधानस्य प्रधान्येन बोधनाल्लक्षणा, तथा च न लक्षणादिर्दोष इत्याशङ्क्य तथापि सर्वपदलक्षणावदस्वारस्यमेव दोष इत्याह यद्यपी त्यादिना । किञ्चे ति । अखण्डस्य वाक्यबोध्यत्व इत्यर्थः । नन्वस्त्वि त्यादि । विगीतं वाक्य विशिष्टपरमिति पूर्वग्रन्धः अखण्डार्थत्वानुमानदूषणपरः, अयं तु लखण्डार्थत्वसाधनपर इत्यपौनरुक्त्य । विशिष्टपरमि ति । विशिष्टबोधकमित्यर्थः । न चे ति । वाक्यवत् संसर्गानुभावकत्वाभावात् पदमात्रै रित्युक्तम् , अख्यातिपक्षानुसारेण संसर्गप्रतीत्यभावात् भ्रमहेतुभिरि त्युक्तम् । तेषामपी ति । स्वपदार्थसंसर्ग ज्ञानजनकत्वमात्रं न साध्यम् ; किन्तु सामान्यतो विशिष्टबुद्धिजनकत्वम् , तस्य च न व्यभिचार इत्यर्थः । शक्तं पदमित्यभिप्रायेणेदम् । 'सुप्तिङ्गन्तं पद' मित्याभिप्रायेणाह एकस्यापी ति । प्रतिपदार्थे प्रकृतिप्रत्ययात्मकाशंद्वययुक्तपदयस्वेन पदार्थनां प्रत्ययार्थविशिष्टप्रकृत्यर्थरूपत्वात् स्वार्थिकानां प्रकृत्यनतिरिक्तार्थत्वेन तत्र प्रत्ययार्थवैशिष्ट्याभावात् प्रयाश इत्युक्तम् । तत्र प्रवृत्तिनिमित्तविशिष्ट रूपत्वं पदार्थानां द्रष्टव्यम् । 'अखण्डं वाक्यस्यार्थ' इति वाक्यस्य अखण्डरूपैकार्थवृत्तित्वेन सामानाधिकरण्यं वाच्यम् , यथा नीलमुत्पलमिति वाक्यस्योत्पलरूपैकार्थवृत्तित्वेन सामानाधिकरण्यम् , अतस्तत्रानैकान्त्यमिति शङ्कां निराकरोति एतेन ति । प्रवृत्तिनिमित्तप्रत्ययार्थाभ्यां विशिष्टत्वादित्यर्थः ।
	अन्ये तु - संसर्गागोचरप्रमाजनकत्वं वा पर्यायशब्दानामेकप्रातिपदिकार्त्थपर्यवसायित्वं वा नाख्ण्डार्थत्वम् ; आद्ये संसर्गशब्देन संसर्गमात्रोक्तौ 'अप्राप्तयोः प्राप्तस्संसर्ग' इत्यादिसंसर्गलक्षणवाक्येऽव्याप्तिः, लक्षणमात्रस्याखण्डार्थत्वात् , पदस्मारितपदार्थसंसर्गोक्तौ तु विषं भुङ््क्ष्वेत्यादावतिव्याप्तः ; 
तस्य पदस्मारितपदार्थसंसर्गाप्रमाणकत्वात् , प्रतिपिपादयिपितपदार्थसंसर्गोक्तौ चन्द्रब्रह्मादिशब्दार्थानां प्रश्नधर्मित्वेन प्रागेव सामान्यतो ज्ञाततया स्वरूपणाप्रतिपिपादयितत्वात् प्रकृष्टादिवाक्येपि । सखण्डार्थत्वेनासम्भवश्च । अत एवान्त्यं लक्षणमप्ययुक्तम् । ककिञ्च प्रवृत्तिनिमित्ताभेदश्चेन्न पर्यायत्वम् , तद्भेदस्त्विहह नास्ति, अनन्तत्वादीनां शुद्धादन्यत्रासम्भवात् , अनन्ताहिशब्दानां लक्षणयाऽखण्डार्थत्वे च शुद्धे तदसिद्धेः । यदपि सत्याहिवाक्यस्याखण्डार्थत्वेनुमानमुक्तम् सत्यादिवाक्यमखण्डार्थम् एकप्रातिपदिकार्थमात्रनिष्ठ वा, लक्षणवाक्यत्वा ; तन्मात्रप्रश्नोत्तरत्वाद्वा ; प्रकृष्टादिवाक्यवदिति, तत्र आद्यानुमाने अप्रसिद्धविशेषणत्वम् , प्रत्यक्षादीनामपीत्यर्थमिति सप्रकारकज्ञानस्यैवोत्पत्तेः । असिद्धिश्च ; सत्यत्वज्ञात्लवादेः परावरजातित्वे तस्या ब्रह्मण्यपि तस्वेनातिव्याप्तेः, अजातित्वे ब्रह्मण्यपि तस्य त्तात्विकस्य धर्मिज्ञानावाध्यस्य चासम्भवात् अतात्विकस्य व्यावहारिकस्य चानात्मन्यपि सत्वात् । विरुद्धत्वं च भसाधारणधर्मरूपलक्षणवाक्यत्वस्य सखण्डार्थत्वेनैव व्याप्तत्वात् । न च स्वरूपलक्षणस्य लक्ष्यानतिरेकात् तत्परत्वमखण्डार्थत्वाद्विरोधि, तस्य लक्ष्यमात्रत्वे लक्ष्यलक्षणभावायोगात् , अतिरेकेपि यावल्लक्ष्यभावित्वादिनैव स्वरूपलक्षणतोपपत्तेश्च । बाधश्च, धर्मिज्ञानाधीनसप्रकारकसंशयादिनिवर्त्तकं मोक्षहेतुं सप्रकारं ज्ञानं प्रति वेदान्तविचाराविधानान्यथानुपपत्या वेदान्तवाक्ये साध्याभावनिश्चयात् । सत्प्रतिपक्षत्वं च सत्यादितात्पर्यविषयः संसृष्टरूपः संसर्गरूपो वा प्रमाणवाक्यतात्पर्यविषयत्वात्, सम्मतवत् ; सत्यादिवाक्यं स्वतात्पर्यविषयज्ञानाबोध्यसंसर्गपरम् , स्वकारणककमितिविषयपदार्थनिरूप्यसंसर्गपरं वा, प्रमाणवाक्यत्वात् , 'खं छिद्रं कोकिलःपिक' इत्यादावप्यनतिभिन्नार्त्थत्वे सामानाधिकरण्यायोगात् छिद्रकोकिलादीनां खपिकादिशब्दवाच्यत्वसंसर्गपरत्वान्न तत्रापि व्यभिचारः, वेदान्तवाक्यजन्या प्रमा सप्रकारा, विचारजन्यत्वात् ; वेदान्तजन्या प्रमा ब्रह्मनिष्ठप्रकारविषया, ब्रह्मधर्मिकसंशयविरोधित्वात् , ब्रह्मविचारजन्यत्वाश्च, यदेवं तदेवम् , यथा कर्मकाण्डजन्या इत्यादिना प्रतिरोधात् । दृष्टान्तस्य साध्यवैकल्व्यं च । तथा हि - प्रकृष्टादिवाक्यस्याखण्डार्थत्वन्न तावत् मुख्यया वृत्त्या लक्षणयापि । न तावत् गङ्गायां घोष इत्यादाविवान्वयानुपपत्त्या चन्द्रादौ प्रकृष्टेन द्रव्यरूपेण गुणरूपेण वा प्रकाशेन सम्बन्द्धत्वात् । नापि यष्टीः प्रवेशयेत्यादाविव तात्पर्यानुयपत्त्या, कश्चन्द्र इति स्वरूपमात्रस्यैव पृष्टत्वादिति 
वाच्यम् ; अस्ति कश्चिच्रन्द्रशब्दार्थ इत्यज्ञाने  तत्र धर्मिज्ञानसाध्यत्या बुभुत्साया स्संशयस्य चानुपपत्तेः, चन्द्रपदस्य प्रातिपदिकत्वानिश्चयेन सुब्विभक्तिप्रयोगायोगात् चन्द्रइत्यनूद्य स क इति प्रश्नायोगाच्च । नह्यज्ञानमनुगदार्हम्  , असङ््कीर्णे चन्द्रस्वरूपम् न ज्ञानमिति चेत् ; न, चन्द्रे स्वरूपद्वयाभावात् , तदेव सङ्कीर्णस्वरूपत्वेन ज्ञातमिति चेत् ;  कर्ह्यसंकीर्णत्वस्य व्यावृत्तिव्यावर्त्तकधर्मवैशिष्ट्ययोरन्यतरत्वेन प्रश्नस्य विशिष्टपरत्वापातात् । तस्मात् चन्द्रस्येतरस्मात् भेदकधर्म एव पृष्ट इति न तद्वाक्यस्याखण्डार्थत्वम् । एवं प्रतिवचनस्य प्रकृष्टत्वादिविशिष्टतात्पर्याभावे यः कश्चिच्चन्द्र इत्येय बोधनात् अतात्पर्यविषयस्य च प्रतीतस्याव्यावर्त्तकत्वात् तात्पर्यविषये अखण्डे अय चन्द्र इति लक्ष्यलक्षणरूपोद्देश्यविधेयादिविभागाभावेन तात्पर्यतो यत् किङ्गिदित्येव बोधनात् , तेन चन्द्रबुभुत्साया निवृत्त्यभावात्  कश्चन्द्र इति प्रश्नस्योत्तरं च न स्यात् । प्रकृष्टादिपदवैयर्थ्ये च स्यात् । गामानयेत्यादौ गोतत्वस्यानयनेनेव प्रकृष्टत्वादेर्विधेयेन चन्द्रप्रातिपदिकार्थेनान्वयेपि उद्देश्यतावच्छेदकत्वेन विवक्षितत्वात् तद्वत् वैशिष्ट्यार्थत्वं दुर्वारम् । अस्ति च प्रथिवीत्ववती प्रथिवीत्यादौ प्रथिवीत्वस्य विधेयेन प्रथिवीशब्दार्थेनान्वयः, न हि प्रथिवीत्वं न पृथिवीप्रातिपदिकार्थः, सहप्रयोगस्तु पृथिवीशब्दस्य तच्छब्देन व्यवहर्त्तव्यत्वात्, तस्मात् धर्मिणः चन्द्रस्य सामान्यतो नक्षत्रादिव्यावर्त्तकस्य व्यावृत्तिरूपधर्मस्य च घठादौ प्रागेव ज्ञातत्वात् विशिष्टविषयएव प्रश्नोत्तरे व्यावृत्तिवैशिष्ट्यस्य साक्षात् बुभुत्सितस्यापि विविच्येदमस्माह्यावृत्तमिति जन्मशतेनापि दुर्वचात्वात् धूमे कथितेग्निमिवव्यावर्त्तक उक्ते व्यावृत्ति ज्ञास्यतीति व्यावृत्तिवैशिष्ट्यमेव तात्पर्यतः प्रतिपादयति । नह्यग्निबोधार्थस्य धूमोऽस्तीति वाक्यस्य न धूमे तात्पर्यम् , न वा यागाक्षेपकस्याग्नेयादिवाक्यस्य न द्रव्यदेवतासम्बन्धे, यदि तु पृष्टैव व्यावृत्तिः प्रतियोगिनामानन्त्यात् साक्षात् प्रष्टुं वक्तुं चाशक्येति ज्ञात्वा कश्चन्द्र इत्यनयावचोभङ्ग्या कैर्विशेषणैर्विशिष्ट इति वृष्टम् , तदा सुतरां प्रश्नोत्तरे व्यावर्त्तकवैशिष्ट्यपरे इति न क्वाप्यखण्डार्थेत्वम् । एतेन प्रश्नो धर्मवाचिपदं नेति प्रत्युक्तम् । तथापि जन्द्रधर्मस्यैव लक्षणीयत्वा चन्द्रप्रातिपादिकार्थज्ञानस्य ज्ञातत्वेन तत्र बुभुत्साया अयोगात् । यद्वा लक्षणवाक्यमाप्तवाकक्यत्वेनानुमानत्वेन वा चन्द्रव्यवहारकर्तव्यतावैशिष्ट्यपरमस्तु, चन्द्रस्वरूपस्य प्रत्यक्षेण ज्ञात्त््वात् चन्द्रव्यवहारशब्देन चन्द्रशब्दविशेषितो व्यवहारो विवक्ष्यते, न तु पदार्थविशेषितः, तस्मात् साध्यवैकल्यं 
दुष्परिहरम् । एतेन द्वितीयमप्यनुमानं निरस्तम् , प्रकृष्ठादिवाक्योक्तरीत्या सत्यादिवाक्येपि बुभुत्साद्यनुपपत्त्या ब्रह्मस्वरूपमात्रप्रश्नोत्तरासिद्धे, इह कश्चन्द्र इतिवत् क्लृप्तस्य प्रश्नस्याभावात् , कल्प्यस्य क्लृप्तोत्तरानुसारेण धर्मविषयस्यैव कल्प्यत्वात् , कतम आत्मा कतर आत्मेत्यत्र त्वम्पदार्थप्रश्ने 'वा बहूनां जातिपरिप्रश्ने इतमच्' 'द्वयोरेकस्य निधीरणे डतरजि' ति सूत्राभ्यां जात्वाद्यर्थककतमादिशब्दप्रयोगेण, तत्प्रतिवचन 'येनायं विज्ञानमय' इत्यादौ पक्षत्वेन त्वदभिमते हेतोरसिद्धेश्च, सर्वस्याप्युत्तरस्याप्रश्नधर्मिनिष्ठानि्धारितप्रकारपरत्वाद्विरुद्धत्वाच्च । अन्यथा उत्तरमेव न स्यात् , प्रश्नाधिकविषयत्वानियमात्तस्य, किं करोतीति किमानेयमित्यादिप्रश्नोत्तरेषु अध्ययनं करोति गामानयेत्यादिषु व्यभिचाराच्चेति ।
	यदपि तत्त्वमस्यादिवाक्यमखण्डार्थेम् , आत्ममात्रनिष्ठं वा, समानाधिकरणवाक्यत्वात् , तन्मात्रप्रश्नोत्तरत्वाद्वा, सोऽयं देवदत्त इति वत् ; न च दृष्टान्तस्य साध्यवैकल्यम् , तदेतत्पदद्वयलक्षितदेवदत्तैक्यस्य तेन प्रतिपादनात् ; न तावत्तद्देशकालविशिष्टमुद्दिश्य एतद्देशकालवैशिष्ट्यं वाक्येन प्रतिपाद्यते, एतद्देशकाले तद्देशकालप्रसङ्गात् ; नाप्येतद्देशकालविशिष्टस्य तद्देशकालादिवृत्तित्वम् , एतद्देशकालयोस्तदा प्रसङ्गात् ; समानाधिकरणवाक्यस्य परार्थाभेदप्रमेयत्वाच्च ;  नापि कालद्वयदेशद्वयविशिष्टाभेदःप्रतिपाद्यते, युगपत्काल द्वयसत्त्वप्रसङ्गात् , विशिष्टस्य विशेषणविशेष्यतत्सम्बन्धात्मत्वेर्थान्तरत्वेच तद्विशिष्टयोर्भेदादेकत्वानुपपत्तेः, नापि तत्कालोपलक्षितस्य एतत्कालविशिष्टाभेदेन वाक्यार्थः, तत्कालोपलक्षितस्य तदापि सत्त्वेन एतत्कालविशिष्टस्य तदभेदेनतदाप्येतत्प्रसङ्गात् , अन्यथा तदयोगात् ; अत एवैतत्कालोपलक्षितस्य न तत्कालीनाभेदः ; तस्मात्तदुभयोपक्षिताभेदः प्रतिपाद्यत इति ; तदप्ययुक्तम् । तथाहि - सोऽयमिति पदद्वयं तत्तेदन्तयोरेकवृत्तित्वं बोधयति, समानाधिकरण त्वात् ; भिन्नप्रवृत्तिनिमित्तानामेकस्मिन्नर्थे वृत्तिस्मामानाधिकरण्यम् ; न तु विशेष्यस्य तत्तेदन्तान्वयपरमिदं वाक्यम् ; विशिष्टस्य तदन्वयो नेत्येतावताऽखण्डार्थत्वे, नीलमुत्पलमित्यादेरप्यखण्डार्थतापातात् । कालद्वयवैशिष्ट्यं च क्रमेण एकस्मिन्नविरुद्धमिति नाखण्डार्थत्वम् । किञ्च तत्तादेरतीतत्वेपि तदन्विततया ज्ञात एव तात्पर्याविषयभूतेतरान्वयस्तद्विशेषणमित्येवंरूपस्य विशेषणत्वस्य सम्भवात् । न च विधेयान्वयि विशेषण् , शब्दो नित्य इत्यादौ शब्दत्वादावव्याप्तेः । नापि विधेयान्वयकालिकं 
विशेषणम् , दण्डीभविष्यति दण्डीनास्तीत्यादावव्याप्तेः । नापि विधेयान्वयप्रतियोगितावच्छेदकं प्रत्याय्यव्यावृत्त्यधिकरणतावच्छेदकं वा, अवच्छेदकत्वस्यान्यूनानाधिकदेशकालादिरूपत्वे तस्य सास्नादिमान् गौरित्यादिलक्ष्यतावच्छेदकरूपविशेषणेषु सत्त्वेपि गौश्शुक्ल इत्यादावव्याप्तेः । यद्वत्तया ज्ञात एव यदन्वयधीस्तत्त्वं चेदवच्छेदकत्वम् , तदिहाप्यस्ति, न हि तत्तावत्त्वेनाज्ञाते इदन्त्वधीः, अनिदंव्यावृत्तिधीर्वा । तस्मादतीतमपि यद्वत्तया ज्ञात एवेत्याद््युक्तलक्षणयुकक्तं चेद्विशेषणमेव, तदयुक्तञ्चेद्वर्त्तमानमप्यविशेषणमेवेति । 
	अत्र  नवीनः ; स्वपदोपस्थापितार्थसंसर्गागोचरप्रमाजनकत्वमखण्डार्थत्वम् । गामानयेत्यादिवाक्येतिव्याप्तिवारणाय संसर्गागोचरेत्युक्तम् । जलेन सिञ्चितीति वाक्ये पदद्वयेपि शक्तिभ्रमाजायमानस्य वटवद्विषयस्य घटोस्तीति ज्ञानस्य प्रमात्वादत्राति व्याप्तिवारणाय स्वपदार्थेत्यनुक्त्वा स्वपदोपस्थापितेत्युक्तिः । प्रमापदं च ज्ञान परम् , शुकाद््युदीरितलक्षणवाक्ये अव्याप्तिवारणाय तादृशज्ञानजननयोग्यत्वं विवक्षणीयम् । योग्यत्वं च लक्षणवाक्यत्वादिना द्रष्टव्यम् । संयोगादिलक्षणमप्येवं विधमेवेति नाव्याप्तिः । विषं भुङ््क्ष्वेत्यादिवाक्यमपि स्वपदस्मारितपदार्थसंसर्गागोचरज्ञानजनकमेव, द्वितीयायाः प्रकृत्यर्थगतस्वार्थबोधकत्वात् , विषशब्दस्य द्विपदन्नलक्षकत्वादिति नातिव्याप्तिः । शीतोष्णस्पर्शवन्तौ पयःपावका वित्येतदपि पयःपावकयोः पृथक््लक्षणद्वयमिति नातिव्याप्तिः । नाप्यसम्भवः ; तथाहि - अस्ति चन्द्रं न जानामीत्यज्ञानानुभवात्तस्मिन्नज्ञानम् , अस्ति च कश्चन्द्र इति ततस्वरूपमात्रनिष्ठः प्रश्नः, अत उत्तरमपि तत्समानार्थमित्यखण्डार्थम् , चन्द्रस्य प्रत्यक्षेणावगमान्नतद्गोचरौ तत्राज्ञानप्रश्नाविति चेत् ? तर्हि किं तयोः प्रकृष्टप्रकाशत्ववैशिष्ट्यं विषयः, उत चन्द्रव्यावृत्तिवैशिष्ट्यं, चन्द्र पदवाच्यत्ववैशिष्ट्यं वा ? नाद्यः, प्काशत्ववैशिष्ट्यस्व वृत्तिविशेषे प्रत्यक्षेणैवा वगमात्तयोर्निर्विपयतापत्तेः ; चन्द्रनिष्ठत्वाज्ञानं च तस्य चन्द्रपदार्थज्ञानं विना न सम्भवति । द्वितीये किं चन्द्रोचन्द्राद्व्यावृत्त इत्याकारेण ज्ञातत्वम् ? किं प्रकृष्टप्रकाशो चन्द्रव्यावृत्त इत्याकारेण ? नाद्यः, चन्द्रोचन्द्राद्व्यावृत्त इति सामान्येन तस्या अपि ज्ञातत्वात् , चन्द्रोऽयमचन्द्राद्व्यावृत्त इत्यज्ञानं तु चन्द्राज्ञाननिबन्धन मेव । न द्वितीयः, प्रत्यक्षतोऽनुभूयमानप्रकृष्टप्रकाशाश्रवव्यक्तौ चन्द्रत्ववैशिष्ट्यस्य निश्चये तत्प्रयुक्ताचन्द्रव्यावृत्तिरपि निश्चितैव स्यात् । प्रकृष्टप्रकाशश्चन्द्र इति हि ज्ञाने सति 
प्रकृष्टप्रकाशो न भवतीति धीरिवाचन्द्रो न भवतीति धीरपि भवत्येव । तत्र चन्द्रत्वानिश्चये तन्निष्ठमेव वाक्यमिति न व्यावृत्त्यादिकं वाक्यार्थः । न च प्रकृष्टप्रकाशाश्रये प्रागितरव्यावृत्तिर्ज्ञातापि सा नाच्न्द्रव्यावृत्तित्वेन ज्ञायते, प्रतियोगिष्वचन्द्रत्वस्य प्रागज्ञानादिति वाच्यम् , प्रकृष्टप्रकाशश्चन्द्र इति वाक्येनापि चन्द्रप्रातिपदिकार्थज्ञापनं विना तेषु तज्ज्ञापनाभावादचन्द्रव्यावृत्तिज्ञानासम्भवात् । किञ्च व्यावर्त्तकस्वरूपज्ञानं विना व्यावृत्तिज्ञानासम्भवात् सति च तस्मिन् स्वत एव तत्सम्भवात् शब्देन व्यावर्त्तक मेव प्रतिपाद्यत इति वक्तव्यम् । अन्यथा व्यावृत्तिवाचकपदाभावाच्चन्द्रपदेपोहलक्षणाप्रसङ्गात् । व्यावर्त्तकवैशिष्ट्यं च न प्रकृष्टप्रकाशवाक्यं प्रतिपादयति निश्चितत्वादित्युक्तम् । न तृतीयः, प्रकृष्टप्रकाशे चन्द्रे चन्द्रपदवाच्यत्वविषययोरप्यज्ञानप्रश्नयोः प्रकृष्टप्रकाशे चन्द्रत्वाज्ञानं विना अयोगात् , तत्र तन्निश्चयेहि यथां घटगतशुक्लगुणे तज्जातिविशिष्टश्शुक्लपदवाच्य इत्याप्तवाक्यनिश्चिते घटशौक्ल्ये न तद्वाच्यत्वसंशयः एवं चन्द्रत्वसंज्ञिता काचिज्जातिः तदाश्रयश्चन्द्रपदवाच्य इति ज्ञाने सति प्रकृष्टप्रकाशे चन्द्रत्वनिर्णये तत्संशयो न स्यात् , तन्निष्ठधर्मे वाच्यत्ववैशिष्ट्यनिश्चस्योभयत्र तुल्यत्वात् । नच निश्चितेपि दोषबलात् तत्र संशय इति वाच्यम् , नियमेनोपदेशविशेषनिवर्त्त्यस्य तस्य तदभावातिरिक्तदोषाप्रयोज्यत्वादुपदेशविशेषस्य च वाच्यत्वज्ञान एवोपयोगे तज्ज्ञानसामग्र्याः पटशौक्ल्य इव प्रागेव सम्भवात् तत्संशयो न स्यात् । ननु वस्तुतः प्रकृष्टप्रकाशवृत्तिधर्मे चन्द्रपदवाच्यत्वज्ञानेपि तद््वृत्तित्वेन तदज्ञां सन्दिह्यत इति चेत् ? तर्हि पटडगुणगतशुक्लत्ववृत्तित्वेन प्राक् तस्याप्यनव गमात् तत्रापि संशयः स्यात् । ननु घटगतगुणगगतजातिविशेषे शुक्लपदवाच्यत्वविशिष्टजात्यभेदावगमात् तदभेदेनावगतपटगुणशुक्लत्वजातौ न तत्संशय इति चेत् ? पटगुणगतशुक्लत्वे शुक्लपदवाच्यर्त्वावशिष्टजात्यभेदावगमः किं पट गुणे शुक्लत्वनिश्चयप्रयुक्तः ? उत शुक्लत्वमेकमिति निश्चयप्रयुक्तः ? आद्ये प्रकृतेपि तदभेदावगमः स्यात् , तव मते चन्द्रत्वस्य वृत्तिविशेषे निश्चितत्वात् । न द्वितीयः, चन्द्रत्वमेकमिति निश्चितत्वेन तदभेदज्ञानादेरपि तुल्यत्वात् । यत्तु तस्मिन् धर्मे चन्द्रत्वसंज्ञितत्वं न जानातीति ; तन्न, तत्संज्ञितत्वं हि तद्वाच्यत्वम् , तच्च पटगुणनिष्ठेपि शुक्लत्वे स्वरूपेणेवात्रापि ज्ञातमेव, तस्मात्तत्र शुक्लत्वे उपदेशसहकृतप्रत्यक्षादज्ञाननिवृत्तिरत्र नेत्ययमेव विशेषः । किञ्च चन्द्रोऽयं न वेति सन्देहः 
किं वाच्यत्वप्रकारक एव, उत तदन्यजातिप्रकारकः ? एवादिवच्चन्द्रोचन्द्रश्च वाच्य इत्यनेकार्थत्वनिश्यदशायां तत्पदवाच्य इति तस्मिन् वाच्यत्वनिर्णयानन्तरमपि भवतस्तस्य तदनुपपत्तेः । द्वितीये प्रकृष्ट प्रकाशोस्ति न वा ? अन्त्ये अनेकार्थत्वनिश्चयदशायां प्रकृष्टप्रकाशे चन्द्रपद वाच्यत्वं जानतोप्ययं चन्द्रस्सन् तत्पदवाच्य उता्यथेति संशयाभावप्रसङ्गात् प्रथमे चन्द्रत्वाज्ञानं वक्तव्यमिति तदेव सङ्गीर्णस्वरूपाज्ञानमुच्यते । नच चन्द्रस्सन् तत्पदाभिधेयोऽन्यथा चेति सन्देहः प्रकृष्टप्रकाशे वृत्तिधर्मे चन्द्रत्वसंज्ञितत्वे पर्यवसन्न इति वाच्यम् , प्रकृष्टप्रकाशे चन्द्रशब्दवाच्यत्वनिश्चयदशायां तन्मात्र वृत्तिधर्मे चन्द्रपदवाच्यत्वस्यापि निश्चितत्वे तदयोगात् । चन्द्रपदवाच्या जातिरिहास्तीति वाक्याच्चन्द्रत्वसंज्ञातत्वानुसन्धानाभावेपि निवर्तमानस्य तद्गोचरत्वायोगात् । किञ्चैवं सर्वोपि संशयो वाच्यत्वविषय एवेत्यसाधारणधर्माकारः कोपि न स्यात् । देवदत्तादिसांकेतिकशब्दार्थे तु देवदत्तत्वादिरूपोऽर्थो नास्तीति शब्दसम्बन्धविषय एव संशयादिः । नहि घटादिव्यक्तिविशेषे संकेतितस्य देवदत्तादिशब्दस्याभिधेयं किञिचदस्ति, यदज्ञानात् संशयो भवेत् , सत्त्वे वा तदपि चन्द्रत्वादितुल्यमिति नास्माकमनिष्टम् , चन्द्रसंशयस्तु न वाच्यत्वविषय इत्येतावन्ममाभिधेयम् , तस्मात् सामान्यतो व्यक्तिविशेषे वाच्यत्वनिश्चयानन्तरमप्ययं चन्द्रो नवेति संशयदर्शनाज्जानाम्यहं चन्द्रश्चन्द्रपदावाच्य इति तमेव न जानामीतद्यनुभवाच्च अनुभूयमानेपि चन्द्रे चन्द्राज्ञानमस्तीति वाच्यम् , उपदेशानन्तरभाविप्रत्यक्षमेव ततन्निवर्त्तकमिति ज्ञातेप्यज्ञान मुपपद्यत इति तत्स्वरूपमेव वाक्यार्थः । नन्वेवमेते कश्चिच्चन्द्र इत्युपदेश सहकृतप्रत्यक्षादपि तत्राज्ञाननिवृत्तिस्स्यादिति चेत् ? सामान्योपदेशस्यान्यथोपपत्त्यादिशङकया तदर्थज्ञानस्य व्यक्तिविशेषे सत्तानवधारणात्मकत्वात् । किञ्च  यदिप्रकृष्टकाशे सत्तानिश्चयरूपं चन्द्रत्वप्रकारकं प्रत्यक्षमस्ति तर्हि यत्त्वया चन्द्रत्वप्रकारकतया प्रत्यक्षेण विषयीक्रियते तच्च चन्द्रपदवाच्यमिति ज्ञानात् प्रकृष्टप्रकाशे संशयो निवर्त्तत । नच चन्द्रत्वपदस्यागृहीतसङ्गतिकत्वाच्च चन्द्र त्वप्रकारकतयेत्यादिवाक्यमबोधकमिति वाच्यम् , वस्तुतः चन्द्रत्वस्य तज्ज्ञान प्रकारत्वेन पदसमभिव्याहारादेव चन्द्रपदाभिधेयस्य ज्ञातु शक्यत्वात् । नन्व थाप्ययं चन्द्रत्वप्रकारकज्ञानविषय इति विशिष्य न ज्ञायत इति चेत् ? न, अयं चन्द्रत्ववानिति ज्ञाने सति तत् विशिष्य न ज्ञायत इत्युक्तेरयोगात् । ज्ञानाभावे त्वज्ञातमेव चन्द्रत्वमिति न 
विवादः । अपिचैवं चन्द्रश्चन्द्ररजवाच्य इति ज्ञानानन्तरं चन्द्रत्वं कश्चिद्धर्मः सच प्रकृष्टप्रकाशे वर्त्तत इत्युपदेशात् तव तत्संशयनिवृत्तिर्न स्यात् , तस्य प्रत्यक्षानधिकविषयत्वात् , तेनापि प्रकृष्ट प्रकाशनिष्ठधर्मे चन्द्रपदवाच्यत्वाविषयीकरणात् , प्रत्यक्षस्याखण्डधर्मचन्द्रत्वविशिष्टविषयत्वात् । ननु त्वन्मतेपि येयं व्य्कतिः प्रकृष्टप्रकाशत्वेन नक्षत्रादिव्यावृत्तधर्मवत्त्वेनानुभूयते स एव चन्द्र इत्युपदेशात् कथं संशयनिवृत्तिः, प्रत्यक्षाननुभूताविषयीकरणात् , वाच्यत्वबोधनस्य च त्वयैव निरस्तत्वादिति चेन्न ; - अनुभूयमानव्यक्तावेव चन्द्रद्ववदभिन्नव्यक्तिस्वरूपविशेषस्य प्रत्यक्षानिश्चितस्य तेन प्रतिपादनात् । यद्यप्यस्मन्मते अभेदो व्य्कतिस्वरूपमेव, तच्च प्रत्यक्षेणापि विषयीक्रियते, तथापि तज्ज्ञानं चन्द्रत्ववद्व्यक्त्यंशे न सत्तानिश्चयरूपम् , अनन्तरं तत्संशयादिदर्शनात् , उपदेशजन्यं तु तज्ज्ञानं सत्तानिश्चयरूपमेवेत्यस्ति विशेषः, तस्मात् पूर्वे चन्द्रत्वस्वरूपमज्ञातमुपदेशसहकृतप्रत्यक्षेण निर्णीयत इत्यावश्यकत्वाच्चन्द्रपदार्थ एव प्रश्नविषयः ।
	किञ्च यदि वाच्यत्वजिज्ञाना, तदा उत्तरमप्यसङ्गतम् । तथाहि - न तावद्यथाश्रुति प्रकृष्टप्रकाशवैशिष्ट्यं प्रतिवचनप्रमेयम् , तस्य प्रत्यक्षेणावगगतत्वात् ; नापि तद्विशिष्टस्य चन्द्रत्ववैशिष्ट्यमज्ञातं तत्प्रमेयमिति वाच्यम् , नागृहीतविशेषणन्यायेन लाघवेन चाज्ञातचन्द्रप्रातिपदिकार्थस्यैव तत्प्रमेयत्वात् । नापि चन्द्रपदवाच्यत्वं तत्प्रमेयम् , तस्यापि चन्द्रपदवाच्यं किचिदस्तीति सामान्यतः स्वरूपेण ज्ञातत्वात् ; अतः प्रवृत्तिनिमित्तमेव प्रश्नविषयो वाच्यः ; ततश्च प्रकृष्ठप्रकाशत्वं चन्द्रपदप्रवृत्तिनिमित्तमित्युक्तं स्यात् , तच्चायुक्तम् , उपाधेस्सखण्डस्याखण्डशब्दावलभ्यनत्वायोगात् , इतरथा सर्वत्राप्युपाधिरेव प्रवृत्तिनिमित्तमिति जातिर्न स्यात् । नच प्रकृष्टप्रकाशपदेन चन्द्रत्वं लक्ष्यत इति वाच्यम् , प्रकृष्टप्रकाशेनासाधारणसम्बन्धवत्तया पूर्वे चन्द्रत्वशाने चन्द्रत्ववांश्चन्द्रपदवाच्य इति वाक्यादपि प्रकृष्ठप्रकाशे तत्संशयनिवृत्तिस्स्यात् । नच समयग्रहात् प्राक् चन्द्रत्ववानिति वाक्यमबोधकमिति शङ्क्यम् , पूर्वोक्तन्यायेन चन्द्रत्वन्नाम काचिज्जतिरिति वाक्यादेव तद््ग्रहसम्भवात् । तस्यासाधारणरूपेण प्रकृष्टप्रकाशसम्बन्धाज्ञाने च न ततस्तल्लक्षणा । नच चन्द्रपदवाच्यत्वस्याश्रयविशेषसंसर्ग एव प्रतिपाद्यत इति वाच्यम् , तस्याजिज्ञासितत्वात् । नच तस्यैव जिज्ञासेति वाच्यम् , प्रवृत्तिनिमित्तज्ञानाभावे 
व्यवहारासिद्धेस्तावन्मात्रस्यानुपयोगात् । नन्वस्ति कश्चिच्चन्द्र इत्यनेनैव चन्द्रत्वनिमित्तकत्वं वाच्यत्वस्य ज्ञातम् , तस्याश्रय एव परं जिज्ञास्यत इति चेत्  ? किं वाच्यत्वस्याश्रयः, उत निमित्तस्य ? नाद्यः, चन्द्रत्वाश्रयस्य अस्ति कश्चिच्चन्द्र इत्यनेनैव ज्ञातत्वात् । द्वितीये चन्द्रपदार्थ एव जिज्ञास्यत इति मदिष्टसिद्धिः । प्रकृष्टप्रकाशत्वाधिकरणे चन्द्रत्वनिमित्तकवाच्यत्वाश्रयत्वमेव जिज्ञासितम् , तच्च प्रकृष्टप्रकाशे चन्द्रत्वानुमानार्थमिति चेत् ? किमनेन भगवन्धनेन, साक्षादेव तत्प्रतिपादनोपपत्तेः । नन्वाप्तस्य प्रकृष्टप्रकाशपदसमानाधिकरण चन्द्रपदप्रयोगसामर्थ्यात् प्रकृष्टप्रकाश एव चन्द्रपदवाच्य इति निश्चीयते, तत्र प्रकाशत्वस्य गुरुत्वाद्रूपादेरननुगतत्वाल्लाघवात् तद्गतचन्द्रत्वमेव निमित मित्यवसीयते, इति चेत् ? न, गवादिपदवच्चन्द्रपदमप नानार्थकमिति ज्ञाने प्रभात्वनिश्चयवतस्तथा बोधासम्भवात् । नच तं प्रति चन्द्रत्वसमानाधिकरणपदवाच्यत्वमेव तत्र प्रतिपादयतीति वाच्यम् , तथात्वे चन्द्रत्ववां श्चन्द्रपदवाच्य इत्यस्य सार्वजनीनत्वात् प्रकृष्टप्रकाशे चन्द्रत्वनिश्चये तत्र तद्वाच्यत्वज्ञानायोगात् लाघवादावश्यकत्वाच्च चन्द्रत्वमेव ज्ञातं वाक्यार्थः । 
	किञ्च प्रकृष्टादिपदैर्वाच्यत्वसंसर्गो मुख्यवृत्त्या बोध्यते, लक्षणया वा ? नाद्यः, तद्वाचकपदाभावात् । द्वितीये मुख्यार्थसम्बन्धितया चन्द्रपदवाच्यत्वस्य ज्ञाने वाक्यं व्यर्थम् ; अज्ञाने तु हेत्वाभावान्न लक्षणा । नचैवं यतो जीज्ञासा कथं तत एव धर्मिज्ञानात् तन्निवृत्तिरिति वाच्म् , जिज्ञासा हि स्वविषयनिश्चयनिवर्त्या, नतु स्वाविषयवैशिष्ट्यनिश्चयनिवर्त्या, भिन्नविषयत्वात् , प्राथमिकचन्द्रज्ञानं च न तथा, तस्य चन्द्रत्वे सत्तानवधारणात्मकत्वात् , उपदेशानन्तरभाविज्ञानंच आप्तोपदेशादिरूपतर्कप्रतिसन्धानेन सत्तावधारणात्मकमिति तत्तन्निवर्त्तकम् । नच प्रकृष्टप्रकाशपदवैय्यर्थ्यम् , चन्द्रपदमात्रप्रयोगे व्यक्तिविशेषे चन्द्रत्वनिर्धारकतर्कानुदयात् । तावन्मात्रन्नक्षत्र सन्तमसादिव्यावृत्तस्वरूपविशेषानुपस्थितेश्च । विशेषश्च स्वरूपमेव । नन्वेवमपि संसर्गस्य प्रतिपाद्यत्वात् कथमखण्डार्थतेति ? किं भ्रान्तोऽसि, नहि संसर्गागोचरप्रमाजनकत्वमात्रमखण्डार्थत्वम् , किन्तु पदार्थतावच्छेदकावच्छिन्निरूपितसंसर्गागोचरप्रमाजनकत्वम् , तच्चात्राप्यस्त्येव ।
	वस्तुतस्तु व्यक्तिरेव जिज्ञासिता वाक्यार्थः, जातेरिव व्यक्तेरिव व्यक्तेरपि 
स्वरूपविशेषसत्त्वात् जातिविशेषाश्रयत्वप्रयोजकत्वेन तस्य वक्तव्यत्वात् ; अविद्यात्मकजातेः स्वतो विशेषाभावेन तत्तद्व्यक्त्युपहितत्वस्यैव विशेषत्वात् , अत श्चन्द्रव्यक्तेः प्रकृष्टप्रकाशात्मकतया ज्ञातत्वेपि चन्द्रस्य व्यञ्जकव्यक्तिविशेषात्मना सन्देहादिदर्शनेन तेनरूपेणाज्ञातत्वादेकत्राप्यावृतत्वानावृत्तत्वयोरुपपादनाच्च चन्द्रात्मकतया जिज्ञासितव्यक्तिरेव लक्षणया वाक्ये प्रतिपाद्यते, अर्थाच्चन्द्रत्वज्ञानं भवतीति न तद्वैशिष्ट्यं वाक्यप्रमेयम् , अतएव कश्चन्द्र इति जिज्ञासते, न तु कास्य जातिरिति ।
	किञ्च यथा ज्ञायमानायामपि जातौ तद्वैशिष्ट्येत्वज्ञानम् तथा व्यक्तावपि तन्न विरुद्धम् , व्यक्तिस्वरूपाज्ञानाभावे जातौ तदसम्भवात् , अनुभूतदण्डसंसर्गस्य दण्डाश्रयमनुभवामि नतु दण्डमितिवत् । येन पूर्वे घटत्वाद्याश्रयतया व्यक्तिरनुभूता तस्य घटत्वाश्रयमनुभवामि नच घटत्वमनुभवामीत्यननुभवात् , इदन्त्वेनानुभूयमानेपि घटत्वाश्रयन्नानुभवामीत्यनुभवाच्च , यावद्धर्मोपाधिकव्यक्तिभेदस्य सत्त्वात् । किञ्च व्यवहारयोग्यतयोर्भेदेनदमिति व्यवहारयोग्ये घटादिनिरूपितयोग्यताया अभावस्य तद्विपरीतयोग्यतायाश्च सम्भवादेकस्यैवावरणानावरणे । किञ्च घटादिसामान्यस्य यथा साधारणधर्मवान्  सामान्यवानिति वानुभवेप्यज्ञानम् , अन्यथा तत्संशयाद्ययोगात् , एवं व्यक्तावपि किन्न स्यात् । नच तत्र न स्वरूपज्ञानात् संशयः, कन्तु तत्प्रकारकाज्ञानादिति वाच्यम् , तस्यापि घटत्वादिप्रकारकत्वात् । नच तत्र धर्मत्वादिकं प्रकार इति वाच्यम् , तथापि घटत्वाद्यसाधारणधर्मवानयमितिस ज्ञानात्तस्य विशेषात् । वस्तुतस्त्वेवमेव युक्तम् , सामान्यस्यानुगतबुद्धिमात्रविशेषकस्वभावत्वात् । व्यक्तेरेव व्यावृत्तरूपतया विशेषस्वभावतया संशयादिदशायां तदज्ञानादेव सामान्याज्ञानमिति व्यक्तिरेवाज्ञाता जिज्ञास्यते । प्रकृष्टादिवाक्ये तत्तात्पर्यगोचरे च व्यभिचारः । प्रमापक्षकानुमाने प्रथमं सिद्धसाधनम् , ज्ञाने विषयस्यैव प्रकास्त्वात् । अप्रयोजकत्वं च सर्वेषां हेतूनाम् । नापि तन्मात्रप्रश्नोत्तरत्वादिति हेतोस्सत्यादिवाक्येष्वसिद्धिः ; भृगुवल्ल्याम् "अधीहि भगवो ब्रह्मे" ति प्रश्नस्येव ब्रह्मल्ल्यामपि प्रश्नस्यकल्प्यत्वात् , उत्तरञ्चानन्तवस्तुपरमिति प्रश्नोऽपि तथैव कल्पयितुमुचितः । नत्वसाधारणधर्मविषयः । त्वम्पदार्थविषयवाक्यपक्षकं वेदमनुमानम् । तत्र ' कतम आत्मे' ति प्रश्नो न जात्यभिप्रायः, 'अतोन्यदार्तम्' 'स एष नेति ने त्यात्म" "असङ्गोह्यमात्मा' 'माययाह्यन्यदिव' 'नह्यस्ति' 'द्वैतसिद्धि' रित्यादि वाक्यैर्दृश्यत्वादिन्यायोपोद्वलितैरात्मनि वास्तवजात्यादिसम्बन्धनिषेधात् ; 
किन्तु अहमिति व्यवहारविषयतया सजातीयेभ्यो देहादिभ्यो विविच्य त्वम्पदार्थस्वासाधारणरूपेण निर्धारणपरः । नच सर्वस्याप्युत्तरस्य प्रश्नधर्मिनिष्ठा निर्धारितैकप्रकारपरत्वाद्विरुद्धो हेतुः, उत्तरं प्रश्नतात्पर्यविषयमिति हि नियमः, अन्यथा ततो भिन्नविषयत्वेन संशयानपायात् , तत्र प्रश्नविषयो धर्मी चेत् स एवोत्तरस्यापि, धर्मश्चेत् स एवेति न सर्वधापि त्वदुक्तनियमः ; धर्मिमात्र प्रश्ने धर्मवैशिष्ट्यतात्पर्यकोत्तरस्य वैय्यर्थ्यात् , विशिष्टज्ञानं विनापि स्वरूप मात्रविषयावधारणात् संशयनिवृत्तिसम्भवात् । 
	यत्तूत्तरस्य प्रश्नानधिकविषयत्वे उत्तरत्वमेव न स्यादिति ; तदप्युत्तरस्य प्रश्नविषयनिर्धारकत्वनियमनिरूपणेन निरस्तम् , धर्मप्रतिपादनेन ब्रह्म स्वरूपजिज्ञासाया अनिवृत्तेश्च । ब्रह्मस्वरूपस्यानुमानादिनैवावगमात् सत्य त्वादिधर्मा एव जिज्ञास्या इति चेत् ? न, धर्मिग्राहकादेव तेषामपि सिद्धेः । ब्रह्मणो निर्धर्मकसदाद्यात्मस्वरूपविशेषस्सत्त्वावगमं विना न निश्चेतुं शक्य इति तत्र जिज्ञासा, अतएव ब्रह्मणस्सत्यत्वादित्यपास्तम् , भेदग्राहिमान विरोधेनाखण्डे ब्रह्मण्यन्यतः प्रतिपत्त्ययोगात् । सत्यादिवाक्यादेव प्रतिपत्तौ तेनैव तद्बाधासम्भवात् । विशिष्टतात्पर्यकल्पने गौरवाच्च । कथं तर्ह्यात्मन आकाश इत्योदेर्जगदुपादानत्वादौ तात्पर्यमिति चेन्न ; - तस्यापि निमित्तोपादानकार्यकारणवास्तवभेदनिरासेनानन्त्यप्रतिपादन एव तात्पर्यात् । 'उदरमन्तरं कुरुते अथ तस्य भयं भवती' ति भेददर्शनस्य तत्प्रकरणे निन्दितत्वात् । तत उत्तरं केवलपरमेव । यत्त्वध्ययनं करोतीति वाक्ये व्यभिचार इति ; तन्न, तत्रापि किं - शब्दाभिप्रेताध्ययनप्रातिपदिकार्थस्यैव प्रतिपाद्यमानत्वात् । तस्य चाध्ययनत्व संसृष्टरूपत्वेपि न हानिः । तस्मात् सत्यादिवाक्यं पदोपस्थापितपदार्थसंसर्गा गोचरप्रमितिजनकम् , तादृशसंसर्गागोचरतात्पर्यकं एकप्रातिपदिकार्थमात्रपरं वा । लक्षणवाक्यत्वात् , प्रातिपदिकार्थमात्रप्रश्नोत्तरत्वाद्वा ; लौकिकलक्षणवाक्यवत् । विशिष्टविषयप्रश्नोत्तरे व्यभिचारवारणाय प्रातिपदिकार्थमात्रेत्युक्तम् । नचा सिद्धिरित्युक्तम् । नचाप्रयोजकत्वम् , अनिर्णीते हि ब्रह्मपदार्थे वाक्येन तत्संसर्गस्य प्रमापयितुमशक्यत्वात् । तन्निर्णयश्च न मानान्तरेण, अलौकिकत्वात् । सत्यादिवलाक्यादेव पदार्थभूततत्प्रतिपत्तौ तेनैव पुनः संसर्गप्रतिपादनस्य विरभ्यव्यापारप्रसङ्गेनायोगात् । 
	ननु वृद्धिशाली ब्रह्मपदार्थ इति व्याकरणादिना निर्णीतत्वात् तत्संसर्गनिष्ठं 
वाक्यमिति चेत् ? न, तावता ब्रह्मत्वमात्रं पदार्थ इति सिद्ध्यति, नैतावता तत्प्रतीतिः पर्यवसन्ना, ब्रह्मत्वस्य लोके बहुविधस्योपलम्भात् तद्विशेषाकाङ््क्षणात् । अन्वयप्रतियोगितावच्छेदकविशिष्टतया उपलम्भे सत्येव पदानां अन्वयबोधकत्वेन ब्रह्मणो जीवादिव्यावृत्तरूपेणाप्रतीतौ तत्संसर्गबोधनायोगात् । 
	किञ्च पदानि सामान्याभिधायीनि, तदभिधासन्य व्यक्तिप्रातिपत्तिं विना पर्यवसानाभावात् व्यक्तेश्च शक्यसम्बन्धितया मानान्तरेणावगताया एवापर्यवसानेन लाभात्तदन्वयो वाक्यादवगम्यते, अलौकिकब्रह्मणस्तु ब्रह्मपदार्थबृहत्त्वसामान्य पर्यवसानेनालाभान्न तदन्वयस्तद्वाक्यादवगन्तुं शक्यः, ततश्च व्याकरणादिभिस्सामान्यतो ऽवगतब्रह्मत्वस्यैवासति सङ्कोचकप्रमाणे निरवधिकत्वस्यैव युक्तत्वेन सर्वात्मतायोग्यमेव तदिति प्रागवगतसामान्यापेक्षितविशेषस्वरूपपरैः सत्यज्ञानादिवाक्यैस्सत्यज्ञानानन्दात्मा प्रतिपाद्यते, तेषाम्भेदे ब्रह्मणस्सर्वात्मत्वायोगात् , तेषांच श्रुतिन्यायसिद्धत्वान्न घटादेरिव तेषां मिथ्यात्वेनापि सर्वात्मत्वसम्भवः । 
	यत्तु 'यतोवे' त्युपक्रम्य "तद्ब्रह्म" "ब्रह्मैवेदं विश्वमिदं वरिष्ठ" मिति सामानाधिकरण्यात् सर्वात्मकजकत्कारणब्रह्मपदार्थनिर्णय इति ; तन्न, यतोवेत्यादिना किं ब्रह्ममात्रं तात्पर्यतो ऽवगतम् , जगत्कारणत्वविशिष्टं वा ? नाद्यः, लक्षणवाक्यत्वाविशेषात् सत्यादिवाक्येपि तन्मात्रपरत्वसम्भवात् । नान्त्यः, कल्पितजगत्कारणत्वस्य तद्वाक्यार्थत्वायोगात् ; जडस्य च सर्वस्य ब्रह्मा भेदायोगाच्च । तथाच यद्रजतं सा शुक्तिरितिवद््दृश्यमात्रोपमर्द्देन तदधिष्ठानात्मैवेदं सर्वमिति वाक्यार्थः । नच ब्रह्म क्षित्यादिकारणतया निर्णीतमिति वाच्यम् , औपनिषदस्य मानान्तरागोचरत्वात् । तस्मात् सत्यादिवाक्यं ब्रह्मनिष्ठम् । एवमस्थलादिवाक्यमपि । "योयं विज्ञानमय" इत्यादि वाक्यमपि 'कतम आत्मे' ति जिज्ञासितप्रत्यगात्ममात्रनिष्ठम्, चैतन्यातिरिक्तेहपुरुषार्थे श्रुतितात्पर्यायोगात् , स्वरूपातिरिक्तस्य जात्यादेर्ब्रह्मणि संयोग समवायतादात्म्याद्यन्यतमवास्तववैशिष्ट्याबावेन तस्य श्रुत्यप्रतिपाद्यत्वात् , ब्रह्मणो निर्गुणत्वश्रुतिविरोधाच्च । चैतन्यातिरिक्तापुरुषार्थत्व तु "ब्रह्मविदाप्नोतिपर मिति ब्रह्मज्ञानस्यैव मुक्तिहेतुत्वावगमात् , 'आनन्दं ब्रह्मणो विद्वानि' ति ब्रह्मानन्दज्ञानस्यैव भयनिवर्तकत्वश्रवणाच्च ; नच तत्र ब्रह्मातिरिक्त एवानन्दो वेदितव्यत्वेन निर्दिश्यते, 'आनन्दाध्द्यैव खल्वि' ति आनन्दस्यैव ब्रह्मता निर्देशात् । नच 
भेदनिर्देशविरोधेनानन्दगुणकादित्यर्थः कल्प्यत इति वाच्यम् , ब्रह्मण आनन्दभिन्नत्वे हेयत्वप्रसङ्गात् । तयोस्सम्बन्धानिरूपणात् । चिद्भिन्नस्य दृश्यतया मिथ्यात्वाच्च । भेदनिर्देशस्यैव राहोः शिर इतिवदौपचारिक त्वात् , उदरमन्तरमिति भेददर्शनस्यानर्थहेतुतोक्तेश्च ब्रह्मान्यदपुरुषार्थः । नच 'तमेवं विद्वानि' ति विशिष्टब्रह्मज्ञानस्यैव मुक्तिहेतुत्वं श्रुतिगतमिति वाच्यम् , तत्र हि 'पुरुष एवेदं  सर्व' मिति पूर्वत्र प्रतिपादितं सर्वात्मत्वमेवंशब्द आह, नच सर्वात्मत्वं सति किञ्चिद्भेदेपि सङ्गच्छते । 'एकथैवानुद्रष्यव्य' मिति  ब्रह्मज्ञानस्य एकाकारत्वश्रवणाच्च । अत्राहि प्रकारार्थः प्रत्ययः, प्रकारश्च ज्ञाने आकारः, सच विषय एवेत्युक्तम् , नचैतद्विशिष्टविषयत्वे सम्भवति ; पराभिमतेश्वरे तदभिमतप्रकारस्यापि बहुत्वेन एकथैवेत्ययोगात् , 'यस्मिन्द्यौः पृथिवीचान्तरिक्षमोतम्मनस्सह प्राणैश्च सर्वैः तमेवैकं जानथात्मानमन्यावाचो विमुच्चथे' ति यच्छब्दनिर्दिष्टब्रह्मैव ज्ञातव्यं नान्यदिति विशेषप्रतिपादनाच्च द््युभ्वादेर्यच्छब्दार्थस्वाभावात् । नहि यस्मिन्नासने देवदत्त आस्ते तदानयेति वाक्यं देवदत्तस्याप्यानयनं प्रतिपादयति । आधेयस्यापि ज्ञेयत्वे एवैकमिति पदद्वयायोगात् , अन्यावाच इत्यस्य निर्विषयत्वापाताच्च । नचैतद्वाक्यस्य द््युभ्वाद्यन्यविषयत्वम् , सत्यत्वादेरप्यज्ञेयत्वप्रसङ्गात् । नचान्यस्य स्वातन्त्र्येण ज्ञानं निषिध्यत इति वाच्यम् , स्वातन्त्र्यवाचिपदाभावात् ; नित्यस्य कालादेस्तव मते पराधीनत्वानुपपत्तेश्च ।  'तद्वा एतद्ब्रह्माद्वय' मित्यद्वितीयत्वयोग्यस्यैव ब्रह्मशब्दार्थत्वोक्तेः अन्य स्वापि बृहति बृंहयतीति प्तिपाद्यमाना वृद्धिस्सङ््कोचकाभावात् सर्वात्मत्व योग्यतारूपा निरवग्रहैवेति तदेव ब्रह्मशब्दार्थः । ब्रह्मशब्दलक्ष्यमपि सर्वात्मत्वयोगायमेव, निवर्चनप्राप्तवृद्धिकर्तृत्वादि परित्यज्य पूर्णचिन्मात्रस्यैव लक्ष्यत्वात् । 
	नापि प्रतिकूलतर्कपराहतिः । तथाहि - न तावद्यद्वाक्यं तत्संसर्गबोधमकिति नियमः, अप्रयोजकत्वात् ; प्रकृष्टादिवाक्येव्यभिचाराच्च । नच पदार्थस्य वाक्यार्थत्वानुपपत्तिः, वाक्यार्थब्रह्मणः पदशक्यत्वाभावात् । पदलक्ष्यस्य च न वाक्यार्थत्वानुपपत्तिः, सर्ववत्रापि पदलक्ष्यत्वाद्वाक्यार्थसंसर्गस्य । 
	अथैकार्थत्तवे आकाङ््क्षाद्यभावात् वाक्यत्वानुपपत्तिः ; तथाहि - यस्य पदस्य येन पदेन विना स्वार्थान्वयाननुभावकत्वं सा तस्याकाङ््क्षा, अन्वयाबोधो योग्यता, अन्वयप्रतियोग्युपस्थितिरासत्तिः ; अभेदवाक्यार्ोथे चान्वयाद्यभावात् आकाङ््क्षाद्यभाव 
इति ; - तन्न, तात्पर्यगोचरस्यैवात्रन्वयपदेन विवक्षितत्वात् । अन्यथा शुक्लाङ्गामानयेत्यादौ शुक्लपदं विनापीतरपदस्य स्वार्थान्वयानुभावकत्वादव्याप्तिः । तात्पर्यगोचरार्थबोध एव योग्यता । वाक्यार्थप्रतीत्युपायपदार्थोपस्थितिरासत्तिः । नचैवमपि पदलक्ष्यतावन्मात्रत्वात् वाक्यार्थस्य पदान्तरं विनाननुभावकत्वं नास्तीति वाच्म्, पदत्वेन स्मृतिहेतोः पदान्तरेण विनानुभवाजनकत्वात् । 
	ननु सत्यं ब्रह्मेत्येतावतोपपत्तेः किमितरेणेति चेन्न ; - विनिगमकाभावात् । किंच एकैकपदप्रयोगे लक्षणैवानुपपन्ना, अनुपपत्तिप्रतिसन्धानाभावात् । ज्ञानादिपदसमभिव्याहारं विना वाक्यार्थब्रह्मस्वरूपविशेषानवगमेन मुख्या्थसम्बन्धाप्रतीतेश्च । नाप्येकैकपदलक्ष्यावगमात् ज्ञानान्दाद्यभेदसंशय निवृत्तिः, तत्र तस्य सत्तानवधारणत्वात् । नचानन्दपदादेव ज्ञानाद्यात्मत्व सिद्धेर्नेतारपेक्षेति वाच्यम् , ज्ञानादिर्मिथ्यात्वेपि ब्रह्मानन्त्योपपत्तेः । अतो न कस्यापि वैय्यर्थ्यम् ।
	ननु पदार्थस्य वाक्यतात्पर्यगोचरत्वमेवानुपपन्नमिति चेत् ? किमेतत् पदार्थातिरिक्तत्वस्य वाक्यार्थतात्पर्यगोचरत्वप्रयोजकत्वात् , उत पदार्थत्वस्य वाक्यतात्पर्याभावप्रयोजकत्वात् ; नाद्यः, वायोः क्षेपिष्टत्वेन विषस्य भक्षणेन संसर्गे तदभावात् ; नान्त्यः, वाक्यजन्यपदार्थज्ञानेन पुरुषार्थलाभे वाक्यार्थ इव तस्मिन्नप्युपक्रमादिना तात्पर्यावश्यम्भावात् । अस्तिचात्र सत्यादिवाक्यार्थज्ञानात् सत्याद्यात्मब्रह्मस्वरूपाज्ञाननिवृत्तिः ।
	यत्तु वाक्यार्थस्यैकत्वे उद्धेश्यविधेयभावाभावात् ब्रह्मस्वरूपासिद्धिरिति ; तन्न, तत् स्वमितिवत् यत् सत्यंज्ञानमनन्तंच तत् ब्रह्मेति तद्भावस्य सत्त्वात् , भेदभ्रमादेव उद्देश्यविधेयभावोपपादकप्रसिध्द्युपपत्तेः ।
	एतेन सत्यादिवाक्यस्थसर्वपदानां लक्षकत्वे ब्रह्मणो भेदे कथमनन्तशब्दविरोध उद्भाव्यते ; नच लाक्षणिकमप्यानन्दपदं भेदेन विरुद्ध्यते ? कथं वा ब्रह्मणस्सत्यज्ञानाद्यात्मकत्वे इयं श्रुतिरुपन्यस्यते ? नहि सत्यादिपदलक्ष्यस्य सत्याद्यात्मत्वम् , गङ्गादिपदलक्ष्यस्य गङ्गात्वाभावादिति निरस्तम् , विशिष्टवादिना सत्यादिपदेन वाच्यैकदेशस्यैव चैतन्यस्वरूपस्य घटोनित्य इत्यत्र घटस्येव लक्ष्यत्वात् । लक्षणाबीजं च तात्पर्यानुपपत्तिरित्युक्तम् । तस्मात् पदार्थशोधकवाक्यमखण्डनिष्ठम् , सगुणवाक्यं तु 
संसर्गनिष्ठम् , तेन विनोपासनासिद्धेः । तस्यापि परमतात्पर्ये ब्रह्मेण्येव, ब्रह्मसाक्षात्कारादन्यत्र परमपुरुषार्थासिद्धेरिति । 
	एवं तत्वमस्यादिवाक्यमखण्डार्थम् , परस्परनिरूपितकार्यकारणभावा नाधिकरणद्रव्यगोचरसमानाधिकरणवाक्यत्वा , सोऽयं देवदत्त इति वाक्यवत् ।  द्रव्यत्वं रूपाद्यन्यत्यं विवक्षितं मतद्वयसाधारणम् । यावद्व्यवहारं कल्पित गुणाश्रयत्वेन वा नासिद्धिः । तच्च सिद्धान्ते सहोत्पन्नरूपादिवषये नीलमुत्पलमिति समानाधिकरणवाक्ये व्यभिचारवारणाय । मृत् घट इत्यत्र व्यभिचारवारणाय कार्यकारणभावानधिकरणेति । दण्डीति प्रयोगे च न द्रव्यवाचकयोः दण्डपुरुषयोस्सामानाधिकरण्यमिति न व्यभिचारः । अन्यथा दण्डपुरुष इति स्यात् । इनिप्रत्ययस्तु सम्बन्धविशेषमात्रमाह नद्रव्यम् , दण्डिज्ञान मित्यपि प्रयोगस्य मुख्यार्थत्वा । द्रव्यमात्रसम्बन्धप्रवृत्तिनिमित्तं हि द्रव्यगोचरम् , इनिप्रत्ययार्थसम्बन्धस्तु रूपादिसाधारणः । सोऽयमित्यत्र तत्पदार्थस्तु नानेति न दृष्टान्ते असिद्धिः । नन्वेयमपि द्रव्यं घट इति प्रयोगे जाति द्वयगोचरसमानाधिकरणवाक्यत्वस्य सत्त्वात् ; नच यथा मृत् घट इति बुद्धिर्घटस्य मृत्त्वाश्रयतादात्म्यविषयतयाऽन्यथासिद्धेति न घटस्य मृदभेदः एवं द्रव्यं घट इतिधीरपीति घटो द्रव्यत्वाश्रय इति पदार्थयोः परस्पर निरूपितकार्यकारणभावराहित्याभावन्न व्यभिचार इति वाच्यम् , तत्कारणस्येव तस्यापि द्रव्यत्वव्यवस्थापकगुणादेस्सत्वेन तदाश्रयत्वादिति चेत् ? सत्यम् , घटो द्रव्यं तदुपादानमपि द्रव्यमेवेति न पदार्थयोः कार्यकारणभावराहित्यम्  । नच वाक्यार्थप्रतीतिविषयपदार्थयोर्न कार्यत्वादिकमिति वाच्यम् , तस्य हेतुत्वे नाविवक्षितत्वात् । नित्यपरमाणोरप्रमाणिकत्वेन तद्गोचरवाक्ये न व्यभिचारः । 
	औपाधिकभेदवत्पदार्थकसमानाधिकरणवाक्यत्वात् महत्खं कुम्भखमिति वाक्यवदिति वा प्रयोगः । अत्र घटाकाशः शरावावच्छिन्नाकाशात् भिन्न इति वाक्ये व्यभिचारवारणाय समानाधिकरणपदम् । एवं परस्परनिरूपिता धाराधेयत्वरहितपदार्थसमानाधिकरण्यवाक्यत्वात् , सोयं  देवदत्त इति वाक्य वदिति प्रयोक्तव्यम् । नच दृष्टान्तस्य साध्यवैकल्यम् , सोऽयमिति पदद्वय लक्षितदेवदत्तैक्यस्य तेन प्रतिपादनात् । यदत्रोक्तं सोऽयमिति पदद्वयं तत्तेदन्तयोरेकवृत्तित्वं बोधयतीत्यादि ; तन्न, तत्र किं सोऽयमिति पदद्वयं तत्तेदन्ते एकवृत्ती इति बोधयति, उत सोऽयमित्येव प्रतीत्याकारः 
वाक्यतात्पर्यन्त्वेकवृत्तित्व इति ? नाद्यः, तदिदं शब्दयोस्तत्तेदन्ताविशिष्टशक्तत्वेन उक्तरूपतद्विशेष्यकबोधस्यासम्भवात् , आश्रया भेदवाचिपदाभावेन एकत्वरूपाभेदस्य वाक्यादन्येनानुपस्थितेः । ननु वाक्य मेवाश्रयाभेदं प्रतिपाद्य तत्तेदन्तयोस्तन्निष्ठतामपि बोधयतीति चेन्न, - विरम्य व्यापारप्रसङ्गात् , तत्तेदन्ताश्रयत्वस्याभिन्नयेरेव सिद्धत्वाच्च । नचाश्रुतदेवदत्तर्वृत्तित्वमेव बोधयतीति वाच्म् , देवदत्तद्वयाश्रितत्वेपि उपपत्तेर्वाक्यात् भेदभ्रमानिवृत्तिप्रसङ्गात् । वृत्तिपदाभावाच्च । द्वितीये यदि तात्पर्यकल्पनम् , लाघवेन विशेषणीभूताभेद एव तदस्तु । अपिच समानाधिकरणवाक्यतयाऽभेद एव तात्पर्यम् , तत्र च विशिष्टाभेदे विशेषणयोरप्यन्वयो वाच्यः, पदार्थैकदेशेन्वयाव्युत्पत्तेः ; विशेषणयोश्चाभेदाभावेन तदवच्छेदकतया नीलगुणोत्पलत्वयोरिव वाच्यः, अवच्छेदकत्वं चावच्छेद्यान्यूनकालीनत्वमेव, शैक्ल्यादेरपि यावद््द्रव्यभावित्वेन गोपिण्डावच्छेदकत्वान्न तन्ना व्याप्तिः । नतु यद्वत्तया ज्ञात एव यदन्वयधीस्तत्त्वम् , उपळक्षणस्याप्यवच्छेदकत्वेन विशेषणत्वप्रसङ््गात् । नहि काकवत्ताज्ञानं विना काकवद्देवत्तगृह मितिधीर्भवति । नवा तत्संशयादिनिवृत्तिः । तच्चावच्छेदकत्वं न तत्तेदन्तयो रस्ति, तयोरभेदान्यूनकालीनत्वाभावात् । ततो लक्षणया अभेदमात्रं वाक्यार्थ इति अखण्डार्थता । अभेदश्च न संसर्ग इत्युक्तम् । पदार्थानधिकविषयत्वेपि वाक्यस्य वर्णितरीत्या ततस्सत्तानिश्चयरूपा भेदभ्रमनिवृत्तिश्चोपपद्यते, भेदोपाधिपरामर्शपूर्वकं पूर्वे भेदानधिगतेस्ततस्संशयनिवृत्तेः । एवंच यत्र धर्मस्य नाभेदावच्छेदकत्वं तत्र सर्वत्रापि न विशिष्टाभेदः । सचैवं दण्ड्यय मित्यादावपि विशिष्टाभेदो न स्यादिति वाच्यम् , इष्टापत्तेः । नन्वस्ति प्रतिकूलतर्कबाधः ; तथाहि - तत्त्वमस्यादिवाक्यस्याखण्डार्थत्वे पदार्थ द्वयशोधकवाक्यैरेवावगतार्थत्वेन वैय्यर्थ्यप्रसङ्गः ; नच भेदभ्रमस्तेन न निवृत्त इति वाच्यम् , अदवितीयब्रह्मस्वरूपनिश्चये तदयोगात् ; अनिश्चयेत्ववान्तर वाक्यार्थस्यैव विचार्यत्वात् , पदार्थनिश्चयाभावे महावाक्यस्यार्थाबोधकत्वात् ; नच जीवस्वरूपस्य घटादिवत् बाध्यत्वेपि तद्वितीयत्वं सिद्ध्यतीति वाच्यम् , 'योयंविज्ञानमय' इत्यादिवाक्यात्तस्य चिद्रूपतया निश्चितत्वेन तदभेदेनैव ब्रह्मणोद्वितीयत्वनिश्चयात् , ब्रह्मणि परोक्षत्वादिभ्रमनिवृत्तेरपि तत एव सम्भवादिति ; मैवम् , अद्वैतवाक्याद्धि ब्रह्मणो जीवाभेदो न सिद्ध्यति, घटादेरिव जीवस्वरूपस्योपमर्देनापि तन्निश्चयसम्भवात् ; नच निष्प्रपञ्चस्वप्रकाशत्मना निरणितजीवस्वरूपम्य बाधो 
नसम्भवतीति वाच्यम् , तन्निर्णयकवाक्यस्व महावाक्यशेषत्वेन तेन विना तदसिद्धेः । तथाहि - न तावदद्वैतार्थसिद्धये तन्निर्णयः, तस्योक्तविधयान्यथापि सत्भवात् ; नापि निष्प्रपञ्चप्रकाशात्मकत्वं स्वत एव प्रतिपाद्यम् , उपयोगाभावात् ; प्रयोजनस्य " ब्रह्मविदाप्नोतिपरम्" "तरति शोकमात्मविदि" ति श्रुतिद्वयपर्यालोचनया निष्प्रपञ्चात्मब्रह्माभेद निश्चयाधीनत्वाद्वाक्यद्वयस्य स्वस्वार्थे पर्यवसन्नत्वे ततस्तदभेदासिद्धेश्च ;  अतो महावाक्यमेवाभेदयोग्यतासिध्द्यर्थे निष्प्रपञ्चात्मत्वमपेक्षत इति तन्निर्णायकवाक्यं महावाक्यशेषमेव । नच जीवस्वरूपस्य बाधे बन्धमो क्षयोर्वैय्यधिकरण्यं स्यादिति तस्य मुक्तिकालीनत्वे निर्णीते ऽद्वैतश्रुत्या तदभेदः सिद्ध्यतीति वाच्यम् जीवस्वरूपविषयाणां न्यायानां तद्विषयवाक्यशेषतया ऽतच्छेपत्वात् । एवं सत्यादिवाक्यमपि महावाक्यशेषमेव, तावन्मात्रात्पुरुषार्थासिद्धेः ; तस्योदाहृत श्रुतिद्वयपर्यालोचनया प्रत्यगभिन्नब्रह्मज्ञानाधीनत्वात् , तदभेदस्य महावाक्यं विनाऽप्राप्तेः, महावाक्यं विना जीवपरभेदश्रुतिविरोधेनाद्वैतवाक्यस्य निरङ््कुशाद्वैततात्पर्यकल्पनायोगाच्च । ननु भेदश्रुतेरनुवादत्वान्न स्वार्थतात्पर्यम् , "नान्योऽतेऽस्ती" ति श्रुतिश्च जीवपरभेदं निषेधतीत्युक्तम् ; सत्यम् , जीवपरभेदनिषेधश्रुतिन्याययोस्तदभेदप्रापकवाक्यशेषत्वात् ; अन्यथा सामान्यतो हितसाधनत्वबोधकोत्पत्तिविधेरर्थवादोपस्थिस्वर्गमादाय पर्यवसानसम्भवात् तदधिकारविधिमात्रं निरर्थकं स्यात् । तत्र चैदम्पर्यभेदे प्रकृतेपि तथेत्यलमनया चर्चया । तदुक्तं भगवता नारदेन - "तत्त्वमस्यादिवाक्योत्थं ज्ञानं मोक्षस्य साधनम् । ज्ञानेत्वनाहते सिद्धे सर्वे ब्रह्ममयं भवेदि" ति । अतएवैतस्य स्वर्गकामाधिकारवाक्यस्येव महावाक्यत्वम् ; नास्याप्रयोजकत्वम् , 'एकथैवाक्यनुद्रष्टव्यमि' त्याद्यखण्डार्थतात्पर्यग्राहकश्रुतिविरोधप्रसङ्गस्य विपक्षे बाधकतर्कस्य सत्त्वात् । चैतन्यातिरिक्तस्य मिथ्यात्वेन शांस्त्रप्रतिपाद्यत्वायोगाच्च । किञ्चाखण्डार्थत्वाभावे वाक्यं निर्विषयं स्यात् , समानाधिकरणवाक्यस्य तादात्म्या तिरिक्तसंसर्गबोधे असम्र्थत्वात् , जीवपरयोश्च गुणगुण्यादिवत् भिन्नत्वे सति अभिन्नसत्ताकत्वलक्षणतादात्म्यस्य भेदमिथ्यात्वं विना असम्भवात् , मिथ्या भेदस्यच प्रमाणशास्त्राप्रतिपाद्यत्वात् , जीवपरयोर्गुणगुण्यादिभावाभावाच्च । नचाभेदएव संसर्गो वाक्यार्थः, भिन्नयोरभेदायोगात् ; स्वरूपमात्राभेदस्य संसर्गत्वाभावात् ;तथाच परिशेषद्वाक्यमखण्डार्थनिष्ठमेव । अत्राह 
नवीनः - तदाश्रित्वात् जीवे तदितिपदव्यपदेशः, 'सम्र्थः - पदविधि' रित्यत्र 'समर्थपदाश्रितो विधिस्समर्थपदेनोच्यत' इति महाभाव्योक्तेः, " सर्वाः प्रजास्सदायतनास्सत्प्रतिष्ठा " इति  वाक्यशेषाच्च । अतवा "ब्रह्मणोऽस्य मुखमासीदि" ति वत् शरीरविशिष्टत्वेन ततो जातत्वात् तदिति व्यपदेशः, "इग्यणस्सम्प्रसारण' मित्यत्र " काकाजातः काकः श्येनाज्जातः श्येनः एवं सम्प्रसारणाजातः सम्प्रसारणमि" ति महाभाष्योक्तेः ; "सन्मूलास्सोम्येमास्सर्वाः प्रजा" इति वाक्यशेषाच्च । अथवा "धान्यमसि धिनुहि देवानि" त्यत्र तण्डुले धान्यशब्दवत् तदधीनत्वात्तद्व्यपदेशः, "प्राणबन्धनं हि सोम्य मन" इति वाक्यशेषे जीस्येश्वराधीनत्वोक्तेः ; "यदधीना यस्य सत्ता तत्तदित्येव भण्यते" इति भारतोक्तेश्च । अथवा अतिदेशोऽयम्, तद्वत्त्वमसीत्यर्थः ; "बहुगुणे" त्यादिसूत्रे बहुगुणवतुडतय स्सङख्यावत् भवन्ति, अन्तरेणापि वतिमतिदेशो ऽवगम्यत" इति भाष्योक्तेः । एवंच सत्येकस्मिन्नेव पदे लक्षणेति । अन्येतु - शरीरवाचिना देवमनुष्यादि शब्दानां शरीरिपर्यन्तत्वदर्शनात् जीवस्य 'यस्यात्मा शरीरमि' त्यादिश्रुत्या ईश्वरशरीरत्वात् तत्त्वमसीति व्यपदेशः शरीरशरीरिभावनिबन्धन इत्याहुः । इति । तन्न, विधेस्समर्थपदाश्रितत्ववत् जीवस्य ब्रह्माश्रितत्वस्य वास्तवस्या सम्भवात् ; औपाधिको हि जीवपरयोर्भेदः, "यथाह्ययं ज्योतिरात्मा वि्वस्वानपोभिन्ना बहुधैकोऽगच्छन् । उपाधिना क्रियते भेदरूपो देवः क्षेत्रेष्वेवमजो ऽयमात्मा" "एको देवस्सर्वभूतेषु गूढ" इत्यादिश्रुतेः । "स एष इह प्रविष्ट" इति परस्यैव जीवभावेनानुप्रवेशश्रुतेश्च । अनुप्रविष्टोऽन्तर्याम्येव न जीव इति चेन्न ; - "सवा एष भूतानीन्द्रियाणि विराजन्देवताः कोशाश्च सृष्ट््वा । प्रविश्यामूढो मूढ इव व्यवहरन्नास्ते माययैव तस्मादद्वय एवायमात्मा सन्मात्रो नित्य" इत्यादिश्रुतिष्वनुप्रविष्टस्य मूढत्वव्यवहर्तृत्वादि श्रवणात् । नचान्तर्यामी मूढो व्यवहर्त्ता वा । "अनेन जीवेनेत्यनुप्रविशिष्टे जीवशब्दप्रयोच्च । किंच न तावदणुर्जीवः, ' एषमहानजआत्मे'ति श्रुति विरोधात् ; आराग्रपरिमाणश्रुतिविरोधाच्च । अणुत्वे प्रत्यक्षत्वानुपपत्तेः विरुद्ध देशे युगपदुत्पन्नसुखदुःखकृतिद्वयायोगाच्चेत्युक्तम् । नापि सर्वगतः, अहमनुभावगोचरस्य सर्वगतत्वे प्रमाणाभावात् । अनुमानानां धर्मिग्राहकमप्रमाणबाधात् । श्रुतेश्च ब्रह्मात्मनैव तस्य विभुवं प्रतीयते, अतोऽहमनुभवान्मध्य मपिमाणो जीवः । तस्यच स्वाभाविकत्वे कार्यत्वप्रसङ्गात् कृतहान्यादि प्रसङ्गात् विधिमाक्षेशास्त्रनध्ययनप्रसङ्गाच्च औपाधिकभेदवानेव परांशो जीवः । सच भेदोपारमार्थिः, तदभिन्ने तद्भेदस्य 
तत्समानसत्त्वस्यायोगात् , तथाच कल्पितभेदवान् जीवः । तेन तदाश्रितत्वमपि कल्पितमेवेति तत्परो वेदोऽप्रमाणं स्यात् , बाधितार्थकत्वात् । "सदायतनातस्सत्प्रतिष्ठा" इति वाक्येनैव तत्सिद्धेरितरवैय्यर्थ्यप्रसङ्गाच्च । एतेन तज्जातत्वमपि व्याख्यातम् , जीवस्य स्वरूपेणोत्पत्त्ययोगात् । शरीरविशिष्टस्य केवलजीवादन्यत्वे तस्मादनिष्पत्तेः । अनन्यत्वेपि सन्मूला इत्यनेनैव तत्सिद्धेरेतद्वैय्यर्थ्याच्च । धान्यमसीत्यत्रापि नधान्याधीनत्वं प्रतिपाद्यते, विनिंयोगेबलाद्धान्यशब्देन कथच्चित्तण्डुला एवोपस्थाप्यन्ते । तदधीनत्वस्याप्यवास्तवस्य शास्त्राप्रतिपाद्यत्वात् । वाक्यान्तरेण सिद्धत्वाजच्च । यदधीना यस्य सत्तेत्यादिभारतवचनं च तव न साधु, तदकार्यस्य जीवस्य वस्तुतो भिन्नस्य तदधीनसत्ताकत्वायोगात् । कल्पितभेदस्यैव तदधीनसत्ताकत्वात् । तद्वदित्यतिदेंशोप्यनुपपन्नः, अतिदेशज्ञापकाभावात् । बहुगुणेत्यादिसूत्रेतु एककथैवेत्यादिवत् कतिथेत्यादिप्रयोगसिद्ध्य्थे वर्तिं विनाप्यतिदेश आश्रितः । नचेह तथा किञ्चित् तेन विनानु पपन्नमस्ति । नच त्वम्पदमुख्यार्थलाभ एव प्रयोजनम् , त्वम्पदवाच्ये श्वेतकेतौ ब्रह्मसारूप्यस्य बाधितत्वात् । नच मुक्तौ तद्वदिति वाक्यार्थः, मुक्तिवाचक पदाभावात् । त्वम्पदेन मुक्तिविशिष्टस्य जीवस्य लक्षणायामतिदेशकल्पकाभावात् असीतिवाक्यार्थस्य वर्त्तमानत्वश्रुतिविरोधाच्चा नित्यज्ञानादिमत्त्वमतिदेशार्थः, नचानुभवविरोधः, आवृतत्वादितिचेन्नः ; - अविद्यां विना प्रकाशावरणानुपपत्तेः । जीवातिरिक्तनित्यज्ञाने प्रमाणाभावात् , जीवधर्मिकज्ञानस्यानित्यत्वानु भवेन बाधितत्वाच्च । यत्तु "सआत्मा अतत्त्वमसीति पदच्छेदः, भिन्नशकुनिसूत्रदृष्टान्तबलात् शब्दोनित्य इत्यत्र घटदृष्टान्तेनानित्य इति च्छेदवदिति ; तदतिफल्गगु, ईश्वरभेदस्य प्रत्यक्षसिद्धत्वेन अजिज्ञासितस्याप्रतिपाद्यत्वात् ; एकविज्ञानाधीनसर्वविज्ञानाद्वितीयत्वप्रतिजातदुपपादनाद्यनेकोपक्रमविरोधाच्च । दृष्टान्तमात्रबलात् भेदोपदेशे च तद्वदेव जीवस्य शकुनित्वं ब्रह्मणोऽचेतनत्वं च विवक्षितं स्यात् । अन्यथा दृष्टान्तवैषम्यात् । अहं ब्रह्मास्मि, तत्त्वमेव अहमेव तत् , आत्मा ब्रह्मैव, ब्रह्मात्मैव, अत्रह्येव न विचिकित्सामीत्यादिपु महावाक्येषु त्वदुक्तकल्पनायोगाच्च । तस्मादर्वाचीनमतम्वाचीनमेव ।
	यत्तु अन्येषां मतम् ; तत्र किं मनुष्यादिशब्दानामात्मनीव त्वंशब्द स्यान्तर्यामिणि लक्षणा, किंवा मुख्यार्थत्वमेव ? नाद्यः, अन्तर्यामिलक्षणां विनानुपपत्त्यभावात् । नच 
ब्रह्मणादिशब्दानामपि न लक्षणेति वाच्यम् , ब्राह्मणत्वस्य तद्विशिष्टत्वस्य वा तदर्थत्वात् , त्वंशब्दस्य सम्बोध्यमात्रवाच्यकत्वात् अन्तर्यामिणश्च सम्बोध्यादन्यत्वात् । जीवस्य परमात्मशरीरत्वाच्छरीरच्वम् , अङ््गुल्यादेरपि साक्षात्प्रयत्नाधिष्ठेयत्वात् । अन्त्यावयवित्वस्य जीवे अभावात् । ब्रह्मणि प्रयत्नाभावाच्च । अतस्तत्पदस्य जगत्कारणत्वाद्वितीयत्वादिविशिष्टवाचिनस्त्वम्पदस्य च परिच्छिन्नाहङ्काराभिन्नचैतन्यवाचिनस्स्वरूपमात्रलक्षणयाऽखण्डार्थत्वम् ।  साच लक्षणा भागत्यागेन भागगोचरा जहदजहद्रूपेति ।
	अत्र ब्रूमः, प्रथमलक्षणे मिथोयोग्यलक्षणवाक्ये ऽव्याप्तिः, तत्र उक्त संसर्गाप्रसिद्धेः । नच तस्यालक्ष्यत्वमेव ? स्वरूपमात्रप्रश्नोत्तरत्वादियुक्तेस्तुल्यत्तवात् । अन्यथा तस्य तत्रैव व्यभिचारापत्तेः । प्रमेयत्वरूपलक्षणवाकक्ये प्रमाविषयत्वं प्रमेयत्वमिति वाक्ये प्रकाशो बुद्धिरिति त्वदभिमतप्रकाशस्वरूप लक्षणवाक्ये चा व्याप्तिः, स्वरूपलक्षणस्य लक्ष्यानतिरेकेण संसर्गाभावात् । स्वपदोपस्थापितपदार्थसंसर्गगोचर ज्ञानजनकान्यत्वविवक्षायामयोग्यलक्षणवाक्यमात्रेति व्याप्तिः । किंच - योग्यताघटितत्वेनव त्वया निर्वचनीयत्वात् स्वपदोपस्थापितपदार्थसंसर्गगोचरप्रमाजननयोग्यन्वत्वमखण्डार्थत्वमित्यर्थः स्यात्  , तथाच सर्वस्यापि लक्षणवाक्यस्य त्वदुक्तरीत्या शक्तिभ्रमादर्थान्तरसंसर्गबोधकत्वसम्भवादसम्भवः । नञ्व्यत्यासाभावे चार्थान्तरभ्रमेण लक्षणवाक्यत्वभ्रमदशायां स्वरूपमात्रबोधकतया घटमानयेत्यादावतिव्याप्तिः । किंचास्मिन् पक्षे लक्षणवाक्यानां स्वगोचरसाक्षात्कारजनकतया सिद्धसाधनम् । किंच संयोगलक्षण वाक्येऽव्याप्तेः, अप्राप्तयोरितिपदोपस्थापितसम्यन्धद्वयनिरूपितसंसर्गस्यैव संयोगस्य एतल्लक्षणवाक्यार्थत्वात् । पदोपस्थापितेत्यनेन पदद्वयोपस्थापितत्वं विवक्षितमिति चेन्न ; - उपादानोपादेयभावानापन्नयोर्द्रव्ययोः प्राप्तिस्संयोग इत्यादौ तस्यापि सत्त्वात् । भिन्नार्थकत्वं पदद्वयविशेषणमिति चेत् ? प्रवृत्तिनिमित्त भेदस्य प्रकृते सत्त्वात् भिन्नविशेष्यकत्वस्य सत्यादिवाक्येप्यभावेन सिद्धसाधनात् । लक्ष्यलक्षणपदद्वयोपस्थापितत्वं विवक्षितमिति चेन्न ; - व्यधिकरण वाक्येतिव्याप्तेः । स्वावयवभूतलक्ष्यलक्षणपदद्वयोपस्थापितत्वं विवक्षितम् , व्यधिकरणवाक्ये स्वावयवलक्ष्यादिपदाभावान्न दोष इति चेन्न ; - तथासति तत्त्व  
मस्यादिवाक्ये अव्याप्तेः ; प्राशस्त्यप्रतिपादकार्थवादे साध्यप्रसिध्द्युक्तिभङ्गाच्च । विषं भुङ््क्ष्वेत्यत्र चातिव्याप्तिः, समुदायस्यैवार्थान्तरलक्षकत्वात् ; अन्यथा विषादिपदानां द्विषदन्नादिलक्षकत्वे द्वितीयाया मुख्यार्थत्वेन सर्वपदलक्षणाभङ््गा पातात् । असम्भवश्च, तथाहि - चन्द्रं न जानामीत्यज्ञानानुभवः कश्चन्द्र इति प्रश्नश्च न स्वरूपमात्रनिष्ठौ, अत उत्तरमपि तत्समानार्थम् , चन्द्रस्य प्रत्यक्षेणावगमाच्च नाज्ञानप्रश्नौ स्वरूपगोचरौ, अस्तिहीन्द्रियसन्निकर्षादिवशादवर्जनीयं तज्ज्ञानम् ; नच तस्य ज्ञाने चन्द्र इति व्यवहारप्रसङ्गः, चन्द्र पदस्य तत्राव्युत्पत्तेः, तत्सेवार्थप्रवृत्त्यादेश्चेष्टत्वात्  । उत्पन्नमपि तज्ज्ञानमनव धारणमिति चेत् ?  कुत एतत् ? उत्तरकालं संशयदर्शनादिति चेत् ? कोऽयं संशयः ? अयं चन्द्रो नवेत्यादिरूप इति चेत् ? तर्हि धर्मिस्वरूपमवधृत मेव, धर्मयोरेवात्र कोटित्वात् । इतश्च न स्वरूपानवधारणम् , प्रादेशमात्रत्व वर्दुलत्वसकज्जलत्वप्रकृष्टप्रकाशत्वादिनावधारणात् । नच चन्द्रत्वमनवधृतमित्यापि वक्तुं शक्यम् , संस्थानविशेषरूपस्य तद्व्यङ्ग्यजातिरूपस्य वा चन्द्रत्वस्य प्रत्यक्षेणैव निश्चयात् । अत एव हि न संस्थानादौ संशयो दृश्यते । अत एव वाक्यश्रवणात् प्रागनिर्णीतस्य चन्द्रशब्दवाच्यत्वादन्यस्य कस्यापि तदनन्तरनिर्णयो निपुणनिरूपणेपि नानुभवमारोहति । एवमन्तर्गेहस्थस्य ज्योत्स्ना दिना चन्द्रस्वरूपस्य संस्थानादिरूपचन्द्रत्वविशिष्टस्यावधारणं दृश्यते, तथा प्रश्नोत्तरे च तदानीमेव ; नच तत्र त्वदुक्तानवधारणसम्भवः । किञ्च - चन्द्रशब्दस्य कश्चिदर्थोऽस्तीत्यवधारणे सत्येव हि कश्चन्द्र इति पृच्छति, अन्यथात्वप्रश्न एव वा किं चन्द्रशब्दस्सार्थ इत्यादिरूपेण प्रश्नो वा स्यात् ? अत एव ह्यस्मिन्ज्योतिर्मण्डले कश्चन्द्र इति प्रश्नः । स्वरूपस्यैवाज्ञाने कथं ज्योतिर्मण्डले न प्रश्नः ? ज्योतिष्ट््वेन निर्णयादेवह्ययं प्रश्नः । किंच नानार्थत्व ज्ञानदशायां देवदत्तयज्ञदत्तयोश्चन्द्रपदव्यवहारं शृण्वतोः द्वयोः प्रष्ट्रोरन्यतरं प्रत्यन्यतरेण प्रकृष्टप्रकाशश्चन्द्र इत्युपदेशे कृते तं प्रष्टवतस्संशयनिवृत्तावपि अन्यं प्रष्टवतः स्वप्रश्नमूलस्संशयो न निवर्त्तते, अत एव प्रागिव कश्चन्द्र इति प्रच्छति, इतस्तेन वाकक्येनान्यतरस्य जिज्ञासाया निवृत्तेरन्यतरस्व शृण्वतोप्यनिवृत्तेः प्रश्नयोः विषयभेदो वाच्यः । किञ्च - नानार्थत्वभ्रमदशायां देवदत्तयज्ञदत्तयो  श्चन्द्रव्यवहारं शृण्वत एककस्य तदुभयदजिज्ञासोः कश्चन्द्र इति पृष्टेन देवदत्तेन प्रकृष्टप्रकाशश्चन्द्र इत्युपदिष्टेपि काचिज्जिज्ञासा निवर्तते, यज्ञदत्तं तु जिज्ञासया प्रागिव 
कश्चन्द्र इति पृच्छति, तत्र निश्चितजिज्ञासितयोर्भेदो वाच्यः ।  किंच - कस्यचिच्चन्द्रव्यवहारद्रशनेन्यस्य प्रकृष्टेत्याद््युपदेशेन जिज्ञासानिवृत्तावपि पश्चाच्चन्द्रपदस्य नानार्थत्वभ्रमे प्रागिव सैव जिज्ञासा आवर्त्तते, न तत्र स्वरूप जिज्ञासाया उत्थितिसम्भवः । तर्हि चन्द्रचन्द्रत्वाचन्द्रव्यावृतिप्रकृष्टप्रकाशादीनां ज्ञातत्वे प्रश्नोत्तरयोर्निर्विषयत्वप्रसङ्ग इति चेन्न - तयोश्चन्द्रशब्दवाच्यताविषयत्वात् । नु प्रकृष्टप्रकाशे चन्द्रत्वाज्ञानं विना व्च्यत्वाज्ञानप्रश्नयोरप्ययोगात् तदेव प्रश्नविषयः, तन्निश्चये हि यथा शुक्ले घटगुणे ऽयं शुक्लशब्दवाच्य इत्याप्तवाक्यान्निश्चये पटशौक्ल्ये न तद्वाच्यत्वसंशयः एवं चन्द्रत्वसंज्ञिता  काचिज्जातिस्तदाश्रयश्चन्द्रपदवाच्य इति निश्चये सति प्रकृष्टप्रकाशे चन्द्रत्व निर्णये तत्संशयो न स्यात् , तन्निष्ठे धर्मे वाच्यत्ववैशिष्ट्यनिश्चयस्योभयत्र तुल्यत्वादिति चेत् ? तर्हि शुक्लत्वं नाम काचिज्जातिस्तदाश्रयश्शुक्लपदवाच्य इत्याप्तवाक्यान्निश्चये पटशौक्ल्ये वाच्यत्वसंशयो न स्यात् , तत्र शुक्लत्वं न निश्चितमिति चेत् ?    तर्हि घटगुणे अयं शुक्लपदवाच्य इत्याप्तवाक्यान्निश्चये सत्यपि दोषतदभावाभ्यां वाच्यत्वसंशयतदभावावेव किमिति न व्यवस्थाप्येते सति नियमेन वाच्यत्वसंशयाभावस्य दर्शनात् तादृशोपदेशविशेषाभावप्रयोज्य एव वाच्यत्वसंशयः, यदि च सदुपदेशो वाच्यत्वज्ञान एवोपयुज्यते, नतु स्वरूप निर्णये, तस्य स्वरूपमात्रं तु निश्चितमेवेत्युच्यते, तदा टघगुणे अयं शुक्ल शब्दवाच्य इत्युपदिष्टजातिविशेषवत्तया निश्चिते घटशौक्ल्ये यथा नवाच्यत्व सन्देहस्तथा चन्द्रत्वमिति काचटिज्जातिस्तद्विशिष्टश्चन्द्रपदवाच्य इति उपदिष्टजातिविशेषवत्तया चन्द्रस्वरूपनिश्चये वाच्यत्वसंशयो न स्यात् , ततश्च स्वरूप निश्चयाभावादेव संशयः, उपदेशसहकृतप्रत्यक्षेण च स्वरूपनिश्च इत्यास्थेय मिति चेत् ? तर्हि अयं शुक्लशब्दवाच्य इत्युपदेशादिव शुक्लत्वमिति काचिज्जातिः तदाश्रयः शुक्लपदवाच्य इत्युपदेशात् स्वरूपनिर्णयोपि स्यात् । एतादृशोपदेशो न स्वरूपनिर्णायकप्रत्यक्षसहकारीति चेत् ? तर्हि यादृशस्सहकारी तादृशोपदेशजन्यवाच्यत्वनिश्चय एव तादृसंशयविरोधीत्यस्तु । 
	वस्तुतस्तु चन्द्रत्वसंज्ञितत्ववच्छेदेन चन्द्रपदप्रवृत्तिनिमित्तत्वे गृहीतेपि  इयं जातिश्चन्द्रत्वसंज्ञिता वा नवेति न्देहात् प्रवृत्तिनिमित्ताश्रयत्वसन्देहात् चन्द्रे चन्द्रपदवाच्यत्वसन्देहोपपत्तिः ।  इयं जातिश्चन्द्रत्वसंज्ञिता नवेति सन्देहस्तु चन्द्रत्वसंज्ञिता काचिज्जातिरिति यत्किञ्चिज्जातित्वसामानाधिकरण्येन चन्द्रत्व संज्ञितत्वनिश्चयेपि एतज्जातित्वावच्छेदेन तदनिश्चयात् भिन्नप्रकारकत्वादुपपद्यते ।
	किंच घटशब्दवाच्यः कश्चिदस्तीति निश्चयवतः अयं घटो नवेति तंशयः को घट इति प्रश्नश्च दृश्यते, तस्यामेव दशायां घटमानयेति प्रयोजकवृद्धेनोक्ते प्रयोज्यवृद्धेन च तस्मिन्नानीते अयं घट इति निश्चयात् संशयाज्ञानप्रश्ना न दृश्यन्ते, तत्र चेत् स्वरूपविषयाः संशयाज्ञानादयः तदा स्वरूपस्यानवधारणात् व्युत्पत्तिग्रहो न स्यात् । 
	किंच धूमपदाव्युत्पन्नस्य धूमेन वह्निमनुमिमानस्य को धूम इति प्रश्ना दयो दृश्यन्ते, नच तत्र धृमस्वरूपे ऽशानं वक्तुं शक्यम् , व्याप्यनिश्चया भावे ऽनुमित्युच्छेदग्रसङ्गात् ।
	यदुक्तं 'तस्मात् तत्र शुक्लत्वे उपदेशसहकृतप्रत्यक्षेणाज्ञाननिवृत्तिरत्र नेत्ययमेव विशेष' इति ; तन्न, घटगुणशुक्ले शुक्लत्वाज्ञानस्योपदेशहकृतप्रत्यक्षेण निवृत्तावपि पटगुणशुक्ले तदनिवृत्तेः तत्र संशयप्रसङ्गात् । ननु शुक्लत्वमेक मेव, तत्स्वरूपावारकाज्ञानं च प्रागुपदेशसहकृतप्रत्यक्षेण निवृत्तमिति पटगुण शुक्लेपि तंन्निश्चितमेवेति चेत् ? तर्हि अयं घट इत्यातोपदेशसहकृतप्रत्यक्षेण क्वचित् घटत्वाज्ञाननिवृत्त्यनन्तरमन्यत्र क्वचित् घटत्वनिश्चयात् घटशब्दवाच्यत्वनिश्चयः घटान्तरे च घटत्वघटशब्दवाच्यवाच्यत्वसन्देहश्च युगपन्न स्याताम् । किंच कटकादीष्टसाधनतावच्छेदकतया प्रत्यक्षेण गृहीतरजतत्वजातिकस्य रजतपदाव्युत्पन्नस्यास्ति किं रजतमिति प्रश्नः, अस्तिच तत्र कस्यचित् प्रतारकस्य घटमङ््गुल्या निर्दिश्य इदं रजतमित्युत्तरवाक्यम् , तत्र न प्रश्नस्य रजतस्वरूपनिष्ठत्वम् , उत्तरस्यापि तथात्वप्रसङ्गात् ; नचेष्टापत्तिः, तत्र रजतत्वस्योपदेशसहकृतप्रत्यक्षादवधारणे कटकार्थिनः प्रवृत्त्यापत्तेः ; नापि रजतशब्दवाच्यत्वविषयप्रश्नः  तव सम्भवति, रजतत्वमिति काचिजातिः तदाश्रयो रजतशब्दवाच्यो नान्य इति निश्चितवतः तत्र रजतत्वाभावनिश्चया द्वाच्यत्वाभावनिश्चयापत्तेः वाच्यत्वनिश्चयायोगात् ; येन रूपेणोपस्थितप्रवृत्तिनिमित्तावच्छेदेन वाच्यत्वग्रहः तेन रूपेण तदभावनिश्चये वाच्यत्वाभावनिश्चय इति चेत् ? तर्हि तद्रूपेण प्रवृत्तिनिमित्तवत्त्वनिश्चय एव वाच्यत्वसंशय विरोधीति तुल्यम् । 
	अपिच एवमुपदेशहकृतप्रत्यक्षेणाज्ञाननिवृत्तावपि अगृहीतसोमपदसङ्गति कस्य ककस्सोमस्सोमन्न जानामीत्यज्ञानप्रश्नौ प्रकृष्टप्रकाशस्सोम इति उत्तरंच दृश्यते, वाच्यत्वविषयत्वं विना तत्र कस्ते निस्तारः ।
	यच्च - 'किञ्च चन्द्रोऽयं नवेत्यादिसन्देरः किंवाच्यत्वप्रकारक एवे' त्यादि ; तन्न, सामान्यतश्चन्द्रपदवाच्यत्वनिश्चयेपि तत्र तत्र प्रकृतचन्द्रपदवाच्यत्वसन्देहोपपत्तेः । एतच्चोत्तरत्र 
वक्ष्यते । चन्द्रस्सन् चन्द्रपदवाच्योऽन्यथावेत्यत्रापि प्रकृतचन्द्रपदप्रवृत्तिनिमित्तत्वमेव चन्द्रस्सन्नित्यत्र विषयः । नचैवं सर्वत्र धर्मे सन्देहोच्छेदप्रसङ्गः, तत्कोटिस्मरणविशेषादर्शनादिसामग्रीसत्त्वेतत्सन्देहस्याप्यावश्यकत्वात् । नहि स्थाणुर्वा पुरुषोवेति सन्देहोऽस्तीति शिंशु पादिसन्देह उच्छिद्यते । तस्माद्देवदत्तादिसंशयवद्वाच्यत्वविषय एवायं संशयः । यदि च देवदत्तत्वाद्यर्थाभावाद्वाच्यत्वसंशयः, तदा चन्द्रत्वस्य निश्चितात्वाद्वाच्यत्वसंशय इति तुल्यम् । पूर्वोक्तानुपपत्तिश्च देवदत्तेपि तुल्या ; तत्रीपि इतरव्यावृत्तसंस्थानविशेषनिश्चयेपि अयं देवदत्तो नवेति संशययासम्भवात् । एवं देवदत्तशब्दस्यानेकसंज्ञात्वज्ञानदशायां देवदत्त आढ्य इति श्रुतवतस्त द्वुभुत्सोर्व्यक्तिविशेषे अयमपि कश्चिद्देवदत्तपदसंज्ञीति ज्ञानेपि अयं देवदत्तो । नवेति संशयो न स्यात् , तथाच तत्र प्रकृतदेवदत्तपदवाच्यत्वमेव उभयत्र संशयविषय इति चन्द्रसंशयेपि तथा युक्तम् ।
	यदुक्तमनुभूयमानेपि चन्द्रे चन्द्राज्ञानमिति ; तन्न, तथापि एककोदिकानवधारणेनायं चटन्द्र इति व्यवहारप्रसङ्गात् । लाघवेन व्यवहर्त्तव्यज्ञान मात्रस्य व्यवहारहेतुत्वात् । द्विकोटिकसंशयाद््द्विकोटिकव्यवहारदर्शनाच्च । दृश्यतेच दूरस्थजलज्ञानात् भाविद्विकोटिकसंशयानुसारेणानवधारणत्वेन त्वदभिमतात् कोटिद्वयानुपस्थितिदशायामिदं जलमिति व्यवहारः सकम्पप्रवृत्तिश्च । दृश्यते च मीमांसाश्रवणात् प्रागपि आपातप्रतीत्यैव वेदार्थगोचरो व्यवहारः । तस्मादिहापि गोटिद्वयानुपस्थितिदशायामेककोटिकानवधारणेनां चन्द्र इति व्यवहारस्स्यादेव । यदीदन्त्वसामानाधिकरण्येन चन्द्रशब्द वाच्यत्वम् न ज्ञातमित्युच्येत, तर्हि तत एव प्रशाद्युपपत्तेः सिद्धं नः समीहितम् । 
	किञ्च यद्युपदेशसहकृतमित्यतः प्रत्यक्षमवधारणजनकं तर्हि एतेषु कश्चिचच्चन्द्र इत्युपदेशहकृतप्रत्यक्षादपि तत्राज्ञाननिवृत्त्यापत्तिः । अत्र यदुक्तं 'सामान्योपदेशस्ये' त्यादि ; तन्न, चन्द्रत्वसंज्ञितजातिविशेषाश्रयश्चन्द्रशब्दवाच्य इत्युपदेशेपि सामान्यरूपतयान्यथोपपत्तिशङ्कया चन्द्रत्वात्मकजातिविशेषे चन्द्रपदवाच्यत्वसत्तानवधारणस्य तुल्यत्वात् पटगुणशौक्ल्यवैषम्यात् । यच्च 'यदि प्रकृष्टप्रकाश ' यदि प्रकृष्टप्रकाश ' इत्यादि ; तन्न, चन्द्रत्वपदस्यागृहीतसङ््गतिकत्वेना बोधकत्वात् यत्तु 'वस्तुतश्चन्द्रत्वस्य तज्ज्ञानप्रकारत्व' इत्यादि ; तन्न, तत्र 
नक्षत्रादिगतधर्माणामपि बहूनां प्रकारतया जातिविशेषे चन्द्रपदवाच्यताग्रहा योगात् । चन्द्रत्वमात्रं चेत् तज्ज्ञाने प्रकारस्तदा संशयो निवर्तत एव किंच तवापि चन्द्रत्वानवधारणसत्त्वादुक्तोपदेशात् संशयो निवर्त्तेत । यद्यनवधारणपि नास्ति तथापि यच्चन्द्रस्वरूपं प्रत्यक्षीक्रियते स चन्द्र इत्युपदेशात् संशयो निवर्त्तत, दृश्यमानेषु कश्चन्द्रः प्रकृष्टकाशोवान्योवेति प्रश्नानुसारेण स्वरूपप्रत्यक्षस्यावश्यकत्वात् । यदपिचोक्तं 'अपिचैवमि' त्यादि ; तन्न, चन्द्रत्वपदस्याव्युत्पन्नतया चन्द्रत्वाश्रयश्चन्द्रपदवाच्य इतत्यत्र चन्द्रत्वसंज्ञितजात्याश्रय इतत्यर्थो वक्तव्यः, चन्द्रत्वसंज्ञितत्वं च प्रकृष्टप्रकाशवृत्तिधर्मेन्यत्र वेति सन्दिग्धमिति न तावन्मात्रं श्रुतवतः प्रत्यक्षेण चन्द्रत्वदर्शनात् संशयनिवृत्तिः, चन्द्रत्वं कस्चिद्धर्म इत्युपदेशस्य तु चन्द्रत्वसंज्ञिता जातिः प्रकृष्टप्रकाशे वर्तत इत्यर्थो वक्तव्य इति पूर्ववाक्ये येन रूपेणोपस्थितस्य प्रवृत्तिनिमित्तत्वं निश्चितं तेन रूपेणोपस्थितस्यैव उत्तरवाक्येन प्रकृष्टकाशत्वसामानाधिकरण्यं निश्चितमिति ततस्संशयनिवृतिः । यञ्च 'किञ्च यदित्या' दि ; तदपि न, चन्द्रपद वाच्यत्वस्य प्रकृष्टप्रकाशसामानाधिकरण्याज्ञानात् चन्द्रपदवाच्यत्वस्य प्रकृष्टप्रकाशाश्रयाभेदाज्ञानाद्वा कश्चन्द्रः किं प्रकृष्टप्रकाशः उताप्रकृष्टप्रकाश इति प्रश्नसंशयाविति उत्तरमपि तद्विषयम् । नन्वेतावन्मात्रं जिज्ञास्यमेव न, अनुपयोगात् ; प्रवृत्तिनिमित्तज्ञानाभावे तावन्मात्रेण व्यवहारायोगादिति चेन्न ; - प्रवृत्तिनिमित्ताज्ञानेपपि त्पदवाच्यत्वग्रहणात् स्वस्य तत्र तच्छब्दव्यवहारोपपत्तेः, श्रोतुश्च व्युत्पन्नत्वे यथाव्युत्पत्ति ततोऽर्थबोधसम्भवात् , अव्युत्पन्नस्यापि स्वप्रयोगाल्लाघवादिसहकारेण प्रवृत्तिनिमित्तविशेषग्रहणपुरस्सरं व्युत्पत्तिग्रहसम्भवात् ; प्रवृत्तिनिमित्ताग्रहे हि व्यक्त्यन्तरे व्यवहारो न स्यात् । तद्व्यक्तिवाचकत्वं ग्रहीतवतस्तव प्रयोगस्स्यादेव । ननु प्रवृत्तिनिमित्तं विनापि वाचकत्वग्रहे तत्पदं श्रुतवतः तस्य तस्मान्निर्विकल्पकापत्तिरिति चेन्न ; - आकाशपदादप्रवृत्तिनिमित्तस्यापि शब्दसमवायिकारणत्वस्येव चन्द्रादिपदाद्वाच्य त्वग्रह दशोपस्थितस्य प्रकृष्टप्रकाशादेः प्रकाशतया भानसम्भवात् । यद्वा प्रकृष्ट प्रकाशश्चन्द्र इति वाक्यात् प्रकृष्टप्रकाश एव चन्द्रपदवाच्य इति सामर्थ्यान्निश्चिते लाघवादिना चन्द्रत्वादेः प्रवृत्तिनिमित्तत्वग्रहसम्भवान्न कश्चिद्दोषः ।  ननु नानार्थत्वनिश्चयवतः प्रकृष्टप्रकाश एव चन्द्रपदवाच्य इति निश्चया सम्भवात् न त्वदुक्तरीत्या प्रवृत्तिनिमित्ततत्वग्रहसम्भव इति चेन्न ; - चन्द्रोदये कुमुदान्युन्मिपन्तीत्यादिकं शृण्वतः कश्चन्द्र इति प्रश्नोभवति, तत्र चन्द्रशब्दस्य 
नानार्थत्वज्ञानवतः कुमुदोन्मेषहेतुत्वेन प्रकृतचन्द्रपदार्थस्यैव जिज्ञासि तत्वात् प्रकृतचन्द्रपदवाच्यतावैशिष्ट्यविषय एव प्रश्नः, अत उत्तरवाक्येऽपि कुमुदोन्मेषहेतुत्वेन प्रकतचन्द्रपदवाच्यः प्रकृष्टप्रकाश एवेति प्रतीतिरुपद्यते । ततश्च लाघवादिना चन्द्रस्यैव प्रकृतचन्द्रपदप्रवृत्तिनिमित्तत्वग्रहो भवतीति न कश्चिद्दोषः ।
	यच्चोक्तं किंच प्रकृष्टादिपदैरित्यादि ; तन्न, चन्द्रपद एव लक्षणाङ्गीकारात् । चन्द्रपदप्रवृत्तिनिमित्तसमानाधिकरणं चन्द्रपदवाच्यत्वमिति मुख्यार्थ सम्बन्धित्वस्य ज्ञातत्वात् , कोकिलः पिक इत्यादि निखण्डुपाठवत् । दृश्यते च काकशब्दस्य वायसवराहाद्यर्थसन्देहदशायामपि तत्प्रवृत्तिनिमित्तसामानाधि च करण्येन दध्युपघातकत्वनिश्चयदशायां काकपदेन लक्षणा ।
	यच्चोक्तं ' प्राथमिकचन्द्रज्ञानं सत्तानवधारणात्मकत्वाजिज्ञासानुकूलं, उपदेशानन्तरभावित्वाप्तोपदेशादिरूपतर्कप्रतिसन्धानेन सत्तावधारणात्मकमिति तत्तन्निवर्तक' मिति ; तन्न, प्राथमिकज्ञानस्य प्रकृष्टप्रकाशत्वादिना स्वरूपावधारणस्यानुभवसिद्धत्वात् चन्द्रत्वमपि तत्तत्संस्थानात्मकमवधृतमेव । अत एव 'चन्द्रव्यक्तेः प्रकृष्टप्रकाशात्मतया ज्ञातत्वेपी' त्यादिकमपि निस्तम् । यच्चोक्तम् , 'अतएव कश्चन्द्र इति जिज्ञासा नतु कास्य जातिरिती' ति ; तत्र जिज्ञास्यत्वं किं विवक्षितम् , यदि स्वरूपस्य जिज्ञासाविशेष्यत्वं विवक्षितम् तदेष्टापत्तिः । यदिच किंशब्दविवक्षितप्रकारविशेषविशिष्टरूपेण विशेष्येप्यज्ञातत्वं विवक्षितं तदानीमपीष्टापत्तिः । यदि विशेष्यस्य स्वरूपेणाज्ञातत्वं विवक्षितम् , तदा किं शब्दः । तत्रच स एव प्रकारविशेषो वा तद्विशिष्टरूपेण विशेष्यमेव वा अज्ञानतम् , नतु व्यक्तिस्वरूपमात्रम् , अत एव स्थाणुत्वाद्यज्ञानतत्संशय दशायां कोऽयमूर्ध्वपदार्थ इति स्थाणुत्वविषयः प्रश्नो भवति, नतु तत्स्वरूप विषयः । अत एव कोऽयमूर्ध्वः स्थाणुः किं वा पुरुष इति किं शब्द विवरणं अयं स्थाणुरित्युत्तरं च । कास्य जातिरिति प्रश्नोपि न जातिविषयः, किन्तु जातिगतविशेषविषय एव । जातिविषयप्रश्नस्तु प्रकृष्टप्रकाशः क इत्याकारः, अतएव प्रकृष्टप्रकाशः कः किं चन्द्रः किंवान्य इति तद्विवरणम् । किंच त्वद्रीत्या ज्योतिःपदार्थस्वरूपज्ञानात् किं ज्योतिरिति प्रश्नः, प्रकाशकं ज्योतिरित्युत्तरेण च तदज्ञाननिवृत्तिर्वाच्या, तथाच तदनन्तरभी कश्चन्द्रः कानि नक्षत्राणीति प्रश्नः कथमुपपद्यते, स्वरूपाज्ञानस्य निवृत्तत्वात् । नच ज्योतिरात्मना ज्ञातत्वेपि चन्द्रात्मनाऽज्ञानमिति वाच्यम् , 
स्वरूपद्वयाभावेन धर्मभेदमन्तरेण व्यवस्थाया असम्भवात् । यच्च प्रतिधर्मे धर्मिभेद इत्युपपादितम् , तदपि न, मानाभावात् । नच धर्मद्वये ज्ञातत्वाज्ञातत्वयोः स्वाश्रयव्यक्तिज्ञानाज्ञाननिबन्धनत्वात्तयोश्च विरोधाद्व्यक्तिभेद इति वाच्यम् , शुक्तित्वाश्रयमन्वभूवं शुक्तित्वं तत्र नान्वभूवं किन्तु रजतत्वम् , वंशत्वाश्रयमनुभवामि नतु वंशत्वं तत्र अपि तूरगत्वमित्यनुभवेन व्यक्तिज्ञानाज्ञानयोः प्रयोजकत्वासिद्धेः । इदन्त्वेनानुभूयमानेपि घटत्वाश्रयं नानुभवामीत्यनुभवो सिद्ध एव, घटत्वं नानुभभवामीत्यनुभवात् । भ्रमे शुक्तित्वाश्रयं नानुभवामीत्यज्ञानारोप्यः, अनन्तरं शुक्तित्वाश्रयमन्वभूवं नतु शुक्तित्वमित्यनुभवात् । किंच धर्मभेदेच करकाकाशो घटाकाशात् भिद्यत इति वत् प्रकृष्टप्रकाशश्चन्द्रात् भिद्यत इति प्रतीतिप्रसङ्गः ।
	यदपि 'किञ्च व्यवहारयोग्यतयो' रित्यादि ; तदपिन, किं व्यवहारभेद स्सतो व्यक्तिभेद एव विवक्षितः, उतार्थभेदप्रयुक्तः ? नाद्यः, प्रकृष्टप्रकाश इत्याद्युपदेशनैरर्थ्यप्रसङ्गात् , चन्द्रवाचिशब्दानां बहुत्वात् तत्तन्निरूपितयोग्यतानां बहुत्वात् । नच तच्छब्दनिरूपितव्यवहारायोग्यतानिवृत्त्या तच्छब्दव्यवहार एवतदुपदेशस्य प्रयोजनम् , तथाप्यावहणान्तरसत्त्वे स्वरूपे संशयादि प्रसङ्गात् । एकावरणनिवृत्त्यैव स्वरूपसंशयनिवृत्तौ प्रकृष्टप्रकाशशब्दनिरूपित व्यवहारायोग्यतारूपावरणनिवृत्त्या चन्द्रोऽयं नवेति संशयो न स्यात् । न द्वितीयः, विशेष्यभेदस्यासिद्धेः । तथाच तत्तत्प्रकारभेदादेव व्यवहारभेदो वाच्यः, ततश्च तत्तत्परकारावच्छिन्नस्यैवावरणमिति तस्यैव प्रश्नादिविषयत्वम् ।
	यच्च 'किंच घटत्वादिसामान्यस्ये' त्यादि ; तन्न, तवापि अतुभूयमाने घटत्वे ऽज्ञानासम्भवात् । नच सत्तानवधारणं सोऽनुभवः, तथासति कथमसाधारणधर्मवान्न वा सामान्यवान्नवेति संशयाभावः । अतो नास्त्येव घटत्वाज्ञानम् । अयं घटो नवेति संशयस्तु तद्विरोधिज्ञानाभावादेवोपपद्यते । 
	ननु किं तद्विरोधिज्ञानम् ? न तावत् घटत्वप्रकारकम् , घटविषयक सामान्यवानिति ज्ञानस्य तदविरोधित्वात् ; तत्प्रकारे सामान्यधर्माप्रकारकं तत्प्रकारकज्ञानं तत्कोटिकसंशयविरोधीत्युक्तौ सामान्यात्मकघटत्ववानिति ज्ञानस्य विरोधिता न स्यात् ; सामान्यधर्ममात्राप्रकारकत्वविवक्षायामपि सामान्यवानयं घट इति ज्ञानात् संशयनिवृत्तिर्नस्यात् , इति चेन्न ; - सामान्यधर्मानवच्छिन्न तत्प्रकारताकज्ञानस्य 
तत्कोटिकसंशयविरोधित्वात् । सामान्यवानयं घट इत्यत्र च सामान्यधर्मावच्छिन्नप्रकारतायां सत्यामपि तदनवच्छिन्नापि प्रकार तास्ति । यच्च 'वस्तुत' इत्यादि ; तदपिन, इदन्त्वेन ज्ञायमानायामेव शुक्तौ शुक्तित्वाज्ञानदर्शनेन व्यक्त्यज्ञानादेव सामान्याज्ञानमित्यस्यासिद्धेः । तात्पर्यानुपत्त्या लक्षणेत्यप्ययुक्तम् , विशिष्टस्यैव बुभुत्सितत्वेन तात्पर्यगोचरत्वस्योक्तत्वात् । सत्यादिवाक्येपि स्वरूपपमात्रतात्पर्यलक्षणेत्यप्ययुक्तम् , भेदसत्यत्वस्थापनेन तस्यापि विशिष्टतात्पर्यकत्वनिर्णयात् । द्वितीयं लक्षणमप्यसङ्गतम् , एकप्रातिपदिकविशेष्यविशेष्यकत्वे साध्ये सिद्धसाधनात् । एककप्रातिपदिकार्थबेधकत्वे 
सति तदतिरिक्ताबोधकत्वमिति विवक्षायामपि सिद्धसाधनम् , सत्यत्वादीनामपि बृहत्त्वान्तर्गततया ब्रह्मप्रातिकार्थत्वात् । अनुमानेच साध्याप्रसिद्धिः, लौकिकलक्षणवाक्यमात्रे साध्याभावस्योपपादितत्वात् । अर्थवादेपि न समुदायलक्षणेति न तत्रापि साध्यप्रसिद्धिः । तत्र साध्यसत्त्वेपि दृष्टान्ते साध्यवैकल्यम् , असिद्धिश्च । 
	यदत्रोक्तं 'सत्यज्ञानानन्दाभेदस्याब्रह्मण्यभावेने' त्यादि ; - तन्न, जगत्कारण त्वादीनामपि स्वरूपव्यावर्त्तकतया लक्षणत्वात्स्वरूपात्मकलक्षणमनावश्यकम् , तदभावे बाधकाभावात् । नवा स्वरूपस्य लक्षणत्वं सम्भवति, असाधारण धर्मत्वाभावात् । यद्विषयत्वेन ज्ञानस्य व्यावर्त्तकता तल्लक्षणम् , तद्विषयश्च स्वरूपमपीति चेन्न ; - सत्यत्वादिसम्बन्धविषयतयैव ज्ञानस्य व्यावर्त्तकत्वात् । अन्यथा सत्यपदादेव जडव्यावृत्तिसिद्धौ ज्ञानपदवैय्यर्थ्ये स्यात् । यदिच ज्ञानपदादेव जडव्यावृत्तिसिद्धिः, तदा ज्ञानत्वादिसम्बन्धविषयतयैव ज्ञानस्य व्यावर्त्तकत्वमिति न स्वरूपविषयत्वेन व्यावर्त्तकता । नच प्रमेयत्वादेर्लक्षणा भावप्रसङ्गः, प्रमातद्विषयत्वमात्रघटितधर्मत्वस्य तत्सम्बन्धिन्याः प्रमायावा लक्षणत्वात् । 
	यच्च 'किञ्च धर्मस्यैव लक्षणत्व' इत्यादि ; तन्न, स्वरूपलक्षणेपि तुल्यत्वात् । तदपि प्रमेयत्वादिनावगतन्न व्यावर्त्तकम् , अपितु व्यावृत्ततयावगतम् , सापि व्यावृत्ततयावगतिस्तद्विषयव्यावृत्ततावगत्यन्तराधीनेति एकविषयव्यावृत्तिबुध्द्यनवस्था। 
	ननु व्यावृत्ततया स्वरूपज्ञानं न व्यावृत्तिबुद्धिजनकम् , किन्तु स्वरूप मात्रज्ञानम् , ततो नातिप्रसङ्गो नाप्यनवस्थेति चेन्न ; - अयं घट इति घटत्वप्रकारज्ञानेन व्यावृत्तिबुद्धिदर्शनात् । तस्मादन्वयव्यतिरेकाभ्यां धर्मवैशिष्ट्यज्ञानं व्यावर्तकम् । नचात्र 
त्वदुक्तातिप्रसङ्गानवस्थे, सामान्यधर्मानवच्छिन्नप्रकारकज्ञानस्य व्यावर्तकत्वात् । स्वरूपस्य व्यावर्तकत्वपक्षेपि उक्ता तिप्रसङ्गानवस्थापरिहाराय एवं वक्तव्यत्वात् । वस्तुतस्त्विदमपि त्वया दुर्वचम् , अयं घट इति ज्ञानादपि व्यावृत्तिबुद्धेर्दर्शनात् , घटत्वस्य स्वरूपान्तरसाधारणत्वेन सामान्यधर्मत्वात् । 
	यच्च ' लक्षणवाक्यत्वञ्चे'त्यादिना हेतुनिर्वचनम् ; तदयुक्तम् , तटस्थ लक्षणप्रतिपादके वाक्ये व्यभिचारात् । किंबहुना, नीलादिविशेषणमात्रस्य व्याावर्तकतया तत्तात्पर्यके नीलमानयेत्यादिवाक्ये व्यभिचारः । अयं चन्द्र इति वाक्ये व्यभिचारः, ्यमचन्द्रव्यावृत्त इत्यस्मात्तस्याविशेषात् । द्वितीये प्रभूतकमलोदरे मधूनि मधुकरः 
पिबतीति वाक्यस्य मधुकरजिज्ञासानिवर्तकत्वाद्व्यभिचारः । तृतीयस्यापि तत्रैव व्यभिचारः ।
	किंच असाधारणधर्मप्रतिपादकत्वाभावे व्यावृत्तिबुद्धिहेतुत्वासम्भवात् लक्षणवाक्यत्वं सखण्डार्थत्वेनैव व्याप्तमिति विरुद्धत्वं च । 'यदुक्तं ज्ञानमालिन्यनिवृत्तये विचार' इत्यादि ; तन्न, स्वरूपमात्रे नवःारणासिद्धेः, सद्वितीयत्वाद्वितीयत्वादावेव ह्यनवधारणम्, तद्विषयसंशयदर्शनात् । नच तत एव स्वरूपेप्यनवधारणमिति वक्तुं शक्यम् , ऊर्ध्वोऽयं स्थाणुर्वा पुरुषो वेति स्थाणुत्व संशयेप्यूर्ध्वानवधारणासिद्धेः । अन्यथा स्थाणुरेवेत्युपदेशानन्तरमपि परसाम्रादि सन्देहदर्शनात् स्थाण्ववधारणमपि न स्यात् । ततश्च यत्किंचित्संशयस्य सर्वत्र सुलभत्वात् क्वाप्यवधारणं न स्यादिति । तस्मात् सप्रकारकसंशय निवर्तकं ज्ञानं सप्रकारकमेव विचाराधीनमिति वाक्यान्निष्प्रकारकज्ञानासिद्धेर्बाध एव । 
	यदपपि 'किञ्त समानप्रकारकज्ञानमेवे' त्यादि ; तन्न, नहि कोट्या समानप्रकारकत्वं विवक्षितम् , तथासति स्थाणुर्वा पुरुषोवेति संशयस्य कुड्टत्व निश्चयादनिवृत्त्यापत्तेः । किन्तु धर्मितावच्छेदकधर्मेणैव विवक्षितम् । तस्मात् संशयधर्मितावच्छेदकावच्छिन्नस्संशयकोटिविरोधिवैशिष्ट्यनिश्चयस्संशयविरोधी । यथाच न समानविषयत्वेन निवर्तकत्वं तथा प्रागेवोक्तम् । ननु विरोधि वैशिष्ट्यज्ञानस्य निवर्त्तकत्वे प्रमेयवदिति ज्ञानात् संशयनिवृत्त्यापत्तिः ; नच सामान्यधर्मानवच्छिन्नप्रकारताकत्वमपि विरोधिविशेषणम् , पुरुषे दण्ड इति ज्ञानस्य दण्डी नवेति संशयनिवर्त्तकत्वाभावापत्तेरिति चेन्न ; - सामान्यधर्मानवच्छिन्नविषयविभाजकोपाधिविशिष्टत्वस्य विरोधिनि विवक्षितत्वात् । विषयविभाजकोपाधिश्च विशेष्यत्वप्रकारत्वादिः । नन्वेवमपि दण्डी पुरुष इति 
ज्ञानमनिवर्त्तकं स्यात् , दण्डत्वस्यापि सकलदण्डवृत्तेः सामान्यत्वात् ; नच संशयकोटिद्वयसाधारणधर्म एव विवक्षितः, दण्डी नवेति संशयस्य द्रव्यवानित्यनेनापि निवृत्त्यापत्तेः ; नच संशयकोटिविरोधितदितरसाधारणधर्मो विवक्षितः, द्रव्यत्वन्तु दण्डाभावकोट्यंविरोधिकुण्डलादिसाधारणमिति वाच्यम् , सुवर्णे तैजसत्वपार्थिवत्वसन्देहदशायां सुवर्णत्वसमानाधिकरणद्रव्यत्वसाक्षाद्व्याप्यजातिमानिति निश्चयस्यानिवर्तकत्वात् ; तस्याप्युक्तरूपत्वादिति चेन्न ; - विरोधि तावच्छेदकेतरधर्मस्य 
सामान्यधर्मपदेन विवक्षितत्वात् । विरोधितावच्छेदकं च दण्डीत्यत्र दण्डत्वम् , अयं घट इत्यत्र घटत्वमित्यवधेयम् । विरोधिताच संशयकोटितावच्छेदकावच्छिन्नप्रतियोगिताका विवक्षिता, तेन द्रव्यत्व स्यापि यत्किञ्चिद्विरोधितावच्छेदकत्वाद््द्रव्यवानिति निश्चयस्य न दण्डी नवेति संशयनिवर्तकत्वाशङ्कावकाशः । अयमत्र निष्कर्षः - तद्धर्मावच्छिन्न प्रतियोगिताकतत्संशयकोटिनिरूपितविरोधितावच्छेदकेतरधर्मानवच्छिन्नविषयविभाजकोपाधिविशिष्टतत्संशयकोटिविरोधिवैशिष्ट्यनिश्चयस्तद्धर्मभिन्नधर्मानवच्छिन्नकोटि ताकतद्धर्मकोटिकसंशयविरोधीति । यदप्युक्तम् - 'किञ्च विशिष्टविषयाज्ञानमि'त्यादि ; तदप्यसङ्गतम् , मूलाज्ञानस्य केवलचैतन्यावारकत्वासिद्धेः । 'घटस्सन् घटःस्फुरती'त्यादिव्यवहारस्य चैतन्यव्यवहारतया व्यवहारायोग्यतारूपावरणासिद्धेः । नच विशिष्टव्यवहारे सत्यपि स्वरूपमात्रव्यवहाराभावात् तद्व्यवहारायोग्यतारूपावरणप्रयोजकं मूलाज्ञानमिति वाच्यम् , स्वरूपव्यवहारदशायां स्वरूपमात्रव्यवहाराभावस्य विशेषणव्यवहारपर्यवसितत्वात्तस्यच विशेषणज्ञानप्रयोज्य तया अज्ञानानपेक्षणात् । किञ्च स्वरूपमात्रव्यवहारः शब्दानां प्रवृत्तिनिमित्त विशिष्टविषयतया तादृशशब्दाभावादनुपपन्नः । अतस्तत्सामग्रीकालीनतादृशव्यवहारायोग्यतारूपावरणं कथं स्यात् ? लक्षणया स्वरूपमात्रव्यवहारस्त्वद्याप्य सिद्धः । नचाशनायाद्यतीतं ब्रह्म नास्ति न प्रकाशत इति व्यवहारयोग्यता रूपावरणमपि स्वरूपमात्रविषयम् , अशनायाद्यतीतत्वादिविशिष्टविषयत्वात् । यच्च प्रकारत्वखण्डनम् , तदप्यनुभवविरोधादेव निरस्तम् ; अनुभूयते हि दण्डी पुरुष इति प्रत्यये पुरुषे दण्ड इति प्रत्यये च दण्डादेर्विषयतायां समानायामपि कोपि विशेषः, स एवास्माकं प्रकारत्वादिः । अनुभवापह्नवे च सविषयत्वमेव न सिद्ध्येत् । यदुक्तम् 'ब्रह्मतज्ज्ञानपक्षके' त्यादि ; तन्न, भेदस्य प्रामाणिकतया 
ऽन्तशब्दस्याभावाप्रतियोगित्वपरत्वासिद्ध्या देशाद्यपरिच्छेदमात्रपरत्वात् । अन्तशब्दस्यच नाभावमात्रमर्थः, इह घटाभाव इति वत् इह घटान्त इत्यप्रयोगात् । नगरान्तस्सीमान्त इत्यत्रापि अवयवविशेष एवान्तशब्दः प्रयुज्यते ; 'आद्यन्तौटंकितौ' 'अन्तादिवच्चे' त्यत्र आदि प्रतिसम्बन्धितयान्तशब्दप्रयोगात् , 'समासान्तस्समासान्तावयव' इति व्याख्यानाच्च । अभावपरत्वे 'अयं सीमान्त इत्यप्रयोगापातात् , इह सीमान्त' इति प्रयोगापाताच्च । नगरमध्येपि नगराभावस्य सत्त्वेन 
नगरान्त इतिप्रयोगप्रसङ्गाच्च । अस्तु वा अभावपर्यवसानामन्तशब्दस्य ; तथापि न तत्स्वारस्यानुरोधेन वाक्यतात्पर्य निर्णयः, उपक्रमोपसंहारस्थसत्यादिपदानां प्रवृत्तिनिमित्तविशिष्टाभिधानस्वारस्यात् ; समानाधिकरणवाक्यस्यानेकप्रवृत्तिनिमित्तविशिष्टाभिधानस्वारस्यात् ; समानाधिकरणवाक्यस्यानेकप्रवृत्तिनिमित्तविशिष्टैकार्थाभिधानस्वारस्याच्चैवानन्तपदस्यार्थवर्णनस्योचितत्वात् । नह्योकपदानुरोधेन उपक्रमोपसंहारस्थानां बहूनां पदानां वाक्यस्य च स्वारस्यभङ्गो युक्तः । अतो न बाधः । अत एव न द्वितीयादिककमप्य युक्तम् । नापि 'वेदैश्च सर्वैरहमेव वैद्य' इत्यादिना बाधः, अहं शब्दस्यान्तःकरणपरतया तेन स्वरूपमात्रवेद्यत्वासिद्धेः । स्वरूपलक्षणायां च गुणविभूत्यादिविशिष्टलक्षणायामपि बाधकाभावात् । अन्यथा कर्मजगत्कारणत्वादि कमपि न सिद्ध्येत् । किञ्च इतरेषां वेद्यत्वाभावस्व एतद्वाक्यवेद्यत्वाद्व्याघातः, अन्यस्य वेद्यत्वाभावबोधनेन बाधः, तथाचास्य प्राथान्येन सर्ववेदवेद्यत्वं ब्रह्मण एवेत्येवम्परत्वात् संसर्गपरत्वस्य न बाधः । नापि  प्रकष्टादिवाक्ये व्यभिचारः , तत्तात्पर्यविषये च तस्यापि संसर्गपरत्वस्थापनात् । नच सप्रकारत्वसाधने सिद्धसाधनम् , विषयत्वातिरिक्तप्रकाकत्वस्यानुभवसिद्धत्वात् , विशेषणविशिष्टविषयत्वस्य सप्रकारकत्वस्य साध्यत्वे दोषाभावात् , भासमानवैशिष्ट्य प्रतियोगित्वस्य विशेष्येऽतिप्रसक्तत्वेपि एतदनुमानसाध्यत्वसम्भवात् ;  नचा प्रयोजकता, स्वरूपामात्रसंशयादिधर्णइणो ज्ञातत्वेन प्रकृष्टप्रकाशत्वादिप्रकारविशेषावच्छेजेन वाच्यत्वसंसर्गपरत्वाभावे वाक्यवैयर्थ्यात् । तन्मात्रप्रश्नोत्तरत्वादिति हेतुरप्यसिद्धः , अनन्तत्वस्य  संसर्गाविरोधित्वोपपादनात् । संशया भावेप्यज्ञानविपर्यनिवृत्त्यर्थमुपदेशसम्भवेन प्रश्नस्य कल्प्यत्वाच्च । 
त्वम्पदार्थविषयवाक्यपक्षकेप्यसिद्धिरेव, तमप्प्रत्ययेन प्रश्नस्य जातिविषयत्वप्रतीतेः । नच जात्यसिद्धिः , आत्मनां बहुत्वस्थापनात् । अत एव प्रश्नासिद्धश्च । स्वरूपस्य निरक्धानितत्वाच्च । अहमिति प्रतीयमाने स्वरूपे सन्देहविपर्यया भावात् देहादितादात्म्यकोटिक एव हि तत्सन्देहः । विरुद्धत्वं च । यदुक्तम् - उत्तरं प्रश्नतात्पर्यविषयमितित;  तन्न, स्वरूपमात्रविषयकोत्तरेणापि चन्द्रत्वादिसंशयनिवृत्तेस्त्वयाप्यङ्गीकार्यत्वेन  त्वदुक्तव्याप्तपेसिद्धेः । ततश्च स्वरूपमात्र 
विषयत्वेनाभिमतप्रश्नस्य यदुत्तरं पूर्वानवघृतविशेषवैशिष्ट्यबोधकपद वत्त्वनियमदर्शनेनान्वयव्यतिरेकाभ्यां विशेषणवैशिष्ट्यज्ञानादेव स्वरूपविषय संशयनिवृत्तेरभ्युपगन्तव्यत्वात् । अन्यथा कश्चन्द्र इति प्रश्ने चन्द्र इत्येवोत्तरं स्यात् । दृश्यतेच  प्रश्नभिन्नविषयेणाप्युत्तरेण प्रश्नमूल संशयनिवृत्तिः । 
	      
	   	
	        
	                                                                                                                                                                                                                                        
	   
