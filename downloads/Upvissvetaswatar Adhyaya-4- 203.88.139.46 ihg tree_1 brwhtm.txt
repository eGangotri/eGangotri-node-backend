4.1
य एकोऽवर्णो बहुधा शक्तियोगात् वर्णाननेकान् निहितार्थो दधाति ।
विचैति चान्ते विश्वमादौ स देवः स नो बुद्ध्या  शुभया संयुनक्तु ।। 1 ।।
4.2
तदेवाग्निस्तदादित्यस्तद्वायुस्तदु चन्द्रमाः ।
तदेव शुक्रं तद्् ब्रह्म तदापस्तत् प्रजापतिः ।। 2 ।।
4.3
त्वं स्त्री त्वं पुमानसि त्वं कुमार उत वा कुमारी ।
त्वं जीर्णो दण्डेन वञ्चसि त्वं जातो भवसि विश्वतोमुखः ।। 3 ।।
4.4
नीलः पतङ्गो हरितो लोहिताक्षस्तटिद्गर्भ ऋतवः समुद्राः ।
अनादिमत्त्वं विभुत्वेन वर्तसे यतो जातानि भुवनानि विश्वा ।। 4।।
4.5
अजामेकां लोहितशुक्लकृष्णां बह्णीः प्रजाः सृजमानां सरूपाः ।
अजो ह्येको जुषमाणोऽनु शेते जहात्येनां मुक्तभोगामजोऽन्यः ।। 5 ।।
4.6
द्वा सुपर्णा सयुजा सखाया समानं वृक्षं परिषस्वजाते ।
तयोरन्यः पिप्पलं स्वाद्वत्त्यनश्नन्नन्योऽभिचाकशीति ।। 6 ।।
4.7
समाने  वृक्षे पुरुषो निमग्नोऽनीशया शोचति मुह्यमानः ।
जुष्टंयदा पश्यत्यन्यमीशमस्य महिमानमिति वीतशोकः ।।7।।
4.8
ऋचोऽक्षरे परमे व्योमन् यस्मिन् देवा अधि विश्वे निषेदुः ।
यस्तन्न वेद किमृचा करिष्यति च इत् तद् विदुस्त इमे समासते ।।8 ।।
4.9
छन्दाँसि यज्ञाः क्रतवो व्रतानि भूतं भव्यं  यच्च वेदा वदन्ति ।
अस्मान्मायी  सृजते विश्वमेतत् तस्मिँश्चान्यो माया संनिरुद्धः ।। 9 ।।
4.10
मायां तु प्रकृतिं विद्यान्मायिनं तु महेश्वरम् ।
तस्यावयवभूतैस्तु व्याप्तँ सर्वमिदं जगत् ।। 10 ।।
4.11
यो योनिं यो (निर्यो) निमधितिष्ठत्येको यस्मिन्निदं सञ्चविचैति सर्वम् ।
तमीशानं वरदं देवमीड्यं निचाय्येमां शान्तिमत्यन्तमेति ।। 11 ।।
4.12
यो देवानां प्रभवश्चोद्भवश्च विश्वाधिपो (को? ) रुद्रो महर्षिः ।
हिरण्यगर्भं पश्यत जायमां स नो बुद्ध्या शुभया संयुनक्तु ।। 12 ।।
4.13
यो देवानामधिपो यस्मिन् लोका अधिश्रिताः ।
य ईशे अस्य द्विपदश्चतुष्पदः कस्मै देवाय हविषा विधेम ।। 13 ।।
4.14
सूक्ष्मातिसूक्ष्मं कलिलस्य मध्ये विश्वस्य स्रष्टारमनेकरूपम् ।
विश्वस्यैकं परिवेष्टितारं ज्ञात्वा शिवं शान्तिमत्यन्तमेति ।। 14 ।।
4.15
स एव काले भुवनस्य गोप्ता विश्वाधिपः सर्वभूतेषु गूढः ।
यस्मिन् युक्ता ब्रह्मर्षयो देवताश्च तमेवं ज्ञात्वा मृत्युपाशाँश्छिनत्ति ।।15।।
4.16
घृतात् परं मण्डमिवातिसूक्ष्मं ज्ञात्वा शिवं सर्वभूतेषु गूढम् ।
विश्वस्यैकं परिवेष्टितारं ज्ञात्वा देवं मुच्यते सर्वपाशैः ।। 16 ।।
4.17
एष देवो विश्वकर्मा महात्मा सदा जनानाँ हृदये संनिविष्टः ।
हृदा मनीषा मनसाऽभिक्लृप्तो य एतद्विदुरमृतास्ते भवन्ति ।। 17 ।।
4.18
यदा  तमस्तन्न दिवा न रात्रिर्न सन्न चासच्छिव एव केवलः ।
तदक्षरं तत् सवितुर्वरेण्यं प्रज्ञा च तस्मात् प्रसृता पुराणी ।।18 ।।
4.19
नैनमूर्ध्वं न तिर्यञ्चं न मध्ये परिजग्रभत् ।
न तस्य प्रतिमा अस्ति यस्य नाम महद््यशः ।। 19 ।।
4.20
न संदृशे तिष्ठति रूपमस्य न चक्षुषा पश्यति कश्चनैनम् ।
हृदा हृदिस्थं मनसा य एनमेवं विदुरमृतास्ते भवन्ति ।। 20 ।।
4.21
अजात इत्येवं कश्चिद््भीरुः प्रपद्यते ।
रुद्र यत्ते दक्षिणं मुखं तेन मां  पाहि नित्यम् ।। 21 ।।
4.22
मा नस्तोके मा न आयुषि मा नो गोषु मा नो अश्वेषु रीरिषः ।
वीरान्मा नो रुद्र भामितो वधीर्हविष्मन्तः  सदसि त्वा हवामहे ।। 22 ।।