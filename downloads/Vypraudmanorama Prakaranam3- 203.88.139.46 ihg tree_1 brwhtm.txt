         ****   अथाच्सन्धिप्रकरणम् **** 

प्रौ.म. इको यणचि (6-1-77)
 इको यणचि।। प्रत्याहारेषु तद्वाच्यवाच्ये निरूढा लक्षणा, "दीर्घाज्जसि च"(पा.सू.6-1-105)इति ज्ञापकात् "ल्वादिभ्यः"(पा.सू.8-2-44)इति नर्देशाच्च। तेनेक्शब्देन षट्षष्टिर्गृह्यन्ते, यण्शब्देन सप्त। भाव्यमानत्वेन सवर्णग्राहकत्वेऽपि गुणानामभेदकत्वेनानुनासिकानामपि यवलानांग्रहणात्। अतो नास्ति यथासङ्ख्यम्। न च लक्ष्यार्थबाधात्पूर्वभाविनं शक्यार्थबोधमादाय यथासङ्ख्यमस्त्विति वाच्यम्। एवमपि तृतीयचतुर्थाभ्याम् ऋकारलृकाराभ्यां प्रत्येकं त्रिंशदुपस्थितौ लृवर्णानां रेफादेशस््य ऋवर्णानां लादेशस्य च प्रसङ्गात्। तस्मादिह "स्थानेन्तरतम"(1-1-50) सूत्रेणैवेष्टसिध्दिरित्यभिप्रेत्याह-- स््थानत आन्तर्यादिति।
प्रौ.म.- अनचि च(पा.सू.8-4-47)
          अनचि च।। द्वेवेति।। "यरोऽनुनासिक"(पा.सू.8-4-45) इति सूत्राद् वाग्रहणमनुवर्तते इति "नाज्झलौ"(पा.सू.1-1-10) इति सूत्रे कैयटः। एवं च "सर्वत्र शाकल्यस्य" (पा.सू.8-4-51) इति सूत्रं तत्प्रपञ्चभूतं पूर्वोत्तरसूत्रद्वयं च नारम्भणीयमिति भावः। यत्तु "दीर्घादाचार्याणाम्"(पा.सू.8-4-52) इति सूत्रे आचार्याग्रहणं पूजार्थमित्यभिप्रेत्य वाक्क् इति भाष्योदाहृते विकल्पे उपपत्तिचिन्तार्थं क्लिश्यन्ते, तन्मुधैव; पूजार्थतायाः प्रामाणिकैरनुक्तेः। "त्रिप्रभृतिषु" (पा.सू.8-4-50) इति सूत्रे शाकटायनग्रहणस्यापि तथापत्तेः। नचेष्टापत्तिः, संस्कर्तेति त्रिसकारपरकैयटहरदत्तादिग्रन्थविरोधात् स्वग्रन्थविरोधाच्च। अत एव प्रातिशाख्यभाष्येऽपि "आ त्वा रथम्" इति मन्त्रे तकारस्य द्वित्वविकल्प उदाहृतः। माधवेन चास्ते इत्यत्र सकारस्यद्वित्वविकल्प उक्तः। एवं च धात्रंश इत्यत्र तकारस्य द्वित्वमसदित्युक्तिरेवासतीति दिक्।।
प्रौ.म.-स्थानिवदादेशोऽनल्विधौ(पा.सू.1-1-56)
         स्थानिवदादेशः।। धात्वङ्गकृत्तध्दिताव्ययसुप्तिङ्पदादेशा इति प्राचोक्तम्। तत् परिगणनमुदाहरणमात्रं वा ?नाद्यः। सिच्क्सचङङादीनां श्नादेशस्य शानचश्चासङ्ग्रहापत्तेः। नान्त्यः। अव्ययस्याङ्गपदाभ्यां पृथग्ग्रहणवैयर्थ्यात्। प्रस्तुत्येति वृत्तिकारोक्तं तदुदाहरणमपि मन्दम्। क्त्वामात्रस्यानव्ययत्वात्, कृत्वेन सिध्दत्वाच्चेत्याशयेनाह--आदेश इति। अनल्विधाविति किम् ? तेन, तस्मात्, तस्य,तस्मिंश्च विधौ मा भूत्। तत्र अला विधौ यथा-व्यूढोरस्केन। अत्र सकारस्य स्थानिवत्वेन विसर्गवदट्त्वमा
श्रित्य "अड्व्यवाये"(पा.सू.8-4-2)इति णत्वं प्राप्तम्। अलः परस्य-- द्यौः, पन्थाः। हल्ङ्यादिलोपो न। अलो विधौ द्युकामः। वलि लोपो न। अलि विधौ--यजेः क्तः, क इष्टः।
"हशि च"(पा.सू.6-1-114)इत्युत्वं न। अल् चेह स्थान्यवयव एव गृह्यते। तेन रामायेत्यादौ "सुपि च" (पा.सू.7-3-102) इति दीर्घः सिध्दः। तद्विधौ हि यञादित्वमाश्रिकतं, यञ्चादेशावयवो न तु स्थान्यवयव इति। तदेतत्सकलमभिप्रेत्याह- न तु स्थान्यलाश्रय इति। आश्रयणं चेह यथाकथञ्चिन्न तु प्राधान्येनैवेत्याग्रहः। तेन प्रपठ्येत्यत्र वलादिलक्षण इण् न। तन्निषेधादिति। स्थानिवत्वनिषेधादित्यर्थः।। 
प्रौ.म.-अचः परस्मिन्पूर्वविधौ (पा.सू.1-1-57)
           अचः।। अल्विध्यर्थमिति। तेन वव्रश्चेत्यत्र वस्य सम्प्रसारणं न । उरदत्वस्य स्थानिवत्वेन संप्रसारणतया "न संप्रसारण-" (पा.सू.6-1-37) इति निषेधात्। न चोरदत्वं परनिमित्तं नेति वाच्यम्। अङ्गाक्षिप्ते प्रत्यये परे तद्विधानात् `प्रागभ्यासविकारेभ्योऽङ्गाधिकारः' इति पक्षं दूषयित्वा `आसपातमसमाप्तेः' इति पक्षस्यैव आकरे सिध्दान्तितत्वात्। किं च पूर्वसूत्रेण स्थानिप्रयुक्तमतिदिश्यते नत्वादेशप्रयुक्तं वार्यते, `नायकः' `पावकः' इत्यादौ "एचोऽयवायावः" (पा.सू.6-1-78) इत्यादीनामप्रवृत्तिप्रसङ्गात्। अनेन तु वार्यते, शब्दाधिकारमाश्रित्य भावाभावयोरुभयोरप्यतिदेशोऽयमिति स्वीकारात्। "न पदान्त" (पा.सू.1-1-58) इति सूत्रे यलोपदीर्घादिग्रहणं चेह लिङ्गम्। अत एव `गणयति' इत्यादौ न वृध्दिः। स्थानिनि सत्यभवन्त्यास्तस्या आदेशेऽप्यभावातिदेशात्।  उक्तं च "काममतिदिश्यतां वा सच्चासच्चापि नेह भारोऽस्ति" इति। स्यादेतत्।पूर्वत्वस्य सावधित्वेन सन्निहितस्यैव अवधित्वमुचितम्। सन्निहितं चेह त्रयम् स्थानी,आदेशो,निमित्तं च। तत्र न तावत् स्थानी अवधिस्तस्यादेशेनापहारात्। नाप्यादेशनिमित्ते, `वैयाकरण' इत्यत्र ऐकारस्यायादेशापत्तेरित्याशङ्क्याह--अचः पूर्वत्वेन दृष्टस्येति। पूर्वत्वमुपलक्षणं न तु विशेषणमति भावः। एतेन "अचः पूर्वत्वविज्ञानादैचोः सिध्दम्" इति वार्तिकं व्याख्यातम्।।
प्रौ.म.-न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु (1-1-58)
		"न पदान्त" ।। पदस्य चरमावयव इति। वृक्षं वेतीति वृक्षवीः, वातीति वृक्षवाः, तमाचष्टे वृक्षव्, विच्। इह "लोपो व्योः---" पा.सू.6-1-66) इति वलोपो न, स्थानिवत्वात्। न च "न पदान्त--"(पा.सू.1-1-58)इति निषेधः, इह विधेयस्य लोपस्य पदानवयवत्वात्। पदान्तस्य स्थाने विधौ नेति व्याख्यापने तु नेदं सिध्येत्। "सुबन्ताण्णिच्" इति हरदत्तादिमतेऽन्तर्वर्तिसुपा पदत्वात्। न च "इष्ठवत्" इत्यतिदिष्टेन णिचि भत्वेन पदत्वबाधः; णेर्लुप्तत्वात्; न च प्रत्ययलक्षणम्, वर्णाश्रयत्वादिति भावः। द्विर्वचनादौ चेति। यलोपादय आदिशब्दग्राह्याः। `वरे' इति तु वरे योऽजादेशः स न स्थानिवदिति व्याख्येयम्। सहविवक्षाऽभावेऽपि निपातनाद् द्वन्द्वः सप्तम्यलुक् च।
अथोदाहरणानि, पदान्ते-- कानि सन्ति, कौ स्तः। द्विर्वचने--सुद्धयुपास्यः। वरे--यायावरः। "यश्च यङः" इति वरच्, अतो लोपः। स च "आतो लोप इटि च" (पा.सू.6-4-64)इत्यालोपे कर्तव्ये न स्थानिवत्। यलोपे--यातिः। यातेर्यङन्तात् क्तिच्, अतो लोपः, यलोपः, अल्लोपस्य स्थानिवत्वादातो लोपः, यलोपः। न च पुनरालोपः शङ्क्यः, चिणोलुङ्न्यायेनाऽऽतोलोपस्यासिध्दत्वात्स्थानिवद्भावाच्च। स्वरे--चिकीर्षकः। सनोऽतो लोपो "लिति"(पा.सू.6-1-193) इतिककारेकारस्य उदात्तत्वे कर्तव्ये न स्थानिवत्। सवर्णानुस्वारयोः--शिण्ढि। दीर्घे--प्रतिदीव्ना। जशि-- सग्धिश्च मे। अदनं ग्धिः। अदेः क्तिनि "बहुलं छन्दसि" (पा.सू.2-4-39) इति घस्लादेशः, "घसिभसोर्हलि-" (पा.सू.6-4-100) इत्युपधालोपः, "झलो झलि"(पा.सू8-2-26) इति सलोपः, घत्वम्, घस्य जश्त्वम्। "सहस्य सः"(पा.सू.6-3-78) 
इति सूत्रात् स इत्यनुवर्तमाने "समानस्य च्छन्दस्यमूर्धप्रभृत्युदर्रेषु"इति सूत्रेण सः। चरि-- जक्षतुः।।
प्रौ.म.-संयोगान्तस्य लोपः (पा.सू.8-2-23)
           संयोगान्तस्य।। तदन्तस्येति। अलोऽन्त्यपरिभाषयेति भावः। यद्यपि विशेषणेन तदन्तविधिलाभात् संयोगस्येत्येव सूत्रयितुमुचितं तथापि प्रत्येकं संयोगसंज्ञेति पक्षे दृषत्करोतीत्यादौ लोपं वारयितुं संयोगावन्तौ यस्येति द्विवचनान्तेन समासलाभार्थमन्तग्रहणम्। वृत्तौ हि उपसर्जनानामेकत्वसंख्यौत्सर्गिकी द्वित्वादिकं तु प्रयत्नल्यमिति भाष्ये स्थितम्।।
 "यण--" इति वाचनिकम्। यद्वा वाच्यो व्याख्येयः। व्याख्या च द्वेधा--"झलो झलि" (पा.सू.8-2-26)इत्यतो झल्ग्रहणमपकृष्य झल एव लोपो विधीयते इति, अन्तरङ्गे लोपे कर्तव्ये बहिरङ्गस्य यणोऽसिध्दत्वमिति वा। न च षाष्ठी असिध्दपरिभाषा त्रिपादीस्थत्वेनासिध्दमन्तरङ्गं लोपं न पश्यतीति वाच्यम्। कार्यकालपक्षाभ्युपगमात्। न च "नाजानन्तर्ये बहिष्ट्वप्रक्लृप्तिः" इति निषेधः। तस्यानित्यत्वात्, उत्तरकालप्रवृत्ते लोपे अजानन्तर्याभावाच्च। तथा च वार्तिकम्--"संयोगान्तस्य लोपे यणः प्रतिषेधः","न वा झलो लोपाद्", "बहिरङ्गलक्षणाद्वा" इति। इह यथोद्देशपक्षे आद्यं वार्तिकद्वयम्, तृतीयं तु कार्यकालपक्षे इति विवेकः। यत्त्वाहुः-- वार्तिककृतो वचनं, प्रत्याख्यानप्रकारद्वयं तु भाष्यकृत इति। तन्निर्मूलम्, मतभेदे प्रमाणाभावात्। यदप्याहुः--काव्यं, कलत्रं, शाल्वं चाचक्षाणः काव्, कलत्, शाल्; अदभ्रयतेरघब् इति, तदपि न, पक्षत्रयेऽपि संयोगान्तलोपस्य दुर्लभत्वात्। आद्यपक्षस्यैकरूप्यार्थं पूर्वं पूर्वमन्तरङ्गं परं परं बहिरङ्गमित्यल्लोपणिलोपयोरसिध्दत्वस्य सुपचत्वात्। अत एव कातन्त्रपरिशिष्टे शुक्लयतेः क्विपि शुक्ल् इत्युदाहृतम्। वान्तयोः क्विपि ऊठो दुर्वारत्वात्। न च स्थानिवत्वम्, क्वौ विधिं प्रति तन्निषेधात्; विचि "लोपो व्योः--"(पा.सू.6-1-66)इति लोपस्य प्रसङ्गाच्च। गिरिवेश्मयतेस्तु क्विपि यणः प्रतिषेधार्थं वचनारम्भपक्षे गिरिवेडित्युचितम्। प्रत्याख्यानपक्षे तु मान्तमेवेति दिक्।
 	इति पक्ष इति।। पक्षद्वयस्यापि भाष्ये स्थितत्वादिति भावः। चत्वारि रूपाणीति। यत्तु वदन्ति-- धकारयकारोभयद्वित्वे उभयोः पुनर्द्वित्वे लोपविकल्पेऽन्यतरद्वित्वे च नव रूपाणि। तथा हि-- एकधं त्रिधा--एकयं द्वियं त्रियं च। एवं द्विधं त्रिधं च त्रिधेति। न चान्तरङ्गे द्वित्वे बहिरङ्गस्य यणोऽसिध्दत्वम्, त्रैपादिकेऽन्तरङ्गे बहिरङ्गपरिभाषा न प्रवर्तत इति विसर्जनीयसूत्रे भाष्यकैयटयोर्व्यवस्थापितत्वादिति। अत्रेदं वक्तव्यम्-- पुनर्द्वित्वमशुध्दम्, एकस्यां व्यक्तौ एकं लक्षणं लकृदेव प्रवर्तते इति "एकः पूर्वपरयोः" (पा.सू.6-1-84) इति सूत्रे भाष्ये सिध्दान्तितत्वात्। अन्यथा द्वित्वानामनन्त्यापत्तेः। न च "झरो झरि" (पा.सू.8-4-65) इति "हलो यमाम्--"(पा.सू.8-4-64) इति च लोपेन निर्वाहः, लोपस्य वैकल्पिकत्वात्। कथमन्यथा त्रिधं त्रियं चेति भवदुक्तिः सङ्गच्छेत। किं चैवं सति "सर्वस्य द्वे" पा.सू.(8-1-1)इति पुनः 
पुनः प्रवर्तेत। अत एव "लिटि धातोः"(पा.सू.6-1-8)इति सूत्रेऽभ्यासग्रहणं भाष्ये प्रत्याख्यातम्। सन्नन्ताद्यङन्ताद्वा णिचि चङि द्वित्वाभावार्थं तदिति तु कैयटादिभिरुक्तम्। तस्मादिह त्यज वा पञ्चमादीनि रूपाणि स्वीकुरु वा रूपान्त्यमिति नवत्वोक्तिरसङ्गतैव। सकारद्वत्वेनाष्टौ, विसर्गद्वित्वेन षोडशेति त्वन्यदेतत्। 
  यदप्युक्तं त्रैपादिकेऽन्तरङ्गे इत्यादि, तदपि न, `नार्कुट' `नार्पत्यः'इत्यत्र विसर्गवारणाय वृध्देरसिध्दत्वस्य तत्रैव भाष्ये स्पष्टत्वात्। "संयोगान्तलोपे यणः प्रतिषेधः" इत्यस्य बहिरङ्गत्वेन प्रत्याख्यातत्वात्। स्वयमपि तथैवानूदितत्वाच्च। तस्मादिह यथोद्देशपक्षो ग्राह्यो बहिरङ्गपरिभाषाया अप्रवृत्तये। तथा च भाष्ये मयः परस्य यणो द्वित्वे `दध्यत्र' इत्युदाहृतम्। न चैवमपि "इकोऽसवर्णे--" (पा.सू.6-1-127) इति शाकलेन रूपान्तरनस्त्विति वाच्यम्। समासे तन्निषेधात्। न च नित्यसमास एव तन्निषेध इति वाच्यम्। भाष्ये नित्यग्रहणस्य प्रत्याख्यातत्वात्। यथोत्तरं मुनीनां प्रामाण्यात्।
     नन्विह यणेव दुर्लभः, सुधीशब्दस्य ध्यायतेः सम्प्रसारणेन निष्पन्नत्वेन "सम्प्रसारणाच्च"(पा.सू.6-1-108) इति पूर्वरूपापत्तेः;इति चेत् ? न, "सम्प्रसारणपूर्वत्वे समानाह्गग्रहणम्" इति वार्तिकोक्तेः, सम्प्रसारणस्थानिकस्यातथात्वाच्च। न चैवमपि "नभूसुधियोः"(पा.सू.6-4-85) इति यण्निषेधः शङ्क्यः, आङ्गत्वेन प्रत्यये परत एव तस्य प्रवृत्तेः, अनन्तरस्येति न्यायेन "एरनेकाचः--'(पा.सू.6-4-82) इति "ओस्सुपि" (पा.सू.6-4-83) इति च सूत्रद्वयेन प्राप्तस्यैव निषेधाच्च।
     धात्रंश इति। अत्र रेफस्य द्वित्वं न । द्वित्वप्रकरणे रहाभ्यामिति साक्षाच्छ्रुतत्वेन निमित्तभावेन रेफस्य कार्यित्वबाधात्। सुध्युपास्य इत्यादौ तु स्थानित्वेन निमित्तत्वमिकः "तस्मादित्युत्तरस्य"(पा.सू.1-1-67) इत्यादिनिर्देशाज्ज्ञापकान्न बाध्यत इति कैयटः। तकारसय तु भवत्येवेत्युक्तम्, तच्च वा; इत्यतोऽत्र रूपद्वयम्। लाकृतिरिति त्वेकमेव।
प्रौ.म.- हलो यमां यमि लोपः(पा.सू.8-4-64) 
        हलो यमाम्।। लोपः स्याद्वेति। "झयो हः--"(पा.सू.8-4-62) इत्यतोऽन्यतरस्यामित्यनुवृत्तेः। एतच्च लण्सूत्रे भाष्ये स्पष्टम्। माहात्म्यमिति। अत्र मलोपो नेत्यर्थः। "हलो यरां यरि सवर्णे लोपः" इति तु न सूत्रितम्। आर्ध्नोत्, मूर्ध्नः, शार्ङ्गम्, आर्त्नी इत्यादौ रेफात्परस्य लोपापत्तेः।।
प्रौ.म.-वान्तो यि प्रत्यये(6-1-69)
        वान्तो यि। यकारादिति। विशेषणमात्मान्तस्य सञ्ज्ञा स्यादित्येतदर्थकस्य "येन विधिः"(पा.सू(1-1-72)इति सूत्रस्यापवादभूतेन "यस्मिन्विधिस्तदादावल्ग्रहणे" इति वार्तिकेनायमर्थो लभ्यते। ओदौतोरिति। पूर्वसूत्रे तयोरेव वान्तौ प्रति स्थानित्वेन निर्णीतत्वादित्यर्थः। ननु गव्यूतिरित्यत्र "हलि सर्वेषाम्"(पा.सू.8-3-22) इति, "लोपः शाकल्यस्य"(पा.सू.8-3-19) इति वा लोपः स्यादित्याशङ्क्याह--वान्त इति। लव्यमिति। लुनातेरचो यत्। "सार्वधातुकार्धधातुकयोः"(पा.सू.7-3-84)इति गुणः। अवश्यलाव्यमिति। 
"ओरावश्यके"(पा.सू.3-1-125) इति ण्यत्।।
प्रौ.म.-क्षय्यजय्यौ शक्यार्थे(पा.सू. - - ) 
        क्षय्यमिति। "शकि लिङ् च" (पा.सू.3-3-172) इति चात्कृत्याः। क्षेयमिति। "अर्हे कृत्यतृचश्च" (पा.सू.3-3-169) इति यत्। हर एहीति। इह "ओमाङोश्च"(पा.सू.6-1-95)इति पररूपं प्राप्तम्।।
















































प्रौ.म.-उरण् रपरः (पा.सू.1-1-57) 
        उरण् रपरः।। आन्तरतम्यादिति। रेफशिरस्कस्यार् इत्यस्य रेफद्वारा ऋकारेण स्थानसाम्यादित्यर्थः। पक्षे द्वित्वमिति। ऋधेर््धस्येति भावः।।
       लोपो वेति। "झयो होन्यतरस्याम्" (पा.सू.8-4-62) इति सूत्राद्विकल्पानुवृत्तेः। एतच्च "नाज्झलौ"(पा.सू.1-1-10)इति सूत्रे भाष्यकैयटयोः स्पष्टम्। प्राचस्तु विकल्पानुवृत्तेरनुक्तेर्न्यीनता। यदपि व्याख्यातृभिः "शरोऽचि'(पा.सू.8-4-49) इति ज्ञापकमभिप्रेत्य तत्संवादार्थं भाष्यमुपन्यस्तम्-- "अनुवर्तते विभाषा शरोऽचि यद्वारयत्ययं द्वित्वम्" इति, तन्न, तदुत्तरभाष्ये एव उक्तज्ञापकस्य दूषितत्वात्। लोपस्य हि नित्यत्वे "अचो रहाभ्याम्--"(पा.सू.8-4-46) इति द्वित्वं लोपापवादः स्यात्। तथा च "शरोऽचि" इत्यस्य सार्थक्यं स्पष्टमेव। तस्माद्विकल्पानुवृत्तौ ज्ञापकान्तरमनुसर्तव्यम्, भाष्यकारादिव्याख्यानमेव वा शरणम्। द्वित्वलोपयोरिति। यत्तु द्वित्वविधानसामर्थ्याद् द्वावेव शिष्येते इति, तन्न, लोपस्य वैकल्पिकत्वेन द्वित्वस्य पक्षे चरितार्थत्वात्। त्रिधमिति। "यणो मय" लक्षणान्तरेण पुनर्द्वित्वे तु चतुर्धमिति बोध्यम्
।।
प्रौ.म.- एत्येधत्यूट्सु (पा.सू.6-1-89) 
        एत्येधत्यूट्सु।।अत्र एचीत्यनुवर्तते। तच्च एतेरेव विशेषणमं नत्वेधतेः, अव्यभिचारात्। नाप्यूटः, असम्भवादिति प्राञ्चः। अत्र कैयटः--एधतेरपि विशेषणम्। मा भवान्प्रेदिधदित्यत्र व्यभिचारात्। यद्यपीदं कैयटपुस्तकेषु प्रायेण न दृश्यते, तथापि क्वचिद् दृश्यत एव। न च "णौ चङि--'(पा.सू.7-4-11) इति ह्रस्वे कृते नायमेधतिरिति वाच्यम्। एकदेशविकृतस्यानन्यत्वात्। न चैवमपि "अजादेर्द्वितीयस्य"(पा,.सू.6-1-2) इति धिशब्दस्थाने धिधिशब्दादेशे सति वस्नसोरिव प्रकृतिप्रत्ययविभागसम्मोह इति वाच्यम्। द्विः प्रयोगो द्विर्वचनं षाष्ठमिति षाष्ठभाष्ये सिध्दान्तितत्वात्। अन्यथेहैव णिलोपो न स्यात्। जिघांसतीत्यादौ सनः सकारेण विशिष्टस्य द्वित्वे कृते ह्रस्वो न भवत्येवेति वाच्यम्। ओणेर्ऋदित्करणेन बहिरङ्गस्यापि "णौ चङि--"(पा.सू.7-4-1) इति ह्रस्वस्य प्रथमं प्रवृत्तिरिति ज्ञापितत्वात्।
        अत्र माधवः--मा भवान्प्रेदिधदित्यत्र नातिप्रसङ्गः। ण्यन्तस्य शब्दान्तरत्वादेधतिग्रहणेनाग्रहणात्। अत एव हि "न भाभूपूकमिगमि--" (पा.सू.8-4-34)इत्यत्र "ण्यन्तानां च भादीनामुपसंख्यानम्" इत्युक्तम्। तत्रैव शब्दान्तरत्वादप्राप्तावुपसंख्यानमिति कैयटन्यासकारहरदत्तादिभिः सर्वैरेवोक्तम्। किं च ण्यधिकस्यापि ग्रहणे "उपसर्गात्सुनोति--"(पा.सू.6-1-91)इत्यत्राभिषावयतीत्युदाहृत्य ण्यन्तेनाभेर्योगात्सुनोतिं प्रत्यनुपसर्गत्वात्कथं षत्वमित्याशङ्क्याभेः प्रकृत्यर्थविशेषकत्वेन समाधानं भाष्यकाराद्युक्तमसङ्गतं स्यात्। न च "हेरचङि"(पा.सू.7-3-56)इति लिङ्गात् "प्रकृतिग्रहणे ण्यधिकस्यापि ग्रहणम्" इति भ्रमितव्यम्। ज्ञापकस्य कुत्वमात्रविषयकत्वात्। तथा च वार्तिकम्--"हेश्चङि प्रतिषेधानर्थक्यमङ्गान्यत्वात्। ज्ञापकं तु चङोऽन्यत्र ण्यन्तेऽपि कुत्वभावस्य" इति। तस्माद्युक्तिविरोधाद्भाष्यवार्तिकवृत्तिन्यासादिग्रन्थैः पूर्वापरस्वग्रन्थेन च विरोधादुपेक्ष्योऽयं कैयट इति।
           अत्रेदं वक्तव्यम्। अस्तु विशिष्टस्य शब्दान्तरत्वं तावताऽपि प्रकृतिभागस्यैध्रूपत्वं केनापगतमित्यवधार्यताम्। न ह्युपैधत इत्यादौ तिङन्तस्यैध्रूपता नास्तीति प्रकृत्यंशे सा हीयते। तथा च "उपसर्गात्सुनोति--"इति सूत्रे वार्तिकम्--"सिध्दंत्ववयवान्यत्वात्"इति। यत्त्वभिषावयतीत्यत्रत्यभाष्यविरोधोद्भावनं, तद्विपरीताम्। यतः प्रकृतेः सुनोतिरूपानपायात् कैयटमते सिध्दा यथोक्तव्यवस्था। त्वन्मते तु रूपान्तरत्वेन ण्यधिकस्याग्रहणादसङ्गतैव प्रागुक्तव्यवस्था स्यात्। को ह्येधयतिसावयत्योर्विशेषः--यदेधतेर्ण्यधिकस्याग्रहणं सुनोतेस्तु ग्रहणमिति। यदपि ण्यन्तभादीनामुपसंख्यानमुपन्यस्तं तदपि नास्माकं प्रतिकूलम्, विशिष्टस्य शब्दान्तरत्वेन प्रकृत्यंशस्य तु णिचा व्यवधानेनोपसंख्यानस्यावश्यकत्वात्। अत एव न तत्रत्यन्यासादिभिः स्वोक्त्या वा विरोधः। प्रत्युत तवैव विरोधः, षाष्ठे भाष्यवार्तिकयोः "एत्येधत्योः--"(पा.सू.6-1-89)इति योगं विभज्य "एचि" इति विशेषितत्वात्। तस्मादिह वृत्तिग्रन्थो माधवग्रन्थश्चासङ्गत एवाभिप्रेत्य व्याचष्टे--एजाद्योरिति।।
    अक्षौहिणीति। ऊहोस्त्यस्य ऊहिनी अक्षाणामूहिनीति विग्रहः। परिमाणविशेषविशिशष्टा सेना अक्षौहिणी। "पूर्वपदात्संज्ञायाम्"(पा.सू.8-4-3) इति णत्वम्। यत्तु प्राचा विगृहीतमक्षाणामूहः समूहः सोऽस्त्यस्या इति। तदपि उहिनीशब्देन षष्ठीतत्पुरुष इत्येवंपरतयैव कथञ्चिन्नेयम्। ऊहशब्देन समासे तत इनौ तु वृध्दिर्न स्यात्, अन्तरङ्गेण गुणेन बाधात्। अपवादभूताया अपि वृध्देरूहिनीशब्देन विग्रहे चरितार्थत्वात्। यथोक्तं प्राक्--"इण्-ङि-शीनामाद्गुणः सवर्णदीर्घत्वात्" इति।।
 प्रौ.म.- स्वादीरेरिणोः (का.वा.)
        स्वादीरेरिणोः।। ईरेरिण्योरिति क्वाचित्कोऽपपाठः। स्वैरीति णिन्यन्तस्यास्त्रियां वृध्द्यभावप्रसङ्गात्। स्वैरिणीत्यत्र तु ङीपः प्राग्भागमादाय वृद्धिर्बोध्या। यत्तु व्याचख्युः--लिङ्गविशिष्टपरिभाषयेति, तन्निष्फलम्।।
प्रौ.म.-प्रादूहोढोढ्यषैष्येषु(का.वा.)
        प्रादूहोढोढ्येषैष्येषु।।अत्रोहशब्दः कैश्चित्प्रक्षिप्तो भाष्यादौ तु न दृश्यत इति प्राञ्चः। इदानीन्तनपुस्तकेषु तु भाष्यवार्तिकयोरूहशब्दो दृश्यत एव। नानर्थकस्येति। उपस्थितस्यार्थस्य शब्दं प्रति विशेषणत्वसम्भवे त्यगायोगादिति भावः। सीरदवस्त्वाह--"व्रश्च-"(पा.सू.8-2-36) इति सूत्रे राजेः पृथग् भ्राजिग्रहणमिह ज्ञापकमिति। नन्वेतदयुक्तम्, फणादिना राजिना साहचर्यात् तथाभूतस्यैव षत्वार्थतया भ्राजिग्रहणस्योपक्षीणत्वादिति चेत् ? `विभ्राट्' `विभ्राक्' इति रूपद्वयं हि साध्यं, तच्च व्रश्चादिसूत्रे `राजृ' इति पठित्वापि सुसाधम्। एकस्य भ्राजतेर्ऋकारस्य प्रागपि दातुं शक्यत्वात्-- ऋभ्राज इति, "भ्राजभास--"(पा.सू.7-4-3) इति विकल्पस्य वाचनिकतया ऋकारस्य आत्मनेपदमात्रफलकताया वक्ष्यमाणत्वेन तत्स्थानेऽकारस्य सुपठत्वाच्च। तस्मात् सीरदेवोक्तं ज्ञापकमपि सम्यगेव। प्रैष्य इति। एषसाहचर्यादेष्योऽपि अनव्ययं गृह्यते। तेन ण्यन्तादिषेः क्त्वो ल्यपि पररूपमेव, न तु वृध्दिः। प्रेष्य गतः।।
प्रौ.म.- प्रवत्सतरकम्बलवसनदशार्णानामृणे (का.वा.)
        प्रवत्सतरेति।। अत्र कालापानुसारिणो वत्सरशब्दमपि पठित्वा वत्सरे देयमृणं वत्सरार्णमित्युदाहरन्ति, अपरे तु वत्सशब्दमपि पठन्ति, तत्सर्वं भाष्यादिविरुध्दम्।।प्रौ.म.-अन्तादिवच्च (पा.सू.6-1-6) 
         अन्तादिवच्च।। इहैकः पूर्वपरयोरित्यनुवर्तते यथासङ्ख्यं चेत्यभिप्रेत्याह--पूर्वस्यान्तवदिति। स्थानिवत्सूत्रेणैव गतार्थमिदं सूत्रम्। न चाल्विध्यर्थमिदमिति भ्रमितव्यम्, अस्याप्यल्विधावनिष्टत्वात्। अन्यथा अयजे इन्द्रमित्यत्र सवर्णदीर्घापत्तेः तथा च वार्तिकम्--"न वा अताद्रूप्यातिदेशात्" इति। न विसर्ग इति। एतच्च सुखार्त इत्यादावपि तुल्यम्। अत्र च कार्यकालपक्षे बहिरङ्गत्वादसिध्दमपि बोध्यम्। न च 
"नाजनन्तर्ये" इति निषेधः यत्रान्तरङ्गे बहिरङ्गे वा अचरानन्तर्यं तत्रेति हरदत्तपक्षे तत्प्राप्तावपि यत्र पश्चात्प्रवर्तम्नेऽजानन्तर्यमिति कैयटमते नषेधाप्राप्तेः। बह्वपेक्षत्वेन बहिरङ्गायां वृध्दावजानन्तर्यसत्वेऽपि पश्चात्प्रवर्तमाने तदभावात्।।
    उपसर्गेणेति।। यत्क्रियायुक्ताः प्रादयस्तं प्रत्येव गत्युपसर्गसञ्ज्ञा इत्युक्तत्वादिति भावः। प्रार्षभीयतीति। "शरोऽचि"(पा.सू.8-4-49) इति द्वित्वनिषेधः। प्रेजत इति। एजृ दीप्तौ। कम्पनार्थस्तु परस्मैपदी। एजते कम्पते इति तु प्राचां व्याख्यानं प्रामादिकमेव। एङ्येङित्येव सिध्देः परग्रहणमुत्तरार्थम्। रूपग्रहणं तु चिन्त्यप्रयोजम् "एङि परः" इत्येव सिध्देः। यथा "अमि पूर्वः"(पा.सू.6-1-107) इति। 
नियोगोऽवधारणमिति। यत्त्वाहुः--

            नावक्लृप्तौ यदा दृष्टः पररूपस्य गोचरः। 
            एवस्तु विषयो वृध्देर्नियमेऽयं यदा भवेत्।। इति।। 
 एतेन नियोजनं नियोगो व्यापार इति व्याख्यानं परास्तम्। "यदैव वूर्वं ज्वलने शरीरम्" "ममैव जन्मान्तरपातकानाम्" इत्यादिप्रयोगविरोधात्, उदाहृतवृत्तिस्थश्लोकविरोधात्, "लङः शाकटायनस्यैव" (पा.सू.3-4-111) "तपस्तपःकर्मकस्यैव"(पा.सू.3-1-88) इत्यादिसौत्रप्रयोगविरोधाच्च। यत्तु श्लोकवार्तिकमिदमित्याहुस्तद्रभसात्।।
प्रौ.म.-शकन्ध्वादिषु पररूपं वाच्यम् (का.वा.)
        शकन्ध्वादिष्विति।। शकन्ध्वादिविषये तत्सिध्यनुगुणं पररूपं वाच्यमित्यर्थः। अत एवाह--तच्च टेरिति। यदि तु "आत्" इत्यधिकारादकारस्यैवेष्यते तर्हि मनीषा, इति न सिध्येत्। केचित्तु मनःपतच्छब्दयोः पृषोदरादित्वादन्त्यलोपेऽकारस्यैव पररूपमाहुः। शकानां देशविशेषाणामन्धुः कूपः शकन्धुः। कर्काणां राज्ञामन्धुः। बदरीवाची तु कर्कन्धूशब्दो दीर्घान्तः "अन्धूदृन्भू--" इत्यादिना उणादिषु वक्ष्यते। अटतीत्यटा पचाद्यच्। कुलस्य अटा कुलटा। ईष उञ्छे, ईष गत्यादिषु। आभ्यां "गुरोश्च हलः"(पा.सू.3-3-103)इत्यप्रत्यये ईषा, मनस ईषा मनीषा। हलस्य ईषा हलीषा लाङ्गलदण्डः। मूर्धन्योपधः। 
 यस्तु-
             प्रभुशङ्करयोरीशः स्त्रियां लाङ्गलदण्डके ।।
इति रभसकोशात् तालव्योपधस्तस्मिन् परे "आद्गुणः" (पा.सू.6-1-87)इत्येव भवति। हलेशा। पतन्नञ्जलिर्यस्मिन् नमस्कार्यत्वादिति पतञ्जलिः। मार्तण्ड इति। केचिदत्र सवर्णदीर्घमाहुः। परा मार्ताण्डमास्थत्, पुनर्मार्ताण्डमाभरत्, विश्वो मार्ताण्डोऽव्रजदित्यादिवैदिकप्रयोगास्तेषामनुकूलाः।।
प्रौ.म.-ओत्वोष्ठयोः समासे वा (का.वा.)
        ओत्वोष्ठयोरिति।। अकारस्य ओत्वोष्ठयोश्चैकत्र समासे स्थितौ सत्यामिदं प्रवर्तते। तेनेह न, वृषलसुतौष्ठव्रणस्ते इति।।
       अव्यक्तशब्दं व्याचष्टे--ध्वनेरिति। अनुकरणस्येति। परिस्फुटाकारादिवर्णस्येति भावः। तस्य चानुकरणत्वं किञ्चित्साम्येन बोध्यम्। यत्तु प्राचोक्तम्- अतः किम् ? दकारान्ते मा भूदिति, यच्च व्याख्यातं दकारान्त इति रूपान्तरोपलक्षणं वटक्, मरुत्, इत्यादेरपीति। तन्निःसारम्। प्रश्नस्य दान्त इत्युत्तरस्य च निरालम्बनत्वात्। यत्तु व्याचख्युः--"अतो गुणे"(पा.सू.6-1-97) इत्यतोऽत इत्यनुवर्त्य शब्दाधिकाराश्रयणात्सिध्दमिति प्रश्नः। यदा जश्त्ववशाद्दान्तत्वं तदापि स्यात्पुनरद्ग्रहणे तु श्रौततान्तत्वस्य विवक्षणान्नेत्युत्तरमिति। तच्चिन्त्यम्। जश्त्वशास्त्रस्यासिध्दत्वेन पररूपस्यैव प्रवृत्तेः, "नाम्रेडितस्य--"(पा.सू.6-1-99) इति निषेधे पटत्पटदितीत्युदाहरणस्यासम्बध्दत्वापत्तेश्च। तत्र हि भवदुक्तरीत्या प्राप्तिरेव नास्ति, दान्तत्वात्। एतेनानुकार्यानुकरणयोरभेदविवक्षया विभक्त्यभावेन गवित्ययमाहेतिवदपदत्वात् पटत् इतीत्यत्र जश्त्वं नेति ग्रन्थोऽपि प्रयुक्तः। उत्तरग्रन्थविरोधात्,जश्त्वस्यासिध्दतया पररूपेणैव बाधाच्च। ननु तदपि नित्यं तथा च कथं पररूपविरहेण प्रयोग इति चेन्न। अलौकिकं प्रक्रियावाक्यमिदमिति स्वयमेव व्याख्यातत्वात् संहिताया अविवक्षायां तत्सम्भवाच्चेति दिक्।।
प्रौ.म.- अकः सवर्णे दीर्घः (पा.सू.6-1-101) 
       अकः सवर्णे ।। अचि पर इति। यदा तूष्मणामीषद्विवृतत्वमाश्रित्य "नाज्झलौ"( पा.सू.1-1-10)इति सूत्रं प्रत्याख्यायते तदा इहाचीति नानुवर्तनीयम्। अकोऽकि दीर्घ इति सुवचम्। वर्णद्वयं द्विमात्रमिति। यत्तु प्राचा व्याख्यातं दीर्घे प्राप्ते ह्रस्व ऋकार लृकारश्च विधीयत इति तद्भाष्यकैयटादिविरोधादुपेक्ष्यम्।।
प्रौ.म.-एङः पदान्तादति (पा.सू.6-1-109)
       एङः पदान्तात्।। "ङसिङसोश्च"(पा.सू.6-1-110) इत्यस्यारम्भादस्य पदान्तविषयत्वे लब्धे उत्तरार्थं पदान्तादिति स्पष्टार््थमिहैव कृतम्।।
प्रौ.म.-सर्वत्र विभाषा गोः (पा.सू.6-1-122)
        सर्वत्र विभाषा गोः।। यद्यपि छन्दसीति न प्रकृतं तथापि "यजुष्युरः"(पा.सू.6-1-117) इत्यादिप्रक्रमाच्छन्दस्येवेदमिति सम्भाव्येत, अतः सर्वत्रेत्युक्तम्। तद्व्याचष्टे-लोके वेदे चेति। इह "एङः" इत्यनुवर्त्यैङन्तस्य गोरिति व्याख्येयम्। तेनेह न--चित्रग्वग्रमिति। प्रतिपदोक्तस्य एङो ग्रहणान्नेह--हे चित्रगोऽग्रम्। प्रकृतिभाव इति। "प्रकृत्यान्तः पादम्"(पा.सू.6-1-115) इति सूत्रात्प्रकृत्येत्यनुवृत्तेः। यद्यपि भाष्ये "इको गुणवृध्दी" (पा.सू.1-1-3)इति सूत्रे "नान्तः पदम्" इति पाठः स्थितः। षाष्ठभाष्येऽप्येवम्। तथापि शाकलसूत्रे "ह्रस्वश्च इति चकारेण प्रकृत्या इत्यनुकृष्यते" इति भाष्यदर्शनात् "प्रकृत्यान्तः पादम्" इति पाठोऽपि साधुरेव। "न" इति पाठे तु " सर्वत्र" इति सूत्रेण पूर्वरूपमेव विकल्प्येतेत्यवधेयम्।
प्रौ.म.- अवङ् स्फोटायनस्य (पा.सू.6-1123)
        अवङ् स्फोटायनस्य।। अत्राप्येङन्तस्य गोरिति व्याख्येयम्। अगिति सूत्रयितुमुचितम्। विभाषानुवृत्तेः स्फोटायनग्रहणं पूजार्थम्। गवीति। यत्तु प्राचा गवे इति प्रत्युदाहृतम्। तन्न। सत्यप्यवङि- "अतो गुणे"(पा.सू.6-1-77)इति पररूपेण रूपसिध्देः। न च सत्यवङि ङेर्यादेशः स्यात्, स्त्रियां तु टाप् स्यादिति वाच्यम्। सन्निपातरिभाषया यादेशटापोः सुसमाधानत्वात्। न च साऽनित्येति वाच्यम। तावताप्यौत्सर्गिकतत्प्रवृत्येष्टसिध्देः। गवाक्ष इति। गवामक्षीवेति विग्रहः। "अक्ष्णोऽदर्शनात्"इत्यच् समासान्तः। वातायने रूढोऽयम्। पुंस्त्वं लोकात्।।
प्रौ.म.-इन्द्रे च (पा.सू.6-1-124)
            इन्द्रे च ।। आरम्भसामर्थ्यान्नित्यमिदम्। "इन्द्रे च नित्यम्" इति पाठस्तु भाष्यासङ्गतत्वादुपेक्षितः।।
           एहि कृष्णेति। "दीराध्दूते च" (पा.सू.8-2-84) इति लुप्तः। यत्तु कृष्णा3 एहीति प्राचोक्तं, तन्न। "दूराध्दूते च"(पा.सू.8-2-84) इत्यादौ "वाक्यस्य टेः--" (पा.सू.8-2-82) इत्यधिकारात्। चक्र्यत्रेति। इह "स्कोः--"(पा.सू.8-2-29) इति वलोपो न। यणः कार्यकालपक्षे बहिरङ्गपरिभाषयाऽसिध्दत्वात्,स्थानिवद्भावाच्च। "पूर्वत्रासिध्दीये न--" इति तु नास्ति, "तस्य दोषः संयोगादिलोप--" इत्याद्युक्तः।।
प्रौ.म.- दूराध्दूते च (पा.सू.8-2-84)
          दूराध्ददूते च।। हूतमाह्वानं तच्च सम्बोधनमात्रोपलक्षणमित्यभिप्रेत्याह--दूरात्सम्बोधन इति। उपलक्षणतया व्याख्यानस्य फलमुदाहरति- सक्तून् पिबेत्यादि।।
प्रौ.म.-गुरोरनृतोऽनन््त्यस्याप्येकैकस्य प्राचाम् (पा.सू.8-2-86) 
           गुरोरनृतः।। अपिशब्दो गुरोरगुरोश्च टेः प्लुतार्थः। देवदत्तेति। अस्यैहीत्यादिः। एवमग्रेऽपि। सर्वः प्लुत इति। तथा च "अग्नीत्प्रेषणे परस्य च" इति सूत्रे भाष्यम् " सर्वः प्लुतः साहसमनिच्छताऽपि विभाषा कर्तव्यः" इति। साहसं शास्त्रत्यागः, तदनिच्छताऽपि--शास्त्रमनुरुन्धानेनापीत्यर्थ इति हरदत्तः। वैकल्पिकेष्वनुष्ठानक्लेशं धर्माधिक्यफलकमप्यशक्यत्वादनिच्छतेत्यर्थ इत्यन्ये । एतेन "द्वैपायनो विरहकातर आजुहाव पुत्रेति" भागवतं व्याख्यातम्। प्लुतस्य वैकल्पिकत्वात्। किं चेह पुत्रशब्दस्य वाक्यान्तत्वं नास्तीत्यपि सुवचम्, आख्यातप्राग्वर्तिनोऽप्यनुकरणसम्भवात्। अपि च अस्तु प्लुतः, प्रकृतिभावस्तु वैरल्पिकत्वान्मास्तु। तथा च "ई चाक्रवर्मणस्य" इति सूत्रे भाष्यम्--"ईग्रहणेन नार्थः वशा इयं वशेयमिति"। प्लुतप्रकृतिभावः सर्वोऽपि दुर्लभ एव, "अप्लुतवदुपस्थिते" इति सूत्रात्। उपस्थितं नामावैदिक इतिशब्दस्तस्मिन्परे प्लुतोऽप्लुतवत्स्यादिति हि तस्यार्थः। एवं चतुर्धापि निर्वाहे स्पष्टे आर्षः प्रयोग इति श्रीधरोक्तिर्नादर्तव्या।। 
       द्विवचनमिति।। "सुप्तिङन्तम्" (पा.सू.1-4-14) इति अन्तग्रहणेन "सञ्ज्ञाविधौ प्रत्ययग्रहणे तदन्तग्रहणं नास्ति" इति ज्ञापितत्वादिति भावः। तेनेह न । कुमार्योर्वध्वोश्चागारं कुमार्यगारं वध्वगारमिति। स्पष्टं चेदं भाष्यादौ। द्विवचनान्तं प्रगृह्यं स्यादिति तु प्राचः प्रमाद एव। हरी एताविति। इह शाकलं न। "प्लुतप्रगृह्या--" (पा.सू.6-1-125) इत्यत्र नित्यग्रहणादित्युक्तम्। अत्र वृत्तिकार--"मणीवादिनां प्रतिषेधो वक्तव्यः" इति पठित्वा मणीव, रोदसीव, दम्पतीव, जम्पतीवेत्युदाजहार। तच्च मुनत्रयानुक्तत्वादप्रमाणमिति कैयटहरदत्तादयः। एवं स्थिते---
           "मणीवोष्ट्रस्य लम्बेते प्रियौ वत्सतरौ मम"।।
इति भारतप्रयोगं समर्थयते--इवार्थ इति। वशब्द इति।
           "वं प्रचेतसि जानीयादिवार्थे च तदव्ययम्" इति मेदिनी।।
"व वा यथा तथैवैवं साम्ये" इत्यमरग्रन्थ्याख्यावसरे "शात्रवं व पपुर्यशः" इति कालिदासप्रयोगस्याभियुक्तैरुदाहृतत्वात्। "कादम्बखण्डितदलानि व पङ्कजानि"इत्यादिदर्शनाच्चेति भावः। यत्तु पाठान्तरं "वद्वा यथा तथा" इत्यादि; तदयुक्तम्, नामलिङ्गानुशासनप्रक्रमे तध्दितवतेरननुगुणत्वात् अपत्यसमूहादिपर्यायमध्येऽण्फिञ्वुञादीनामनुक्तेश्च। प्रौ.म.-अदसो मात् (पा.सू.1-1-12)
         अदसो मात्।। इह एकारो नानुवर्तते असम्भवात् इत्यभिप्रेत्याह--ईदूताविति। ननु उकारानुवृत्तिर्व्यर्था। स्त्रियौ फले वा अमू आसाते इत्यत्र पूर्वेणैव सिध्देः,
मुत्वस्यासिध्दत्वेऽप्येकारान्तत्वादत आह--रामकृष्णाविति। पुंसि पूर्वेण न सिध्यति, औकारान्तत्वादिति भावः। "अदसो मात्"(पा.सू.1-1-12) इति सूत्रं प्रति तुमूत्वमीत्वे नासिध्दे, आरम्भसामर्थ्यात्। एकारोऽपीति। तथा च एकाराननुवृत्तितात्पर्यग्रहणफलकं माद्ग्रहणमिति भावः। अत्रेदं चिन्त्यम्। ईदूत्सप्तम्यर्थे प्रगृह्यम्, अदसः, एच्च द्विवचनमित्येव कुतो न सूत्रितम्। एवं हि पूर्वसूत्रस्थमीदूद्ग्रहणं प्रकृतसूत्रे माद्ग्रहणं च मास्तु। एकदेशानुवृत्तिक्लेशोऽपि नेति।।
प्रौ.म.- शे (पा.सू.1-1-13)
         शे ।। छान्दसमपीदं संदर्भशुध्द्यर्थमुक्तम्। वस्तुतस्त्वनुकरणार्थतया लोकार्थपि सम्भवत्येव ? त्वे रायो मे राय इत्यादौ त्वे इति, मे इति,इत्यनुकरणे प्रयोजनाभावात्। अस्मे इति-- अस्मभ्यमित्यर्थः। भ्यसः "सुपां सुलुक्" (पा.सू.7-2-39) इति शे आदेशः। "शेषे लोपः"(पा.सू.7-2-90)।।
प्रौ.म.- निपात एकाजनाङ् (पा.सू.1-1-14) अनाङिति पर्युदासादेवाज्रूपनिपाते लब्धे निपातग्रहणमुत्तरार्थं स्पष्टार्थमिहैव कृतम्। आ एवमिति। पूर्वं प्रक्रान्तस्य वाक्यार्थस्यान्यथात्वद्योतकोऽयमाकारः। पूर्वमित्थं नामंस्था इदानीं त्वेवं मन्यसे इत्यर्थः। आ एवं किलेति। स्मरणद्योतकोऽयमाकारः। वाक्येत्यादि। तथा च भाष्यम्--
           ईषदर्थे क्रियायोगे मर्यादाभिविधौ च यः।
           एतमातं ङितं विद्याद्वाक्यस्मरणयोरङित्।।1।।इति।
   अत्र अङिल्लक्षण एव तात्पर्यं लाघवात्। अन्यस्य ङित्वं त्वर्थसिध्दम्। ईषदर्थेत्यादिस्तु अवयुत्यानुवादः। एवं च अभ्र आँ अप इत्यत्र सप्तम्यर्थवृत्तेरप्याकारस्य ङित्वात् "आङोऽनुनासिकश्छन्दसि"(पा.सू.6-1-126) इति प्रवर्तत इति भावः।।
 प्रौ.म.- ओत् (पा.सू.1-1-15).
         "ओत्"।। निपातः किम् ? देवोऽसि। वायवायाहि। 
 प्रौ.म.- सम्बुध्दौ शाकल्यस्येतावनार्षे (पा.सू.1-1-16)
          सम्बुध्दौ।। ऋषिर्वेदः "तदुक्तमृषिणा" इत्यादौ तथा दर्शनादित्यभिप्रेत्याह-अवैदिक इति। सम्बुद्धौ किम् ? अहो इति। अत्र परत्वाद्विकल्पो मा भूत्। यत्तु "ओत्" इत्यत्र नपातानुवृत्तेरिह च संबुध्दिग्रहणस्य प्रत्युदाहरणं वृत्यादावुक्तं गवित्ययमाहेति। तन्न, तत्र प्रगृह्यसञ्ज्ञासत्वेऽपि प्रकृतिभावाप्रसक्तेः। "इकोऽसवर्णे" (पा.सू.6-1-127) इत्यत्र हि पदान्तग्रहणमनुवर्तत इत्यकरे स्पष्टम्। एवं च "प्लुतप्रगृह्या"(पा.सू.6-1-125)इति सूत्रे तत्सम्बन्ध आवश्यकः। गविति च न पदम्। अनुकार्यानुकरणयोरभेदविवक्षया अर्थवत्वाभावेन विभक्तेरनुत्पादात्।।
प्रौ.म.-उञः (पा.सू.1-1-17)
         "उञः"।। "निपात एकाज्"(पा.सू.1-1-14)इति प्राप्ते विभाषेयम्।।
प्रौ.म.- ऊँ (पा.सू.1-1-18)
          "ऊँ"।। अनुनासिक इति। तेनास्मिन्परे "यरोऽनुनासिक--"(पा.सू.8-4-45)इति 
विकल्पः। यदेतनूँ इति पठसि, यदेतदूँ इति वा तद्दीर्घमित्यादि। एतदर्थमेव तत्रानुनासिकग्रहणम्। अन्यथा यरो ञमि ञम्वेत्येवावक्ष्यत्।।
प्रौ.म.-मय उञो वो वा (पा.सू.8-3-33)
           मय उञो वो वा।। मयःपरस्येति । परादिति तु प्राचः प्रमादः। "षष्ठीनिर्दिष्टस्य हि आदेशा उच्यन्ते" इति भाष्यात् आदेशविधौ स्थानिनः षष्ठ्या एव न्याय्यत्वाच्च। असिध्दत्वादिति। अत एवेदं वत्वं त्रिपाद्यां विधीयते। प्रकृतिभावमात्रबाधनार्थत्वे हि "इको यण्--"(पा.सू.6-1-77)इत्यनन्तरं मय उञो वेत्येवावक्ष्यत्। यणं चान्वर्तयिष्यत्। इह मय उञ इतौ परे अष्टाविंशतिरूपाणि। तथा हि "उञः" इति प्रगृह्यत्वे--`किमु इति'। वत्वपक्षे -- `किम्विति'। ऊँ आदेशे - `किमूँ इति'। आदेशस्य स्थानिवत्वेन "मय उञ--"(पा.सू.8-3-33) इति प्रकृतिभावापवादभूते आन्तरतम्यादनुनासिके वकारे--`किम्विँति' । अनुनासिकाननुनासिकयोर्वकारयोः " मयो यण" इति द्वित्वस्य मकारस्य "अनचि च"(पा.सू.8-4-87)इति द्वित्वस्य च विकल्पेन वत्वपक्षे रूपाष्टकम्। तदभावे द्वयमिति दशकम्। प्रहगृह्यसञ्ज्ञाविरहपक्षे "मय उञ--" (पा.सू.8-4-64) इति वत्वस्यासिध्दत्वात् "इको यण्-"(पा.सू.6-1-77)इति यणेव, तस्य सिध्दत्वान्मोऽनुस्वारे "वा पदान्तस्य"(पा.सू.8-4-59)इति परसवर्णपक्षे अनुनासिकाननुनासिकवकारद्वयोपेतमेकादशं रूपम्। अनुनासिकस्य द्वेत्वे "हलो यमाम्"9पा.सू.8-4-64)इति लोपस्य वैकल्पिकत्वादकरणे त्रिवकारं द्वादशंरूपम्। परसवर्णाभावपक्षे अनुस्वारस्य यर्त्वात्पाक्षिके द्वित्वे द्वे। संकलनया चतुर्दश। इतिशब्देकारस्य "अणोऽप्रगृह्यस्य"(पा.सू.8-4-57)इत्यनुनासिकविकल्पादष्टाविंशतिरिति।।
           	।।***** इत्यच्सन्धिः *****।।

               ।।*।। अथ हल्सन्धिप्रकरणम् ।।*।।
प्रौ.म.-स्तोश्चुनाश्चुः (पा.सू.8-4-40)
          "स्तोः श्चुना" ।।स्तोरिति समाहारद्वन्द्वः। सौत्रं पुंस्त्वम्। श्चुनेति। "सह युक्त--" इति सूत्रे विनापि तद्योगं तृतीयेति वक्ष्यते। योग इत्येतद्ध्याहारलभ्यम्। अत्र स्थान्यादेशयोर्यथासंख्यम्। निमित्तकार्यिणोस्तु न, "शात्" (पा.सू.8-4-44)इति ज्ञापकात्। "अल्पाच्तरम्"(पा.सू.2-2-34)इत्यादौ तु सौत्रत्वात् श्चुत्वं न।  तज्ज्ञानमित्यादौ तु भवत्येव। "स्तोः श्चौ श्चुः"इति सुवचम््। न च "तस्मिन्निति निर्दिष्टे--"(पा.सू.1-1-66)इति परिभाषोपस्थानेन `यज्ञः' `याच्ञा' इत्यादि न सिध्येत्। "शात्"(पा.सू.8-4-44)इति लिङ्गेन तस्या इहानुपस्थानात्।।
 प्रौ.म.- ष्टुना ष्टुः (पा.सू.8-4-41)
          ष्टुना।। इहापि कार्यिनिमित्तयोर्यथासंख्यं न । "तोष्षि" (पा.सू.8-4-43) इति ज्ञापकात्। ष्टौ ष्टुरिति सुवचम्। ईट्टे,ईष्टे, इत्यादौ "न पदान्तात्--"पा.सू.8-4-42) इति ज्ञापकान्न दोषः।
        सर्पिष्टममिति। "ह्रस्वात्तादौ--"(पा.सू.8-3-101)इति षत्वम्।
        प्रत्यये भाषायामिति। यत्तु प्राचा मयटि नित्यमिति पठितम्, यच्च हलन्तप्रकरणे षण्णां, षड्णामित्युदाहृतम्,यच्च "यरोऽनुनासिक--"(पा.सू.8-4-45)इति वाऽनुनासिक इति तत्र व्याख्यातं, तत्सर्वं भाष्यविरोधादुपेक्ष्यम्। यवादिगण इति। "यचि भं तसौ मत्वर्थे" इतिसंहितया पाठे तसाविति तात्पूर्वं दकारं प्रश्लिष्य भत्वेनाप्येतत्समाधातुं शक्यम्।।
प्रौ.म.- उदः स्थास्थम्भ्वोः पूर्वस्य (पा.सू.8-4-61) 
          उदः स्था ।। "अनुस्वारस्य ययि--"(पा.सू.8-4-58) इत्यत्र समस्तमपि सवर्णग्रहणमिह निष्कृशष्य सम्बध्यते। एकदेशे स्वरितत्वप्रतिज्ञानादित्याशयेनाह--पूर्वसवर्णः स्यादिति। अघोषस्येत्यादि। एतेन सस्य तकार इति प्राचां ग्रन्थाः प्रत्युक्ताः। यदपीह "चयो द्वितीयाः शरि" इत्यस्योपन्यसनं, तदतिरभसात्।।
         तच्छिव इति। यत्तु प्राचा तत् शिव इत्यत्र जश्त्वे कृते "खरि च"(पा.सू.8-4-55)इत्युक्तम्। तन्न, तदो दान्तत्वेन जश्त्वोपन्यासवैयर्थ्यात्। यत्तु तत्पौत्रेणोक्तं तदो "वावसाने"(पा.सू.8-4-56)इति चर्त्वे पश्चाच्छिव इत्यनेन सम्बन्धे "झलां जशोन्ते"(पा.सू.8-2-39)इति जश्त्वे "खरि च" (पा.सू.8-4-54)इति चर्त्वमिति, तदतिस्थवीयः। जश्त्वं प्रति अवसाने चर्त्वस्यापवादत्वात्। जश्त्वे शिवशब्दानपेक्षणाच्च। भाविन्यवसानभङ्गे "वावसाने"(पा.सू.8-4-56)इत्यस्य पूर्वमप्रवृत्तेश्च। प्रवृत्तस्य वा निवृत्तिसम्भवात्। उक्तं च "अकृतव्यूहाः पाणिनीयाः" इति, "कृतमपि शास्त्रं निवर्तयन्ति" इति च। अन्यथा हरिरयमित्यत्रापि त्वदुक्तरीत्या प्रवृत्तो विसर्गः केन वार्यताम्। अथ तनोतीति तदिति क्विबन्तं ब्रूषे एवमपि जश्त्वेन दकारोऽस्तु। चर्त्वे कृते श्चुत्वमिति तु न न्याय्यम्। श्चुत्वं प्रति चर्त्वस्यासिध्दत्वात्। यत्तु "न मु ने"(पा.सू.8-3-3)इत्यत्र `न' इति योगं विभज्यासिध्दत्वमिह नेत्याहुः । तदपि न, असिध्दत्वेऽपि रूपसिध्दौ निर्बाधायां योगविभागस्यागतिकगतिभूतस्येहाश्रयणे प्रमाणाभावात्।।
       आक्रंस्यत इति। "आङ उद्गमने" (पा.सू.1-3-40)इति तङ्। "स्नुक्रमोः--"(पा.सू.7-2-36)इति नेट्।।
       समसम्बन्धीविधिरिति।। समकर्मकं विधानमिति तु नोक्तम्। अनुवाद्ययोरपि यथासंख्यस्येष्टत्वात्। "समूलाकृतजीवेषु हन्कृञ्ग्रहः"(पा.सू.3-4-36)इत्यत्र यथा।।
प्रौ.म.-ङ्णोः कुक्टुक्शरि (पा.सू.8-3-28)
          ङ्णोः--।। कुक्टुकोः पूर्वान्तत्वात्प्राङ्साये इत्यत्र "सात्पदाद्योः" इति षत्वं न। सुगण्साये--इत्यत्र "न पदान्तात्--"(पा.सू.8-4-42)इति ष्टुत्वं न ।
    पुष्करे तीर्थविशेषे सीदतीति पुष्करसत्, तस्यापत्यं पौष्करसादिराचार्यः। बाह्वादित्वादिञ्। अनुशतिकादित्वादुभयपदवृध्दिः।। 
प्रौ.म.- डः सि धुट् (पा.सू.8-3-29)
        डः सि धुट्।। "उभयनिर्देशे पञ्चमीनिर्देशो बलीयान्" परत्वात्, इत्यभिप्रेत्याह--सस्येति। सीति सप्तमीनिर्देशस््तु लाघवार्थः। षट्सन्त इति। धुटश्चर्त्वेन तकारः। यत्त्वाहुः- "चयो द्वितीया" इति पक्षे तस्य थ इति। तन्न, चर्त्वस्यासिध्दत्वात्। अत एव धुड्भाव`षट् सन्त' इत्यत्र टस्य ठो न। टकारनकारविसर्गाणां द्वित्वविकल्पात् षोडष। "खयः शरः" इति सकारद्वित्वे द्वात्रिंशत्। न च तत्र चर्त्वस्यासिध्दत्वं शङ्क्यम्, "पूर्वत्रासिध्दीयमद्वित्वे" इत्युक्तेः। न च "शरोऽचि"(पा.सू.8-4-49) इति द्वित्वनषेधः शङ्क्यः, तस्य सौत्रद्वित्वमात्रविषयत्वात्। अत एव "शरः खयः" इति वार्तिकस्य वत्सः, अप्सराः, इत्युदाहरणं भाष्ये स्थितम्। धुटः परादित्वं "न पदान्तात्--"(पा.सू.8-4-42)इति ष्टुत्वनिषेधार्थम्। अत एव वक्ष्यमाणस्तुगिहैव न कृतः। यत्त्वाहुः--एवमपि प्रक्रियालाघवाय तुडेव कर्तुमुचित इति। तन्न, "चयो द्वितीया" इति पक्षे थकारापत्तेः।।"श्चुत्वं धुटि सिध्दं वाच्यम्" अटतीत्यट् श्चोतति, इह धुड् न । 
प्रौ.म.-शि तुक् (पा.सू.8-3-31)
      शि तुक्।। शीति सप्तमी पूर्वत्र कृतायाः "नः" इति पञ्चम्याः षष्ठीं कल्पयतीत्याह- नस्येति। ननु प्रकृतो धुडेवास्तु किं तुका ? मैवम्, "शश्छोऽटि"(पा.सू.8-4-63)इत्यस्य हि पदान्ताज्झयः परस्य शस्य छ इत्यर्थ आकरे स्थितः। एवं च धुटः परादित्वात् सञ्च्छम्भुरित्यत्र च्छो न स्यात्। विपूर्वाद्रपेरौणादिके शप्रत्यये "मध्वश्चोतन्त्यभितो विरप्शन्" इत्यादौ यथा। अतः पूर्वान्तस्तुक्कृतः। नन्वेवं कुर्वञ्च्शेते इत्यत्र "पदान्तस्य"(पा.सू.8-4-37) इति णत्वनिषेधो न स्यादिति चेन्न। कार्यकालपक्षे बहिरङ्गत्वेन तुकोऽसिध्दत्वात्। यथोद्देशपक्षे "स्तोः श्चुना" इति योगो विभज्यते। `न'इति वर्तते `णः' इति च। स्तोः श्चुना योगे णत्वं न स्यात्। नकारार्थमिदम्। सकारग्रहणं वर्गग्रहणं चोत्तरार्थम्। ततः `श्चुः'इति। पूर्वमनुवर्तते। एवं "नश्च" (पा.सू.8-3-30)इति सूत्रे कुर्वन्त्सीदतीत्यत्र "पदान्तस्य"(पा.सू.8-4-37)इति णत्वप्रतिषेध)ो धुटः परादित्वे प्रयोजनमिति प्राचां ग्रन्थोऽपि यथोद्देशपक्षे बोध्यः।
      यत्तु वदन्ति--इदं प्रयोजनं बहिरङ्गपरिभाषया गतार्थत्वात् प्रत्युक्तमिति। तत्पाक्षिकम्, त्रिपादीस्थेऽन्तरङ्गे बहिरङ्गपरिभाषेयं न प्रवर्तते इति सुध्युपास्य इत्युदाहरणे स्वोक्त्या सह विरुध्दं चेत्यास्तां तावत्। सञ्च्छम्भुरिति। इह श्चुत्वतुकोरसिध्दतामाश्रित्य "नश्छवि" (पा.सू.8-3-7)इति रुत्वं न शङ्क्यम्। छत्वस्यासिध्दत्वात्। 
प्रौ.म.-ङमो ह्रस्वादचि ङमुण्नित्यम् (पा.सू.8-3-32)
         ङमो ह्रस्वात्।। ङम् प्रत्याहारः । सञ्ज्ञायां च कृतं टित्वं सामर्थ्यात् संज्ञिभिः सम्बध्यते। तेन यथासंख्यं ङुट्-णुट्-नुटः प्रवर्तन्ते। नत्यग्रहणं विस्पष्टार्थम्। "हे मपरे--"(पा.सू.8-3-26) इति "मय उञो वो वा"(पा.सू.8-3-33)इति च विकल्पद्वयस्य मध्ये पाठादेव नित्यत्वलाभात्। सुगण्णीश इति। ण्यल्लोपौ न स्थानिवत्, पूर्वत्रासिध्दे तन्निषेधात्। ङमुटः परादित्वं कुर्वन्नास्ते इत्यत्र णत्वनिषेधार्थम्। अत एव `ङमो ह्रस्वादचि द्वे'इति नासूत्रि। परं णत्वं प्रति पूर्वस्य सिध्दत्या णत्वापत्तेरिति प्राञ्चः। यत्त्वाहुः--बहिरङ्गपरिभाषया गतार्थत्वादुभयमप्यसङ्गतमिति। तदपि पाक्षिकम्। राज्ञ इत्यत्रेव यथोद्देशे त्रैपादिकेऽन्तरङ्गपरिभाषाविरहस्योक्तत्वेन प्राचां ग्रन्थस्य सौष्ठवात्। कथमन्यथा द्वियं त्रियं च स्वयमेवोक्तमिति दिक्।
        ननु परमदण्डिनावित्यादौ अन्तर्वर्तिविभक्तया पदत्वान्नुट् स्यादिति चेन्न। "उत्तरपदत्वे चापदादिविधौ" इति प्रत्ययलक्षणप्रतिषेधात्। अत एव परमवाचौ, परमगोदुहौ,परमलिहावित्यादौ कुत्वघत्वढत्वादीनि न। यत्तु प्राचा "उञि च पदे"(पा.सू.8-3-21)इत्यतः `पदे' इत्यनुवर्त्याजादेः पदस्येति व्याख्यानाद् ङमुड् नेत्युक्तं, तदनेन प्रत्युक्तम्। इहैव नलोपं वारयितुमुक्तरीतेरेव तेनाप्यनुसर्तव्यत्वात्।।
प्रौ.म.- समः सुटि (पा.सू.8-3-5)
          समः सुटि।। यद्यपि मोऽनुस्वारेण सिध्दं तथाप्यनुनासिकत्वत्रिसकारकत्वसिध्यर्थमिदम्।।
 प्रौ.म.- अत्रानुनासिकः पूर्वस्य तु वा (पा.सू.8-3-2)
          अत्रानिनासिकः।। अयमधिकारो विधिर्वेति द्वैतम्। आद्येऽत्रग्रहणमनर्थकम्, अधिकारादेव रुप्रकरणलाभात्। तुशब्दस्त्वधिकारपक्षे परस्मात्कार्यिणो विशेषाद्योतनार्थः--परस्य नित्यं रुत्वं, पूर्वस्य तु वाऽनुनासिक इति; विधिपक्षे व्यर्थः। वाग्रहणं स्पष्टार्थम्। "अनुनासिकात्पर--"(पा.सू.8-3-4)इति ज्ञापकादेव सिध्देः। न हि विकल्पं विनाऽनुनासिकाभावपक्ष इति सम्भवति। इदमेव ध्वनयितुं वृत्तौ तु वेति शब्दौ नोक्तौ।।
प्रौ.म.-अनुनासिकात्परोऽनुस्वारः (पा.सू.8-3-4)
         अनुनासिकात्।। ल्यब्लोपे पञ्चमीत्याह--अनुनासिकं विहायेति। एवं च संसर्गवद् विप्रयोगस्यापि विशेषावगतिहेतुत्वादवत्साऽऽनीयतामित्यत्रेव सम्भावितानुनासिक्यगुणक एव उपस्थितत्वादाकांक्षितत्वाच्चावधित्वेन सम्बध्यत इत्यभिप्रेत्याह--रोः पूर्वस्मादिति। अनुस्वारागम इति। आगमत्वं च परशब्देनैव लभ्यते "पूर्वौ तु ताभ्यामैच्"(पा.सू.7-3-3)इत्यत्र पूर्वशब्देनैचोरिवेति भावः।।
प्रौ.म.- विसर्जनीयस्य सः (पा.सू.8-3-34)
         विसर्जनीयस्य।। खरीति। एतच्च मण्डूकप्लुत्या "खरवसानयोः"(पा.सू.8-3-15)इति सूत्रादनुवर्तते। नन्वनुस्वारस्यानच्त्वात्ततः परस्य द्वित्वं न स्यादेवेत्यत आह--अनुस्वारविसर्गेत्यादि। अकारोपरीति। यदि त्विकारोपरि पठ्येरन् तर्हि पयःसु, यशःसु, इत्यादौ इणः परस्येति षत्वं स्यादिति भावः। अच्त्वादिति। न चैवं हरिः कर्ता, हरिं स्मरेदित्यादौ यणादिप्रसङ्गः। त्रिपादीस्थत्वेन विसर्गादीनामसिध्दत्वात्। अनुस्वारस्यापि द्वित्व इति। अपिशब्दात्ककारस्य। वचनान्तरेणेति। "अचो रहाभ्याम्"(पा.सू.8-4-46)इति कृतेऽपि "यणो मयः" इति भवत्येवेति भावः।।
प्रौ.म.- पुमः खय्यम्परे (पा.सू.8-3-6)
       पुमः खयि ।। पुंसः संयोगान्तलोपे कृतेऽवशिष्टभागस्येदमनुकरणम्। पर्युदासादिति। "इदुदुपधस्य--" (पा.सू.8-3-41)इति षत्वविधायके सूत्रे इति भावः। अप्रत्ययस्य यो विसर्ग इति वैयधिकरण्येन व्याचक्षाणानां प्राचां मतेनेदम्। वक्ष्यमाणरीत्या सामानाधिकरण्येनान्वये तु षत्वप्राप्ताविति बोध्यम्।।
        ख्याञादेश इति। आदेशो हि उपदेशे ख्शादिः। असिध्दप्रकरणे णत्वानन्तरं ख्शाञःशस्य यत्वं विकसल्प्यते। तेन सुप्रख्येन निर्वृत्तं सौप्रख्यं तत्र भवः सौप्रख्यीयः। यत्वस्यासिध्दत्वात् "धन्वयोपधात्--" (पा.सू.8-2-121)इति वुञ्नेत्यादि प्रयोजनान्याकरे स्थितानि। एवं च यत्वस्यासिध्दतयाऽम्परत्वाभावात् "पुमः खयि"(पा.सू.8-3-6)इति रुत्वं नेत्यर्थः। पुंखायनमिति। चक्षिङो ल्युट्। ख्याञादेशः। नन्वादेश इह दुर्लभः। "वर्जने प्रतिषेधः" "असनयोश्च" इति वार्तिकादिति चेत् ? सत्यम्। "बहुलं तण्यन्नवधकगात्रवदकगात्रवचक्षणाजिराद्यर्थम्"इति वार्तिके बहुलग्रहणात्समाधेयम्। तथा च ख्यादित्वप्रयोजनगणनवार्तिकम् रुविधिः--पुंख्यानमिति, णत्वं--पर्याख्यानमिति, निष्ठानत्वमाख्यातम् इति च। शकारेण व्यवधानात् "कृत्यचः"(पा.सू.8-4-29)इति णत्वं न, तथा आख्यातमित्यत्र "संयोगादेरातो--"(पा.सू.8-2-43)इति नत्वं न, यत्वस्यासिध्या यण्वत्ताविरहात्। एवं च "न ध्याख्या--"(पा.सू.य8-2-57)इति सूत्रे ख्याग्रहणं न कर्तव्यमिति भावः। न च ख्या प्रकथने, इत्येतदर्थं तदिति वाच्यम्। तस्य सार्वधातुकमात्रविषयत्वात्। अत्र च "संस्थानत्वं नमः ख्यात्रे" इत्युत्तरवार्तिकं प्रमाणम्। सस्थान इति जिह्वामूलीयस्य प्राचां सञ्ज्ञा। स इह न। "शर्परे विसर्जनीयः"(पा.सू.8-3-35)इत्यस्य प्रवृत्तेरिति भावः। यदि स्वतन्त्रोऽपि धातुरार्धधातुके इष्येत तदा जिह्वामूलीयस्य दुर्वारतयेदं वार्तिकमसङ्गतं स्यात्। यत्तु हरदत्तमाधवादिभिरुक्तं ख्याधातुरपि ख्शादिर्यत्वविधिरप्युभयसाधारण इति। तच्चिन्त्यम्। भाष्ये चक्षिङ एवोपक्रमात्सार्वधातुकेऽपि ख्शादिप्रयोगापत्तेश्च। न चेष्टापत्तिः। माधवेनार्धधातुकेष्वेवायं ख्शादिरित्युक्तत्वात्, सार्वधातुकेऽनभिधानस्यैव शरणीकर्तव्यत्वापत्या गौरवग्रस्तत्वेत्यास्तां तावत्। 
     स्यादेतत्। बहवः पुमांसोऽस्मिन् कुले बहुपुम् ख्यातीत्यत्र रुत्वं स्यात्। उरः प्रभृतिषु पुम्शब्दस्यैकवचनान्तस्यैव पाठान्नेह कप्। सार्वधातुके च ख्यातेः प्रयोगो निर्बाध एवेति चेत्। इष्टापत्तेः। संहिताया अविवक्षायां तु रुत्वं नेति स्पष्टमेव। यत्तु प्राचा "खाधातौ नेति केचित्" इत्युक्तं, तत्र यदि ख्याञादेशे इत्यर्थस्तर्हि केचिदित्यनुचितम्। स्वतन्त्रे धातौ चेत्तर्हि सार्वधातुकविषयेऽपि निषेधः स्यात्। न चेष्टापत्तिः। निर्मूलत्वात्। 
प्रौ.म.--
       चक्रिँस्त्रायस्वेति। यत्तु प्राचा त्राहीत्युक्तं, तत्र परस्मैपदमयुक्तम्। त्रायतेर्डित्वात्। त्रायत इति त्राः स इवाचरतीत्यर्थे कर्तरि क्विबन्तादाचारक्विपि वा बोध्यम्। प्रशानिति। प्रपूर्वाच्छाम्यतेः क्विप्। "अनुनासिकस्य क्वि--"(पा.सू.6-4-15)इति दीर्घः। "मो नो धातोः"(पा.सू.8-2-64)इति नः। तस्यासिध्दत्वान्नलोपो न।।
प्रौ.म.- नृन्पे (पा.सू.8-3-10)
         नृन्पे।। पकारोपर्यकार उच्चारणार्थः। तेन नृः पुनातीत्यादि सिध्दम्। "उभयथर्क्षु" इत्यत "	उभयथा" इत्यनुवृत्तेर्विकल्पः फलित इत्याशयेनाह--रुःस्याद्वेति।।
प्रौ.म.- कुप्वोः कःपौ च (पा.सू.8-3-37)
         कुप्वोः।। सूत्रे खर्परत्वाद्विसर्गः जिह्वामूलीयस्य खर्त्वात्। "खर्परे शरि" इति विसर्गस्य लोपः, जिह्वामूलीयस्य शर्त्वात्। "वा शरि"(पा.सू.8-3-36) इति विसर्ग एव वा। आदेशयोः कपावुच्चारणार्थौ। चाद्विसर्ग इति। यत्तु प्राचा चाद्विकल्प इत्युक्तम्। तन्न, कपाभ्यां मुक्ते विसर्गस्य सत्वप्रसङ्गात्। 
प्रौ.म.- कानाम्रेडिते (पा.सू.8-3-12)
        कानाम्रेडिते।। कान् कानिति वाच्ये आम्रेडितग्रहणं यत्र द्विरुक्तिः तत्रैव यथा स्यादिह मा भूत्। कान् कान् पश्यसि । अत्रैकः किंशब्दः प्रश्ने, द्वितीयः क्षेपे। कान् कुत्सितान् पश्यसीत्यर्थः।
प्रौ.म.-कस्कादिषु च (पा.सू.8-3-48)
        कस्कादिषु च ।। अत्र प्राचा विसर्जनीयस्य क पौ नेत्युक्तम्। नासौ सूत्रार्थः,  क पयोरस्वरितत्वात्, नञश्चाप्रकृतत्वात्। किं त्वार्थिकार्थकथनं तदिति ध्वनयन्नाह-- क पयोरिति। कौतस्कुत इति। कुतः कुतः आगत इत्यर्थेऽव्ययात्यपि प्राप्ते गणपाठसामर्थ्यादण्।सर्पिष्कुण्डिकेति। "नित्यं समासे"(पा.सू.8-3-45)इत्येव सिध्दे इह पाठस्य प्रयोजनं तु तत्रैव वक्ष्यते। "सेनासुरा--" इति । यदि हि च्छस्य तुक् स्यात् तर्हि च्छस्य चर्त्वे सति चद्वयं स्यात्। सन्निपातपरिभाषया चर्त्वाप्रवृत्तौ तु छकारोपरि चकारः श्रूयेतेति भावः।।
             ।।*****।।इति हल्सन्धिः।।*****।।
       		  *X*X*X* अथ विसर्गसन्धिः *X*X*X*
प्रौ.म.-शर्परे विसर्जनीयः (पा.सू.8-3-35)
           शर्परे ।। सत्वादेरयमपवादः। यदि तु शर्परे नेत्येवोच्येत तर्हि प्रकृते सत्वे  नषिध्देऽपि कुप्वोः क पौ स्याताम्। वासः क्षौमम्, अद्भिः प्सातमिति। विसर्जनीयवचनात्तु वकारमात्रं बाध्यते इत्याशयेनाह--न त्वन्यदिति। तदेव स्फुटयति--इहेति। प्रौ.म.- सोऽपदादौ (पा.सू.8-3-38)
         सोऽपदादौ।। अपदाद्योरिति। सूत्रे तु व्यत्ययेनैकवचनम्। यदि तु खर् विशेष्यतेऽपदादौ खरीति, तदा यथाश्रुतं साधु। किं तु `खरि' इति मण्डूकप्लुत्याऽनवर्त्यमिति क्लेशः। न चानुवृत्तेरुत्तरत्राप्यावश्यकता, खरं विना वसर्गस्य दुर्लभत्वेन तदनुवृत्तेर्निष्फलत्वात्। पाशकल्पककाम्येष्विति वृत्तिः । सम्भवप्रदर्शनमेतन्न तु परिगणनम्, अन्यस्यासम्भवात्। प्रातः कल्पमिति। अधिकरणशक्तिप्रधानस्यापि प्रातः शब्दस्येह वृत्तिविषये शक्तिमत्परत्वम्। दोषाभूतमहः, दिवाभूता रात्रिरितिवत्। गीः काम्यतीति। इह "इणः षः"(पा.सू.8-3-39)इति षत्वं न, तत्रापि "काम्ये रोरेव"इत्यस्यानुवृत्तेः। यदि तु तत्रेवेदं पठ्येत तर्हि षत्वमात्रप्रतिषेधेऽपि पूर्वेण सत्वं स्यात्।।
प्रौ.म.-इणः षः (पा.सू.8-3-39)
        "इणः षः"।। पूर्वस्यापवादः। इदं सूत्रं `सः' इति च द्वयमपि उत्तरत्रानुवर्तते। यथासम्भवमिणः परस्य षोऽन्यस्य स इति विवेकः। पुरः प्रवेष्टव्या इति। पृ पालनपूरणयोः, "भ्राजभास--"(पा.सू.3-2-177)इत्यादिना क्विप्। तदन्ताज्जस्। जसन्ततां स्फुटीकर्तुं पूः परावित्युपन्यस्तम्।।
प्रौ.म.-इदुदुपधस्य चाप्रत्ययस्य (पा.सू.8-3-41)
         इदुदुपधस्य ।। इदुतौ उपधे यस्य समुदायस्य तस्यावयवो यो विसर्दजनीय इति वैयधिकरण्येन सम्बन्धः। `अप्रत्ययस्य' इति तु अप्रत्ययो यो विसर्ग इति सम्बध्यते। सम्भवति सामानाधिकरण्ये वैयधिकरण्यस्यान्याय्यत्वात्। न च विसर्गस्य प्रत्ययत्वमप्रसिध्दमिति वाच्यम्, अग्निः करोतीत्यादौ स्थानिवद्भावेन तत्प्रसिध्देः। न चातिदेशं प्रति त्रिपाद्या असिध्दत्वं शङ्क्यम्, "अप्रत्ययस्य" इति निषेधेनैव सिध्दत्वज्ञापनात्। अत एवाग्निरित्यादौ रोर्विसर्गः सिध्यति। अन्यथाऽपदान्तत्वान्न स्यात्। विसर्गविधिस्तु पुनरित्यादौ चरितार्थः। ज्ञापकं च विशेषापेक्षम्। तेन "अचः परस्मिन्--"(पा.सू.1-1-57)इति त्रिपाद्यां न प्रवर्तते। एवं च "पूर्वत्रासिध्दे न स्थानिवत्" इति सिद्धान्त उक्तयुक्तिमूलको न तु वाचनिक इति प्रपञ्चितं शब्दकौस्तुभेऽस्माभिः। नन्वेवं मातुः कार्यमित्यादौ षत्वं स्यादिति चेत् ? न, कस्कादिषु भ्रातुष्पुत्रशब्दस्य पाठेन ङसिङसोरत उकारात्परस्य षत्वं नेति ज्ञापनात्। एवं च `अप्रत्ययस्य' इत्येतदपिव्यधिकरणमेवेति हरदत्तेनोक्तं नातीवादर्तव्यम्। 
     मातुरिति। अत्र हि "ऋत उत्"(पा.सू.8-1-111)इत्येकादेशशास्त्रं विसर्गं प्रति परम्परया प्रयोजकम्। आकरे तु "एकादेशशास्त्रनिमित्तात्"इति प्रचुरः पाठः। तत्र एकादेशशास्त्रं निमित्तं यस्य उकारस्य तस्मादित्यर्थः।
       मुहुः कामेति। इह "कुप्वोः क पौ"(पा.सू.8-3-37)इति प्रवर्तते। वृत्तौ मुहुस्कामेति सकारः क्वचित् पठ्यते, तत्प्रामादिकमिति हरदत्तः।
प्रौ.म.- द्विस्त्रिश्चतुरिति कृत्वोऽर्थे(पा.सू.8-3-43)
         द्विस्त्रिश्चतुरिति।। इह द्वित्रिभ्यां सुजन्ताभ्यां साहचर्यात् चतुः शब्दोऽपि सुजन्त एव ग्रहीष्यते। कृत्वोऽर्थग्रहणं ज्ञापकम्--साहचर्यं न सर्वत्र व्यवस्थापकमिति। तेन "दीधीवेवीटाम्"(पा.सू.1-1-6)इत्यत्र धातुसाहचर्येऽपि आगमस्येटो ग्रहणम्। उभयत्र विभाषा चेयम्। चतुरित्यस्य "इदुदुपधस्य--"(पा.सू.8-3-41)इति प्राप्ते, इतरयोस्त्वप्राप्ते। न च तयोरपि "इसुसोः सामर्थ्ये"(पा.सू.8-3-44)इत्यनेन सिध्दिः शङ्क्या। इस- प्रत्ययस्य अर्थवतश्च तत्र ग्रहणात्। चतुष्कपाल इति। `इदुदुपधस्य'(पा.सू.8-3-41)इति नित्यं षः।
       व्यपेक्षाविरहेऽपीति। तिष्ठतु सर्पिष्कुण्डिकामानयेत्यादावित्यर्थः। व्यपेक्षायामिति। इदं सर्पिष्कुण्डिकाया इत्यत्रेत्यर्थः। यत्तु पारायणिका आहुः--`कस्कादिषु सर्पष्कुण्डिकादीनां पाठ उत्तरपदस्थत्वेऽपि षत्वार्थः' इति। तद्भाष्यविरोधादुपेक्ष्यम्। 
       अयः सहितेति। न त्वयसो विकारः, "जानपद--"(पा.सू.4-1-42)इति ङीष्प्रसङ्गात्। अयस्कर्णीति। अय इव कर्णौ यस्याः। "नासिकोदरौष्ठ--"(पा.सू.4-1-55)इत्यादिना ङीष्।।
प्रौ.म.- अधः शिरसीपदे (पा.सू.8-3-47)
          अधः शिरसी।।एतयोरिति। सूत्रे तु षष्ठ्याः स्थाने प्रथमा बोध्या। अधस्पदमिति। मयूरव्यंसकादित्वात्समासः। शिरस्पदमिति। षष्ठीसमासः।।
                ।। इति विसर्गसन्धिः।।
         	 ****** अथ स्वादिसन्धिः ****** 
प्रौ.म.-ससजुषो रुः (पा.सू.8-2-66)
           ससजुषो रुः।। पदस्येत्यनुवृत्तं ससजूर्भ्यां विशेष्यते, वशेषणेन तदन्तविधिः। न च सजूः शब्दांशे "ग्रहणवता प्रातिपदिकेन तदन्तविधिर्नास्ति" इति निषेधः शङ्क्यः। तस्य प्रत्ययविधिवषयत्वात्। सान्तं सजुष्शब्दान्तं च यत्पदं तस्य रुः स्यात्, स चालोन्त्यस्य। एवं स्थिते फलितमाह-- पदान्तस्येति। सजुष्शब्दस्येति। तदन्तस्य पदस्येत्यर्थः, तेन सजुष इत्यादौ नातिप्रसङ्गः। न च सजूरित्यत्राव्याप्तिः "व्यपदेशिवद्भावोऽप्रातिपदिकेन" इति निषेधादिति वाच्यम्। "येन विधिः" इति सूत्रे शब्दकौस्तुभेऽस्य प्रत्याख्यातत्वात्। "व्यपदेशिवपद्भावोऽप्रातिपदिकेन" इति, "ग्रहणवता--" इति च परिभाषाद्वयमपि प्रत्ययविधिविषयकमिति दिव उत्सूत्रे कैयटहरदत्ताभ्यामुक्तत्वाच्च। एवं च परमसजूर्भ्यामित्याद्यपि निर्बाधम्। एवं स्थिते इह सजुष्शब्देन तदन्तविधिर्नेति प्राचामुक्तिरापातत इत्यवधेयम्।।
प्रौ.म.- भोभगोअगोऽपूर्वस्य योऽचि(पा.सू.8-3-17)
        भोभगो ।। असन्धिः सौत्र इति। भगोअघोशब्दयोरोकारस्याकारस्य च पूर्वरूपं सौत्रत्वान्नेत्यर्थः। यदि तु भोस्, भगोस्, अघोस्,इति सान्तं रान्तं वाऽनुकृत्य भो इत्यादीनां त्रयाणामलोऽन्त्यस्य यः स्यादपूर्वस्य रोश्चेति व्याखायते, तर्हि असन्धिर्न्याय्य एव। युक्तं चैतत्। अन्यथा विभोरिदं, सुप्रभा गौर्यस्य स सुप्रभगुस्तस्य सुप्रभगोरिदं, रघोरिदमित्यत्रापि यत्वापत्तेः। भवतिह्ययं भेशब्दादिपूर्वो रुः। न चात्र भोशब्दादेर्लाक्षणिकत्वादग्रहणम्। "विभाषा भवद्भगवदघवतामोच्चावस्य" इति वार्तिकेन निष्पन्नानां भवदादिप्रकृतिकानां भोशब्दादीनामपि लाक्षणिकत्वाविशेषात्। अनर्थकत्वमप्युभयत्र तुल्यम्। रुविशिष्टानामेवार्थवत्वात्।
      ननु रोरुकारस्यानुबन्धत्वाद्रेफमात्रं विसर्गस्य स्थानि, तथा च "अनल्विधौ"इति स्थानिवद्भावो न स्यादित्याशङ्क्याह-- न ह्ययमिति। यथाऽग्रहीदित्यत्र "ग्रहोऽलिटि"(पा.सू.7-2-37)इति दीर्घस्य स्थानिवद्भावेनेट्त्वात् "इट ईटि" (पा.सू.7-2-28)इति प्रवर्तते, एवमिहापि विसर्गस्य रुत्वाद्यत्वं प्रवर्तेतेति भावः। तथा च स्थानिवत्सूत्रे भाष्यम् "विशिष्टं ह्येषोऽनलमाश्रयते इटं नाम" इति। इतोऽपि हेतोर्धात्वङ्गेत्यादिपरिगणनमशुध्दमित्यवधेयम्। निपाता इति। "भोभगो--"(पा.सू.8-3-17)इति सूत्रे निर्दिष्टाश्चादेराकृतिगणत्वात्तत्र बोध्याः। तथा च "विभाषा भवद्भगवत्--"इति वार्तिकं नाश्रयणीयम्। अन्यथा पुल्लिङ्गैकवचनमात्रे भो हरे इत्यादिसिध्दावपि भो हरिहरौ, भो वद्वद्वृन्द, भो गङ्गे, इत्यादि न सिध्येदिति भावः। एतच्च वृत्तिहरदत्तादिमतेनोक्तम्। भाष्यस्वरसरीत्या तु "वभाषा--"इत्यादि वार्तिकमारब्धव्यमेव। किं तु निपातोऽपि भोः शब्दोऽस्ति, तेन द्ववचनादौ स्त्रीनपुंसकयोश्च न दोषः। यक्ततरं चैतत्। हे भवन्नितिवत् हे भो इति प्रयोगस्यापीष्टत्वात्, तस्य च वार्तिकारम्भ एव सिध्देः। "स्युः प्याट्पाडङ्गहैहेभोः" इत्यमरोक्तानां सम्बोधनार्थानां निपातानां सहप्रयोगाययोगात्। किं चात्र भवान् हरिस्तत्रभवान् इतिवत् तत्र भो इत्याद्यपि वार्तिके सत्येव सिध्यति। "इतराभ्योऽपि दृश्यन्ते"(पा.सू.5-3-14)इति सर्वविभक्त्यन्तात्त्रतसोर्भवदादियोग एवेष्टत्वात्। किं चामन्त्रितत्वे पदात्परस्याष्टमिकनघातः, "आमन्त्रतं पूर्वम्--"(पा.सू.8-1-72)इत्यविद्यमानवद्भावः "आमएकान्तरम्--"(पा.सू.8-1-55)इति विधिः, "वाक्यादेरामन्त्रितस्य--"(पा.सू.8-1-8)इति द्विर्भावः, "सुबामन्त्रिते--"(पा.सू.2-1-2)इति पराङ्गवद्भावश्चेत्यादि सर्वं सिध्यति, न त्वन्यथेति दिक्। भगो, अघो इति निपातावपि यदि प्रामाणिकौ तर्हि स्तां नाम। आमन्त्रितकार्यसिध्दिस्तु वार्तिकायत्तैवेति सुधीभिराकलनीयम्। यत्तु वदन्ति--सकारान्तानेवैतान् निपातानास्थाय रुत्वौत्वे भाष्ये प्रत्याख्याते इति, तदतिरभसात्। स्यादेतत्। निपातानामभ्युपगमे यत्वविधौ त एव गृह्येरन् प्रतिपदोक्तत्वात्, न तु सम्बुद्ध्यन्ताः लाक्षणिकत्वात्, इति चेत् ? मैवम्, "स्वरितेनाधिकारः"(पा.सू.1-3-11)इत्यत्राधिकः कारोऽधिकार इति व्याख्यानमाश्रित्य लक्ष्यानुरोधेन स्वरितत्वमाश्रित्योभयग्रहणात्, "भुवश्च महाव्याहृतेः"(पा.सू.8-2-71)इति सूत्रे महाव्याहृतिग्रहणं लक्षणप्रतिपदोक्तपरिभाषया अनित्यत्वज्ञापनार्थमिति हरदत्ताद्युक्तेश्च। न चैवमपि प्रभोरित्यादावतिव्याप्तिः। परस्परसाहचर्येण नरपातानां वार्तिकोक्तानां च ग्रहणेऽप्यन्येषामग्रहणात्।। 
प्रौ.म.- व्योर्लघुप्रयत्नतरः शाकटायनस्ययय (पा.सू.8-3-11)
         व्योर्लघु ।। लघुप्रयत्नतरः, लघूच्चारणतरः। स चान्तरतम्याद्वयस्य वो यस्य य इत्याह--वयाविति। 
प्रौ.म.- ओतो गार्ग्यस्य( पा.सू.8-3-20)
         ओतो गार्ग्यस्य।।ओकारादिति। यत्त्वोकारान्तादङ्गादिति प्राचा व्याख्यातं तन्न। अङ्गस्याप्रकृतत्वात्, असम्भवाच्च। नह्युदाहरणेष्वोकारान्तमङ्गमस्ति।
प्रौ.म.-हलि सर्वेषाम् (पा.सू.8-3-22)
         हलि सर्वेषाम्।। यकारस्येति। वकारस्तु नानुवर्तते,भोभगोअघोपूर्वस्यासम्भवात्। अपूर्वस्तु यद्यपि सम्भवति वृक्षव्करोतीति, तथापि तत्र लोपाप्रसङ्गः, अशीत्यनुवर्त्याशा हलो विशेषणात्। वृक्षव्हसतीत्यादि तु अनभिधानादसाध्वित्याहुः। गव्यमित्यत्र तु पदान्तत्वं नास्ति, गव्यूतिरित्यत्र तु वकारप्रश्लेषान्न वलोप इत्युक्तम्। ननु देवा नम्या इत्यादौ "लोपो व्योः--"(पा.सू.6-1-76)इत्येव सिध्दम्। मैवम्, तं प्रति यत्वस्यासिध्दत्वात्; देवा यान्तीत्यत्र वल्परत्वाभावाच्च। अहोरात्र इति। "रात्राह्नाहाः--"(पा.सू.2-4-29)इति पुंस्त्वम्। अहरादीनामिति। उभयत्रादिशब्दः प्रकारे। तेन "स्वर्चक्षो रथिनः सत्यशुष्मः"। "विप्रः कविः काव्येम स्वर्चना" इत्यादि ग्राह्यम्।         तृढो वृढ इति। उदित्वेन वेट्कत्वात् "यस्य विभाषा"(पा.सू.7-1-15) इति निष्ठायां नेट्। ढत्वधत्वष्टुत्वढलोपाः। यत्तु प्राचा प्रत्युदाहृतं दृढ इति तन्न। तत्र ढलोपस्यैवाभावात्। तथा हि, "दृढः स्थूलबलयोः"(पा.सू.7-2-20)इति सूत्रेण दृंहेर्नकारहकारयोर्लोपः, तकारस्य ढत्वं च निपात्यते न त्वसिध्दकाण्डस्थढत्वस्येह प्रवृत्तिः "दादेर्धातोः--"(पा.सू.8-2-32)इति घत्वेन बाधात्। न च इडभावो ढत्वं च निपात्यतां धत्वष्टुत्वढलोपास्तु भविष्यन्त्येवेति वाच्यम्। तथा सति परिद्रढय्येत्यत्र "ल्यपि लघुपूर्वात्"(पा.सू.6-4-56)इति णेरयादेशो न स्यात्, परिदृढी कन्येत्यत्र "अणिञोः--"(पा.सू.4-1-78)इति ष्यङ् च स्यात्, ढलोपस्यासिध्दत्वेन गुरूपोत्तमत्वादिति भाष्ये स्थितम्। यत्तु प्राचा व्याख्यातं दृंहेरेवेदं निपातनं, दृह वृद्धाविति तु प्रकृत्यन्तरम्, तस्य निष्ठायामागमशास्त्रस्यानित्यत्वादिडभावे "वा द्रुह--"(पा.सू.8-2-33)इत्यत्र "वा" इति योगविभागात् पक्षे घत्वाभावे ढलोपे च प्रत्युदाहरणमिदं द्रष्टव्यमिति। तन्न। उभयोरपि नपातनाभ्युपगमात्। तदाह वामनः--अथ दृहिः प्रकृत्यन्तरमस्ति तस्याप्येतन्निपातनं नलोपवर्जमिति। युक्तं चैतत्। अन्यथा हि अस्माद् णेरय् न स्यात्, ष्यङ् च स्यात्।
         उत्वमेवेति।। सिद्धासिद्धयोरतुल्यबलत्वेन "वप्रतिषेधे परम्--"(पा.सू.1-4-2)इत्यस्याप्रवृत्तौ नष्प्रतिपक्षत्वादुत्वमेव भवतीत्यर्थः। तदुक्तम्--"पूर्वत्रासिद्धे नास्ति विप्रतिषेधोऽभावादुत्तरस्य" इति। एतेन `विभक्तिकार्यं प्राक् पश्चादुत्वमत्वे' इत्यादि व्याख्यातम्।
      सूत्रे सु इति पृथक्पदं लुप्तषष्ठीकमित्याह--एतत्तदोर्यः सुरिति। एतत्तदोर्गतसंख्याभिधायी यः सुस्तस्येत्यर्थः। एतत्तदोर्विहित इति व्याख्याने तु परमस ददाति,परमैष ददातीत्यादौ न स्यात्। अर्थद्वारकसम्बन्धाश्रयणे लिङ्गं तु `अनञ्समासे' इति बोध्यम्। अकोः किमिति। साकच्कयोः शब्दान्तरत्वादप्रसङ्ग इति प्रश्नः। एषक इति। `अकोः' इति प्रतिषेध एव "तन्मध्यपतितस्तद्ग्रहणेन गृह्यते" इति परिभाषां ज्ञापयतीति भावः।
        बहुलग्रहणेति। अत एव लोपं विना पादपूरणेऽपि क्वचिद्भवति--सास्मा अरम्। सः अस्मै इति च्छेदः। 
               ।। इति स्वादिसन्धिः ।।
********************इति पञ्चसन्धिप्रकरणम्***********************
