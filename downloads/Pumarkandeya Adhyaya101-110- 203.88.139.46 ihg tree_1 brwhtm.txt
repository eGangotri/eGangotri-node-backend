		एकाधिकशततमोऽध्यायः
क्रौष्टुकिरुवाच--
	भगवान्! कथिता सम्यक् त्वया मन्वन्तरस्थितिः।
	क्रमाद्विस्तरतस्त्वत्तो मया चैवावधारिता।।1।।
	ब्रह्माद्यमखिलं वंशं भूभुजां द्विजसत्तम!।
	श्रोतुम्ममेच्छतः सम्यक् भगवन्प्रब्रवीहि मे।।2।।
मार्कण्डेय उवाच--
	श्रृणु वत्स! नृपाणां त्वमेशेषाणां समुद्भवम्।
	चरितं च जगन्मूलमादौ कृत्वा प्रजापतिम्।।3।।
	अयं हि वंशो भूपालैरनेकक्रतुकर्तृभिः।
	संग्रामजिदिभर्धर्मज्ञैः शतसह्ख्यैरलङ्कृतः।।4।।
	श्रुत्वा चैषां नरेन्द्राणां चरितानि महात्मनाम्।
	उत्पत्तयश्च पुरुषः सर्वपापैः प्रमुच्यते।।5।।
	मनुर्यत्र तथेक्ष्वाकुरनरयो भगीरथः।
	अन्ये च शतशो भूपाः सम्यक् पालितभूमयः।।6।।
	धर्मज्ञा यज्विनः शूराः सम्यक् परमवेदिनः।
	श्रुते तस्मिन् पुमान् वंशे पापौघाद्विप्रमुच्यते।।7।।
	तदयं श्रूयतां वंशो यतो वंशाः सहस्रशः।
	भिद्यन्ते मनुजेन्द्राणामवरोहा यथा वटात्।।8।।
	ब्रह्मा प्रजापतिः पूर्वं सिससृक्षुर्विविधाः प्रजाः।
	अङ्गुण्ठाद्दक्षिणाद्दक्षमसृजद्दद्विजसत्तम् !।।9।।
	वामाङ्गुण्ठाच्च तत््पत्नीं जगत्सूतिकरो विभुः।
	ससर्ज भगवान् ब्रह्मा जगतां कारणं परम्।। 10।।
	अदितिस्तस्य दक्षस्य कन्याजायत शोभना।
	तस्याञ्च कश्यपो देवं मार्त्तण्डं समजीजनत्।।11।।
	ब्रह्मा स्वरूपं जगतामशेषाणां वरप्रदम।
	आदिमध्यान्तभूतञ्च सर्गस्थित्यन्तकर्मसु।।12।।
	यतोऽखिलमिदं यस्मिन्नशेषञ्च स्थितं द्विज !।
	यत््स्वरूपं जगच्चेदं सदेवासुरमानुषम्।।13।।
	यः सर्वभूतः सर्वात्मा परमात्मा सनातनः।
	अदित्यामभवाद् भास्वान् पूर्वमारधिस्तया।।14।।
क्रौष्टुकिरुवाच--	
	भगवन् ! श्रोतुमिच्छामि यत् स्वरूपं विवस्वतः।
	यत्कारणञ्चादिदेवः सोऽभवत् कश्यपात्मजः।।15।।
	यथा चाराधितो देव्या सोऽदित्या कश्यपेन च।
	आराधितेन चोक्तं यत्तेन देवे भास्वता।।16।।
	प्रबावञ्चावतीर्णस्य यथावन्मुनिसत्तम!।
	भवता कथितं सम्यक् श्रोतिमिच्छाम्यशेषतः।।17।।
मार्कण्डेय उवाच--
	विस्पष्टापरमा विद्या ज्योतिर्भा शाश्वतूस्फुटा।
	कैवल्यं ज्ञानमाविर्भूः प्राकाम्यं संविदेव च।।18।।
	बोधश्चावगतिश्चैव स्मृतिर्विज्ञानमेव च।
	इत्येतानीह रूपाणि तस्य रूपस्य भास्वतः।.19।।
	श्रूयताञ्च महाभाग! विस्तराद् गदतो मम।
	यत् पृष्टवानसि रवेराविर्भावो यथाभवत्।।20।।
	निष्प्रिभेऽस्मिन्निरालोके सर्वतस्तमसावृते।
	बृहदण्डभूदेकमक्षरं कारणं परम्।।21।।
	तद्बिभेद तदन्तःस्थो भगवान् प्रपितामहः।
	पद्मयोनिः स्वयं ब्रह्मा यः स्त्रष्टा जगतां प्रभुः।।22।।
	तन्मुखादोमिति महानभूच्छब्दो महामुने!।
	ततो  भूस्तु भुवस्तस्मात् ततश्च स्वरनन्तरम्।।23।।
	एता व्याहृतयस्तिस्त्रः स्वरूपं तद्विवस्वतः।
	ओमित्यस्मात् स्वरूपात्तु सूक्ष्मरूपं रवेः परम्।।24।।
	ततो महरिति स्थूलं जनं स्थूलतरं ततः।
	ततस्तपस्ततः सत्यमिति मूर्त्तानि सप्तधा।।25।.
	स्थितानि तस्य रुपाणि भवन्ति न भवन्ति च।
	स्वभावभावयोर्भावं यतो गच्छन्ति संशयम्।।26।।
	आद्यन्तं यत्परं सूक्ष्ममरूपं परमं स्थितम्।
	ओमित्युक्तं मया विप्र तत्परं ब्रह्म तद्वपुः।।27।।
।।इति श्रीमार्कण्डेयपुराणे वंशानुकूर्तनं नामैकाधिकशततमोऽध्यायः।।
	
 
			द्व्यधिकशततमोऽध्यायः
मार्कण्डेय उवाच--
	तस्मादण्डाद्विभिन्ना तु ब्रह्माणोऽव्यक्तजन्मनः।
	ऋचजो बभूवुः प्रथमं प्रथाद्वदनान्मुने।।1।।
	जपापुष्पनिभाः सद्यस्तेजो रूपान्चसंहताः।
	पृथक् पृथग्विभिन्नाश्च रजो रूपवहास्ततः।।2।।
	यजूंषि दक्षिणाद्वक्त्रादनिरुद्धानि काञ्चनम्।
	यादृग्वर्णन्तथावर्णान्यसंहति-धराणि च।।3।।
	पश्चिमं यद्विभोर्वक्त्रं ब्रह्मणः परमेष्ठिनः।
	आविर्भूतानि सामानि ततश्छन्दांसि तान्यथ।।4।।
	अथर्वाणमशेषञ्च भृङ्गाञ्जनचप्रभम्।
	यावद््घोरस्वरूपन्तदाभिचारिकशान्तिकम् ।।5।।
	उत्तरात् प्रकटीभूतं वदनात्तस्य वेधसः।
	सुखसत्त्वतमः प्रायं सौम्यासौम्यस्वरूपवत्।।6।।
	ऋचो रजोगुणाः सत्त्वं यजुषाञ्च गुणा मुने!।
	तमोगुणानि सामानि तमः सत्त्वमथर्वसु।।7।।
	एतानि ज्वलमानानि तेजसाऽवप्रतिमेन वै।
	पृथक् पृथगवस्थानं भाञ्जि पूर्वमिवाभवन्।।8।।
	ततस्तदाद्यं यत् तेज ओमित्युक्त्त्वाभिशब्द्यते।
	तस्य स्वभावाद्यत्तेजस्तत् समावृत्य संस्थितम्।।9।।
	यथा यजुर्मयं तेजस्तद्वत् साम्नां महामुने!।
	एकत्वमुपयातानि परे तेजसि संश्रये।।10।।
	शान्तिकं पौष्टिकञ्चैव तथा चैवाभिचारिकम्।
	ऋगादिषु लयं ब्रह्मन् त्रितयं त्रिष्वथागमत्।।11।।
	ततो विश्वमिदं सद्यस्तमोनाशात् सुनिर्मलम्।
	विभावनीयं विप्रेर्षे तिर्यगूद्रर्ध्वमधस्तथा।।12।।
	ततस्तन्मण्डलीभूतं छान्दसं तेज उत्तमम्।
	परेण तेजसा ब्रह्मन्नेकत्वमुपयाति तत्।।13।। 
	आदित्यसञ्ज्ञामगमदादावेव यतोऽभवत्।
	विश्वस्यास्य महाभाग! कारणञ्चाव्ययात्मकम्।।14।।
	प्रातर्मध्यन्दिने चैव तथा चैवापराह्णिके!।
	त्रयी तपति साकाले ऋग्यजुः सामसञ्ज्ञिता।।15।।
	ऋचस्तपन्ति पूर्वाह्णे मध्याह्ने च यजूंषि वै।
	सामानि चापराह्णे वै तपन्ति मुनिसत्तम!।।16।।
	शान्तिकं ऋक्षु पूर्वाह्णे यजुःष्वन्तरपौष्टिकम्।
	विन्यस्त सान्मि सायाह्ने आभिचारिकमन्ततः।।17।।
	मध्यन्दिनेऽपराह्णे च स मे चैवाभिचारिकम्।
	अपराह्णे पितॄणान्तु साम्ना कार्य्याणि तानि वै।।18।।
	विसृष्टौ ऋङ्मयो ब्रह्मा स्थितो विष्णुर्यजुर्मयः।
	रुद्रः साममयोऽन्ते च तस्मात्तस्याशुचिर्ध्वनिः।।19।।
	तदेवं भगवान् भास्वान् वेदात्मावेदसंस्थितः।
	वेदविद्यात्मकश्चैव परः पुरुष उच्यते।।20।।
	स्वर्गस्थित्यहेतुश्च रजः सत्त्वादिकान् गुणान्।
	आश्रित्य ब्रह्मविष्ण्वादिसञ्ज्ञामभ्येति शाश्वतः।।21।।
	देवैः सदेङ्यः स तु वेदमूर्त्तिरमूर्त्तिराद्योऽखिलमर्त्यमूर्तिः।
	विश्वाश्रयं ज्योतिरवेद्यधर्म्मा वेदान्तगम्यः परमः परेभ्यः।।22।।
		इति श्रीमार्कण्डेपुराणे मार्त्तण्डमाहात्म्यवर्णनं नाम 
			द्व्यधिकशततमोऽध्यायः।102।।

		त्र्यधिकशततमोऽध्यायः
मार्कण्डेय उवाच--
	तस्य सन्ताप्यमाने तु तेजसोर्द्धमधस्तथा।
	सिसृक्षुश्चिन्तयामास पद्मयोनिः पितामहः।।1।।
	सृष्टिः कृतापि मे नाशं प्रयास्यत्यभितेजसः।
	भास्वतः सृष्टि-संहारस्थितिहेतोर्महात्मनः।।2।।
	अप्राणाः प्राणिनः सर्वे आपः शुष्यन्ति तेजसा।
	न चाम्भसा विना सृष्टिक्विश्वस्याऽस्य भविष्यति।।3।।
	इति सञ्चिन्त्य भगवान् स्तोत्रं भगवतो रवेः।
	चकार तन्मयो भूत्वा ब्रह्मा लोकपितामहः।।4।।
ब्रह्मोवाच--
	नमस्ये यन्मयं सर्वमेतत्सर्वमयश्च यः।
	विश्वमूर्तिः परं ज्योतिर्यत्तद्ध्यायन्ति योगिनः।।5।।
	य ऋङ्मयो यो यजुषान्निधानं साम्नाञ्चयो योनिरचिन्त्यशक्तिः।
	त्रयीमयो स्थीलतयार्द्धमात्रा परमस्वरूपो गुणपारयोग्यः।।6।।
	त्वां सर्वहेतुं परमञ्च वेद्यमाद्य परं ज्योतिरवह्निरूपम्'।
	स्थूलञ्च देवात्मतया नमस्ये भास्वन्तमाद्यं परमं परेभ्यः।।7।।
	सृष्टिं करोमि यदहं तव शक्तिराद्या तत्प्रेरितो जलमहीपवनाग्निरूपाम्।
	तद्देवतादिविषयां प्रणवाद्यशेषां नात्मेच्छया स्थितिलयावपि तद्वदेव।।8।।
	वह्निस्त्वमेव जलशोषणतः पृथिव्याः सृष्टिं करोमि जगताञ्च तथाद्यपाकम्।
	व्यापी त्वमेव भगवन्! गगनस्वरूपं त्वं पञ्चधा जगदिदं परपासि विश्वम्।।9।।
	यज्ञैर्यजन्ति परमात्मविदो भवन्तं विष्णुस्वरूपमखिलेष्टिमयं विवस्वन्!।
	ध्यायन्ति चापि यतयो नियतात्मचित्ताः सर्वेश्वरं परमात्मविमुक्तिकामाः।।10।।
	नमस्ते देवरूपाय यज्ञरूपाय ते नमः।
	परब्रह्मस्वरूपाय चिन्त्यमानाय योगिभिः।।11।।
	उपसंहर तेजो यत् तेजसः संहितिस्तव।
	सृष्टिर्विघाताय विभो! सृष्टौ चाहं समुद्यतः।।12।।
मार्कण्डेय उवाच--
	इत्येवं संस्ततो भास्वान् ब्रह्मणा सर्गकर्तृणा।
	उपसंहृतवाँसतेजः परं स्वल्पमधारयत्।।13।।
	चकार च ततः सृष्टिं जगतः पद्मसम्भवः।
	तता तेषु महाभागः पूर्वकल्पान्तरेषु वै।।14।।
	देवासुरादीन् मर्त्यांश्च पश्वदीन् वृक्षविरुधः।
	ससर्ज पूर्ववद् ब्रह्मा नरकाश्चं महामुने!।।15।।
  इति श्रीमार्कण्डेयपुराणे आदित्यस्तववर्णनं नाम त्र्यधिकशततमोऽध्यायः।।103।।

			चतुरधिकशततमोऽध्यायः
मार्कण्डेय उवाच--
	सृष्टा जगदिदं ब्रह्मा प्रविभागमथाकरोत्।
	वर्णाश्रमसमुद्राद्रिद्वीपानां पूर्ववद्यथा।।1।।
	देवदैत्योरगादीनां रूपस्थानानि पूर्ववत्।
	देवेभ्य एव भगवानकरोत् तमलोद्भावः।।2।।
	ब्रह्मणस्तनयो योऽभून्मरीचिरिति विश्रुतः।
	कश्यपस्तस्य पुत्रोऽभूत् काश्यपो नाम नामतः।।3 ।।
	दक्षस्य तनया ब्रह्मन् तस्य भार्यास्त्रयोदश।
	बहवस्तत्सुताश्चासन् देवदैत्योरगादयः।।4।।
	अदितिर्जनयामास देवांस्त्रिभुवनेश्वरान्।
	दैत्यान् दितिर्दनुश्चोग्रान् दानवानुरुविक्रमान्।।5।।
	गरुडारुणौ च विनता यक्षराक्षांसि वै खसा।
	कद्रुः सुषाव नागांश्च गन्धर्वान् सुषुवे मुनिः।।6।।
	क्रोधाया जज्ञिरे कल्या रिष्टायाश्चाप्लरोगणाः।
	ऐरावतादीन्मातङ्गानिरा च सुषुवे द्विज!।।7।।
	ताम्रा च सुषुवे श्येनी प्रमुखाः कन्यका द्विज!।
	यासां प्रसूताः खगमाः श्येनभासशुकादयः।।8।।
	इलायाः पादपा जाताः प्रधाया यादसां गणाः।
	अदित्यां या समुत्पन्ना कश्यपस्येति सन्ततिः।।9।।
	तस्याश्च पुत्रदौहित्रैः पौत्रदौहित्रिकादिभिः।
	व्याप्तमेतज्जगत् सूत्या तेषां तासाञ्चवै मुने!।।10।
	तेषां कश्यपपुत्राणां प्रधाना देवतागणाः।
	सात्त्विकाराजसास्त्वेते सामसाश्च मुने! गणाः।।11।।
	देवान् यज्ञभुजश्चक्रे तथा त्रिभुवनेश्चरान्।
	ब्रह्मा ब्रह्मविदां श्रेष्ठाः परमेष्ठी प्रजापतिः।.12।।
	तानबाधन्त सहिताः सपत्ना दैत्यदानवाः।
	राक्षसाश्च चछा युद्धं तेषामासीत् सुदारुणाम्।।13।।
	दिव्यं वर्षसहस्रन्तु पराजीयन्त देवताः।
	जयिनश्चाऽभवन् विप्र! बलिनो दैत्यदानवाः।।14।।
	ततो निराकृतान् पुत्रान् दैतेयैर्दानवैस्तथा।
	हृतत्रिभुवान् दृष्टा अदितिर्मुनिसत्तम।।15।।
	आच्छिन्नयज्ञभागांश्च शुचा संपीडिता भृशम्।
	आराधनाय सवितुः परं यत्नं प्रचक्रमे।।16।।
	एकाग्रानियताहारा परं नियममास्थिता।
	तुष्टाव तेजसां राशिं गगनस्थं दिवाकरम्।।17।।
अदितिरुवाच--
	नमस्तुभ्यं परां सूक्ष्मौ सौवर्णीं बिभ्रते तनुम्।
	धाम धामवतामीश! धान्मामाधार शाश्वत!।।18।।
	जगतामुपकाराय तथापस्तप गोपते।
	आददानस्य यद्रूपं तीव्रं तस्मै नमाम्यहम्।।19।।
	ग्रहीतुमष्टमासने कालेनेन्दुमयं रसम्।
	बिभ्रतस्तव यद्रूपमतितीलव्रं नतास्मि तत्।।20।।
	तमेव मुञ्चतः सर्वं रसं वर्षँणाय यत्।
	रूपमाप्यायकं भास्वंस्तस्मै मेघाय ते नमः।।21।।
	वार्युत्सर्गविनिष्पन्ननशेषञ्चौषधीगणम्।
	पाकाय तव यद्रूपं भास्करं तं नमाम्यहम्।।22।।
	यच्च रूपं तवातीव हिमोत्सर्गादिशीतलम्।
	तत्कालशस्यपोषाय तरणे तस्य ते नमः।।23।।
	नास्ति तीव्रञ्च यद्रूपं नातिशीतञ्च यत्तव।
	वसन्तर्त्तौ रवे सौम्यं तस्मै देवं! नमो नमः।।24।।
	आप्यायनमशेषाणां देवानाञ्च तथा परम्।
	पुतॄणाञ्च नमस्तस्मै शस्यानां पाकहेतवे।।25।।
	यद्रूपं जीवनायैकं वीरूधाममृतात्मकम्।
	पीयते देवपितृभिस्तस्मै सोमात्मने नमः।।26।।
	आभ्यां यदर्करूपाभ्यां रूपं विश्वमयन्तव।
	समेतमग्रीषोमाभ्यां नमस्तस्मै गणात्मने।।27।।
	यद्रूपं ऋग्यजुः साम्नामैक्येन तपते तव।
	विश्वमेतत् त्रयीसंज्ञं नमस्तस्मै विभावसो!।।28।।
	यत्तु तस्मात्परं रूपं ओमित्युक्त्वाभुशब्दितम्।
	अस्थूलानन्तममलं नमस्तस्मै सदात्मने।।29।।
मार्कण्डेय उवाच--
	एवं सा नियता देवी चक्रे सेतत्रमहर्निशम्।
	निराहारा विवस्वन्तमारिराधयुषुर्मुने!।।30।।
	ततः कालेन महता भगवांस्तपनोऽम्बरे।
	प्रत्यक्षतामगादस्या दाक्षायण्या द्विजोत्तम!।।31।।
	सा ददर्श महाकूटं तेजसोऽम्बरसंश्रितम्।
	भूमौ च संस्थितं भास्वत् ज्वालामालातिदुर्दुशम्।।32।।
	तं दृष्टा सा तदा देवी साध्वसं परमं गता।
	जगाद मे प्रसीदेति न त्वां पश्यामि गोपते!।।33।।
	यथा दृष्टवती पूर्वमम्बरस्थं सुदुर्दुशम्।
	निराहारा विवस्वन्तं तपन्तं तदनन्तरम्।।34।।
	सङ्घातं तेजसां तद्वदिह पश्यामि भूतले।
	प्रसादं कुरु पश्येयं यद्रुपं ते दिवाकर!
	भक्तानुकम्पक विभो! भक्ताऽहं पाहि मे सुतान्।।35।।
	त्वं धाता विसृजसि विश्वमेतत् 
		त्वं पासि स्थितिकरणाय सम्प्रवृत्तः।
	त्वय्यन्ते लयमखिलं प्रयाति तत्त्वं 
		त्वत्तोऽन्या न हि गतिरस्ति सर्वलोके।।36।।
	त्वं ब्रह्मा हरिरजसंज्ञितस्त्वमिन्द्रो
		 वित्तेशः पितृपतिरम्बुपतिः समीरः।
	सोमोऽग्निर्गगनपतिर्महीधरोऽब्धिः 
		किं स्तव्यं तव सकलात्मरूप धाम्नः।।37।।	
	यज्ञेश त्वामनुदिनमात्मकर्मसक्ताः 
		स्तुन्वन्तो विविधपदैर्द्विजै यजन्ति।
	ध्यायान्तो विनियतचेतसो भवन्तं 
		योगस्थाः परमपदं प्रयान्ति योगमूर्त्त्या।।38।।
	तपसि पचसि विश्वं पासि भस्मीकरोषि 
		प्रकटयसि मयूखौर्ह्रादयस्यम्बुगर्भैः।
	सृजसि पुनरपि त्वंभावनास्वच्युतासु 
		प्रणमितसरमर्त्यः पापकृदिभस्त्वगम्यः।।39।।
	इति श्रीमार्कण्डेयपुराणे दिवाकरस्तुतिर्नाम चतुरधिकशततमोऽध्यायः।।104।।

		 	पञ्चाधिकशततमोऽध्यायः
मार्कण्डेय उवाच--
	ततः स्वतेजस्तस्मादादिर्भूतो विभावसुः।
	आदृश्यत तदादित्यप्तताम्नोपमः प्रभुः।।1।।
	अथ तां प्रणतां देवीं तस्य सन्दर्शनाम्मुने!।
	प्राह भास्वान् वृणुष्वेष्टं वरं मत्तो यमिच्छसि।।2।।
	प्रणता शिरसा सा च जानुपीडितमेदिनी।
	प्रत्युवाच विवस्वन्तं वरदं समुपस्थितम्।।3।।
	देव! प्रसीद पुत्राणां कृतं त्रिभुवनं मम।
	यज्ञभागास्त दैत्यैश्च दानवैश्च बलाधिकैः।।4।।
	तन्निमित्तप्रसादं त्वं कुरुष्व मम गोपते!।
	अंशेन तेषां भ्रातृत्वं गत्वा नाशय तद्रिपून्।।5।।
	यथा मे तनया भूयो यज्ञभागभुजः प्रभो!।
	भवेयुरधिपाश्चैव त्रैलोक्यस्य दिवाकर!।।6।।
	ततानुकम्पा पुत्राणां सुप्रसन्नो रवे! मम।
	कुरु प्रपन्नार्त्तिहर स्थितिकर्त्ता त्वमुच्यते।।7।।
मार्कण्डेय उवाच--
	ततस्तामाह भगवान् भास्करो वारितस्करः।
	प्रणतामदितिं विप्र! प्रसादं सुमुखो विभुः।।8।।
	सहस्त्रांशेन ते गर्भे सम्बूयाहमशेषतः।
	त्वत्पुत्रशत्रुनदिते नाशयाम्याशु निर्वृताः।।9।।
	इत्युक्त्वा भगवान् भास्वानन्तर्द्धानमुपागमत्।
	निवृत्ता सापि तपसः संप्राप्ताखिलवाञ्छिता।।10।।
	ततो रश्मिसहस्त्रात्तु सौसुम्नाख्यो रवेः करः।
	विप्रावतारं सञ्चके देवमातुरथोदरे।।11।।
	कृच्छ्रचान्द्रायणादीनि सा च चक्रे समाहिता।
	शुचिः सन्धारयामास दिव्य गर्भमिति द्विज!।।12।।
	ततस्तां कश्यपः प्राह किञ्चित्कोपप्लुताक्षरम्।
	किम्मारयसि गर्भाण्डमिति नित्योपवासिनी।।13।।
	सा च तं प्राह गर्भाण्डमेतत्पश्यसि कोपन!।
	न मारितं विपक्षाणां मृत्यवे तद् भविष्यति।।14।।
मार्कण्डेय उवाच--
	इत्युक्त्वा तं तदा गर्भमुत्ससर्ज्ज सुरावनिः(सुरारणिः)।
	जाज्वल्यमानन्तेजोभिः पत्युर्वचनकोपिता।।15।।
	तं दृष्टा कश्यपो गर्भमद्युद्भास्करवर्चसम्।
	तुष्टाव प्रणतो भूत्वा ऋग्भिराद्यारादरात्।।16।।
	संस्तूयमानः स तदा गर्भाण्डात् प्रकटोऽभवत्।
	पद्मपत्रसवर्णाभस्तेजसा व्याप्तदिङ्मुकः।।17।।
	अथान्तरीक्षादाभास्य कश्यपं मुनिसत्तमम्।
	सतोयमेघगम्भीरवागुवाचाशरीरिणी ।।18।।
	मारितं ते यतः प्रोक्तमेतदण्डं त्वया मुने!।
	तस्मान्मुने! सुतस्तेऽयं मार्त्तण्डाख्यो भविष्यति।।19।।
	सूर्याधिकारञ्च विभुर्जगत्येष करिष्यति।
	हनिष्यत्यसुरांश्चायं यज्ञभागहरानरीन्।।20।।
	देवा निशम्येति वचो गगनात्समुपागमन्।
	प्रहर्षमतुलं याता दानवाश्च हृतौजसः।।21।।
	ततो युद्धाय दैतेयानाजुहाव शतक्रतुः।
	सह देवैर्मुदा युक्ता दानवाश्च समभ्ययुः।।22।।
	तेषा युद्धमभूद्घोरं देवानामसुरैः सह।
	शस्त्रास्त्रदीप्तिसन्दीप्तिं समस्तभुवनान्तरम्।।23।।
	तस्मिन् युद्धे भगवता मार्त्तण्डेन निरीक्षिताः।
	तेजसा दह्यमानास्ते भस्मीभूता महासुराः।।24।।
	ततः प्रहर्षमतुलः प्राप्ताः सर्वे दिवौकसः।
	तुष्टुवुस्तेजसां योनिं मार्त्तण्डमदितिं तथा।।25।।
	स्वाधिकारंस्तथा प्राप्ता यज्ञभागांश्च पूर्ववत्।
	भगवानपि मार्तण्डः स्वाधिकारमथाकरोत्।।26।।
	कदम्बपुष्पवद्भास्वानधश्चोद््र्ध्वञ्च रश्मिभिः।
	वृत्ताग्निपिण्डसदृशो दध्रे नातिस्फुरद्वपुः।।27।।
  इति श्रीमार्कण्डेयपुराणे मार्त्तण्डोत्पत्तिर्नामस पञ्चाधिकशततमोऽध्यायः।।105।।

			षडधिकशततमोऽध्यायः
मार्कण्डेय उवाच--
	अथ तस्मै ददौ कन्यां संज्ञां नाम विवस्वते।
	प्रसाद्य प्रणतो भूत्वा विश्वकर्मा प्रजापतिः।।1।।
	वैवस्वतस्तु सम्भूतो मनुस्तस्यां विवस्वतः।
	पूर्वमेव तथा ख्यातं तत्स्वरूपं विशेषतः।।2।।
(क्रौष्टुकिरुवाच--
	भूयस्तच्छ्रोतुमिच्छामि मार्तण्डस्य महात्मनः।
	चरितं हन्ति यत्पातं कलौ संश्रृण्वतां नृणान्।।3।।)
मार्कण्डेय उवाच--
	त्रीण्यपत्यान्यसौ तस्यां जनयामास गोपतिः।
	द्वौ पुत्रौ सुमहाभागौ कन्याञ्च यमुनां मुने!।।3।।
	मनुर्लैलस्वतो ज्येष्ठः श्राद्धदेवः प्रजापतिः।
	ततो यमो यमी चैव यमलौ संबभूवतुः।।4।।
	यत्तेजोऽभ्यधिकं तस्य मार्तण्डस्य विवस्वतः।
	तेनाति तापयामास त्रीन् लोकान् सचराचरान्।।5।।
	गोलीकारन्तु तं दृष्टा संज्ञा रूपंविवस्वतः।
	असहन्ती महत्तेजः स्वच्छायां प्रेक्ष्य साऽब्रवीत्।।6।।
संज्ञोवाच--
	अहं यास्यामि बद्रन्ते स्वमेव भवनं पितुः।
	निर्विकारं त्वयाप्यत्र स्थेयं मच्छासनाच्छुभे।।7।।
	इमौ च बालकौ मह्यं कन्या च वरवर्णिनी।
	सम्भाव्यौ नैव चाख्येयमिदम्भगवते त्वया।।8।।
छायोवाच--
	आकेशग्रहणाद्देवि आशापान्नैव कर्हिचित्।
	आख्यास्यामि मतं तुभ्यं गम्यतां यत्र वाञ्छितम्।।9।।
	इत्युक्ता छायया संज्ञा जगाम पितृमन्दिरम्।
	तत्रावसत् पितुर्गेहे कञ्चित्कालं शुभेक्षणा।।10।।
	भर्तुः समीपं याहीति पित्रोक्ता सा पुनः पुनः।
	अगच्छद्वडवा भूत्वा कुरुन् विप्रोत्तरांस्ततः।।11।।
	तत्र तेपे तपः साध्वी निराहारा महामुने।
	पितुः समीपं यातायाः संज्ञाया वाक्यतत्परा।।12।।
	तद्रूपधारिणी छाया भास्करं समुपस्थिता।
	तस्याञ्च भगवान् सूर्यः सञ्ज्ञोयामिति चिन्तयन्!।।13।।
	तथैव जनयामास द्वौ सुतौ कन्यकां तथा।
	पूर्वजस्य मनोस्तुल्यः सावर्णिस्तेन सोऽभवत्।।14।।
	यस्तयोः प्रथमं जातः पुत्रयोर्द्विजसत्तम।
	द्वितीयो योऽभवच्चान्यः स ग्रहोऽभूच्छनैश्चरः।।15।।
	कन्याभूत्तपती या तां वव्रे संवरणो नृपः।
	संज्ञा तु पार्थिवी तेषामात्मजानां यथाऽकरोत्।।16।।
	स्नेहान्न पूर्वजातानां तथा कृतवती सती।
	मनुस्तत्क्षान्तवांस्तस्या यमश्चास्या न चक्षमे।।17।।
	बहुशो याच्यमानस्तु पितुः पत्न्या सुदुःखितः।
	स वै कोपाच्च बाल्याच्च भाविनोऽर्थस्य वै बलात्।।18।।
	पदा सन्तर्जयामास छायासञ्ज्ञां यमो मुने!।
	ततः शशाप च यमं सञ्ज्ञा सामर्षिणी भृशम्।।19।।
छायोवाच--
	पदा तर्जयसे यस्मात् पितृभार्यां गरीयसीम्।
	तस्मात्तवैव चरणः पतिष्यति न संशयः।।20।।
	यमस्तु तेन शापेन भृशं पीडितमानसः।
	मनुना सह धर्मात्मा सर्वं पित्रे न्यवेदयत्।।21।।
यम उवाच--
	स्नेहेन तुल्यमस्मासु माता देव! न वर्तते।
	विसृज्य ज्यायसोऽप्यस्मान् कनीयांसौ बुभूर्षति।।22।।
	तस्यां मयोद्यतः पादो न तु देहे निपातितः।
	बाल्याद्वा यदि वा मोहात्तद्भवान् क्षन्तुमर्हति।।23।।
	शप्तेऽहं! कोपेन जनन्या तनयो यतः।
	ततो नमस्ये जननीं इमां वै तपताम्वर।।24।।
	विगुणेष्वपि पुत्रेषु न माता विगुणा पितः!।
	पादस्ते पततां पुत्र! कथमेतत् प्रवक्ष्यति।।25।।
	तव प्रसादाच्चरणो न पतेद्भगवान् यथा।
	मातृशापादयं मेऽद्य तथा चिन्तय गोपते।।26।।
रविरुवाच--
	असंशयमिदं पुत्र! भविष्यत्यत्र कारणम्।
	येन त्वामाविशत् क्रेधो धर्मज्ञं सत्यवादिनम्।।27।।
	सर्वेषामेव शापानां प्रतिघातो हि विद्यते।
	न तु मात्राभिशप्तानां क्वचिच्छापनिवर्तनम्।।28।।
	न शक्यमेतन्मिथ्या तु कर्तुं मातुर्वचस्तव।
	किञ्चित्तव विधास्यामि पुत्रस्नेहादनुग्रहम्।।29।।
	कृमयो मांसमादाय प्रयास्यन्ति महीतलम्।
	कृतं तस्या वचः सत्यं त्वञ्च त्रातो भविष्यसि।।30।।
मार्कण्डेय उवाच--
	आदित्यस्त्वब्रवीच्छायां किमर्थं तनयेषु वै।
	तुल्यष्वप्यधिकः स्नेह एकत्र क्रियते त्वया।।31।।
	नूनं नैषां त्वं जननी सञ्ज्ञा कापि त्वमागता।
	विगुणेष्वप्यपत्येषु कथं माताशपेत्सुतम्।।32।।
मार्कण्डे उवाच--
	सा तत्परिहरन्ति च नाचचक्षे विवस्वतः।
	स चात्मानं समाधाय मुक्तस्तत्त्वमपश्यत।।33।।
	तं शप्तुमुद्यतं दृष्टा छायासञ्ज्ञा दिवस्पतिम्।
	भयेन कम्पती ब्रह्मन्! यथावृत्तं न्यवेदयत्।।34।।
	विवस्वांस्तु ततः क्रुद्धः श्रुत्वा श्वशुरमभ्यगात्।
	स चापि तं यथान्यायमर्चयित्वा दिवाकरम्।
	निर्दग्धुकामं रोषेण सान्त्वयामास सुव्रतः।।35।।
विश्वकर्मोवाच--
	तवातितेजसा व्याप्तमिदं रूपं सुदुःसहम्।
	आसहन्ती ततः सञ्ज्ञा वने चरति वै तपः।।36।।
	द्रक्ष्यते तां भवानद्य स्वां भार्यां शुभचारिणीम्।
	रूपार्थं भवतोऽरण्ये चरन्तीं सुमहत्तपः।।37।।
	स्मृतं मे ब्रह्मणो वाक्यं यदि ते देव! रोचते।
	रूपं निवर्तयाम्यद्य तव कान्तं दिवस्पते!।।38।।
मार्कण्डेय उवाच--
	यतो हि भास्वतो रूपं प्रागासीत् परिमण्डलम्।
	ततस्तथेति तं प्राह त्वष्टारं भगवान् रविः।।39।।
	विश्वकर्मा त्वनुज्ञातः शाकद्वीपे विवस्वतः।
	भ्रमिमारोप्य तत्तेजः शातनायोपचक्रमे।।40।।
	भ्रमताऽशेषजगतां नाभिभूतेन भास्वता।
	समुद्रादिवनोपेता सारुरोह मही नभः।।41।।
	गगनञ्चाखिलं ब्रह्मन्!सचन्द्रग्रहतारकम्।
	अधोगतं महाभाग! बभूवाक्षिप्तमाकुलम्।।42।।
	विक्षिप्तसलिलाः सर्वे बभूवुश्च तथार्चिषः।
	व्यभिद्यन्त महाशैलाः शीर्णसानुनिबन्धनाः।।43।।
	ध्रुवाधाराण्यशेषाणि धष्ण्यानि मुनिसत्तम!।
	त्रुट्यद्रश्मिनिबन्धानि अधो जग्मुः सहस्त्रशः।।44।।
	वेगभ्रमणसञ्जातवायुक्षिप्ताः सहस्त्रशः।
	व्यशीर्य्यन्त महामेघा घोररावविचारिणः।।45।।
	भास्वद् भ्रमणबिभ्रान्तं भूम्याकाशरसातलम्।
	जगादाकुलमत्यर्थं तदासीन्मुनिसत्तम्!।।46।।
	त्रैलोक्ये सकले विप्र! भ्रममाणे सुरर्षयः।
	देवाश्च ब्रह्मणा सार्द्धं भास्वन्तमभितुष्टुवुः।।47।।
	आदिदेवोऽसि देवानां ज्ञातमेतत् स्वरूपतः (स्वयन्तव)।
	सर्गस्थित्यन्तकालेषु त्रिधा भेदेन तिष्ठसि।।48।।
	स्वस्ति तेऽस्तु जगन्नाथ! धर्मवर्षाहिमाकर!।
	जुषस्व शान्तिं लोकानां देवदेव! दिवाकर!।।49।।
	इन्द्रश्चागत्य तं देवं लिख्यमानं यथाऽस्तुवत्।
	जय देव! जगद्व्यापिन्! जयाशेष जगत्पते!।।50।।
	ऋषयश्च ततः सप्त विशिष्ठात्रिपुरोगमाः।
	तुष्टुवुर्विविधैः स्तोत्रैः स्वस्तिस्वस्तीतिवादिनः।।51।।
	वेदोक्ताभिरथाग्र्याभिर्बालखिल्याश्च तुष्टुवुः।
	भास्वन्तं ऋग्भिराद्याभिर्लिख्यमानं मुदा युताः।।52।।
	त्वं नाथ! मोक्षिणां मोक्षो ध्येयस्त्वं ध्यानिनां परः।
	त्वं गतिः सर्वभूतानां कर्मकाण्डेऽपि वर्तताम्(ण्डेपवर्त्तिनाम्)।।53।।
	शं प्रजाभ्योऽस्तु देवेश! शन्नोऽस्तु जगताम्पते!।
	शन्नोऽस्तु द्विपदे नित्यं शन्नश्चास्तु चतुष्पदे।।54।।
	ततो विद्याधरगणा यक्षराक्षसपन्नगाः।
	कृताञ्जलिपुटाः सर्वे शिरोभिः प्रणता रविम्।।55।।
	ऊचुरेवंविधा वाचो मनः श्रोत्रसुखावहाः।
	सह्यम्भवतु ते तेजो भूतानां भूतभावन!।।56।।
	ततो हाहाहुहुश्चैव नारदस्तुम्बुरुस्तथा।
	उपगायितुमारब्धा गान्धर्वकुशला रविम्।।57।।
	षड्जमध्यमगान्धारग्रामत्रयविशारदाः।
	मूर्च्छनाभिश्च तालैश्च सप्रयोगैः सुखप्रदम्।।58।।
	विश्वाची च घृताची च उर्वश्यथ तिलोत्तमा।
	मेनका सहजन्या च रम्भा चाप्सरसां वराः(वरा)।।59।।
	ननृतुर्जगतामोसे लिख्यमाने विभावसौ।
	हावभावविलासाढ्यान् कुर्वन्तोऽभिनयान् बहून्।।60।।
	प्रावाद्यन्त ततस्तत्र वेणुवीणादिदर्दुराः।
	पणवाः पुष्कराश्चैव मृदङ्गाः पटहानकाः।।61।।
	देवदुन्दुभयः शङ्खाः शतशोऽथ सहस्त्रशः।
	गायद्भिश्चैव गन्धर्वैर्नृत्यद्भिश्चाप्सरोगणैः।।62।।
	तूर्य्यवादित्रघोषैश्च सर्वं कोलाहलीकृतम्।
	ततः कृताञ्जलिपुटा भक्तिनम्रात्ममूर्त्तयः।।63।।
	लिख्यमानं सहस्त्रांशुं प्रणेमुः सर्वदेवताः।
	ततः कोलाहाले तस्मिन् सर्वदेवसमागमे।
	तेजसः शातनञ्चाक्रे विश्वकर्मा शनैः शनैः।।64।।
	इति हिमजलधर्मकालहेतोर्हरकमलासनविष्णुसंस्तुतस्य।
	तनुपरिलिखनं निशम्य भानोर्व्रजति दिवाकरलोकमायुषोऽन्ते।।65।।
	  इति श्रीमार्कण्डेयपुराणे भानुतनुलेखनवर्णनं नाम 
		षडधिकशततमोऽध्यायः।।106।।

			सप्ताधिकशततमोऽध्यायः
मार्कण्डेय उवाच--
	लिख्यमाने ततो भानौ विश्वकर्मा प्रजापतिः।
	उद्भूतपुलकस्तोत्रमिदञ्चक्रे विवस्वतः।।1।।
	विवश्वते प्रणतहितानुकम्पिने महात्मने समजवसप्तसप्तये।
	सुतेजसे कमलकुलावबोधिने नमस्तमः पटलपटावपाटिने।।2।।
	पावनातिशयपुण्यकर्मणे नैककामविषयप्रदायिने।
	भास्वरानलमयूखशायिने सर्वलोकहितकारिणे नमः।।3।।
	अजाय लोकत्रयकारणाय भूतात्मने गोपतये वृषाय।
	नमो महाकारुणिकोत्तमाय सूर्याय चक्षुःप्रभवालयाय।।4।।
	विवस्वते ज्ञानभूतान्तरात्मने जगत्प्रतिष्ठाय जगद्धितैषिणे।
	स्वयम्भुवे लोकसमस्तचक्षुषे सुरोत्तमायामिततेजसे नमः।।5।।
	क्षणमुदयाचलमौलिमणिः सुरदणमहितहितो जगतः(गीतगरिष्ठगुणः)।
	त्वमुरुमयूखसहस्त्रवपु-र्जगति विभासि तमांसि नुदन्।।6।।
	भव तिमिरासवपानमदात् भवति विलोहितविग्रहात्।
	मिहिर विभासि यतः सुतरां त्रिभुवनभावनभानिकरैः।।7।।
	रथमधिरुह्य समावयवं चारु विकम्पितमुरुरुचिरम्।
	सततमखिलहयैर्भगवन्! चरसि जगद्धिताय विततम्।।8।।
	अमृतसुधांशुरसेन समं विबुध! पितृनपि तर्पयसे।
	अरिगणसूदन!तेन तव प्रणिपत्य लिखामि जगद्धिताय।।9।।
	शुकसमवर्णहयप्रथितं तव पदपांशुपवित्रतलम्।
	नतजनवत्सल! मां प्रणतं त्रिभुवनपावन! पाहि रवे!।।10।।
	इति सकलजगत्प्रसूतिभूतं त्रिभुवनभावनधाम हेतुमेकम्।
	रविमखिलजगत्प्रदीपभूतं देवं प्रणतोऽस्मि विश्वकर्माणम्।।11।।
		(त्रिदशवर प्रणतोऽस्मि सर्वदात्वाम्)
	इति श्रीमार्कण्डेयपुराणे सूर्यस्तवनं नाम सप्ताधिकरशततमोऽध्यायः।।107।।

		अष्टाधिकशततमोऽध्यायः
मार्कण्डेय उवाच--
	एवं सूर्यस्तवं कुर्वन् निश्वकर्मा दिवस्पतेः।
	तेजसः षोडशं भागं मण्डलस्थमधारयत्।।1।।
	शातितैस्तेजसो भागैर्दशभिः पञ्चभिस्तथा।
	अतीव कान्तिमतच्चारु भानोरासीत्तदा वपुः।।2।।
	शातितञ्चास्य यत्तेस्तेन चक्रं विनिर्मितम्।
	विष्णोः शूल़ञ्च शर्वस्य शिविका धनदस्य च।।3।।
	दण्डः प्रेतपतेः शक्तिर्देवसेनापतेस्तथा।
	अन्येषाञ्चैव देवानामायुधानि स विश्वकृत्।।4।।
	चकार तेजसा भानोर्भासुराण्यरिशान्तये।
	इति शातिततेजाः स शुशुभे नातितेजसा।।5।।
	वपिर्दधार मार्त्तण्डः सर्वावयवशोभनम्।
	स ददर्श समाधिस्थः स्वां भार्यां वडवाकृतिम्।।6।।
	अधृष्यां सर्वभूतानां तपसा नियमेन च।
	उत्तराश्चं कुरुन् गत्वा भूत्वाऽश्चो भानुरागमत्।।7।।
	सा च दृष्टा तमायान्तं परपुंसो विशङ्क्या।
	जगाम सम्मुखे तस्य पृष्ठरक्षणतत्परा।।8।।
	ततश्च नासिकायोगं तयोस्तत्र समेतयोः।
	वडवायाश्च तत्तेजो नासिकाभ्यां विवस्वतः।।9।।
	देवौ तत्र समुत्पन्नावश्विनौ भिषजां वरौ।
	नासत्यदस्त्रौ तनयावश्ववक्त्राद्विविर्गतौ।।10।।
	मार्त्तण्डस्य सुतावेतावश्वरूपदरस्य हि।
	रेतसोऽन्ते च रेवन्तः खङ्गो धन्वी तनुत्रधृकं।।11।।
	अश्वारूढः समुद्भूतो वाणतूणसमन्वितः।
	ततः स्वरूपममलं द्रशयामास भानुमान्।।12।।
	तस्य शान्तं समालोक्य सा रूपं मुदामाददे।
	स्वरूपधारिणीञ्चेमांस निनाय निजालयम्।।13।।
	संञ्ज्ञां भार्यां प्रीतिमतीं भास्करो वारितस्करः।
	ततः पूर्वसुतो योऽस्याः सोऽभूद्वैवस्वतो मनुः।।14।।
	द्वितीयश्च यमः शापात् धर्मदृष्टिरनुग्रहात्।
	यमस्तु तेन शापेन भृशं पीडितमानसः।।15।।
	धर्मभिरोचते यस्मात् धर्मराजस्ततः स्मृतः।
	कृमयो मांसमादाय पादतस्ते महीतलम्।।16।।
	पतिष्यन्तीति शापान्तं तस्य चक्रे पिता स्वयम्।
	धर्मदृष्टिर्यतश्चासौ समो मित्रे तथाऽहिते।।17।।
	ततो नियोगे त याम्ये चकार तिमिरापहः।
	तस्मै ददौ पिता विप्रे! भगवान् लोकपालताम्।।18।।
	पितॄणामधिपत्यञ्च परितुष्टो दिवाकरः।
	यमुनाञ्च नदीञ्चक्रे कलिन्दान्तरवाहिनीम्।।19।।
	अश्विनौ देवभिषजौ कृतौ पित्रा महात्मना।
	गृह्यकाधिपतित्वे च रेवन्तो विनियोजितः।।20।।
	एवमप्याह च ततो बगवाल्लोकभावितः।
	त्वमप्यशेष लोकस्य पूज्योवत् स भविष्यसि।।21।।
	अरण्यादिमहादाववैरिदस्युभयेषु च।
	त्वां स्मरिष्यन्ति ये मर्त्या मोक्ष्यन्ते ते महापदः।।22।।
	क्षेमम्बुद्धिं सुखं राज्यमारोग्यं कीर्त्तिमुन्नतिम्।
	नराणां परितुष्टस्त्वं पूजितः सम्प्रदास्यसि।।23।।
	छायासञ्ज्ञासुतश्चापि सावर्णः सुमहायशाः।
	भाव्यः सोऽनागते काले मनुः सावर्णकोऽष्टमः।।24।।
	मेरुपृष्ठे तपो घोरमद्यापि चरते प्रभुः।
	भ्राताशनैश्चरस्तस्य ग्रहोऽभूच्छासनाद्रवेः।।25।।
	यवीयसो तु याकन्याऽऽदित्यस्याभूद् द्विजोत्तम!।
	अभवत् सा सरिच्छ्रेष्ठा यमुना लोकपावनी।।26।।
	यस्तु ज्येष्ठो महाभागः सर्गो यस्येह साम्प्रतम्।
	विस्तरं तस्य वक्ष्यामि मनोर्वैवस्वतस्य ह।।27।।
	इदं यो जन्म देवानां श्रृणुयाद्वा पठेत वा।
	विवस्वतस्तनूजानां रवेर्माहात्म्यमेव च।।28।।
	आपदं प्राप्य मुच्येत प्राप्नुयाच्च महायशः।
	अहोरात्रकृतं पापमेतच्छमयते श्रुतम्।।
	माहात्म्यमादिदेवस् मार्तण्डस्य महात्मनः।।29।।
इति श्रीमार्कण्डेयपुराणे रवेर्माहात्म्यवर्णनं नामाऽष्टाधिकशततमोऽध्यायः।।108।।

			नवाधिकशततमोऽध्यायः
क्रौष्टुकिरुवाच--
	भगवन्! कथितःऋ सम्यक् भानोः सन्ततिसंभवः।
	माहात्म्यमादिदेवस्य स्वरूपञ्चतिविस्तरात्।।1।।
	भूयोऽपि भास्वतः सम्यङ्माहात्म्यं मुनिसत्तम्!।
	श्रोतुमिच्छाम्यहं तन्मे प्रसन्नो वक्तुमर्हसि।।2।।
मार्कण्डेय उवाच--
	श्रूयतामादिदेवस्य माहात्म्यं कथयामि ते।
	विवस्वतो यच्चकार पूर्वमाराधितो जनैः।।3।।
	दमस्य पुत्रो विख्यातो राजाऽभूद्राज्यवर्द्धनः।
	स सम्यक् पालनञ्चक्रे पृथिव्याः पृथिवीपतिः।।4।।
	धर्मतः पाल्यमानन्तु तेन राष्ट्रं महात्मना।
	ववृधेऽनुदिनं विप्रे जनेन च धनेन च।।5।।
	हृष्टपुष्टमतीवासीत्तस्मिन् राजन्यशेषतः।
	राजकं सकलञ्चोर्व्यां पौरजानपदो जनः।।6।।
	नोपसर्गो न च व्याधिर्न च व्यालोद्भवं भयम्।
	न चावृष्टिभयं तत्र दमपुत्रे महीपतौ।।7।।
	स इयाज महायज्ञैर्ददौ दानानि चार्थिनाम्।
	सुधर्मस्याविरोधेन बुभुजे विषयानपि।।8।।
	तस्यैवं कुर्वतो राज्यम् सम्यक् पालयतः प्रजाः।
	सप्तवर्षसहस्त्राणि जग्मुरेकमहो यथा।।9।।
	विदूरथस्य तनया दाक्षिणात्यसिय भूभृतः।
	तस्य पत्नी बभूवाथ मानिनी नाम मानिनी।।10।।
	कदाचित्तस्य सा सुभ्रुः शिरसोऽभ्यञ्जानादृते।
	पश्यतो राजलोकस्य मुमोचाऽश्रूणि मानिनी।।11।।
	तदश्रुबिन्दवो गात्रे यदा तस्य महीपतेः।
	तदा वीक्ष्याश्रुवदनां तामपृच्छत मानिनीम्।।12।।
	निःशब्दमश्रुमोक्षेण रुदन्तीं तां विलोक्य वै।
	किमेतदिति पप्रच्छ मानिनीं राज्यवर्धनः।।13।।
	पृष्टा सा तु ततस्तेन भर्त्रा प्राह मनस्विनी।
	न किञ्चिदिति तां भूपः पप्रच्छ स महीपतिः।।14।।
	बहुशः पृच्छतस्तस्य भूभृतः सा सुमध्यमा।
	दर्शयामास पलितं केशभारान्तरोद्भवम्।।15।।
	एतत्पश्येति भूपाल! किमिदं मन्युकारणम्।
	ममातिमन्दभाग्याया जहासाऽथ नृपस्ततः।।16।।
	स विहस्याह तां पत्नीं श्रृण्वतां सर्वभूभृताम्।
	पौराणाञ्च महीपाला ये तत्रासन् समागताः।।7।।
	शोकेनालं विशालाक्षि रोदितव्यं न ते शुभे!।
	जन्मर्द्धिपरिणामाद्या विकाराः सर्वजन्तुषु।।18।।
	अधीताः सकला वेदा इष्टा यज्ञाः सहस्त्रशः।
	दत्तं द्विजानां पुत्राश्च समुत्पन्ना वरानने।।19।।
	भुक्ता भोगास्त्वया सार्द्धं ये मर्त्यैरतिदुर्लभाः।
	सम्यक् च पालिता पृथ्वी साधुयुद्धेष्वनुष्ठुतम्।।20।।
	मित्रैः सहेष्टैर्हसितं विहृतं च वनान्तरे।
	किमन्यन्न कृतं भद्रे! पलितेभ्यो बिभेषि यत्।।21।।
	भवन्तु केशाः पलिता वलयः सन्तु मे शुभे!।
	शैथिल्यमेतु मे कायः कृतकृत्योऽस्मि मानिनि!।।22।।
	मूर्ध्वि यद्दर्शितं भद्रे भवत्या पलितं मम।
	चिकित्सामेष तस्याहं करोमि वनसंश्रयात्।।23।।
	बाल्ये बालक्रिया पूर्वं तद्वत् कौमारके च या।
	यौवने चापि या योग्या वार्द्धके वनसंश्रया।।24।।
	एवं मत् पूर्वकैर्भद्रे कृतन्तत्पुर्वकैश्च यत्।
	अतो न तेऽश्रुपाकस्य किञ्चित् पश्यामि कारणम्।।25।।
	अलन्ते मन्युना भद्रे नन्वभ्युदयकारि मे।
	दर्शनं पलितस्यास्य मारोदीर्निष्प्रयोजनम्।26।।
मार्कण्डेय उवाच--
	ततः प्रणम्य तं भूपाः पौराश्चैव समीपगाः।
	साम्न प्रोचुर्महीपालाः महर्षे राज्यवर्द्धनम्।।27।।
	न रोदितव्यमनया तव पत्न्या नराधिप!।
	रोदितव्यमिहास्माभिरथवा सर्वजन्तुभिः।।28।।
	त्वं ब्रवीषि यथा नाथ! वनवासाश्रितं वचः।
	पतन्ति तेन नः प्राणा लालितानां त्वया नृप।।29।।
	सर्वे यास्यामहे भूप! यदि याति भवान् वनम्।
	ततोऽशेषक्रियाहानिः सर्वपृथ्वीनिवासिनाम्।।30।।
	भविष्यति न सन्देहस्त्वयि नाथ वनाश्रये।
	सा च धर्मोपघाताय यदि तत् प्रविमुच्यताम्।।31।।
	सप्तवर्षसहस्त्राणि त्वयेयं पालिता मही।
	तत्समुत्थं महामुण्यमालोकय नराधिप।।32।।
	वने वसन्महाराज! तां करिष्यसि यत्तपः।
	तन्महीपालनस्यास्य कलां नार्हन्ति षोडशीम्।।33।।
राजोवाच--
	सप्तवर्षसहस्त्राणि मयेयं पालिता मही।
	इदानीं वनवासस्य मम कालोऽयमागतः।।34।।
	ममापत्यानि जातानि दृष्टा मेऽपत्यसन्ततीः।
	स्वल्पैरेव महाहोभिरन्तको न सहिष्यति।।35।।
	यदेतत्पलितं मूर्ध्नि तद्विजानीत नागराः।
	दूतभूतमनार्यस्य मृत्योरत्युग्रकर्मणः।।36।।
	सोऽहं राज्ये सुतं कृत्वा भोगांस्त्यक्त्वा वनाश्रयः।
	तपस्तप्स्ये समायान्ति न यावद्यमसैनिकाः।।37।।
मार्कण्डेय उवाच--
	ततो यियासुः स वनं दैवज्ञानवनीपतिः।
	पुत्रराज्याभिषेकाय दिनलग्नान्यपृच्छत।।38।।
	श्रुत्वा च ते तु नृपतेर्वचो व्याकुलचेतसः।
	दिनं लग्नञ्च होराश्च न विदुः शास्त्रदृष्टयः।।39।।
	ऊचुश्च तं महीपालं दैवज्ञा वाष्पगद्गदम्।
	ज्ञानानि नः प्रणष्टानि श्रुत्वैतत्ते वचो नृप!।।40।।
	ततोऽन्यनगरेभ्यश्च भृत्यराष्ट्रेभ्य एव च।
	ततस्तस्नाच्च नगरात् प्राचुर्येणाभ्युपागमन्।।41।।
	समुत्पत्य महीपालं तं यियासुं मुने वनम्।
	प्रकम्पिशिरसो भूत्वा प्रोचुर्ब्राह्मणसत्तमाः।।42।।
	प्रसीद पाहि नो राजन्! पालिताः स्म यथा पुरा।
	सीदिष्यत्यखिलो लोकस्त्वयि भूप! वनाश्रये।।43।।
	स कुरुष्व तथा राजन्! यथा नो सीदते जगत्।
	यावज्जीवामहे वीर! स्वल्पकालमिमे वयम्।
	नेच्छामश्च भवच्छून्यं द्रष्टुं सिंहासनं विभो!।।44।।
मार्कण्डेय उवाच--
	इत्येवं तैस्तथान्यैश्च द्विजैः पौरपुरःसरैः।
	भूपैर्भुत्यैरमात्यैश्च प्रोक्तः प्रोक्तः पुनः पुनः।।45।।
	वनवासविनिर्बन्धं नोपसंहरते यदा।
	क्षमिष्यत्यन्तको नेति ददाति च तथोत्तरम्।।46।।
	ततोऽमात्याश्च भृत्याश्च पौरवृद्धास्तथा द्विजाः।
	समेत्य मन्त्रयामासुः किमत्र क्रियतामिति।।47।।
	तेषां मन्त्रयतां विप्र! निश्चयोऽयमजायत।
	अनुरागवतां तत्र महीपालेऽतिधार्मिके।।48।।
	सम्यग्ध्यानपरा भूत्वा प्रार्थयामः समाहिताः।
	तपसाराध्य बास्वन्तमायुरस्यच महीपतेः।।49।।
	तत्रैकनिश्चयाः कार्ये केचिद्देहे चः भास्करम्।
	सम्यगर्घोपचाराद्यैरुपहारैरपूजयन्।।50।।
	अपरे मौनिनो भूत्वा ऋग्जापेन तथाऽपरे।
	यजुषामथ साम्नाञ्च तोषयाञ्चिक्रिरे रविम्।।51।।
	अपरे च निराहारा नदीपुलिनशायिनः।
	तपसा चक्रुरायस्ता भास्कराराधनं द्विजाः।।52।।
	अग्निहोत्रपराश्चान्ये रविसूक्तान्यहर्निशम्।
	जेपुस्तत्रापरे तस्थुर्भास्करे न्यस्तदृष्टयः।।53।।
	इत्येवमतिनिर्बन्धं भास्कलराराधनं प्रति।
	बहुप्रकारं चक्रुस्ते तं तं विधिमुपाश्रिताः।।54।।
	तथा तु यततां तेषां भास्कराराधनं प्रति।
	सुदामा नाम गन्धर्व उपगम्येदमब्रवीत्।।55।।
	यद्याराधनमिष्टं वो बास्करस्य द्विजातयः।
	तदेतत् क्रियतां येन भानुः प्रीतिमुपैष्यति।।56।।
	तस्माद् गुरुविशालाख्यं वनं सिद्धिनिषेवितम्।
	कामरूपे महाशैले गम्यतां तत्र वै लघु।।57।।
	तस्मिन्नाराधनं भानोः क्रियतां सुसमाहितैः।
	सिद्धक्षेत्रं हितं तत्र सर्वकामानवाप्स्यथ।।58।।
मार्कण्डेय उवाच--
	इति ते तद्वचः श्रुत्वा गत्वा तत्काननं द्विजाः।
	ददृशुर्भास्वतस्तत्र पुण्यमायतनं शुभम्।।59।।
	तत्र ते नियताहारा वर्णा विप्रादयो द्विज!।
	धूपपुष्पोपहाराढ्यां पुजाञ्चक्रुरतन्द्रिताः।।60।।
	पुष्पानुलेपनाद्यैश्च धूपगन्धादिकैस्तथा।
	जपहोमान्नदीपाद्यैः पूजनन्ते समाहिताः।
	कुर्वन्तस्तुष्टुवुर्ब्रह्मन्! विवस्वन्तं द्विजातयः।।61।।
ब्राह्मणा ऊचुः--
	देवदानवयक्षाणां ग्रहाणां ज्योतिषामपि।
	तेजसाभ्यधिकं देवं व्रजाम शरणं रविम्।।62।।
	दिवि स्थितञ्च देवेशं द्योतयन्तं समन्ततः।
	वसुधामन्तरीक्षञ्च व्याप्नुवन्तं मरीचिभिः।।63।।
	आदत्यं भास्करं भानुं सवितारं दिवाकरम्।
	पूषाणमार्यमाणं च स्वर्भानुं दीप्तदीधितिम्।।64।।
	चतुर्युगान्तकालाग्निं दुष्प्रेक्ष्यं प्रलयान्तगम्।
	योगीश्वरमनन्तं च रक्तं पीतं सितासितम्।।65।।
	ऋषीणामग्रिहोत्रेषु यज्ञदेवेष्ववस्थितम्।
	अक्षरं परमं गृह्यं मोक्षद्वारमनुत्तमम्।।66।।
	छन्दोभिरश्वरूपैश्च सकृद्यक्तैर्विहङ्गमम्।
	उयास्तमने युक्तं सदा मेरोः प्रदक्षिणे।।67।।
	अनृतञ्च ऋतञ्चैव पुण्यतीर्थं पृथग्विधम्।
	विश्वस्थितिमचिन्त्यञ्च प्रपन्नाः स्म प्रभाकरम्।।68।।
	यो ब्रह्मा यो महादेवो यो विष्णुर्यः प्रजापतिः।
	वायुराकाशमापश्च पृथिवीगिरिसागराः।।69।।
	ग्रहनक्षत्रचन्द्राद्या वानस्पत्यं द्रुमौषधम्।
	व्यक्ताव्यक्तेषु भूतेषु धर्माधर्मप्रवर्त्तकः।।70।।
	ब्राह्मी माहेश्वरी चैव वैष्णवी चैव ते तनुः।
	त्रिधा तस्य स्वरूपन्तु भानोर्भास्वान् प्रसीदतु।।71।।
	यस्य सर्वमजस्येदणङ्गभूतं जगत् प्रभोः।
	स नः प्रसीदतां भास्वान् जगतां यश्च जीवनम्।।72।।
	यस्यैकभास्वरं रूपं प्रभामण्डलदुर्दृशम्।
	द्वितीयमैन्दव सौम्यं स नो भास्वान् प्रसीदतु।।73।।
	ताभ्याञ्च यस्य रूपाभ्यामिदं विश्वं विनिर्मितम्।
	अग्नीषोममयं भास्वान् स नो देवः प्रसीदतु।।74।।
मार्कण्डेय उवाच--
	इत्थं स्तुत्या तदा भक्त्या सम्यक् पूजयतां तथा।
	तुतोष भगवान् भास्वांस्त्रिभिर्मासैर्द्विजोत्तम!।।75।।
	ततः स मण्डलादुद्यन्निजविश्वसमप्रभः।
	अवतीर्य ददौ तेभ्यो दुर्दृशो दर्शनं रविः।।76।।
	ततस्ते स्पष्टरूपं तं सवितारमजं जनाः।
	पुलकोत्कम्पिनो विप्र भक्तिनम्नाः प्रणेमिरे।।77।।
	नमो नमस्तेऽस्तु सहस्त्ररश्मे! सर्वस्य हेतुस्त्वमशेषकेतुः।
	पातात्त्वमीड्योऽखिलयज्ञधाम! ध्येयस्तथा योगविदां प्रसीद।।78।।

	इति श्रीमार्कण्डेयपुराणे सावर्णिके मन्वन्तरे भानुस्तववर्णनं 
		नाम नवाधिकशततमोऽध्यायः।।109।।	

			दशाधिकशततमोऽध्यायः
मार्कण्डेय उवाच--
	ततः प्रसन्नो ओभगवान् भानुराहाखिलं जनम्।
	व्रियतां यदिभिप्रेतं मत्तः प्राप्तुं द्विजादय।।1।।
मार्कण्डेय उवाच--
	ततस्ते प्रणिपत्योचुर्विप्र! विप्रादयो जनाः।
	ससाध्वसमशीतांशुमवलोक्य पुरः स्थितम्।।2।।
प्रजा ऊचुः--
	ततस्तं प्रणिपत्योचुर्वरदं जगदीश्वरम्।
	भगवन्! यदि नो भक्त्या प्रसन्नस्तिमिरापह!।।3।।
	दशवर्षसहस्त्राणि ततो नो जीवतां नृपः।
	निरामयो जितारातिः सुकोषः स्थिरयौवनः।
	दशवर्षसहस्त्राणि जीवतां राज्यवर्द्धनः।।4।।
मार्कण्डेय उवाच--
	तथेत्युक्त्वा जनान् भास्वान् दुदृशोऽभून्महामुने!।
	तेऽपि लब्धवरा हृष्टाः समाजग्मुर्जनेश्वरम्।।5।।
	यथा वृत्तञ्च ते तस्म नरेन्द्राय न्यवेदयन्।
	वरं लब्ध्वा सहस्त्रांशोः सकाशादखिलं द्विज!।।6।।
	तच्छ्रुत्वा जहृषे तस्य पत्नी मानिनीद्विज!।
	स च राजा चिरं दध्यौ नाह किञ्चिच्चं तं जनम्।।7।।
	ततः सा मानिनी भूपं हर्षीपूरितमानसा।
	दिष्ट्याऽऽयुषा महोपाल!वर्द्धस्वेत्याह तं पतिम्।।8।।
	तथा तया मुदा भर्त्ता मानिन्याथ सभाजितः।
	नाह किञ्चिन्महीपालश्चिन्ताजडमना द्विज!।।9।।
	सा पुनः प्राह भर्त्तारं चिन्तयानमधोमुखम्।
	कस्मान्न हर्षमभ्येषि परमाभ्युदये नृप!।।10।।
	दशवर्षसहस्त्राणि नीरुजः स्थिरयौवनः।
	भावी त्वमद्य प्रभृति किं तथापि न हृष्यसे।।11।।
	किन्तु तत्कारणं ब्रूहि यच्चिन्ताकष्टमानसः।
	परमाभ्युदयेऽपि त्वं सम्प्राप्ते पृथिवीपते!।।12।।
राजोवाच--
	कथमभ्युदयो भद्रे! किं सभाजयसे च माम्।
	प्राप्तौ दुःखसहस्त्राणां किं सभाजनयिष्यते।।13।।
	दशवर्षसहस्त्राणि जीविष्याम्यहमेककः।
	न त्वं तव विपत्तौ मे किन्न दुःखं भविष्यति।।14।।
	पुत्रान् पौत्रान् प्रपौत्रांश्च तथान्यानिष्टबान्धवान्।
	पश्यतो मे मृतान् दुःखं किमल्पं हि भविष्यति।।15।।
	भृत्येषु चातिभक्तेषु मित्रवर्गे तथा मृते।
	भद्रे!दुःखमपारं मे भविष्यति तु सन्ततम्।।16।।
	यैर्मदर्थछ तपस्पप्तं कृशैर्धमनिसन्ततैः।
	ते मरिष्यन्त्यहं भोगी जीविष्यामीति धिक्करम्।।17।।
	सेयमापद्वरारोहे! प्राप्ता नाभ्युदयो मम।
	कथं वा मन्यसे न त्वं यत्सभाजयसेऽद्य माम्।।18।।
मानिन्युवाच--
	महाराज! यथात्थ त्वं तथैवं नात्र संशयः।
	मया पौरैश्च दोषोऽयं प्रीत्या नालोकितस्तव।।19।।
	एवं गतेऽत्र किं कार्य्यं नरनाथ! विचिन्त्यताम्।
	नान्यथा भावि यत्प्राह प्रसन्नो भगवान् रविः।।20।।
राजोवाच--
	उपकारः कृतः पौरैः प्रीत्या भृत्यैश्च यो मम।
	कथं भोक्ष्याम्यहं भोगान् गत्वा तेषामनिष्कृतिम्।।21।।
	सोऽहमद्य प्रभृत्याद्रिं गत्वा नियतमानसः।
	तपस्तप्स्ये निराहारो भानोराराधनोद्यतः।।22।।
	दशवर्षसहस्त्राणि यथाहं स्थिरयोवनः।
	तस्य प्रसादाद्देवस्य जीविष्यामि निरामयः।।23।।
	तथा यदि प्रजाः सर्वाः भृत्यास्त्वञ्च सुताश्च मे।
	पुत्राः पौत्राः प्रपौत्राश्च सुहृदश्च वरानने!।।24।।
	जीवन्त्येतं प्रसादं न करोति भगवान् रविः।
	ततोऽहं भविता राज्ये भक्ष्ये भोगांस्तथा मुदा।।25।।
	न चेदेवं करोत्यर्कस्तदद्रौ तत्र मानिनि!।
	तपस्तप्स्ये निराहारो यावज्जीवितसङ्क्षयः।।26।।
मार्कण्डेय उवाच--
	इत्युक्ता सा तदा तेन तथेत्याह नराधिपम्।
	जगाम तेन च समं साऽपि तं धरणीधरम्।।27।।
	स तदायतनं गत्वा भार्यया सह पार्थिवः।
	भानोराराधनञ्चक्रे शुश्रूषानिरतो द्विज!।।28।।
	निराहारकृशः सा च यथासौ पृथिवीपतिः।
	तेपे तपस्तथैवोग्रं शीतवातातपक्षमा।।29।।
	तस्य पूजयतो भानुं तप्यतश्च तपो महत्।
	साग्रे सम्वत्सरे याते ततः प्रीतो दिवाकरः।।30।।
	समस्तभृत्यपौरादिपुत्राणाञ्च कृते द्विज!।
	ददौ यथाभिलषितं वरं द्विजवरोत्तम	!।।31।।
	लब्ध्वा वरं स नृपतिः समभ्येत्यात्मनः पुरम्।
	चकार मुदितो राज्यं प्रजा धर्मेण पालयन्।।32।।
	ईजे यज्ञान् स च बहून् ददौ दानान्यहर्निशम्।
	मानिन्या सहितो भोगान् बुभुजे च स धर्मवित्।।33।।
	दशवर्षसहस्त्राणि पुत्रपौत्रादिभिः सह।
	भृत्यैः पौत्रैः समुदितः सोऽभवत् स्थिरयौवनः।।34।।
	तस्येति चरितं दृष्ट्वा प्रमतिर्नाम भार्गवः।
	विस्मयाकृष्टहृदयो गाथमेतामगायत।।35।।
	भानुभक्तेरहो! शक्तिर्यद्राजा राज्यवर्द्धनः।
	आयुषो वर्द्धने जातः स्वजनस्य तथात्मनः।।36।।
	इति ते कथितं विप्र! यत्पृष्टोऽहं त्वया विभो!।
	आदिदेवस्य माहात्म्यामादित्यस्य विवस्वतः।।37।।
	विप्रैस्तदखिलं श्रुत्वा भानोर्माहत्म्यमुत्तमम्।
	पठंश्च मुच्यते पापैः सप्तरात्रकृतं नरः।।38।।
	अरोगी धनवानाढ्यः कुले महति धीमताम्।
	जायते च महाप्राज्ञो यश्चतद्धारयेद् बुधः।।39।।
	मन्दाश्च येऽत्राभिहिता भास्वतो मुनिसत्तम!।
	जापः प्रत्येकमेतेषां त्रिसन्ध्यं पातकापहः।।40।।
	समस्तमेतन्माहात्म्यं तत्र चायतने रवेः।
	पठ्यते तत्र भगवान् सान्निध्यं न विमुञ्चति।।41।।
	तस्मादेतत् त्वया ब्रह्मान्! भानोर्माहात्म्यमुत्तमम्।
	धार्य्यं मनसि जाप्यञ्च महत्पुण्यमभीप्सता।।42।।
	सुवर्णश्रृङ्गीमतिशोभिनाङ्गीं पयस्विनीं गां प्रददाति यो हि।
	श्रृमोति चैतत् त्र्यहमात्मवान्नरः समं तयोः पुण्यफलं द्विजाग्र्य!।।43।।
इति श्रीमार्कण्डेयपुराणे भानोर्माहात्म्यवर्णनं नाम दशाधिकशततमोऽध्यायः।।110।।




