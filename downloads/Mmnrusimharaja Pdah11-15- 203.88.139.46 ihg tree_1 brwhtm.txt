<11)
ननु संविन्मात्रस्य विशिष्टवस्तु विषयकत्वं न संभवति निर्विकल्पके व्यभिचारात् । तथा च तद्विषयोनिर्विशेषं वस्त्वित्याशंक्य निर्विकल्पकस्यापि विशिष्टविषयकत्वमेवेति वदन् वादार्थं संगृह्णातिसंप्रज्ञातेति।संप्रज्ञातसंज्ञितस्यैव निर्विकल्पकशब्दार्थत्वान्न परोक्षनिर्विकल्पकसिद्धिरिति वादार्थ संगृह इति भावः । संप्रज्ञातसमाधिस्वरूपमाहशांन्तावद्येति। तदपि विशिष्टस्वरूपमित्याहपूर्णषाड्गुण्येति। पूर्णाः - अविकलाः षड्गुणाः यस्मिन् तथोक्तं । स्वार्थे ष्वञ् ।
पराभिमतं निर्विकल्पकमनुवदतितदिति। इन्द्रियसंयोगानन्तरमविशिष्टविषयकज्ञानं दुरपह्नवमित्यर्थः ।
सर्ववादाभ्युपगतत्वमसिद्धमिति शंकतेनन्विति। शब्दानुगमः शब्दविशिष्टविषयत्वमित्यर्थः । तत्र हेतुमाहअनुविद्धमिति। सर्वमपि ज्ञानं शब्दविशिष्टगोचरत्वेनैवानुभूयत इत्यर्थः । शाब्दा अपि शब्दानुवेधं क्वचिन्नेच्छन्तीत्यत्राहसत्यमिति। स्फोटाख्यं (तत्राह अनुविद्धमिति) शब्दब्रह्म जगदात्मना विवर्तते । तस्यैव स्वरूपस्य समाधिदशायां निरस्तसमस्तजगद्रूपस्य विवर्तस्य समाधौ भानमित्यर्थः । समाध्यतिरिक्तस्थले शब्दानुवेधनियमो नास्तीत्याह ।किंचेति। तेषां व्युत्पत्त्यभावादिति भावः । ननु सूक्ष्मशब्दे व्युत्पत्त्यपेक्षा नास्तीति शंकते ।बालादिविज्ञान इति। सूक्ष्मत्वं उच्चारणायोग्यत्वं ।तथाविधस्येतिवर्णपदवाक्यव्यंग्य स्फोटातिरिक्तस्येत्यर्थः। प्रत्यक्षादिविकल्पं मनसिकृत्य प्रत्यक्षं दूषयतिपदज्ञानमेवेति। शब्दानुविद्धविषयतया नप्रत्यक्षमित्यर्थः ।अनुमानं दूषयति।नचेति। प्रत्ययत्वादिलिंगमस्तीति शंकतेतथापीति। पूर्वोक्तेति । व्युत्पत्तिमन्तरेणापि तत्तद्वाचकपरिज्ञान प्रसंगादित्यर्थः । बाध उक्तप्रसंगहेतुरित्यर्थः । शब्दानुवेधःकिं वाचकतया उत रूपादिवत्स्वरूपेण । आद्येआहवाचकतयेति। शब्दत्वाद्वाचकत्वं कल्प्यत इत्यत्राहनहीति। व्यवहारादेवव्युत्पत्तेर्ग्राह्यत्वादित्यर्थः। ननु शब्दानां अर्थान्तरवाचकत्वमेव व्युत्पत्तिसापेक्षं न स्ववाचकत्वमपीत्याहपरिहरति । अव्युत्पन्नइति। स्ववाचकत्वसंभवेपि तदनुवेधासंभवमाहस्ववाचकत्वेति । तस्येति। तदुद्बोधाभावे नानुवेधायोगादिति भावः । द्वितीयं शंकते।अस्त्विति। तदनिष्टत्वेपि लौहित्यवदारोपोस्त्वित्यत्राहआरोपेति। अस्यैव प्राथमिकज्ञानत्वेन पूर्ववदधिष्ठान ज्ञानाभावाद्बाधका भावाच्च नारोपत्वं संभवतीति भावःसौगतैरपीति।बौद्धसिद्धान्ते - ""प्रत्यक्षं न भवेद्विकल्पंमखिलंशब्दात्मनाभासनाद् । अर्थानामिह शंखपीतनयतश्शब्देतिरोधित्सती''।। ति सविकल्प एव शब्दानुरोधोंगीक्रियत इति भावः । ननु निर्विकल्पकेपि शब्दानुवेधोस्तु तैः प्रतिषेधाभावादित्यत्राहअतइति। संबंधिदर्शनस्य स्मारकत्वात्तद्(द)ज्ञाने शब्दभानेकारणं नास्तीति भावः । संज्ञानं संज्ञितस्य विकल्पः ।संज्ञानविद्धप्रत्यये इत्यर्थः ।
प्रथमाक्षसन्निपातसमनन्तरमेव विशिष्टज्ञानमस्तु सन्निकर्षाविशेषादिति शंकतेमाभूदिति। सन्निकर्षमात्रं न कारणमिति परिहरतितदपि नेति। तर्ह्यधिकं किं कारणमित्यत्राहविशिष्टज्ञानस्येति। जंबीरस्य रूपरसौ पर्वतो वह्निमानित्यादौ जंबीरपर्वतादिज्ञानस्य हेतुत्वदर्शनादिति भावः । अन्वयव्यतिरेकाभ्यां कारणत्वमुक्त्वा अनुमानमपि प्रमाणमित्याहविगीतेति।
प्राथमिकज्ञानस्य जात्याद्यविषयकत्व मसहमानः प्रकारान्तरेण निर्विकल्पकमुपपादयन् कौमारिलश् शंकतेअस्त्विति। जात्यादेर्भेदाभेदांगीकारेण स्वरूपाभिन्नत्वात् स्वरूपविषयकमपि प्राथमिकज्ञानं जात्यादिविषयकमेव । प्राथमिकज्ञानेतु न विविच्यते न भिन्नतया गृह्यते । द्वितीयादि ज्ञानेतु विविच्यते ।यस्मिन्नविविच्यते तन्निर्विकल्पकं इतरस्य विकल्पकं । नतु जात्याद्यगोचरं निर्विकल्पकं तद्गोचरंसविकल्पकमिति विभागमित्यर्थः। जात्यादि स्वरूपाभेदो धर्मिणोऽसिद्ध इति परिहरतिनेति । प्रथमपिंडेति।अयं घट इति प्रथमपिंडग्रहणमभेदे प्रमाणमित्यर्थः । प्राथम्यं किं ग्रहणविशेषणं उत पिंडविशेषणमिति विकल्पयतितत्रेति।ज्ञानस्य प्राथम्य मेकव्यक्तिविषयेषु प्रथमोत्पत्तिः । पिंडस्य प्राथम्यंप्रथमगृहीतत्वं । सजातीयेषु प्रथमाक्षेति जातित्वेनोपस्थितजात्यभेदग्रहादिति भावः ।अनुवृत्तत्वेति। जातित्वाग्रह्णादिति भावः (अर्थः) । असाधारणरूपेण ग्रहणे तदभिन्नत्वेन ग्रहो न संभवतीति भावः । ननु जात्याद्यभिन्नत्वप्रकारेण ग्रहणे हि जात्यादेरसाधरणरूपेण ग्रहणापेक्षा । सन्ति तु धर्मिणि गृह्यमाणे जात्यादिकमपि सदभिन्नं सदात्मना गृह्यत इति शंकतेजात्यादीन्यपि।तथा सतीति। स्वरूपापेक्षया जात्यादेरभेदे किं प्रमाणमिति पृष्टे तत्स्वरूपविषयकं ज्ञानं सदभिन्नत्वाज्जात्यादिकमपि सद्रूपेण गृह्णातीत्युक्तं ततश्चान्योन्याश्रयः। अभेदे सिद्धे सदज्ञानस्य सद्रूपेण तदभिन्नजातिविषयत्वसिद्धिः । सद्रूपेण तग्रहे सिद्धे हि भेदसिद्धिरिति । तथा च सन्मात्रमेव गृहीतं । नतु जात्यादिकमित्येव पर्यवसानान्निर्विशेषविषयं निर्विकल्पकं सिद्धमित्यर्थः ।नन्वेवमपि निर्विशेषविषयनिर्विकल्पकसिद्धिर्न भवति । असद्वयावृत्तेरपि ग्रहणादिति शंकतेअसद्वयावृत्तीति।अन्योन्याभावो व्यावृत्तिः । सा स्वरूपाद्भिन्नेति पक्षे कथमित्यत्राहअतिरेके वेति। तदानीं तद्ग्रहो नस्यादिति भावः ।तदभेदग्रहणासिद्धेरिति ।जात्याद्यभेदग्रहणासिद्धेरित्यर्थः ।जातिप्रथमाक्षसन्निपातज्ञानेन भेदग्रहण संभवादेकशब्दप्रयोगाच्च अभेदे तत्प्रमाणमिति शंकतेतदानीमिति।आश्रयाद्भेदः भेदकः । शब्दानुविद्धः शब्दव्यवहारहेतुः । न तावदभेदग्रहणे भेदग्रहणाभावो मानमिति प्रसंगात् ।नाप्येकशब्दानुविद्धत्वं व्यभिचारादिति परिहरतिवसनेति। यद्विषय एक शब्दानुवेधः तत्रापि तदभेद इति न व्यभिचार इति भावः ।अत्रापीति। विशेषमात्रविषय इत्यर्थः । अभेदे मानान्तरं शंकतेनन्वभेदेति। यथा दंडी देवदत्त इत्यत्रेति भावः । मत्वर्थीयप्रत्ययनिरपेक्षसामानाधिकरण्यस्य व्यभिचारमाहअभेदप्रसंगइति। यद्यपि देवोऽहमित्यादि व्यवहारो भ्रान्तिमूलक इति वक्तुं शक्यं । तथापि विवेकिनां आत्मा देवो जात इति व्यवहारे व्यभिचार इति भावः ।लक्षणयेति। देहवाचिना देवादिपदेन 
तद्विशेष्टेलक्षणा । तथा चा लाक्षणिकमत्वर्थीय प्रत्ययनिरपेक्षसामानाधिकरण्यं अव्यभिचारीति भावः ।तत्रापीति।मीमांसकैकदेशिभिः जातिवाचिपदानां व्यक्तिषु लक्षणांगीकारात्सत्वसिद्धिरिति भावः । ननु येतु अपृथक्सिद्धत्वादपर्यवसानवृत्त्या वा सामानाधिकरण्यमिच्छंति तन्मते न दोष इति शंकतेअपृथगिति (अन्यथेति)। जातिमात्रशक्तिजन्यज्ञानस्य व्यक्तिविषयत्वं विना जातिविषयत्वासंभवात्पर्यवसान मित्यर्थः । जातिशक्तेरेव व्यक्तिबोधकत्वमादि शब्दार्थः । अपृथक्सिद्धयादेशशरीरेपि वक्तुंशक्यत्वान्न तस्योक्तसामानाधिकरण्य प्रयोजकत्वं । यदि शरीरव्यावृत्तमेवतत्तदाविशेष्यवैयर्थ्यमिति भावः । नन्वस्तु शरीरव्यावृत्तमपृथक्सिद्धत्वमभेदहेतुरिति शंकतेअस्त्विति। भिन्नेषु घटपटादिष्वपृथक्सिद्धेर दर्शनादितिभावः ।ननु कुत्राप्यन्वयादर्शनात् कथं व्याप्तिग्रह इति चेत् व्यतिरेक्यनुमानस्य सुवचत्वात्। भेदगर्भेणेति। ययोर्मध्ये नियमेनैकमपराश्रितमेव तयोरपृथक्सिद्धत्वमिति भेदगर्भत्वं । यद्वा तद्वयाप्यत्वमेव तद्गर्भत्वं । अन्यथा घटस्यैव घटापृथक्सिद्धप्रसंगादिति भावः । व्याधाताविति शंकतेनायमिति। स किंभेदशब्दस्यमुख्यार्थः उत न आद्य आहतथाबिधस्येति। द्वितीयं दूषयतिभेदावरुद्धस्येति। स्वभावोधर्मः ।प्राथमिकस्यस्वरूपविषयत्वस्य ज्ञानस्य जात्याद्यविषयतयाऽस्मदभिमत निर्विकल्पकाविरोधादिति भावः ।सहोपलंभस्येति। सहभावस्य भेदगर्भत्वादनियमस्य भेदव्यापकत्वादित्यर्थः ।आशांबरेति। भेदाभेदवादिनामनैकान्त्यवादिदिगंबरसगोत्रत्वमिति भावः ।
निर्विकल्पकं नैयायिकसिद्धमाशंकतेअस्त्विति।एवमपि जात्याद्यविषय निर्विशेषविषयक निर्विकल्पकसिद्धेर्नेति भावः । सविकल्पकव्यावृत्त्यर्थे गृहीतविशेष्यविशेषणभावमित्युक्तिःतत एवेति। निर्विकल्पकरूपविशेषणज्ञाना(असाध्यत्वात् तज्जनक निर्विकल्पकस्य) देरेवेत्यर्थः ।नहीति। निष्ठया भूतत्वस्य विवक्षितत्वात्पूर्वं विशेषणज्ञानाभावे विशिष्टबुद्धिर्नस्यादित्यर्थः । जात्यादिविषयज्ञानस्य जात्यादिविशेषणज्ञानसाध्यत्वात् तज्जनक निर्विकल्पकस्य जात्यादिविषयकत्वं (प्रसाध्य सामग्री सत्वाद्य निर्विक्लपकस्य जात्यादिविषयकत्वं) साधयतिनचेत्यादिना। सत्यां सामग्रयां कार्यविळंबायोगादिति भावः ।कस्तर्हीति। विशेषणविशेष्यग्रहस्याविशेषादिति भावः ।
समवायेति - उभयसम्बन्धविषयकज्ञानं सविकल्पकं तदविषयकं निर्विकल्पकमिति भावः। अपृथक्सिद्धेष्विति। पृथक्सिद्धदंडादिष्विव तदुभयातिरिक्तसंबंधाभावात्तदुभयस्वरूपविषयत्वम विशिष्टमिति भावः ।समवायाभ्युपगमाच्चेति। रूपरूपिणोस्संबंधितया समवायेऽभ्युपगम्यमाने समवायस्यापि संबंधाभावेऽभ्युपगम्यमाने तस्यापि तथेत्यनवस्था स्यादिति । तत्परिहाराय क्वचित्संबंधं विनाप्याधाराधेयभावे सत्यादावेव तदस्त्विति समवायो निराकृतज्ञत्यर्थः। स किमिति। इच्छादेरिव तस्यापि ग्रहणे सामग्रयाः सत्वादिति भावः। एवमपीति। समवायाग्रहणं कैश्चिदिष्यते तन्मतमङ्गीकुर्म इति भावः ।नहीति। नित्यं ग्रहणांगीकारादिति भावः ।तथापीति। विशेषणत्वविशेष्यत्वग्रहात् विकल्पकस्य विशेष इति भावः ।तर्हीति। विशेषणविशेष्य भावो यत एव विशिष्टप्रतीति निबंधकः तत एव हेतोस्ततः पूर्वं विशिष्टप्रतीतेः पूर्वं विशिष्टप्रतीतौ जायमानायां विशेषणमिदं विशेष्यमिदमिति ज्ञानान्तरेण गृह्यत इत्यर्थः ।माभूदिति। सहकारिवशाद्विकल्पे समवायभानाद्विशेष इति भावः । सहकारिपदेन किं प्रयोजकत्वं विवक्षितं उत कारणत्वमिति विकल्पाभिप्रायेणाद्येदोषमाहअवच्छेदकयोरिति। अवच्छेदकग्रहस्य पूर्वं सत्वा भावेपि तद्व्यतिरेक संबंधग्रहाभावात् प्रयोजकत्वमिति भावः । द्वितीयं शंकतेअवच्छेदकग्रहस्येति। अवच्छेदकशब्देन संबंध्यंतरमुच्यते । संबंधिज्ञानाभावे संबंधग्रहो न दृश्यत इत्यत्राहसंबंधेति। ज्ञायमानत्वरूपेणावच्छेदकं दंडत्वाद्यवच्छेद्यं संबंधाद्यवच्छिंद्याद्वि विशेषशब्देन संबंध्यत्रोच्यते । संबधिज्ञानाभावे संबंधग्रहो नदृश्यत इत्यत्राहसंबंधेति) शेषयत्तादृशं ज्ञायमानत्वं युगपद्ग्रहणेपि संभवतीति किंतस्य पूर्वग्रहणे न संबंधिज्ञानविषयत्वमपेक्षितं । ननु पूर्वं ज्ञानविषयत्वं पूर्वविशेषणस्य व्यर्थत्वादिति भावः । अन्यथासिद्धत्वाच्च पूर्वग्रहणं नापेक्षितमित्याहसत्यपीति। सत्यपि पूर्वग्रहणे तादात्विकग्रहणमभिप्रेतं ततश्च तादात्विकावच्छेदकग्रहणाभावे विशिष्टज्ञानासिद्धेः । यत्र पूर्वग्रहणमस्ति तत्राप्यव्यभिचारात् तादात्विकग्रहणमेव प्रयोजनं नतु पूर्वग्रहणमपीत्यर्थः । अवच्छेदकस्वरूपोल्लेखः - प्रतियोगिस्वरूपज्ञानं । अवच्छेदोल्लेखः - संबंध ज्ञानं ।
ननु निर्विकल्पकमपि संबंधविषयकमस्तु । नच निर्विकल्पकत्वव्याघातः अवच्छिन्नत्वस्याग्रहान्निर्विकल्पकत्वोक्तिरिति शंकतेअस्त्विति। निर्विकल्पकेपि (तद) तद्ग्रहणं स्यादेव सामग्र्यास्सत्वादिति भावः ।अवच्छेदकयोरिति। नन्वच्छेदकज्ञानस्य पूर्वमभावात्कथं निर्विकल्पके भानसामग्रीत्याहअवच्छेदक स्वरूपेति ।स्वरूपशब्देनावच्छेद्यस्वरूपं गृह्यते । अवच्छेद्यावच्छेदकस्वरूपग्रहणं च समानकालीनतयापेक्षितं न तु पूर्ववृत्तितयेति भावः ।
ननु विशेष्यविशेषणानवगाहि स्वरूपविषयकं ज्ञानं निर्विकल्पकमिति हि तल्लक्षणं । तत्र स्वरूपशब्देन विशेषणविशेष्यसंबंन्ध 
उच्यते स एव निर्विकल्पकविषयः । न च तस्य सविकल्पकेऽपिविषयत्वं विशेषणविशेष्यमात्रादेव विशिष्टज्ञानत्वोपपत्तेः । न समवायविषयत्वमिति पक्षं दूषयतिएतेनेति।अवच्छेदकभानं विनावच्छेद्यभानायोगादित्यर्थः । नन्वेतावतापि निर्विकल्पकखंडनेन किंसिद्धं भवतीत्यत्राहअत इति। यतो निर्विकल्पकं जात्याद्यविषयकं स्वरूपमात्रविषयकमतइत्यर्थः ।
नन्वस्तु निर्विकल्पकं तथापि कथं निर्विशेषवस्तु सिद्धिः निर्विकल्पकस्यैवविशेषविषयत्वसंभवेनाद्वैतासिद्धेरिति बौद्धः शंकतेतथापीति। स्वलक्षणापरनामानः - स्वलक्षणशब्दवाच्यः । निराधारा - निर्धर्मकाइत्यर्थः । तथाच बहुत्वाद्वितीयवस्तुविषयत्वं नास्तीति भावः ।निर्विकल्पकस्य विशेषविषयत्वे प्रमाणं नास्तीत्याहप्रमाणेति। नीलपीतादिस्वलक्षणानां सद्भावे मानं नास्तीत्याशंकतेनीलपीतादीति ।कंबले नीलोऽयमिति सुवर्णे पीतोऽयमिति पटे शुक्लोऽयमिति विकल्पनियमो दृश्यमानस्वकारणभूततत्तद्गोचरंज्ञानमाक्षिपन् तद्गोचरं निर्विकल्पकं कल्पयतीत्यर्थः । स्वानुरूपविशेषोल्लेखं - तत्तद्विशेष विषयत्वमित्यर्थः ।विशेषणज्ञानं नर्विकल्पकं अपितु विकल्प एवेति परिहरतिनैकस्मिन्निति। गृह्यमाणे - अध्यासमाने ।उक्तमेवोपपादयति ।किमेकस्यामिति। प्राकारतोरणादिविकल्पाः युगपदपिवा किं तेन कल्प्यं इत्यन्वयः ।ननु सर्पादि भ्रमाणां वासनावशात्संभवेपि प्रकृते तदसंभव इत्यत्राहविकल्पानामिति। ननु भ्रान्तिज्ञानवैचित्र्यार्थं विचित्रवासना सिद्धये विचित्रविशिष्टविषयज्ञानस्य जनकता वाच्याविचित्रविषयाभावे च विचित्रवासना न स्यादिति शंकतेविशेषाणामिति। विज्ञप्तिबीजान्येव विज्ञप्तयो ज्ञानानि।तान्येव बीजानि कारणानीत्यर्थः ।अन्यथेति।विशेषाणां वासना हेतुत्वे तत्र विषयीभूतरजतस्य मिथ्यात्वेन जनकत्वादित्यर्थः ।
ननु तत्तद्विषयविज्ञप्तेर्वासनाहेतुत्वेपि भ्रमरूपविज्ञप्तेरपि वासनाजन्यत्वात्तन्मूलज्ञानापेक्षायां क्वचित्प्रमायामेव पर्यवसानं वाच्यं अन्यथावस्थानात् । तथाच विशेषानंगीकारः कथमिति शंकतेनन्वापणादिष्विति। आपणस्थरजतानुभवोऽपि भ्रम एव । एवं च न तन्मूलसंस्कारजनकासंभवः । जन्मान्तरीयरजतानुभवस्येव तन्मूलत्वात् । न चानवस्था । प्रवाहानादित्वेनादोषत्वादिति परिहरति ।उच्यत इति। ननु प्रत्यक्षादिसिद्धाः विशेषाः कथमपह्नोतुं शक्य इत्यत्राहअस्यार्थस्येति। बाह्यमिथ्यात्वेन समानसमयाचाराः समानव्यवहाराश्च द्वितीयबौद्धा इत्यर्थः । नन्वेवमप्यालयविज्ञानाद्यान्तरभेदांगीकारात्कथं निर्विशेषत्वमित्यत्राहतत्रत्विति। आंतरविकल्पस्यापि वासनामूलत्वेन भ्रमत्वसंभवादित्यर्थः ।तत्कल्पनेऽपि क्षितिकर्तूनामिति लाघवान्निर्विकल्पकानामेव विषयत्वे विशेषविषयत्वेपि सविशेषाणामेवैक्यमित्यर्थः ।विश्वविषयं विश्वे विषयाः प्रतियोगित्वेन यस्याद्वैतस्येत्यर्थः ।रूपरसेति। पृथिव्यादयश्चत्वारः पदार्थाः । तेच परमाणुस्वरूपाः त एव रूपरसगंध स्वभावाः । ननु रूपादयस्तद्धर्माःइत्यंगीकृतमिति भावः । यद्यपि वैभाषिकस्य तन्मतं । न योगाचारस्यतथापि बौद्धत्वेनैक्याद्भवद्भिरित्युक्तिः ।केचित्तु यद्यपि योगाचारस्य बोधकं वस्तु नास्ति तथापि कल्पितं वस्तु तथा कल्प्यत इति न विरोध इत्याहुः । किं प्रतीतिविरोधो वस्तु विरोधो वेति विकल्प्याद्ये लोक दृष्टैरपि लौकिकाः पटादिबोध्यो रूपादीनि विविच्य न पश्यन्ति किन्तु तदात्मनेति रूपत्वादि नानाधर्मवत्वेन प्रतीतिर्नविरुद्ध इति भावः । द्वितीये आहपरसिद्धान्तिभिश्चेतिबौद्धैरित्यर्थः। सर्वमतेप्यविरोधमाहभवद्भिस्तु शान्त्येति। सिद्धप्रभाववत्प्रतीति - प्रभाव एव शान्तिकारणमिति भावः । सौगतमते क्षणिकत्वान्नकश्चिच्छत्रुर्न कश्चिन्मित्रमिति भागाभावः ।
ननु विशेषग्राहकाणामपि सत्वात्कथं निर्विशेषता । न च तेषामप्रामाण्यं बाधकाभावात् न च निर्विकल्पकं बाधकं वैपरीत्यप्रसंगादित्यत्राहप्रमाणजयेष्ठस्येति। निर्विकल्पकस्य निर्विशेषविषयस्य प्रथमभावित्वात् तेन इतरेषामन्यथासिद्धानां बाध इति भावः । इदं प्रमाणमिति वक्तुं न शक्यत इति वक्तुमित्यन्वयः ।"अत्रोत्तर'मिति भाष्यकार इति शेषः । नहि प्रतिज्ञामात्रमर्थसाधकमिति मनसिकृत्यभाष्यं व्याचष्टेअयमभिप्राय इति। अन्वयव्यतिरेकौ भिन्नसामग्रीवेद्यविशेषणविशेष्यविशिष्टबुद्धि विषयावेव ।नतु सामान्यतो विशिष्टबुद्धिमात्रविषयौ । अतो न प्रत्यक्षं स्वरूपग्रहणस्य विशिष्टबुद्धिं प्रति कारणत्वेप्रमाणमित्याहभिन्नसामग्रीति।एकसामग्रीवेद्येषुएकेंद्रियनिरूपित लौकिकप्रत्यक्षसामग्रीवेद्येष्वित्यर्थः ।उक्तं च त्वयापीति। पूर्वपक्ष इति शेषः । ननु तत्र विशेषणग्रहस्य पूर्ववृत्तत्वमास्त्वित्युक्तं न तु विशेष्यस्वरूपग्रहस्येत्यत्राहतद्वदिति। न्यायस्य तुल्यतयोक्तप्रया सत्वमित्यर्थःअत एवेति। भिन्नसामग्रीवेद्यविशेषणविशेष्यगोचर बुद्धिष्विव स्वरूपग्रहणपूर्वकत्व दर्शनादित्यर्थः । ततश्च सर्वजनकेन्द्रियनिरूपितस्वजनकलौकिक सन्निकर्षवद्विशेषणविशेष्य विषयकत्वरहितविशिष्टबुद्धित्व मुपाधिरिति । यद्वा विशेष्यांशे लौकिकभिन्न बुद्धित्वमुपाधिः सुरभिचन्दनमित्यादौ विशेषणज्ञानजन्यत्वेपि विशेष्यज्ञानजन्यत्वाभावात् न साध्यमिति न साध्यव्यापकत्वं शंकतेति ध्येयं । ननु विशेषग्रहणे सति कथंचिदपि निर्विकल्पकत्वासंभवात् रूपादिग्रहणमेव निर्विकल्पकं 
वक्तव्यमित्यत्राहयच्चोक्तमिति।निर्विशेषग्रहणेति। निर्विशेषनिर्विकल्पकंतावत् दूषितमेव । विशेषग्रहणात्मकमपि यदि न स्यात् माभूत्किन्नछिन्नमित्यर्थः । ननु निर्विकल्पकं तावन्नाप्रमाणिकं योगशास्त्रसिद्धत्वात् विशेषणग्रहणे च तस्यासंभवान्निर्विशेषस्वरूपग्रहणमेव तदेष्टव्यमिति शंकते ।योगीति। ननु वेदान्तानामखंडार्थत्वान्निर्विशेषनिर्विकल्पकसिद्धिरित्यत्राहआगमानांचेति। ननु अर्थमात्रावभासोयं समाधिर्हानोमकः यत्र स्वरूपशून्यमिव भवतीति योगरहस्ये श्रूयते । तेन निर्विशेषनिर्विकल्पकसिद्धिरित्यत्राहअर्थमात्रावभासस्येति। तर्हि तस्य कोर्थ इत्यत्राहध्यानमेव हीति। ध्येयार्थानां वैशद्ये सति ध्यानं ध्येयार्थैरेकीभूतमिव ध्येयध्यानभूतं विना भासते
""अधराहितचारुवंशनाळा मकुटालंम्बिमयूरपिंछमालाः ।
हरिनीलशिलाविभंगनीलाः प्रतिभास्सन्तु ममांतिम प्रयाणे ।।
(वेदान्तदेशिककृत गोपालविंशतिः12)
""दयाशिशिरिताशया मनसि मे जागृयुः। श्रियाध्युपितवक्षसः श्रितमरुद्वृधा सैकताः ।
जगद्धुरितघस्मराजलधिडिंभडंभस्पृशः सकृत्प्रणतरक्षणप्रथितसंविदस्संविदः ।।''
(वेदान्तदेशिककृत अभीतिस्तवः2)
इत्यादीत्यर्थः । अत एव शून्यमिवेत्युक्तिः । अर्थ निगीर्णत्वं अर्थात्मना भानत्वं । पृथगनवभासनात् शून्यसादृश्यं तैर्द्रष्टव्यं । नन्वेवं व्याख्याने किं मानमित्यत्राहप्रह्लादेति ।
अतः प्रामाणिक इति। निर्विशेष निर्विकल्पकस्याप्रामाणिकत्वात्प्रामाणिकनिर्विकल्पकमुपलंभ सिद्धेष्वेव किंचिदंगीकर्तव्यं । तत्र संस्कारनिरपेक्षस्य तस्य निर्विकल्पकत्वं सविकल्पकान्यूनविषयकत्वादित्यर्थः ।ततः। निर्विकल्पकानन्तरमित्यर्थः । ननु संस्कारसहकृतेंद्रियजन्यं ज्ञानं सविकल्पकं ।तन्निरपेक्षेंद्रियजन्यं ज्ञानं निर्विकल्पकमित्यनुपपन्नं । समाधिज्ञाने निर्विकल्पशब्दाभिलप्येतिव्याप्यापत्तेः ।तस्य संस्कारजन्यत्वात् । किं च सामान्याकारेण प्रथमं गृहीतमेव पुनरपि किंचिदिति गृहीतं तदनन्तरं प्रथममपि निर्विकल्पकतया गृहीतं पुनरपि निर्विकल्पकतयैव न तु विशिष्येति प्रत्यवमर्शः । तत्राप्यव्याप्तिरिति चेदत्राहुः । संस्कार सहकृतेंद्रियजन्यं ज्ञानं सविकल्पकमित्युपलक्षणं । तत्तत्पुरुषजिज्ञास्यमानतत्तदसाधारण धर्मं विना ग्रहणं तत्तत्पुरुषापेक्षया निर्विकल्पकं तद्विशेषाकारग्रहणं सविकल्पकं तथैव व्यवहारात्! तथाच न क्वाप्यव्यतिव्याप्ती । न च प्राथमिक गौरिति ग्रहणस्यासंग्रहः । इष्टत्वात् । न च भाष्य विरोधः । एतत्परतया योजयितुं शक्यत्वात् । ननु संस्कारसहकृतेन्द्रियजन्यज्ञानंनिर्विकल्पकमिष्यते तेन तदविशिष्टविषयत्वमस्त्वित्यत्राहतच्च येनाकारेणेति। सविकल्पकं हि पूर्वानुभूतः ।इदानीमनुभूयमाने च अनुवृत्ततर्या प्रतीयमानधर्मेण स्वविषयं विशिनष्टि ""अयमपि गौः स एवाय''मिति वा । अतः पूर्वमपि गोत्वानुभवः आवश्यकः इत्यर्थः । ननु सामग्र्यभावे कथं विशिष्टविषयत्वमित्यत्राहप्रथमेति। संयोगसंयुक्ताश्रितत्वादिकारणस्यावश्यं भावादित्यर्थः । भाष्य सम्मतिमाहतदाहेति। स्वस्मिन्निर्विकल्पके अनुभूतपदार्थस्य सविकल्पके प्रति संधानंप्रति हेतुर्निर्विकल्पकमित्यर्थः । शंकतेनिर्विकल्पकमिति। विकल्पशब्दस्य विशेषवाचित्वादिति भावः । परामर्शदशा - संस्कारजन्यविकल्पत्वदशा ।तत्र विवक्षयिष्यमाणानुवृत्तत्वस्य निर्विकल्पके विषयत्वाभावमात्रेणेत्यर्थः । अस्मिर्थे भाष्यमाहतदाहेति।केनचिदिति ।सविकल्पकानुभूतव्यत्वेत्यर्थः ।भाष्ये विप्रतिपत्तिः ।तत्राहेति। तथाभूतस्य निर्विशेषवस्तुनो यद्ग्रहणं निर्विकल्पकं तस्यादर्शनादित्यर्थः ।ननु कथमदर्शनं । तादृशनिर्विकल्पकस्य स्वप्रकाशविरुद्धत्वादित्यत्राहअयमभिप्राय इति।तद्दुरूपपादेत्युक्तं इति। पूर्ववादे निर्विशेषवस्तुनः स्वतस्सिद्धत्वखण्डनावसरे इत्यर्थः ।व्याख्यातमितिविशिष्टबुद्धित्वं सोपाधिकमित्युक्तमित्यर्थः । साधकाभावस्य संशयसहत्वात्तदसहबाधकपरतया व्याचष्टेयद्वेति। व्याख्येयन्याख्यानपरत्वे व्याख्यन मात्रस्यैव वक्तुमुचितत्वात् । तथा क्वचिद्वयाख्यातं च गत्यभावविषयमिति मत्वा आहयद्वेति। तथा भूतस्य कदाचिदपि ग्रहणादर्शनानुपपत्तेश्चेति पूर्वग्रंथद्वयं केनचिद्विशेषणेन इदमित्थमितिसर्वाप्रतीतिरूपजायते । त्रिकोणसास्नादिसंस्थानविशेषेण विना कस्यचिदपिपदार्थस्य ग्रहणायोगादित्युत्तरग्रंथद्वयं द्रष्टव्यं ।अतो निर्विकल्पकमिति। प्रकारान्तरासंभवादित्यर्थः । ततश्च सविकल्पकत्वनिर्विकल्पकत्वयोः व्युत्पत्त्यनुसारेणेति सविकल्पकनिर्विकल्पकयोस्संकीर्णार्थत्वे तेनैव लोके व्युत्पन्नत्वादिति भावः । ननु प्रथमप्रतीत्यनुसंहितेत्यादि भाष्येपि पूर्वभाष्यवदनुवृत्ताकार रूपवस्त्वंतरगृहणाग्रहणयोरेव प्रतिपादनाच्छंका तादवस्थ्यमित्यत्राहअयमभिप्राय इति ।संस्कारजन्यत्व तदभाववुपपादयतितदेतद्दृश्यत इति।
सामग्री ग्रहणमित्यत्राहनह्यनुवृत्ताकारेति। अनुवृत्तत्वं हि पंडान्तरवृत्तित्वे सत्येत्पिंडवृत्तित्वं । तथाचैकपिंडज्ञानेपि 
पिंडान्तरवृत्तित्वग्राहका भावान्नसामग्रीति भावः ।संस्थानरूपजात्यादेरिति। अनुवृत्तत्वं हि जातिधर्मः । नतु जातिस्वरूपमिति तद्ग्रहाभावेपि जातिग्रहे न किंचिद्बाधकमित्यर्थः । इत्थमिदं प्रकारः संस्थानमेवेत्यर्थः ।एतेनेति। प्रथममेव विशिष्टग्रहणसामग्रीसत्वादित्यर्थः ।प्रथमपिण्डस्यैवेति। सजातीयेषुप्रथमगृहीतपिंडस्येत्यर्थः । तदेव दर्शयतिसेयं गौरिति।द्वितीयादीति ।संस्कारजन्यत्वसंभवादित्यर्थः ।तदुपपादयतियथेति।
ननु द्वितीयादिपिंडग्रहणेषु गोत्वादेरनुवृत्तत्वधर्मविशिष्टता सर्वैरेव गृह्यत इत्यनुपपन्नं विस्मृतप्रथमपिंडस्य परामर्शाभावादित्युक्त्वात् तदा द्वितीयादिपिंडग्रहणं सर्वं सविकल्पकमेव । प्रथमपिंडग्रहणमात्रं निर्विकल्पकमिति तदनुपपन्नं । निर्विकल्पकलक्षणस्य संस्कारजन्यद्वितीयपिंडग्रहण साधारणत्वादित्यत्राहअयमाशय इति। तर्हि प्रथमपिंडग्रहणस्य निर्विकल्पकोदाहरणत्वोक्तेः द्वितीयादि पिंडग्रहणस्य सविकल्पकत्वोदाहरणत्वोक्तेरेवा भाव इत्यत्राहद्वितीयादीति। प्रायशः प्रथमपिंडग्रह अनुवृत्तत्व ग्राहकसामग्र्यभावात् द्वितीयादिपिंडग्रहणे तत्सत्वात्तदुक्तिरिति भावः ।
वत्सकुलजलधिकौस्तुभानृसिंहगुरुसुतेन सिंहदेवेन कृतायां शतदूषणी टीकायां एकादश वादस्समाप्तः ।।
<12)
पूर्ववादे निर्विशेषविषयं निर्विकल्पकं न संभवतीत्युक्तमयुक्तं । प्रत्यक्षस्य सन्मात्रग्राहितया तस्यैव तथात्वादित्याक्षेपसंगतिमभिप्रेत्य वादार्थं संगृह्णातियस्येति। सदसदात्मकस्य चेतनाचेतनात्मकस्य विश्वस्य सत्ता यस्य ब्रह्मणः सत्वेन भवति सत्तैव विश्वसत्तेति भावः । तत्र हेतुःप्रत्यक्षाद्यपरिच्छेद्यमिति।ब्रह्मणः प्रत्यक्षानुमानाद्यगोचरस्य सत्ता कथं प्रत्यक्षभूतविश्वसत्ता स्यात् । न कथंचिदिति अनेन वादार्थः सुगृहीतः
सानुशयैरिति। शास्त्रं शब्दविज्ञानादसन्निकृष्टे विज्ञानं
""असन्निकृष्टवाचा च द्वयमत्र जिहासितं । ताद्रूप्येण परिच्छित्तिस्तद्विपर्ययतोपि वा ।।''
(कुमारिल श्रलोकवार्तिकं)
इति न्यायेन प्रत्यक्षबाधितेर्थे शास्त्रस्य अप्रवृत्तिं मन्वानैरित्यर्थः । उपलंभासिद्धिशंकापरिहाराय व्यवहारग्रहणंशुक्तिरजतादि भ्रमेष्विति। भ्रमत्वेन व्यवहारविषयेष्वित्यर्थः ।विविंचाम इति। तदियं धातुस्तदादिर्नतैजोहेत्वादिकः ।घटोस्तीत्यादिष्विति। अस्तित्वं सत्ता तदवच्छेदो घटत्वादि विधिर्भावात्मा व्यवच्छेदस्त्वभावात्मा ।अन्यतरेति। अन्यतरमात्रग्राहीत्यर्थः ।पूर्वत्रापीति। द्वयोरपि ग्राहकमित्यस्मिन् पक्षेपीत्यर्थः। स्वरूपग्रहणस्य - सत्स्वरूपग्रहणस्य भेदग्रहणस्य - घटत्वादिभेदग्रहण्स्यक्षणिकस्येति।अक्षणिकत्वेपि विषयसंबंधस्यागन्तुकत्वायोगाच्चेति भावः । प्रथमविकल्पे द्वितीयकोटिं दूषयतिअन्यतरेति।ननु प्रत्यक्षस्य सन्मात्रविषयत्वेऽप्यनुमानादिना शास्त्रस्य विरोधस्यादित्यत्राहएवमिति। तन्मूलानां - तदनन्तरभाविनामित्यर्थः । पक्षव्याप्त्यादिग्रहणाभावे अनुमान स्याप्यप्रवृत्तेः तद्ग्रहस्य च प्रत्यक्षमूलत्वे वाच्ये तस्य सन्मात्र विषयत्वसमर्थनेन प्रत्यक्षस्य तद्विषयत्वाभावे सिद्धे प्रत्यक्ष स्थलीयव्यवहारायक्लप्तभ्रममूलत्वमेव वाच्यमिति न तेषां भेदसमर्थनसामर्थ्यं ।भेदे प्रामाण्यमिति। तद्विरोधो मोक्ष इत्यर्थः ।भेदस्य प्रत्यक्षत्वाभावे हेत्वन्तरमाहसिद्ध्यन्नपीति। षष्ठप्रमाणम्  - अभावाख्यं प्रमाणं तेन चान्यत्वमभावस्य भट्टा वदन्ति । मायिनोऽपि व्यवहारः भाट्टनय इत्यभ्युगन्तारः तथैवांगीकृतवन्त इति भावः । षष्ठ प्रमाणंवेद्यत्वे हेतुरभावात्मतयेति । तत्र हेतुः । इतरव्यवच्छेदरूपतयेति । ननु सन्निकर्षजन्यत्वाद्भेद ज्ञानमपि प्रत्यक्षमेवेत्यत्राहएवमिति।सन्निकृष्टे सत्यारोपितत्वात्प्रत्यक्षत्व भ्रम इत्यर्थः ।सन्निकर्षात्।अधिष्ठानसन्निकर्षानन्तरभावित्वाद्भ्रान्तिमूल एवेति सर्वस्यापि प्रमाणसामग्रीविरहाद्भ्रान्तित्वमिति तात्पर्यं ।भेदेति।भेदस्य प्रत्यक्षविषयत्वाभावसमर्थनाय विधिनिषेधयोर्भेदं साधयन् स्ववाग्व्याहत इत्यर्थः ।
तदाहेति। भाष्यकार इति शेषः । वस्तुनः भेदश्चतद्रूपे तच्च संस्थानगोत्वं च ततः आदिशब्देन बहुव्रीहिः। ननु स्वरूपग्रहणदशायामेव कथं गोत्वादिग्रहः तस्य स्वरूपाद्भिन्नत्वादित्याशंक्य एककालीनसामग्रीकत्वाद्युगपगृह्यत इत्याहस्वरूपवदिति। नन्वेवमपि जातिग्रहणे किमायातमित्यत्राहन च जातीति।नहि त्वदनिच्छामात्रेण तत्सिद्धिरित्यत्राहत्वमपीति ।ततोतिरिक्तकल्पने प्रमाणाभावादिति भावः । ननु प्रतियोगिज्ञानसापेक्षोपलंभस्य कथं सहोपलंभ इत्यत्राहघटत्वादिरिति। ननु स्वरूपतो ग्रहणेप्याश्रयप्रकाशापेक्षास्त्येवेत्यत्राहआश्रयेति। स्वरूपे (स्वकाले) तदपेक्षायाः आवश्यकत्वान्न हेतुत्वेनापि तदपेक्षागौरवादिति समर्थितप्रायं । निर्विशेषनिर्विकल्पक निराकरणवाद इत्यर्थः ।प्रतियोगीति।ज्ञाननिरपेक्षवेद्यस्येत्यर्थः । कथंशब्दः क्षेपार्थः । यद्वा प्रश्नार्थ इत्यभिप्रेत्य आद्ये आहयदिति। तत एव भेदत्वाभावादेव प्रतियोगिसापेक्षत्वशंकाया अप्यभावादित्यर्थः । फलितमाहतदापीति। भेदत्वपक्ष इव भेदत्वाभावपक्षेपीत्यर्थः 
। प्रश्नार्थकत्वे आहसौहार्देनत्विति । सर्वेषामिति। अतिरिक्ताभाववादिभिरपि भेदत्वेन ज्ञाने प्रतियोगिज्ञानापेक्षा नतु प्रमेयत्वाद्याकारान्तरेण गोत्वादिभेदत्वेन ज्ञानेपि तदपेक्षा नाकारान्तरेणेति भावः।उपसंहरति । बाधाभावे चेति ।ग्रहणानुपपत्तिर्हि बाधिका उक्तप्रकारेण बाधाभावे संभविष्यति बाध्याबाध्यांश विवेचकमसंगतमितिभावः ।
अभेदमात्रग्राह्नित्वमित्यर्थः ।अपसिद्धान्तादित्यादि उताभदेतिशब्देन व्यवहारानुपपत्तिर्गृह्यते अनुमानादीनां । तत्र प्रामाण्याभावः किं भेदस्य बाधितत्वात् उत प्रत्यक्षविषयसन्मात्र एव तत्वावेदकतया स्वविषये । भेदे तत्वावेदकत्वाभावात् । यद्वा सन्मात्रविषयप्रत्यक्षसहचरितभ्रान्तिमूलत्वादिति विकल्पाभिप्रायेणाद्ये दोषमाहभेदबाधकानामिति। उपरितनवाद इति शेषः ।
द्वितीयं शंकतेयदि चेति। किंच स्वातंत्र्येण तत्वावेदकत्वं प्रामाण्यं तच्चावधारणविषयभेद एव वाच्यं । सन्मात्रे प्रत्यक्षचर्विते स्वातंत्र्याभावाद्भेदेपि तत्वावेदकत्वाभावं वदता त्वयोक्तरूपं प्रामाण्यं नांगीकृतमिति कुत्रापि तेषां प्रामाण्यं न स्यादित्याहयदि स्वविषय इति । तर्हीति। अप्रत्यक्षविषये प्रामाण्याभावादित्यर्थः । ननु तत्वावेदकत्वरूप प्रामाण्यसिद्धयर्थं न प्रतिक्षिप्यते किन्तु धर्माधर्मादौ शुक्तिरजतादिभ्रमव्यावृत्तविद्यमानार्थ विषयत्वरूपप्रामाण्यसिध्यर्थमेवेत्याशंकतेधर्मे चेति।चार्वाकवदितियद्यपि व्यावहारिकं प्रामाण्य माविशेष्यते तथापि न तदंगीकारेण प्रयोजनमस्ति । वस्तुतः प्रामाण्यस्वाभावादित्यर्थः । तृतीयं शंकतेप्रत्यक्षस्येति। भेदग्राहित्वाभावे सिद्धेत्यर्थः ।न पुनरिति।विषयविशेषे प्रामाण्यनिरसनं व्यर्थं । प्रामाण्यस्यैवा भावात् । चार्वाकनिरसनं व्यर्थमिति भावः । प्रत्यक्षस्य भेदावगहित्वाभावात् न तन्मूलानां तत्र प्रामाण्यमित्यत्र दोषान्तरमाहकिंचेति। प्रत्यक्षविरुद्धं  - प्रत्यक्षाविषयत्वं । यथा प्रत्यक्षस्य सन्मात्र विषयत्वेप्यन्वयव्यतिरेकाभ्यां तन्मूलस्य शास्त्र्स्य प्रपंच मिथ्यात्वेपि प्रामाण्यमिष्यते तथानुमानादेरपि भेदे प्रामाण्यमिष्यतां इत्यर्थः ।
क्रमयौगपद्येति। प्रतियोग्यधिकरणग्रहणे न विना अभावग्रहणासंभवादिति भावः । प्रत्यक्षेणाधिकरणग्रहणे - प्रत्यक्षरूपेऽधिकरणज्ञाने इत्यर्थः ।परस्परवार्तानभिज्ञे इति।परस्परवाक्यानभिज्ञत्वं - परस्परविषयाविषयकत्वं । अधिकरणग्राहिप्रत्यक्षस्य उत्तरप्रत्यक्षविषय भेदविषयत्वाभावाभेदग्राहिप्रत्यक्षस्याधिकरण विषयत्वाभावाद्भेदाधिकरणयोर्वैशिष्टयं न केनापि प्रमाणेन सिद्धयेदित्यर्थः । समो दोष इति परिहरतिहन्त किमिति । प्रथमोदितेति। प्रथमोत्पन्नप्रत्यक्षसहकाराद्वा विशिष्ट ज्ञानं जायमानं युगपदेवाभावप्रमाणेन भेदाधिकरणविषयकं जायत इत्यर्थः । समस्समाधिरित्याहकिं प्रत्यक्षान्तर इति । दत्तोत्तरमितिक्रमयौगपद्यविकल्पानुपपत्तेरेवेत्यर्थः ।
ननु भाष्ये सन्मात्रग्राहित्वे घटोस्ति पटोस्तीति विशिष्टविषया प्रतिपत्तिर्विरुध्येत इत्याद्युक्तमयुक्तं स्यात् ।विशिष्टविषयविकल्पांगीकारेण प्रतीतिविरोधाद्यभावादिति शंकायां भाष्यं व्याकुर्वन् दूषणान्तराण्याहएवं प्रत्यक्षस्येत्यादि । अश्वार्थिनश्चेति। उक्तन्यायेन विशिष्ट प्रतीतेरसंभवादिति भावः ।सर्वेषामिति। त्वदुक्तन्यायेन विशिष्टप्रतीतेरसंभवात् । वस्तुतस्तदर्थानियतानामपि शब्दानां सन्मात्र एव व्युत्पत्ते र्ग्राह्यतया सर्वेषां शब्दानां सर्वत्र स्मरणं स्यात् । तथा च तत्प्रयोगोऽपि प्रतिनियतो न स्यात् । किं तुयथाविवक्षितंयथेच्छमेवस्यादित्यर्थः ।सर्वेषां चेति। अनुमित्याद्यन्यत्वे सति गृहीतमात्रग्राहित्वं स्मृतित्वप्रयोजकं । नच सिद्धान्ते धारावाहिकेऽतिप्रसंगः । तत्तत्काल विषयत्वेन गृहीतमात्रग्राहित्वाभावात् इति भावः । ननु चक्षुराद्यभावनिबन्धन मन्धत्वाद्यास्त्वित्यत्राहतत्तत्प्रतिनियतेति। चक्षुरादीनामप्यभाव प्रसंगादिति भावः ।
प्रत्यक्षस्य सन्मात्रग्राहित्वे दूषणमभिधाय तत्फले शास्त्रप्रत्यक्षैकरस्ये दूषणमाहयत्विति।शास्त्रयोन्यधिकरणार्थविरुद्धमिति। त्वयापिशास्त्र्यैकवेद्यत्वस्य योजनाभेदेनाभिधानादिति भावः ।श्रुतिस्मृतिविरोधमप्याह"न संदृश (तै - महाना)इत्यादिना ।ब्रह्मणः रूपं स्वरूपं दृशे दृगर्थं न सन्तिष्ठति दृशा न गृह्यत इत्यर्थः ।दुर्निवारा। अन्यथा दृश्यत्वानुमानस्य व्यभिचारप्रसंगादिति भावः ।
ननु योगि प्रत्यक्षं सन्मात्रब्रह्मविषयमस्त्वित्यत्राहयोगिप्रत्यक्षमपीति। प्रह्लादवामदेवादि समाधिष्वित्यादिनेति भावः ।
स्वरूपं - अधिकरणस्वरूपमित्यर्थः ।केनावधृतमिति। सच्छब्दार्थे भेदः ।घट शब्दार्थस्वरूपमिति वा । किं नस्यादिति भावः । अनुवृत्तिव्यावृत्तिभ्यां च वैशम्यं शंक्य समत्वमाहसदनुवृत्तेरित्यादिना। सत्वस्य व्यावृत्तिर्नास्तीत्याशंकतेअसतोऽपीति। खंडनोक्त्या परिहरतिमैवमिति।ह्यसन्निवृत्तमिति। किं च यदि सत्वं रूपं तर्हि असत्वमेव स्वरूपं किं न स्यादिति प्रतिबंद्यंतरमाहयथेति। तर्हि किं तत्वमित्याकांक्षायामाहअतो घटत्वादिरिति। परस्परव्यावृत्तमिति वस्तुत इति शेषः। ततः किमित्यतआह ।न तस्येति। नानाभूतवस्त्वान्मत्वासंभवादित्यर्थः । अस्त्वेवं तथापि सत्वमेव ब्रह्म भवत्वित्यत्राह।न तस्यापीति। तस्य धर्मत्वायोगादिति भावः । एकत्वाभावाच्च सत्वस्य नब्रह्मतेत्याह ।यश्चेति। उपसंहरति ।अत इति। अस्तु प्रत्यक्षस्यापि विशेषविषयत्वं । निर्विशेषविषयत्वमप्यस्त्वित्यत्राहप्रत्युतेति। विशिष्टविषयत्वस्येवानुभवादिति भावः ।
वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणीटीकायां द्वादशो वादसमाप्तः ।।
<13)
ननु पूर्ववादे सन्मात्रग्रहो न संभवति भेदानामपि ग्रहसंभवात् इति यदुक्तं तदयुक्तं । भेदानां दुर्निरूपत्वादित्याक्षेपसंगत्या निरूपयन् वादार्थसंगृह्णाति ।श्रीमल्लक्ष्मणेति। भेदं विभत्सतामित्यादिना वादार्थसंग्रहः ।
यदेतदिति। एतच्छब्देन वक्ष्यमाणपूर्वपक्षस्संगृह्यते ।मर्मपरिधट्टनं - मर्मवेधनं स्वव्याघातास्तव वचनमिति यावत् । व्याघातप्रकारस्सिद्धान्ते वक्ष्यते ।शुक्तिरजतादीतिभेदे भासमाने अध्यस्ताभेदप्रत्यक्षप्रतीत्यसंभवादिति भावः । निवृत्तिः - अभावः । आदि शब्देन वक्ष्यमाणकरतलप्रसाराणि गृह्यते । अस्तु स्वरूपपरिग्रहः तथापि भ्रमसंभव इत्यत्राहअवगतेति । कथं चेति। अध्यासाभावे प्रतिपन्नोपाधौ निषेधरूपबाधो न स्यादिति भावः ।न चेदिति। भ्रमात्प्राक् स्वरूपग्रहाभावे तदानीमिदमिति व्यवहारो न स्यात् ।न स्याच्चाधिष्ठानसामान्यग्रहलक्षणकारणाभावेन भ्रमोऽपीत्यर्थः । दूषणान्तरामाहघटोभिन्न इति। तत्र हेतुमाहभिन्नशब्दस्येति। दूषणान्तरमाहयदि चेति। यदि पटस्वरूपमेव घटाद्भेदः तदा कुड्यादेः पटान्यस्य सर्वस्य पटे स्वरूपत्वाभावात् घटाभेदस्यात् । एवं घटस्यैव पटभेदत्वात् कुड््यादीनां पटाभेदोपि वक्तव्यः । घटपटयोरूभयोरपि तदितरत्परस्पर तादात्म्यं वक्तव्यमिति सर्वतादात्म्यं प्रसज्येतेति भावः । ननु तत्तद्वव्यक्तीनां सर्वासामपि धटभेदेत्वावच्छिन्नसर्वतादात्म्यमिति शंकतेअथैतद्दोषेति। सर्वासां व्यक्तीनां धटभेदत्वे धटभेद इत्यनुगतव्यवहारनियामकस्यानुगतस्य भेदत्वाख्य धर्मस्यासंभवात् स्वरूपेणैवानुवृत्तत्वाच्चेति सर्वस्यापिघटव्यतिरिक्तस्य तादात्म्यं प्रसज्यते ।तथा पटस्यापि वाच्ये सर्वतादात्म्यं प्रसज्यत इति परिहरति ।घटव्यतिरिक्तेष्विति । प्रतियोगिस्मृत्य भाव इति। सप्रतियोगिकपदार्थ ज्ञानस्य प्रतियोगि ज्ञानसाध्यत्वादिति भावः ।न चेदिति ।भेदा ( ) त्यर्थः ।
किं धर्मधर्मिणोरैक्याद्धर्मधर्मि भेदो नास्तीत्युच्यते । किं वान्यतर परिशेषात् । तत्राद्ये स्वरूपपक्षोक्तदोषः । द्वितीये धर्मिपरिशेषो वा धर्म ( ) वेति विकल्पाभिप्रायेणाद्यं दूषयति ।धर्मधर्मिणोरितिअभेदादिति। भेदाभावदित्यर्थः ।धर्मभेदाभावादिति। धर्मभूतभेदस्याभावादित्यर्थः । द्वितीयं दूषयतियद्वेति।तत्रान्योन्याभावः पृथक्त्वं वा भेदोस्तु सप्रतियोगिकत्वादित्यत आहएवं चेति। तयोरपि स्वरूपं वा धर्मो वेति विकल्पदूषमाक्रान्तत्वात्प्रकारान्तरासंभवात् न तयोर्भेदत्वमिति भावः ।
किं च धर्म धर्मिणोरिति। भेदतद्धर्मिणोरित्यर्थः । आश्रयप्रतियोगिनोःभेदाश्रयप्रतियोगिनोरित्यर्थः ।तदाकारः तत्तदसाधारणाकारः । एवं च धर्मितया प्रतियोगितया च भेदाद्धर्मिप्रतियोगिनोर्ग्रहण एव भेदग्रहणं ।भेदग्रहणे सत्येव च धर्मित्व प्रतियोगित्वग्रहणं ऐक्य ग्रहे, तदसंभवादित्यर्थः । ननु विधेरेव व्यवच्छेदरूपतया तद्ज्ञाने कथमितरेतराश्रयत्वमित्यत्राहवस्त्वन्तरसिद्धाविति। किं विधेः स्वापेक्षयापि व्यवच्छेदरूपत्वं किमितरापेक्षया । नाद्यः विरोधात् । न द्वितीयः एकविधेरेवान्यव्यवच्छेद इति वदता वक्तव्यं - किं धट इत्याकरकोविधिः पटदेर्वव्यवच्छेदः न घटादिति । कुतः धटस्य तदन्यात्वादिति चेत् पटस्यान्यत्वे सिद्धे धट इत्याकारकविधेः तद्वयवच्छेदसिद्धिः । पटेव्यवच्छेदता सिद्धौ च धटात्पटस्य वस्त्वंतरसिद्धिरित्यन्योन्याश्रयतेत्यर्थः । इति चेत्यनन्तरं परस्पराश्रयतेत्यनुषंगः ।उभयथापीति। अनेकत्वेनोपस्थित्या हि धर्मधर्मिभावप्रसंग इति भावः।
अविद्यामाहात्म्यादिति - प्रत्यक्षस्योक्तदोषैर्भेदविषयत्वासंभवात्सन्मात्रविषयत्वं अविद्यामाहात्म्यात्तु सकलदोषतिरस्कारे कोपि भेदभ्रम उत्पद्यत इत्यर्थः ।अविचारेति। दोषमूलकज्ञानस्य सिद्धकारणानपेक्षत्वादिति भावः ।वस्तुत इतिआपाततो विचारसहत्वेन ज्ञानमात्रमिति भावः । तदुपकरणंतर्कादि तदवान्तर भेदः - प्रमाणप्रमेयतदुपकरणावान्तरभेदः । भेदश्च व्यवस्थाचेति द्वंद्वः । इदमेव प्रमाणं प्रयोक्तव्यं इदमेव कथा प्रवर्तनीयाः एत एव निग्रहाः उद्भावनीयाः इत्यादिसमयबन्धो व्यवस्था ।स्ववचन विरोधे इति। प्रमाणादिभेदवचनस्य भेदो नास्तीति वचनेन विरोधप्रसंगः । स्वसाध्यं भावरूपाज्ञानादिभेदसाधकत्वाभिमतप्रमाणस्य भेददूषकाद्भेदस्सिद्धो नवेति विकल्प्य द्वितीये दोषमाहकिंचासिद्धभेदेनेति।आद्य आहअन्यथेति।नन्वविद्याधीनत्वेपि भेदस्य ज्ञाने नियमो वाच्यं । अन्यथा धट एव पटज्ञन प्रसंगात् ।नचेष्टापत्तिः । उक्तदोषादित्यत्राहदिगिति। तदर्थस्तु नियमरूपायाविद्यकत्वेन तदसंभवस्येष्टत्वात् । नचधटे पटज्ञानप्रसंगः । सत्येव घटज्ञानविषये पटज्ञानस्येष्टत्वात्सर्वाध्या साधिष्ठानत्वात्सत इति।
धर्मधर्म्यादि विकल्पदूषणं पश्चादुद्धरिष्य प्रथमतः प्रतीत्या भेदं साधयति ।न तावदित्यादिना। अन्योन्याश्रयदोषानतीतः । कथमिति चेत् किमन्योन्याश्रयणोद्भावनात्प्रतीत्य तद पह्नवोभिप्रेतः । उत प्रतीतिसंभवेऽपि कारणापह्नवेन प्रतीतेर्मिथ्यात्वं । 
यद्वा अनिर्वचनीयकारणात्वात्प्रतीतेर्मिथ्यात्वं । किं वा निर्विषयत्वं।अथवा बाध्यविषयत्वमिति विकल्पमभिप्रेत्याद्यं दूषयति ।नतावदिति।स्ववचन विरोधः। अविद्यामूलो भेदग्रह इति स्ववचन विरोधः । प्रतीत्यभाववचनं । अभावमभ्युपेत्य प्रतीत्यभ्युपगमनं त्वदीयभाष्यविरुद्धं चेत्याहतथा सतीति। भेदप्रतीत्यपह्नवे सतीत्यर्थः । युष्मदस्मत्प्रत्ययावेवयुष्मदस्मदर्थभेदप्रत्यये, विषयविषयिणोरित्यादिना भेदश्चाभ्युपगत इत्यर्थः । द्वितीये आहतेन च भेदेति ।मथ्यात्वस्यापि कार्यत्वात्कारणं वाच्यमित्यर्थः। अन्यथेति। चार्वाकमते निर्हेतुकं कार्यमिति भावः । नित्यत्वतुच्छत्वयोरित्यकार्यस्य सत्वे ब्रह्मवत्सत्यत्वं समत्वे शशविषाणवत्तुच्छत्वं स्यादित्यर्थः । तृतीयं प्रतिवक्तिन च दुर्निरूपमिति। ननु विशेषतो निरूपणाभावोऽभिप्रेतइतिचेत्किमस्मन्मते निरूपणाभावः उत त्वन्मतेन । आद्ये इत्याहअन्वयेति। नचाधिकरणग्रहणपक्षर्योमानाभावादभेदप्रतीतौ साक्षत्वानुभवाच्चेति भावः । द्वितीयेआहभवतापीति।अन्यथेति। अविद्याकारणकत्वाभाव इत्यर्थः । चतुर्थं दूषयतिन चास्येति। स्ववचनभवद्भाष्य विरोधादित्यर्थः ।स्व बाध्येति। प्रतीतेर्निर्विषयतयाभेदगोचरप्रतीतेरभावात्तन्निरासानुपपत्तेरित्यर्थः । पंचममाशंकतेअतो बाध्येति। ननु भेदाभावग्राहित्वे कथं भेदस्थिरीकरणं तथा सत्यतिप्रसंगादित्यत्राहभेदाभावोऽपीति। अन्यथा भेदाद्भिन्नत्वेन सिद्ध्यभावे तदसिद्धेःभेदाभावसिद्धेः। तत्सिद्धे हेत्विति। यदि भेदाद्भिन्नत्वेन सिद्धावपि भेदाभावसिद्धिः तदा भेदात्मकतयैवा अभेदसिद्धयैवा भेदसिद्धिस्यादित्यर्थः । एवमप्युक्तदोषाणां प्रतिक्षेप इत्यत्राहएवं चेति।सामान्यत इति। धर्मधर्मित्वविशेषानादरेणेत्यर्थः ।
उत्तरापेक्षायामप्याहया चेति । निष्फलत्वादिति। भेदाभावलक्षणफलासिद्धेरित्यर्थः ।अन्यथेति। भेदाभावरूप फलसिद्धावित्यर्थः । इदमुपलक्षणं । उपजीव्य विरोधोऽपीति ध्येयम् ।न पुनरिति। स्वरूपधर्मयोरेकत्वादिति भावः । नन्वेकविषयत्वमात्रेण न पर्यायता । नीलमुत्पलमितिवदित्यत्राहन चेति। भेदमात्रनिरासे प्रवृत्तिनिवृत्तिभेदस्यापि निरासाद्धर्मत्व - धर्मित्वयोर्ह््युपाध्योर्भेदाभावादित्यर्थः ।प्रातीतिकेति। सुप्रसिद्धधर्मधर्मिभेदमुल्लंघ्य प्रवर्तत इत्यर्थः । पूर्वोक्ताभ्युपगमबाधं परिहर्तुमाहपारमार्थिकेति। विमर्शविषयभूतभेदो विमर्शभेदः । तन्मूलं तदवलंबनं तद्विषयं दूषणं प्रवर्तत इत्यर्थः । पारमार्थिको दोषो दूष्यत इति यावत् । तथा वाभ्युपगतस्य प्रतीतिसिद्ध भेदस्वरूपस्या निरासान्नाभ्युपगमबाध इति भावः । किं प्रतीतिसिद्धभेदस्वरूपादन्यस्यैव पारमार्थिकभेदस्य दूष्यत्वं किं वा प्रतीति सिद्धे भेद एव पारमार्थ्यनिरसनमिति विकल्पमभिप्रेत्याद्यं दूषयतिविमर्शभेदस्यापीति। तथा चापारमार्थिकभेदस्य दूष्यत्वासंभवान्निर्विषयदूषणं स्यादिति भावः । द्वितीय्य आहस्वमूलघातेति। पारमार्थ्यधर्ममात्रनिरासपारमार्थ्यरूपेण भेदस्यैव निरासेपि दूषणमूलभूतपरमार्थ भेदस्यादित्युपजीव्यबाधोऽभ्युपगमविरोधश्चेति भावः । येन परमते भेदो निश्चीयते तत्किं स्वाघातकासहिष्णुः उत तत्सहिष्णुः आद्ये आहअंगीकृतेति ।यद्यनंगीकृतमूलघातकं तदा तेन विरोधाद्दूषणप्रवृत्तेः पारमार्थतयैव भेदस्सिध्येदित्यर्थः । द्वितीयआहअन्यथेति। ननु माभूद्भेदनिश्चयः । परोक्तप्रतीतित्वमात्राद्विकल्पस्यादित्यत्राहतन्मूलेति। निश्चयमूलो हि विकल्पः न प्रतीतिमात्रादित्यर्थः । ननु न वयं विकल्प्य दूषणं ब्रूमः येन मूलघातः किन्तु अनुपलब्धेरेव भेदस्य बाधं ब्रूम इत्यत्राह(न तन्मूलेति) न चानुपलब्धेरिति । विकल्पेन किमिति ।विकल्प्यं दूषणं न ब्रूमः । अपित्वनुपलब्धिवशादेवबाधं दूषणं ब्रूम इत्यर्थः ।तथा सतीति। ख्यातिबाधाभ्यां ह्यनिर्वचनीयत्वमनुपलब्धस्य तदसंभवादित्यर्थः ।उपलंभस्यैव सत्वेन अनुपलब्धिरसिद्धेत्याहसंविदिति।
भेदः स्वरूपं धर्मो वेति विकल्प्यदूषणं जातिरिति दूषयतिकिंचेति।तदारोपसंभवादिति ।नचा भेदस्य स्वरूपत्वेपि तिरोधानाद्भ्रम इति यदि तदा स्वरूपस्य भेदत्वेपि समानमिति भावपर्यायत्वादिति भिन्नो घट इत्यत्रेवेत्यर्थः । आदिशब्देन घटो घटवदित्युक्तं ।स्याद्धटो भेद इति ।व्यवहारश्च स्यादिति विवक्षितं ।धर्मधर्मिभावस्येति। ननु सिद्धान्ते स्वरूपस्यापि भेदत्वांगीकारात् भिन्न इति धर्मधर्मिभावेन व्यवहारः कथमिति चेन्न । भिन्न इति व्यवहारस्य धर्म धर्मिभावनिबंधनत्वासिद्धेः । तस्य भेदाप्रयोज्य संबन्धमात्राधीनत्वादिति भावः ।भेदो धर्म इति। पक्षे भेदस्याप्यधिकरणप्रतियोग्यादिभिर्भेदोऽस्तिनवेतिविकल्प्य प्रवृत्तिदूषणमभेदो धर्म इत्यत्रपिस्यादित्यत्राहयद्यभेद इति।स एवेति। भेदभ्रमानुपपत्तिर्दोष इत्यर्थः।त्वदुक्तेति। इतीत्यनेन भेदस्स्वरूपं धर्मोवेत्याशंक्योक्तोर्थः परामृश्यते । भेदास्स्वरूपं धर्मोवेति विकल्पयता परेण हि प्रकारान्तराभावाद्यद्येकत्र स्वरूपं सर्वत्रापि स्वरूपमेव क्वचिद्धर्मत्वे तु सर्वत्रापि धर्म एवेति मर्यादा विवक्षिता । अभेदेऽपि तादृशमर्यादाकल्पनेन दूषणोक्तौ किमुत्तरमित्यर्थः। उपलंभ इति चेदिति। शुक्त्यादि स्वरूपग्रहेपि भेदभ्रमदर्शनात्तत्राभेदो धर्मः शौक्ल्यादिस्वरूपग्रहे तद्भेदभ्रमदर्शनात्तत्र स्वरूपभेद इति यथोपलंभं स्वीकारेण न दोष इति 
चेदित्यर्थः ।न काचिदिति। नास्माभिरभेद दूषणपरिहारः कार्यः । तथा च तद्दूषणे इष्टापत्तिरिति भावः ।किमर्थ इति। जीवब्रह्मणोरभेद समर्थनार्थमेव भेदापन्नपातो नेष्टापत्तिरिति भावः ।अन्यार्थ एवेति। भेददूषणमभेदसमर्थनार्थं न भवति । किंतु भेदासिद्धय इति भावः ।अप्रतिष्ठेति। माध्यमिकवत्सर्वशून्यत्वानंगीकारात् अंगीकृतस्य ब्रह्मणस्स्वात्मकजीवाभेदाभ्युपगमाद भेदनिरासो नेष्ट इति भावः । ननु वयं भेदापह्नवेनाद्वैतं साधयामः । येन भेदवत्तैरेव तर्कैरभेदस्यापह्नवस्यात् । किन्तु तर्कै र्भेदनिरासमात्रं कुर्मः । न चा भेदस्यापि तन्नयायेन निरासः । दृढतरप्रमाणसिद्धेःतर्काणामप्रवृत्तेरित्यभिप्रायेण शंकतेन भेदेति। द्वैताभावत्वेनैव सिद्धिरद्वैतसिद्धिः । स्वप्रकाशश्च न तादृश इतिनाद्वैतस्य स्वतसिद्धिरित्यभिप्रायेण परिहरतिनाद्वैतमिति। स्वरूपेणसिद्धिरद्वैतसिद्धिः कुतो नेत्यत्राहअन्यथेति।अद्वैतमित्याकारकत्वाभावे स्वरूपमात्रप्रकाशस्य संशयसहस्याद्वैतसिद्धित्वं न स्यादित्यर्थः ।भेद स्वरूपस्य दुरपह्नवत्वमाहअस्मादिति। ननु माभूद्भेदवदभेदोऽपि न चैतावता माध्यमिकमतापातः । वस्तुस्वरूपमात्रांगीकारादपि तन्मतनिरासादित्याहन चेति। अन्यतराभावस्यान्यतरसत्वव्याप्तत्वात् । उभयाभावः उभयसत्वप्रसंगात् । अनुभवात्मकत्वं व्याहतमित्यर्थः । ननु भेदवादिनापि त्वया भेदोंगीक्रियते नवा । आद्ये स एव व्याघातः । द्वितीये सर्वस्यापि स्वात्मनाप्यभेदाभावे माध्यमिकमतापात इत्यत्राहन च वयमित्यादिना। तर्हि तस्माद्भेद इत्यत्राहअत इति।
विकल्पन्यूनत्वदोषमाहअथ यावदिति । धर्मान्तराणामिति ।चंदनगंधस्य कस्तूरिकागंधाद्भेदो अस्ति स च भेदः गंधाश्रयचंदनाद्येव । न च भेदाश्रयो गंधो न वा तद्धर्म इति तदितिरिक्तकोप््यन्तरं संभवतीतिभावः । कोट््यन्तरमाहउभयं वेत्यपीति ।क्वचिद्धर्मः क्वचिद्धर्मीतिकोटयंन्तरं कुतो नोक्तमित्यर्थः ।स एवेति।एवकारेण धर्ममात्र भेदवादः स्वरूपमात्र भेदवादश्च व्यवच्छिद्यते । अंगीकारे हेतुमाहयथा संभवमिति। स्वमतेप्येकजातीय्यस्यैवाभावत्वासंभवादिति भावः । कथमुभयोर्भेदत्वमित्याशंकायां भेदलक्षणसत्वादित्याहव्यावृत्तेरिति। स्वरूपे लक्षणं दर्शयतिस चेति। शौक्ल्यादिग्रहे सति काष्ण््यादिभ्यो व्यावृत्तिव्यवहारदर्शनात् शौक्ल्यादिस्वरूपमेव भेद इत्यर्थः । धर्मस्य भेदलक्षणयोगितामाहक्वचिद्धर्मश्चेति। तस्य भेदत्वमुपपादयतिशुक्तिरजतभ्रमादेरिति। अत एव स्वरूपपक्षोक्त लक्षणोक्तदोषोपि नास्तीत्याह ।न भ्रमाद्यनुपपत्तिरिति। ननु स्वरूपस्यापि भेदत्वात्कथं तद्ग्रहेदभ्रम इत्यत्राहन हीति।धर्म्यपेक्षया स्वरूपं न भेदः ।अपितु धर्म एवेत्यर्थः । ननु धटत्वादेर्भेदकत्वे धटोभिन्न इति पर्यायता प्रसंगः ।घट इति व्यवहारवत् भिन्न इति व्यवहारोपि प्रतियोगिनिरपेक्षस्यात् ।
अन्यतरपद वैयर्थ्यं च स्यादित्यत्राहघटोभिन्न इति। प्रवृत्तिनिमित्तभेदान्नदोष इति भावः ।व्यावृत्तेति।यत्संबन्धेन यत्र यद्वयावृत्ति व्यवहार प्रयोजकं यत् तत्संबंधेन तत्र तद्भेदस्स इति विवक्षितं । तेन शौक्लस्येतरभेदत्वे स्वाश्रयीभूत घटापेक्षयापि भेदतया घटेऽपि घटभेदप्रसंग इति निरस्तं । तस्य स्वाश्रयाद्भेदत्वेपि नाधाराधेय भाव संबन्धेन तत्र तद्वयवहार प्रयोजकत्वं किन्तु अभेदसंबन्धेनैव व्यवहार प्रयोजकत्वमिति तेन संबन्धेन तद्वति स भेदो न भवतीति धटेऽपि न तद्भेदप्रसंगः । एवं शौक्ल्यस्य धर्मिणितदशौक्ल्यादि भेदत्वेपि शौकल्य भेदप्रसंगोऽपि नास्ति । तस्य धर्मिण्याधाराधेय भावसंबन्धेनैवेतरभेदत्वात् ।शौक्ल्ये तादृश संबन्धेनाभावादिति दिक् ।भ्रान्तीति।भ्रान्तिप्रतिपक्ष उपलंम्भो यस्येति बहुव्रीहिः । तथा चायमर्थः । यस्मिन्नधिकरणे यदुपलंभो यदभेदज्ञान विरोधि तदधिकरणक तत्प्रतियोगिकभेदत्वं तस्यैवेत्यर्थः । यदुक्तं पटादिस्वरूपाणां प्रत्येकं घटाद्भेदे घटाद्व्यावृत्त इत्यनुगतव्यवहारस्य निर्विषयत्वेन बाधादनुवृत्तत्वांगीकारे सर्वतादात्म्यप्रसंग इत्युक्तदोषमुद्धरतिअत एवेति। सार्वत्रिकप्रयोगयोग्य प्रवृत्तिनिमित्तयोगाद्भिन्नेष्वप्यनुगत भेदव्यवहारोपपत्तेरित्यर्थः ।अनुवृत्त्यादिति। यद्यपि घटभिन्नवस्तुस्वरूपाणां परस्परानुवृत्त्या तेषां परस्पर तादात्म्यसिद्धावपि घटतादात्म्यासिद्धेः न सर्वतादात्म्यं तथापि पटभेद(स्य) व्यवहारविषयाणां पटभिन्नवस्तुस्वरूपाणां परस्परानुवृत्तिरादिशब्देन ववक्षिता । तथाच कुड्यादीनां घटपटोभयतादात्म्यात्सर्वतादात्म्यप्रसंग इति भावः ।स्वरूपशब्दवदिति।यथा स्वरूपशब्दविषयाणां परस्परनुवृत्त्यभावेऽपि न स्वरूपशब्दस्य निर्विषयत्वं तथेत्यर्थः । दृष्टान्तोऽसिद्धः । तत्रानुवृत्तस्य विषयत्वसंभवादित्यत्राहघटस्वरूपमिति। भेदोल्लेखबलान्नस्वरूप शब्दार्थानुवृत्तिरिति भावः ।तत एवेति। अनुगतव्यवहारस्य निर्विषयत्वप्रसंगादेव स्वरूपमात्रं न भिद्यतइति भावःस्वधीति। घटस्वरूपं पटस्वरूपाद्भिन्नं ब्रह्मस्वरूपं जडस्वरूपं न भवतीति स्वधीवचन विरोधः।न चाननुगमः । समभिव्यहृतविशेष्यांशत्वं स्वरूपत्वमिति नानुगतव्यवहारस्य निर्विषयत्वमिति भावः । दूषणांतरमाहतेनेति । भेदस्वरूपमिति। व्यवहारात्तेनापि सर्वतादात्म्यं प्रसज्येत । नच तद्युक्तं विरोधादिति भावः ।प्रतियोगिनिरूपिताकारे व्युत्पन्नत्वादिति। दीर्घत्वस्य परिमाणत्वेपि दीर्घत्वाकारव्यवहारस्येव भिन्नत्वाकारव्यवहारस्यापि प्रतियोगिकत्वमिति भावः ।
यस्मिन्नेतिद्दर्शन इति। ननु शुक्तित्वदर्शनेऽपि तस्यां रजतसंसर्गारोपात्कथं तस्य रजतभेदत्वं । किं च घटात्यन्ताभावेज्ञाते तत्र 
घटसंसर्गाध्यासायोगात् घटात्यंताभावे घटभेदस्यात् । तथाच तद्वतो घटस्य घटभिन्नत्वप्रसंगः । किंच घटत्वादेः घटापेक्षया भेदस्तदन्यस्यात् यस्मिन्यद्दर्शन इत्यभावात् । न च यद्दर्शनं यत्र यदध्यास विरोधीति विवक्षितं घटत्वादेर्दर्शनस्य स्वस्मिन् तदन्यथाध्यास विरोधित्वादिति वाच्यं । तथा सति घटेपि घटभेदप्रसंग इति चेन्न । यद्रूपेण ज्ञायमाने यत्र येन संबन्धेन यस्यज्ञानं यद्रूपेण ज्ञानमान यत्तादात्म्यज्ञानविरोधि तेन संबन्धेन तस्य तत्प्रतियोगिको भेदः । एवं च घटत्वं स्वस्मिन् तादात्म्यसंबन्धेन ज्ञातमन्यतादात्म्यज्ञानविरोधीति तंत्रभेदः । घटेतु संसर्गसंबन्धेन ज्ञातमिति तादात्म्यज्ञानविरोधीति पटादिभ्यो घटस्य भेदः । न च घटस्यसंसर्ग संबन्धे घटत्व ज्ञानं स्वतादात्म्याध्यासविरोधित्वात्स्वयमेव स्वस्माद्भेदस्यात् इति वाच्यं । इष्टत्वात् ।नचैवमस्मिन्नपि भेदव्यवहारप्रसंगः । यत्र भेदज्ञानविरोधि तत्राधिकरणे भेदव्यवहार प्रयोजकत्वादिति दिक् । ननु यदि घटत्वादिकमेव भेदः तस्मिन् गृहीते घट इति व्यवहारवत् भिन्न इति व्यवहारोऽपि स्यादित्यत्राहतदुक्तिस्त्विति। भिन्नशब्दस्य प्रतियोगिनिरूपिताकारे व्युत्पन्नत्वात् तदाकारविवक्षायां तथा व्यवहार इत्यर्थः ।
सत्यमिति। अवधारणांशो नांगीकृतः ।धर्मविशेषाणामिति। ननु दंडिन्यदंडिभ्यो भेदो दंडो न स्यात् । दंडस्वरूपे ज्ञातस्य दंडितादात्म्याध्यासात् किं चादंडिभ्यो भेदो न स्वरूपस्स््यात् । तन्निष्ठधर्मदंडदशायामपि दंडिभेदव्यवहारापत्तेः । नच दंडाभावः तस्यातिरिक्तस्याभावात् भावे वा सर्वत्र तथास्तु ।किं च जातिगुणादीनां स्वरूपस्याश्रयत्वाद्भेदत्वं न स्यात् । तद्ज्ञानस्य शुक्लोघट इत्याश्रय तादात्म्य सहत्वादिति चेन्न दंडत्वादिकमेव भेदः । परंपरासंबन्धेन तदध्यासविरोधित्वाद्दंडिन्यदि तात्कालिककालापि संबन्ध एव भेदः । तस्याभावाद्दंडिनि भेदव्यवहारायोगात् । नापि जात्यादेराश्रयाद्भेदत्वादभावः । यं धर्ममादाय घटो घटत्वमिति पर्यायत्वाभावः तादृग्धर्मस्यैव भेदत्वात् । तद्दर्शने च अन्यतादात्म्याध्यासाभावादिति दिक् । ननु यदि घटत्वमेव भेदस्तर्हि तद्ज्ञानमात्रात्स्वरूपव्यवहारवत् भेद इति व्यवहारोऽपि स्यादित्यत्राहतच्चेति। यथा घट इति स्वरूपेण व्यवह्रियमाणघटत्वं घटेन सहाश्रयाश्रयिभावविवक्षायां धर्म इति व्यपदिश्यते तदा तत्प्रतियोगित्वविवक्षायां घटाद्भेद इति व्यपदिश्यत इत्यर्थः । स्वरूपनिर्वाहकत्वसमाधिः परैरभ्युपगम्यत इत्याहस्वपरेति।संवेदनं - संवित् । तस्य स्वसिद्धपरसिद्धंस्वव्यवहारपरव्यवहार प्रयोजनस्योक्तत्वादित्यर्थः विकल्पायन्यूनतोद्भावनसमये स्वाश्रयस्य स्वरूपधर्मबहिर्भावादिति धर्मिणोपि भेदत्वमुक्तं तदुपपादयितुं शंकतेधर्मिस्वरूपस्येति । अगृहीत भेदेष्विति ।स्वरूपतो धर्मतो वेति शेषः । सौरभे गृहीते तदाश्रयानवगतिदशायां तैलघृतगंधयो र्वैषम्यमगृहीतवतो पटुकरणस्य भवति संशयः किं तैलस्यायं गन्धः उत ततोऽन्य इति । तत्रधृतरूपाश्रयविशेषे निश्चिते सति तैलादिगन्धो नेति भेदव्यवहारात्तत्संशय निवृत्तेश्चाश्रय एव भेदइत्यर्थः ।ननु धर्म्यपि किं भिन्नमेव धर्मं भिनत्ति उत निर्भेदमेव द्वितीयेऽतादृशेन न भिन्नत्वसिद्धिः । अनेनापि धर्मस्यैव धर्मि भेदकत्वस्य वाच्यत्वात्तस्य च धर्माधीन भेदत्वेन्योन्याश्रय प्रसंगात् । निर्भेदस्यैव धर्मस्य धर्मिभेदकत्वं वाच्यं । तच्च न संभवतीत्युक्तं । किंच निर्भेदस्यैव भेदकत्वे भिन्नयोरंशयोर्भेदकं तस्यापि तन्निष्ठेन तेन धर्मेण भेदः तत्रापि यदेकं तस्यापि तेन भेद इत्यनवस्था स्यात् । ततश्च परमाणूनामपि भेदे तदंशस्यापिभेदे न चैकस्याऽसिद्धेश्शून्यतापत्तिश्चेत्यत्राह ।सोऽपि धर्मीति। धर्मान्तरेत्यनेन अन्योन्याश्रयः परिहृतः ।यस्यधर्मस्य धर्मिभेद्यत्वं ततोऽन्यस्य धर्मिभेदकत्वान्नान्योन्याश्रय इत्यभिप्रायः ।येनेति। येन निर्भेदेन भेद्यत्ववचनेनेत्यर्थः । ननु विलीनधृतादौ तैलादितादात्म्यसंदेहस्य सौरभ विशेषोपलंभादेव निवृत्तिः ।अत एव धर्मिणो भेदकस्य स एव चेद्धर्मिणो भेद्यते व्यक्त एवान्योन्याश्रय इत्यत्राहयस्यचेति । कदाचिदिति।यदा स्वयं धर्मी भिद्यते न धर्मिण स्वयं भेदक इति तात्पर्यं । ननु तादृशधर्मस्य नियमतो धर्म्येव भेद इवकदाचिदपि कथं तस्य धर्म भेदकत्वमन्योन्याश्रयादित्यत्राहअपेक्षेति। परस्परापेक्षानियमाभावादित्यर्थः ।तत्र धर्मस्य धर्म्यपेक्षा नियमाभावमुपपादयतिगंधजातीति। धर्मिणो स्वभेदस्य धर्मापेक्षा नियामाभावमुपपादयति ।अस्फुटेति। अत्रेदं तत्वं गंधादिस्थले गन्धगतविशेष एव भेदः । स एवाश्रयस्यापि घृतस्य भेदकः । तद्ज्ञानादेव तादात्म्याध्यासनिवृत्तेः । आश्रयोऽपिन भेदकः । निर्भेदस्य भेदत्वायोगात् । भेदसिद्धिश्च धर्मान्तराच्चेत्स एव गंधादेरपि भेदः । तद्ज्ञानादध्यासनिवृत्तेः । न च तन्निष्ठत्वात्कथं स भेद इति शंक्यं । धर्मिणोऽपि तथात्वात्तस्माद्धर्मिभेदवचनं धर्मस्येवेति न नियमः । किन्तु तदन्यस्यापि भेदत्वमस्तीति परमिति प्रागुक्तं । धर्म्यन्तराणां भेदत्वमुदाहरतिएवमिति। विषयज्ञानं तद्धर्मे विषयत्वं । आदिशब्देन विषयो गृह्यते । घटज्ञानस्य घटविषयक ज्ञानापेक्षया घटो भेदः घटे विषयत्वस्य पटविषयत्वापेक्षया स एव भेदः । तद्ज्ञानविषयस्य तदविषयापेक्षया तद्ज्ञानं भेद इति क्रमेणोदाहर्तव्यमित्यर्थः ।
तयोरिति। धर्मधर्मित्वादेर्भेदस्य च मिथो भेदानभ्युपगमादित्यर्थः ।तथेति। तथा सति भेदज्ञानाधीनं धर्मत्वधर्मित्व ज्ञानं भेदज्ञानं च तदेवेत्यात्माश्रय इत्यर्थः ।तस्यै वेति। धर्मत्व धर्मित्वयोर्ज्ञानस्य स्वात्मानं प्रति हेतुत्वे आत्माश्रयः । नहि 
धर्मत्वज्ञानं तत्र हेतुः । धर्मित्वज्ञानं वा स्वस्मिन्नित्यर्थः । धर्मत्व धर्मित्वादेर्भेदत्वमभ्युपेत्युक्तं । वस्तुतो जात्यादेरेव भेदत्वात्तस्य च वस्तुना सहैव ग्रहणान्नाऽन्योन्याश्रयशंकापीत्यत्राहस चेति।वस्तुनोद्वयोरिति। विधिरेव व्यवच्छेदः । स च न तस्यैव व्याघातात् । किन्त्वन्यस्यैव । अन्यत्वं च तत्तत्प्रतिनियतो धर्मः । तत्तादात्म्य विरोधी धर्मः । तत्तदपेक्षयान्यत्वमिति यावत् । तद्यथा धटाद्यन्यत्वं पटत्वं तच्च प्रत्यक्षेणेव गृह्यत इति नान्योन्याश्रयइत्यर्थः ।
प्रत्यक्षस्यैवेति। अन्योन्याश्रयादिकं प्रत्यक्षस्यैव दोष इति तद्वर्जनभारस्तस्यापेक्षित इति किमर्थमुच्यते भेदज्ञानमात्रशिरसि किमर्थं निक्षिप्यत इत्यर्थः । प्रमाणस्यैव विचारसहत्वं नान्यस्य । तथा च प्रत्यक्षस्य प्रामाण्यसिद्धये अन्योन्याश्रयादिकं प्रत्यक्षस्यैव दोषवर्जनापेक्षेति शंकते ।तत्प्रामाण्येति। लोके हि सन् घट इत्यादौ प्रतीत्यैक्यं - प्रतीति स्वरसिद्धं तत्राऽन्योन्याश्रयादिदोषसहं प्रत्यक्षाद्भिन्नं भेद भ्रमरूपमेकं ज्ञानं । अपरं तु प्रत्यक्षप्रमात्मकं सन्मात्रविषयं दोषासहमिति कुतो ज्ञानद्वयं कल्प्यते । लाधवात् एकमेव प्रत्यक्षकरणैर्भ्रमरूपमुत्पन्नमस्त्विति अतिशयेन परिहरतितदपि वेति । लोकेति। सन्मात्रप्रत्यक्षेन्योन्याश्रयादिदोषाणां लोकविरोधात्परित्यज्यत इत्यर्थः ।तुल्य विकल्पेति। लोकविरोधस्य भेदज्ञानमात्रेऽपि तुल्यत्वादित्यर्थः । बाधितं विषयत्वरूप वैषम्यं शंकतेतत्सिद्ध इति । सदिति। प्रत्यक्ष बधाभावात्प्रमाणं भेदविषयत्वे चान्योन्याश्रयादिदोषग्रासान्नप्रामाण्यं स्यादतो ज्ञान भेदः कल्प्यत इति भावः । बाधकाभावा ( ) नं तरं न परित्यक्त इत्यनुषंगः ।उक्तत्वादिति। अतो बाध्यविषयत्वमेव शिष्यत इत्यारभ्येत्यर्थः ।अस्तु तर्हीति। प्रामाण्याप्रामाण्यवैषम्यहेत्वभावात्सत्वरूप भेदोभयविषयकं प्रत्यक्षमेकमस्मत्प्रमाणं चास्त्वित्यर्थः ।तेनापीति। ऐन्द्रियकप्रत्यक्षेणेत्यर्थः। तथाभाव इति। तस्य सतस्वतस्सिद्धत्वे किं प्रमाणमित्यर्थः ।सिद्धाविति। प्रमाणाभावात्सत्स्वरूपमसिध्येदिति सर्वशून्यतास्यादित्यर्थः ।अथेति। प्रमाणतयोपन्यसनीयमितिशेषः । परिहरतिकिमिति। परपक्षाणामपितथोपन्याससिद्धप्रमाणप्रतिष्ठितत्वादिति भावः । प्रमाणतयोपन्यासमात्रान्नकार्यकरत्वं येनोक्तदोषस्यात् ।किन्तु परैः प्रमाणतयाभ्युपगतं कार्यकरमिति शंकते ।परैरिति । तावतेति। तत्तन्मतस्थैरभ्युपगतप्रमाण मात्रात्तदर्थसिद्धया तत्वव्यवस्थाया अयोग इत्यर्थः ।किं चेति। अत्र सकलतेर व्यावृत्तमित्यनेन व्यावृत्ति वैशिष्टयं विवक्षितं स्वरूपातिरिक्त भेद विशिष्टमिति यावत्अन्यथेति। स्वरूपस्य सकलेतरव्यावृत्तिरूपभेद साधकत्वात्प्रमाणान्तरस्य त्वदुक्तरीत्या असंभवाज्जडाद्भेदे मानाभावाज्जडतादात्म्यप्रसंग इति भावः । किं च स्वरूपातिरिक्तजडभेदस्यास्फुरणे प्रत्यग्वस्तुनः सामान्याकारेण स्फुरणं वक्तव्यं । स्वरूपमात्रेण वा तत्र आद्य आहआकारभेदेति। येऽपि किं स्वरूपं जडभेदः उत न द्वितीय्ये जडतादात्म्य प्रसंगः उक्त एवेति प्रथमे दोषमाहतावत इति। प्रत्यग्वस्तुस्वरूपमात्रस्येत्यर्थः । यच्चोक्तं नियमस्याप्याविद्यकत्वेनतदभावस्येष्टत्वादित्यादितन्निरासाभिप्रायेणेति शब्दः । तदर्थस्तु घटज्ञानात् घटार्थिनो नियतप्रवृत्तिर्नस्यात् व्यावहारिक व्यवस्था यास्त्वाप्येष्टव्यत्वात् । अन्यथा हेयोपादेयविभागानुपपत्तिः । सत्येव धटज्ञान विषये पटज्ञानस्येष्टत्व वचनमपि व्यावहारिकप्रातिभासिकादिव्यवस्था भंगान्निरस्तमिति ।।
वत्सकुलजलधिकौस्तुभ नृसिंहगुरुसुतेन सिंहदेवेन कृतायां शतदूषणीटीकायां त्रयोदशो वादस्समाप्तः ।।
<14)
पूर्ववादे पूर्वपक्षे भेदानां भ्रन्तिसिद्धत्वं प्रत्यक्षस्य सन्मात्रविषयत्वमित्युक्तौ वेदप्रामाण्यसिद्धिर्नस्यादिति बाधकान्तरमस्मिन्वादे निरूपयतीति पूर्ववादशेषत्वान्नपृथक्संगतिः । अत एव पूर्वपक्षानुक्तिः । अप्रामाण्यस्यैव प्रपंचनसमर्थनाद्वादान्तरताचेत्यभिप्रेत्यवदार्थ संगृह्णाति ।यदात्मन इति। य आत्मा प्रति पाद्यतयांतरस्थितः यस्मिन्विषये अनुगुणा स्वरसावणकृतानुपूर्वी च तद्युक्ताः यत्र ब्रह्मभूते श्रीनिवासे प्रमाणं भवेत्तदन्यविषयत्वे प्रामाण्यमनुपपन्नमित्यर्थः । तत्र हेतुःअपरिच्छेद्येति। अन्यत्र प्रतिपाद्यविषयाभावादिति भावः । आहर्ता मधुकैटभहृतान्वेदान्पुनरानीतवान् ।
पूर्वश्लोके प्रमाणमिति सूचितं वादार्थं श्लोकान्तरेणविस्पष्टयतिवेद प्रामाण्येति ।कर्मवेदबाह्यतारूपापायस्थानं ।
ननु प्रपंचमिथ्यात्वमतभेदे प्रतिपादकपूर्वभागस्य प्रामाण्यं नह्यभ्युपगम्यते । किन्त्वद्वैतपर वेदान्तभागस्येत्यत्राहतदुपजीवनेनेति। अपौरुषेयत्वादिना सिद्धवेद प्रामाण्योपजीवनेन तद्विशेषेप्रामाण्यसिद्धिरित्यर्थः।अत इति। तद्विरोधिवेद प्रामाण्यादित्यर्थः ।तदेतदिति।सर्वमीमांसकसंप्रतिपन्नप्रामाण्याप्रामाण्यव्यवस्थापनमित्यर्थः ।संविन्मात्रेतिमिथ्यार्थविषयत्वेन वेदाप्रामाण्यप्रसंगात् अन्यथा बुद्धाद्यागमस्यापि प्रामाण्यप्रसंगादिति भावः ।
प्रमाणत्वेति। वेदस्य प्रामाण्यं  तद्विरुद्धस्याप्रामाण्यं च प्रथमाध्यायार्थः । वेदप्रामाण्य समर्थनसिद्धंफलमाहपुण्येतिआदिपदेन मोक्ष साधनपरिग्रहः। विधीति। प्रथमाध्यायस्य प्रथमपादार्थः ।अर्थवादमन्त्रेप।द्वितीयपादार्थः ।नामधेयानीतिचतुर्थपादार्थः । 
आदिपदेन नामधेयापवादग्रहः ।सर्वेष्विति। द्वितीयाध्यायादिषु तत्तद्व्युत्पाद्यभूत शब्दान्तरादिभिः भेदादिप्रमाणैर्यव्यस्थितिरित्यर्थः । ननु तर्हि पूर्वपक्षप्रमाणविरोधि व्युत्पादनात् प्रमाणैरितिकथमित्यत्राहवचनेति। पूर्वोत्तरपक्षयोरुभयोरप्येकार्थ व्युत्पादनतात्पर्यान्नदोष इति भावः । सर्वेष्वेव लक्षणेषु परिनिष्पन्न तत्तदधिकरिणस्तत्तत्परिकर विशिष्टतत्तत्कर्मभ्यस्तत्तत्फलसिद्धिरूपमर्थमाहकर्मभ्य इति। परलोकश्च इहलोकश्च परलोकहलोकौ तत्र भवःपारलौक्येहलौकिकः। आनुश्रविकादिषु परलोकेहशब्दात्तदादिविधिः तदन्तविधिं प्रयोजयत इति भागवृत्तिरित्याहुः । केचितु परलोके भवं पारलोक्यं""बहिदेव पंचजनेभ्य''इत्यस्य योग विभागोपलक्षणार्थत्वस्यांगीकारात् "इपु' प्रत्ययः मध्यपदलोपीसमास इत्याहुः । अपरेतु परलोकस्येदमिहलोकस्येदमिति विवक्षायां तस्येदमिति संबंधसामान्ये ""र्ण प्रत्ययः'' ततोद्वंद्वः । ततः परंमत्वर्थीय इति अन्येतु परलोकशब्दादरेणेव इहलोकशब्दात्""कालात् ठञ्''(पाणि अष्टाध्या 4 - 3 - 11)इत्याहुः । इतरेतु परलोकशब्दात्""स्वार्थिकाण्णं''तास्थलेमत्यर्थी युष्मद्भिन्नंपदमिति वदन्ति ।
अर्थस्य मिथ्यात्वाविशेषे वेदबाह्यागमयोः किं वैषम्यमाश्रित्य वेदाः प्रमाणं ंबाह्यागमो न प्रमाणमिति स्वयमध्यवसीयते परं प्रति च साध्यत इत्यर्थः । किमिति स्वरूपसत्यत्वाभ्युपगमेनेत्यारभ्य निर्देश्यस्वरूपेण भेदेन वैषम्यमाश्रित्य निष्कृष्यते किमिति योजनाव्यवहारविसंवादात्प्राचीनाः विकल्पाः स्सर्वे अभ्युपगमभेदपराः । सत्यभूतप्रमितीत्यत्र प्रमितिशब्दो ज्ञानपरः । अनिर्देश्यस्वरूपेण विशेषतो निर्देष्टुमशक्येनेत्यर्थः । योगाचारादिभिरित्यादिशब्देन माध्यमिकादिसंग्रहः ।तैरपीति। संप्रति दोषस्तदधीनसत्वं कल्पितत्वमिति यावत् । एवं चोभाभ्यामेकरूपसत्यत्वस्यांगीकारात् न विशेष इति भावः ।अनन्येतिसंप्रति सत्वपदस्य व्यावहारिक सत्वपदेन सह पर्यायान्तरत्वातदर्थतो विशेषाभावादित्यर्थः ।अन्तत इति। वस्तुनो लोकवंचकत्वमुभयोरित्यर्थः ।
लोकवंचकत्वमेव परोक्त्या दृढयतियथाहुरिति । वंचनार्थ इति। यथा परेण तुच्छत्वमेवाभ्युपेत्य प्रामाणिकजनवंचनार्थं सांवृतिकं सत्यमिति व्यवह्रियते तथा त्वया वैदिकजनवंचनार्थ सांवृतिकशब्दं परित्यज्य तस्यैवार्थस्य मिथ्याशब्देनोपन्यासः । यथा लालेत्युक्ते जुगुप्सा जायेतेति वक्ता सर्वशब्दो पन्यास इत्यर्थः । संवृतिः कल्पितेति च नास्तिक्यपरिहारार्थं नास्तिक इति लोकापवादपरिहारार्थं वंचनार्थमुपन्यासः इत्यन्वयः । एवं वंचनार्थंप्रवृत्तैरपि वंचना न लब्धेत्याह ।नच युष्ममाभिरपि। वंचयितु मुद्युक्तैर्युष्माभिस्सर्वैस्संभूय संवृतिसत्यशब्देन न व्यवहरिष्याम किं तु मिथ्याभूत व्यावहारिक सत्यशब्देनैव व्यवहरिष्याम इति न संकेतितमतो चौल्यमेव प्रकटीकृतमिति भावः । असंकेतित्वादेव खंडनकारादिभिस्संवृति शब्देनापि व्यवहृत मित्याहउक्तं चेति।तद्बहिष्कारःबाह्यागमबहिष्कारः । यदि पराभ्युपगमः प्रयोजकस्तदा दूषणान्तरमाहयदि चेति। वैभाषिकेन स्वागमस्य पारमार्थिकसत्यस्यैवांगीकारादिति भावः ।
एतेनेति ।असिद्धेनेत्यारभ्येत्येत्तावत्पर्यंतं उक्तेनेत्यर्थः । ननु न प्रामाण्यमात्रमेव हेतुः । येनसाध्या विशेष स्यात् किं तदाश्रयत्वमिति शंकते ।नन्विति। विशेषस्याकारो विशेषणं तद्विशिष्टतयेत्यर्थः । हेत्वसिद्ध्यादूषयतिविशेषस्येति। प्रामाण्यनिरूपिताश्रयत्वरूपविशेषस्यापि मिथ्यात्वमिति भावः ।भवन्मते प्रामाण्यरूपविशेषणं चासिद्धमित्याहभवत इति। विशेषणासिद्धिमुपपादयतिवेदप्रामाण्यस्येति।ब्रह्मव्यतिरिक्तत्वाद्वेदप्रामाण्यस्य मिथ्यात्वमित्यर्थः । ननु व्यावहारिकप्रामाण्यमभ्युपगतमेवेत्यत्राहतदभिमानेति। वेदवत् परागमेपि सत्वादित्यर्थः । व्याहतिः निर्विशेषपरमात्रपदप्रमातृत्वोक्त्या व्याहतिः निर्विशेषस्य प्रमातृत्वं च सिद्धान्त विरुद्धमित्यर्थः ।प्रमातृत्वस्येति। उपाधेरसत्यतवाद्विशिष्टस्याप्य सत्यत्वमित्यर्थः । ननु विशेषसंविन्मात्रस्वरूपसत्यत्वमंगीकृतमिति चेत् तत्राहतत्र स्वरूपेति।तवागमप्रमातर्यपि विशिष्टे विशेष्यभूत चैतन्यस्य सत्यतायाः अनंगीकारात् तदागमस्यापि प्रामाण्यप्रंसग इत्यर्थः । किमुपाधिस्वरूपस्य सत्यत्वमभिमतं यद्वा तद्गत प्रमात्वस्येति विकल्पमभिप्रेत्याद्ये आहस्वरूपस्येति। द्वितीये आहतत्प्रमात्वृत्वस्यापि । तेनत्विति। योगाचारेण ज्ञानस्य सत्यत्वमंगीकृतमिति भावः ।तुल्यैरिति। माध्यमिकमतस्थैस्सर्वमिथ्यात्वस्यांगीकारादुभयत्रापि तुल्यवदेकप्रामाण्यसिद्धेरिति भावः । विषयः किंचिद्व्यतिरिक्तः उत चिदैवेति विकल्पाभिप्रायेण आद्येआहचिद्व्यतिरिक्तांश इति। द्वितीय्ये आहचिदंशस्येति। ननु नित्यस्यापि चिदंशस्य क्षणिकत्वोक्तेः तदागमजन्य ज्ञानस्य विषयतो सत्यत्वं चिदंशेऽपीत्याहतत्रेति। तत्र हेतुमाहनिर्धूतेति। क्षणिकत्वादि धर्मस्य तन्मतेपि वस्तुतोऽभावात्काल्पनिकस्य मतद्वयसाधारण्यादिति भावः ।
नित्यसंसारादिप्रसंगादिति ।वेदस्य नित्यतया तद्धेतुभूत अविद्याया अपि नित्यत्वस्यावश्यकत्वेतन्निवृत्तिरूपामुक्तिर्नस्यादिति भावः । ननु काल्पनिक क्षणिकत्वनित्यत्वाभ्यां विशेष इत्यत्राहक्षणिकत्वेति ।काल्पनिकस्यासत्वादप्रयोजकत्वमिति ।
अनादित्वेनेति ।कल्पनायाः प्रवाहरूपेणादित्वमित्यर्थः ।बाह्यैरपीति। धर्मदेशना - धर्मोपदेशरूपाण्यागमः ।सर्वज्ञः - बुद्धः । तयोः क्षणिकतया तत्संतानपरंपरास्ति । सा च एवं । एक एव सर्वज्ञो धर्मदेशनाच । पुनरप्येक एव सर्वज्ञो धर्मदेशनाचेत्येवं क्रमेण प्रदीपतत्प्रभासंतानवत् सर्वज्ञसंतानान्तरित धर्मदेशनासंतानादिरभ्युपगतः । न च तत्प्रवाहानादित्वमप्यसदेवेति वाच्यं । वेदेपि तव तुल्यत्वादिति भावः । ननु बौद्धानां प्रवाहानादित्वं क्षणभंगविशिष्टं । अस्माकं तदभावविशिष्टमिति वैषम्यमाशंक्याहक्षणभंगेति। अर्थयाथात्म्यप्रयोजनकत्वाभिमानेनादित्वादिपरिग्रहः । तथा (अर्थ) बाधक याथात्म्यप्रयोजकविशेषेण प्रक्षोपोनुचित इति भावः । परागमस्य दोषमूलत्वं तन्मतेनोच्यते, उत त्वन्मतेन ।नाद्य इत्याहतत्पक्षेणेति। द्वितीये आहभवत्पक्षेणेति । अत इति। असदर्थजनकत्वेनाविद्यादोषःनत्वसदर्थविषयकज्ञानजनकत्वापादकत्वान्नेति चेन्न । एवमपि प्रमाणस्य मिथ्यात्वे तद्विषय याथात्म्येऽनाश्वासात् । न ह्यारोपित धूमेन वह्निसिद्धिरिति भावः । पंथाः - सत्यत्वमार्गः । अत एव अविद्याख्यदोषमूलत्वाभावादेवेत्यर्थः ।ब्रह्मणोऽपीति। प्रकाशमानत्वाच्छून्यवादियुक्तिभिर्बाधाच्च ब्रह्मणोपि बाधो मिथ्यात्वं प्रसज्यत इत्यर्थः । प्रतीति बाधाभ्यामनिर्वाच्यत्व रूपमिथ्यात्वसिद्धिरपि नेति वक्ष्यते इत्याह ।अनिर्वचनीयेति। कारणदोषादिविसंवादस्वारसिकबाधः यौक्तिकोबाधः संभवति गगनततिमप्रत्ययवदिति भावः।।
ननु दोषमूलत्वज्ञानेन कथं बाधः भिन्नविषयत्वादित्यत आहतथाचाहुरिति। विसंवादेन साक्षादर्थाभाव एव परिच्छिद्यते । कारण दोषस्तु यद्यपि न साक्षादर्थाभावात्परिच्छिनत्ति । इदं ज्ञानमप्रमाणं दुष्टकारणजन्यत्वादिति साक्षादप्रामाणस्यैव बोधनेन भिन्नविषयत्वात् । तथाप्यर्था भावाधीनतया प्रामाण्यस्य तत्परिच्छेदे अर्थाद्विषयावभास्यापि परिच्छेदाद्विसंवादेन तुल्यकार्यत्वात् अर्थाभावपरिच्छित्तौ विसंवादस्य बाधानपेक्षा भवति । यथा प्रणयनार्थतया अविहितमपि गोदोहनं प्रणयनाश्रितत्वेन प्रणयनस्य स्वेनावश्यं कर्तव्यत्वात् अर्थाच्चमसेन तुल्यकार्यत्वात् प्रणयनं चमसं नापेक्षतइत्यर्थः। त्वयेति। प्रत्यक्षादिविसंवादोऽस्माभिस्तु सुवच इति भावः । किमदृष्टार्थेषु विसंवादो यद्वा दृष्टार्थेषु।नाद्य इत्याहअदृष्टस्येति। द्वितीय्ये आहदृष्टार्थेष्विति। ननु पृथिव्यादितत्वगोचरस्य क्षणिकत्वादुपदेशस्य स्थायित्वग्राहकप्रत्यक्षादिबाधाद्वैषम्यमित्यत्राहप्रत्यक्षादिति। त्वन्मतेपि प्रपंचमिथ्यात्वावगमस्य सत्वग्राहिप्रत्यक्षादिविसंवादात् । यदि प्रत्यक्षज्ञानं भ्रम इति न तद्विसंवाद इति तदपि समानमित्यर्थः । न च संविन्नित्यत्वप्रतिपादकवेदेन तदागमस्य बाधादप्रामाण्यमित्याशंक्य भवन्मते वेदप्रामाण्यस्यैवासिद्धेर्नतेन बाध इत्याहवेदाधीनस्येति ।प्रामाण्यासिद्धावपि तस्य बाधकत्वे बौद्धागमस्य वा बाधकत्वं कुतो न स्यादित्याहअन्यथेति । एतेनेति। कारणदोषविशेषे माहाजनपरिग्रहस्या किंचित्करत्वादिति भावः ।
किं महत्वं संख्यया निपुणत्वेन वा दोषरहितत्वेन वा नाद्य इत्याह ।बहुजनेति। द्वितीये आहनिपुणेति। वेदतदर्थयागस्वर्गसाध्यसाधनभावादिज्ञानास्य त्वया भ्रमत्वस्याभ्युपगमादिति भावः । तृतीयंदर्शयतिहेतुदर्शनेति। हेतोरर्थादिप्रयोजनस्य दर्शनं ज्ञानमपेक्षेति यावत् । दृढि हेतुदर्शनवस्तु तज्जनितेतितताभिमानवत् बुद्धागमः । द्भिः परिगृहीतो बौद्धागमः । वेदस्तु तद्रहितैः परिगृहीत इति वैषम्यमयुक्तमित्यर्थः।तत्र हेतुः परमार्थत इति।दोषमूलस्य परिग्रहे दृष्टलो भाद्ववा दोषमूलत्वेन प्रामाण्य भ्रमाद्वा । तत्र प्रथमस्यभावाच्चरमः परिशिष्यते ।ततश्च हेतुदर्शनवत्पुरूष संग्रहादविशेष इत्यर्थः ।संज्ञेतिअन्यथा विपरिवर्तप्रसंगादिति भावः।
ननु वेदशब्दव्यवहारप्रयोजकत्वान्नाकिंचित्करत्वमित्यत्राहतत्तद्वयवहारेति। एतादृश व्यवहारभेदस्यापि प्रामाण्याप्रामाण्यप्रयोजकत्वाभावादिति भावः ।पुरुषभेदेनेति। अविद्याविशेषकनीतोवेदो भवति । बुौद्धागमस्तु तज्जनितेति तवाभिमानवत् बुद्धागमः नैतादृशाविद्याजनितो वेद एव तज्जनितइति कस्यचिदभिमानसंभवादित्यर्थः । नन्वस्मदभिमानो विवक्षितः नच बुद्धागमं तथाभिमन्यामह इति शंकते ।तत्रवयमितियस्य कस्यचिदभिमानसिद्धंप्रामाण्यमिति।यस्य कस्यचिदविद्याविशेष दोषाजन्यत्वाभिमानरूपवैशम्यात्प्रामाण्यं संभवतीत्यर्थः ।
प्रामाण्याप्रामाण्य लक्षणभेदस्येति। प्रामाण्याप्रामाण्ययोर्लक्षणभेदस्य ज्ञापनवैषम्यस्येत्यर्थः ।भवदिति। इतरापेक्षया भवतो विशेषाभावादिति भावः । नन्वितरानुपलब्धमपि रत्नतत्वं कस्यचिदुपलभते ।नहीतरानुपलंभमात्रेण कस्याप्यनुपलम्भ इत्याशंकते ।रत्नतत्वेति। प्रामाण्यप्रयोजको विशेषो बौद्धागम एवोपलभ्यते । वेदे तदभाव इत्युक्तौ उत्तरं न स्यादित्याहनापीति। वादिप्रतिवादिनोः तदुपलंभो न प्रयोजकः किंतु तदन्यस्येति शंकतेमध्यस्थेति। अनिर्वचनीयवादित्वादस्माकं प्रामाण्यस्य मिथ्यात्वमिष्टमिति शंकतेअस्त्विति। अभिमान इत्यत्र चिद इति लिंगपरिणामेनान्वयः । सरणेत्यनंतरं भंगइत्यनुषंगः। एवं चेति। उक्तरीत्या वेदवत्सुगतामस्यापि प्रामाण्याभ्युपगमभीत्या वेदप्रामाण्यपरित्यागात् 
चार्वाकमतानुप्रवेश इत्यर्थः । यद्यपि वह्न्याद्यनुमान लौकिकशब्दादेः प्रामाण्यांगीकारात् ततो भेदः । तथापि पारलौकिकार्थांगीकारात् । साम्यमिति भावः । ननु अविसंवादादिप्रामाण्यादिप्रयोजकत्वात् शंकितं ुयोग्यत्वेपि स्वरूपसत्यत्वादिकल्पाः तदप्रयोजकाः कथं शंता इत्यत्राह ।अत्र चेति। उक्तार्थंयादवप्रकाशोक्त्या संवादयतिएतदभिप्रायेणेतिबुद्धिःशास्त्रजन्यज्ञानं ।  अनुवादकतयापि प्रामाण्यं न स्यादित्याह ज्ञानजनकत्वाभावादप्रामाण्यमित्याह ।
नन्वध्ययन विधिबलात्तदर्थ विचारसंभवेन ज्ञानजनकत्वं स्यादित्यत्राहकःखल्विति। अन्यतस्सिद्धौ तदर्थं विधेः विशिष्टप्रवर्तकत्वायोगात् । न च नियमार्थाविधिः अविद्यानिवृत्तेः ज्ञानमात्रसाध्यतया नियमेन प्रयोजनाभावादिति भावः । नन्वनुमानादिकं निर्विशेषसन्मात्र साधकतयाभ्युगम्यते तेन नाधिगतार्थत्वं नवा ज्ञानाजनकत्वंमिति शंकतेन ब्रूम इति । भवद्भिरिति। स्वार्थानुुमानस्य दुर्निवारत्वात् । न हि प्रमाणं प्रतिज्ञापरतन्त्रं । तथा सति बाधितत्वादि हेतोः को भेद ः नन्वस्तु अनुमानादिकमपि संवादार्थतया दोषाभावादित्यत्राहसंप्लवेति। संप्लवः - संवादः । शास्त्रैकप्रमाणकत्वकथनं विरोध भावः । द्वितीय्येपि किं ज्ञानजनकतया उत ज्ञानजनकत्वेपि संशयरूपतया यद्वा निर्णयजनकत्वेपि विपर्ययततयेति विकल्पमभिप्रेत्याद्यंदूषयतिज्ञानोदयादेवेति।द्वितीय्ये आहएककोटीति।तृतीयोपि किं दुष्ट प्रयोगात् उत विषयापहारेण नाद्य इत्याहनिपुणेति। सन्निर्विशेषं सत्वाद्यतिरेकेणधटवदिति निर्दुष्टप्रयोगस्य संभवात् । नचाप्रयोजकत्वं श्रुत्यनुग्राहकतर्काणामेव अनुमानग्राहकत्वसंभवात् ।अन्यथा भेदश्रुत्यादिषु विरोधश्रुत्यापि तत्सिद्धिर्नस्यादिति भावः । द्वितीय्ये आहविपर्ययलक्षणत्विति। अस्तु विषयापहार इत्यत आहतथा चेति। अनुमान प्रामाण्यसमर्थन धट्टकुट्टि प्रभाततुल्यतामुपपादयतिएवमिति। अभिमतविपर्यासो नास्तीति शंकतेअन्तत इति। अस्तु वेदाअप्रामाण्यमपि अविचारितरमणीयमित्यनेन पौनरुक्त्यं शंक्यं ।असंदिग्धाविपर्ययः ।तद्बोधादस्य दुरपह्नवत्वादिति परिहारान्तरकथनार्थतया दोषाभावादविपर्यस्तत्वं बोधस्यासिद्धमित्यत्राहबोधेति। बोधस्य मिथ्यात्वंबाधितविषयत्वमित्यर्थः । सुरंगा - कृत्रिमबिलविशेषः । संशयापत्तिपराजयरूप मरणापत्तिः ।स्थलान्तरेष्विति।शास्त्रप्रबल्यादनिरूपणस्थले दोषमूलस्य अबाधितस्य पारमार्थ्यंनियमादित्याद्यवधारितवशमित्यर्थः । ननु तत्वावेदकत्वमेव प्रामाण्यं । तत्वं च यं यादृशं रूपं तदावेदकत्वं ।विशेषाधृत्याप्रकारकत्वं वा तद्वृत्ति तत्प्रकारकत्वं वा एतच्च वेदे संभवति । स्वर्गादेस्साधनत्वरूपं ब्रह्मणश्च अबाधितत्वं तद्बोधकत्वं । बौद्धागमे तु न तदस्ति ज्ञानानंदात्मलक्षणजीवस्य पृथिव्यादेःक्षणिकत्वाभावेन तदावेदकस्य तत्वावेदकत्वाभावादिति शंका इति पदनिवृत्त्या - तत्प्रकारस्तु शुक्तिरजतवाक्य वैलक्षण्यं वेदवचसां न स्यात् । यदि शुक्तिरजतं न रूपमिति तदा""यस्सर्वज्ञ''(मुंड - 1 - 1 - 9) इत्यादि वाक्यानामपि प्रामाण्यं न स्यात् । न हि जगत्कारणत्वं वा सार्वज्ञादिकं वा ब्रह्मणो रूपं । किं च यस्य यद्रूपं तद्बाधकत्वं ""चैत्यं वंदेत स्वर्गकाम '' इत्यादि वाक्यसाधारणं । यागादिरूपस्वर्गसाधनत्वबोधकत्वात् तद्गततया (तत् बोधकत्वं) च ब्रह्मबोधक विशेषवाक्यव्यावृत्तं । अत एव विशेषावृत्त्या प्रकारत्वं । तद्वति तत्प्रकारकत्वमित्याद्यपि निरस्तं । शुक्तिरजत वाक्य साधारण्यादिति ।।
वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणीटीकायां चतुर्दशो वादस्समाप्तः ।।
<15)
निर्विशेषस्य शास्त्रवेद्यत्वे शास्त्रस्याप्रामाण्यमुक्तं । किं च ब्रह्मणो मिथ्यात्वमपि स्यादित्युत्थानात्संगतिरित्यभिप्रेत्य वादार्थं संगृह्णातिअबाधाध्यक्षेति। प्रत्यक्षादिमिति वर्गेषु मध्ये कयापि मिथ्याबोधाभावात्जगदखिलंयस्य शरीरमवगतमित्यर्थः । अनेन वादार्थः सूचितः । जगतो बाधितत्वं हि मिथ्यात्वं । तदभावोक्तेः । शरीरत्वोक्तौ""सर्वं खल्विदं ब्रह्मे (छां.3 - 14 - 1)त्यादेक निर्देशस्यशरीरिशररभावनिबंधनत्वसूचनान्न बाधार्थसामानाधिकरण्येन मिथ्यात्वमिति सूच्यते । एतैर्वक्ष्यमाणलक्षणैःनिजविभवस्यैश्वर्यस्य लुंटाकास्तस्कराः मिथ्यात्ववादिनः तेषांमथनैः। एतेन परपक्षस्य प्रतिकूलतर्कपराहतिरुक्ता । एतादृश तर्कैः सहासीदन्सन्निधानः निगमशतसीमा - समस्त - श्रुतिप्रतिपाद्यःप्रसीदत्विति प्रार्थना ।
सन्मात्रग्राहिप्रत्यक्षपक्षे प्रतिकूलतर्कप्रदर्शनपरतया अस्य वादस्य तच्छेषत्वमिति सूचयतियदेतदिति। केचित्तु स्वेन वक्ष्यमाणदूषणस्य संप्रदायसिद्धत्वमाहयदेतदित्यादिना इत्याहुः ।। नाशित्वादयइत्यादिशब्देनमिथ्यात्वं गृह्यते। अनेकान्तत्वं सूचितमिति। दृश्यत्वेपि मिथ्यात्वभाव संप्रतिपत्तेःरिति भावः। उत्तरत्रेति । तेनाप्यनैकान्त्यं सूचितं । प्रसंगाभिप्रायत्वात्। प्रयोगस्येति। सांख्ये दृश्यत्वं बाध्यत्वाभ्युपगमात्सुतरामसंगतमिति भाष्यमित्यर्थः । दृगधीनसिद्धत्वं दृश्यत्वं । दृगधीन बाध्यत्वं मिथ्यात्वं । तथा चास्तीति ज्ञानविषयत्वान्नास्तीति ज्ञानं विषय इति पर्यवसानात् व्याधात् इत्यर्थः ।योगाचारेति। 
""जागरितप्रत्ययो निरालंबनः संवेदनत्वात् स्वाप्नप्रत्यय''वदिति बौद्धानुमानं""वैधर्म्याच्च न स्वप्नादिवदि'' (ब्र.सू.2 - 2 - 28)ति सूत्रभाष्ये दूषितं । मायिना ""प्रंपचो मिथ्या दृश्यत्वात् शुक्तिरजतस्वाप्नाद्यर्थवदि''त्युक्तं । एवं च ज्ञातत्वेन मिथ्यात्वविषयत्वसाधनस्य ज्ञानविषयत्वेन मिथ्यात्वसाधनस्य चाविशेषात् ज्ञानत्वदूषणान्येव तद्विषयत्वहेतोरपि भवन्तीत्यर्थः ।यद्वेतिब्रह्मविलक्षणत्वमित्यर्थः । वस्तुतो ब्रह्मणस्सत्यत्वात्तद्वैलक्षण्यासिद्धया मिथ्यात्वसिद्धिरिति भावः ।
प्रतीतिविरोधादितिअसच्चेन्न प्रतीयेतेति भवद्भिरेवाभिधानादिति भावः । अत एव अपसिद्धान्त इति ध्येयं ।मिथ्यात्वेति। सत्यभूतस्य प्रपंचस्य रजतत्वाध्यासविषयस्य शुक्तेरिव मिथ्यात्वप्रकारकज्ञानविषयत्वात् सिद्धसाधनमित्यर्थः । आदिशब्देन क्षणिकत्वादिविवक्षितं । अध्यासादित्यादिशब्देन रजतत्वाध्यासविवक्षा । ननु मिथ्यात्वाध्यास्य मिथ्यात्वाद्येव विषयः न प्रपंचः इति न सिद्धसाधनमित्यत्राह ।शुक्त्यादिरिति। अध्यासस्याधिष्ठानविषयत्वनियमात् अन्यथा बाधायोगेनभ्रमत्वायोगादिति भावः । ननु स्वात्यंताभावाधिकरणेऽन्यथाख्याति विषयत्वं विवक्षितं पूर्वोक्तं तु तत्तेथेति न सिद्धसाधनमिति शंकतेअथेति।सर्वस्येतिइदं रजतमिति शुक्तौ रजतत्वारोपवत् इदं भूतलं रजतवदित्यादि रूपेण धर्मिण एवारोपसंभवादिति भावः ।अप्रसिद्धविशेषणत्वमिति। सर्वस्य विशेषणीभूतसाध्यं प्रसिद्धमित्यर्थः । ननु ख्यातिबाधान्यथानुपपत्त्या शुक्तिरजते प्रसिद्धमिति शंकतेअर्थापत्तीति।
पूर्वत्रेतिमिथ्यात्वस्य च मिथ्यात्वे मिथ्याभूतस्य शंखारोपितपीतिम्नः श्वैत्येनेव पारमार्थिक सत्यत्वे न अविरोधात् अर्थांतरमित्यर्थः । अर्थांतरमोपपादयतितस्येति। बाध्यत्वस्येस्यर्थः । आद्येऽपि किं बाध्यत्वं संबंधस्साध्यते बाध्यत्वं वा । आद्ये दोषमाहअन्ये इति। द्वितीय्ये आहबोध्यत्व इति। बाध्यत्व धर्मयोग इति। साध्यस्य पक्षधर्मताभिहिता न तु योगस्य साध्यत्वं ततश्च स्वमहिम्नि प्रतिष्ठितस्य अनन्याधारत्वात् व्याहतिरित्यर्थः । अत एव सर्वार्थसिद्धौ ""सत्यमिथ्यात्वब्रह्मत्वमिति कोटिनिराकरणे ब्रह्मस्वरूपस्य सत्यस्य असत्यवृत्तित्वव्याधाताभिधान मनैकान्त्यमिति'' मिथ्यात्वरूपसाध्यस्या बाध्यत्वात्तत्रा हेतोर्वृत्तेरिति भावः ।तेनैव हेतु नेति। तेनैव हेतुना मिथ्यात्वसिध्यनन्तर ज्ञातं अनैकान्त्यं मिथ्यात्वसिद्धावप्रतिबन्धकत्वात् न दोषः । असिद्धिदशायान्तु अनुपस्थित्वादेव अदोष इत्यर्थः । अयं चानिष्टप्रसंगः । सिद्धेः प्रागस्तीति सिद्धि प्रतिबन्धक एवेति भावः । शंकतेतेनैव तदिति। असाधकत्वमनैकान्त्यं तत्सिद्धावनैकान्त्यमित्यस्या साधकत्वमिति पर्यवसितत्वात् । आपाद्यापादकव्याधातेन प्रसंगानुपपत्तेर्न प्रतिबन्धक इत्याशयः । नहि ।तत एवेति। यद्यनेन साध्यं सिध्येत् तदा अनैकान्तिकत्वमिति नापादयामः येन व्याधातस्यात् । हेतुना व्याप्तिग्रहणदशायांउपस्थितसाध्येऽपि हेतुग्रहात् तव तत्र अनैकान्यज्ञानसत्वात् कथं व्याप्तिग्रहमूलकानुमान प्रयोगइत्यर्थः ।तदेति। यद्यपि यदि दृश्यत्वाभाव निश्चये सति तस्य तज्जनितानुमितिविषयत्वं न संभवति । नचात्र तदभाव निश्चयः । किन्तु दृश्यत्वाभाव निश्चयएवेति । अस्तु वा दृश्यत्वाभावनिश्चयः । तथापि भिन्न विषयत्वात् व प्रतिबन्धसम्भवः तथापि तत्र हेतुव्यतिरेकग्रहाभावे तन्निश्चयस्यादेव । तन्निश्चये च सति स्वप्रकाशतया तदज्ञानविषयस्यापि भानसंभवेन समानविषयत्वादिति भावः ।नन्विति। बाधितार्थस्या बाधितार्थस्य चसाधारणबाध्यत्वमात्रं साध्यं नत्वबाधित साध्यत्वं । एवं च प्रपंचे सामान्येन रूपेण सिसाधयिषितस्य अबाध्यबाध्यत्वस्य प्रागसिद्धेर्न सिद्धसाधनं । साध्ये च बाधितबाध्यत्वमादाय बाध्यत्वसामान्यस्यसत्वात् नानैकान्त्यमित्यर्थःतथापीति।साध्यतावच्छेदकावच्छिन्नस्य पक्षेसिद्धिः न तु तद्विशेषावच्छिन्नस्य ।तथा च तादृशस्य बाधितबाध्यत्वस्य पक्षे सत्वात्सिद्धसाधनमिति भावः ।पक्षधर्मताबलादितिपक्षधर्मताबलात् अबाधितबाध्यत्वरूपविशेष एव प्रंपचे सिध्यति । अन्यथा दृशि जडस्याबाधित कल्पितत्वमन्तरेण अपरोक्षत्वानुपपत्तेः । न बाधो विशेषः । साध्यतावच्छेदकवच्छिन्न रूपेण सिध्यतीति भिन्नविषयापि तत्समानाकारसिद्धिः प्रागेवास्तीति सिद्धसाधनमिति वाच्यं । पक्षधर्मताबलादेव अबाधितबाध्यत्वेनैव सिद्धेः। अनुमितिसमानाकारसिद्धेश्च पूर्वमभावान्न सिद्धसाधन मित्यर्थः । तस्या इति। दृगधीनसिद्धिकत्वं दृश्यत्वं । तत्पक्षधर्मतायाः दृगयास्साध्यत्वेन विरुद्धत्वादित्यर्थः ।अविरोधेपीतिपक्षधर्मताबलात् प्रपञ्चे बाधितत्वं अबाधितत्वरूपेण सिद्धयति तत्साध्यत्वे च तादृशबाध्यत्वाभावसंप्रतिपत्तेः । दृश्यत्वास्यापि सत्वादनैकान्त्यमित्यर्थः । ननु बाध्यत्वामात्रं साध्यमित्युक्तं । तच्च पक्षधर्मताबललभ्याबाधित बाध्यत्वेप्यऽस्ति । बाधितबाध्यत्वस्य तत्र संभवात् । तथा च कथमनैकात्यमिति चेत् उच्यते साध्यगतसाध्यत्वं यदि बाध्यं तर्हि प्रंपचासत्यत्वं स्यात् । तत्र व्यभिचारश्च यदि चतुर्थमादाय परिहारः तथा प्रपंचस्य सत्यत्वं स्यात् । एवं च साध्यत्व परंपरायां यद्युयुग्मबाध्यत्वमादाय प्रथमबाध्यत्वस्य अबाध्यत्वेन न सिद्धसाधन परिहारः। तथाहि युग्मबाध्यत्वमादाय प्रपंच सत्यत्वमेव स्यादिति न विवक्षितसाध्यसिद्धिरिति भावः ।
प्रत्यक्षाद्यैरिति। स्वात्यन्ताभावसमानाधिकरणतया प्रतीयमानत्वं स्वात्यन्ताभाव समानाधिकरणप्रतीतिविषयत्वं । सा च प्रतीतिर्नसंभवति प्रतियोगिग्राहिकया प्रतीत्यातत्त्रैव तदभावग्रहसंभवादित्यर्थः । ननु प्रपंचविधायक निषेधश्रुत्या तादृशप्रतीतिस्संभवतीत्यत्राहश्रुतीनामपीति। विहितव्यतिरिक्तविषयत्वेन व्यवस्थापनात् न भावाभावसामानाधिकरण्यधीरिति भावः ।ननु स्वात्यन्ताभावसमानाधिकरणत्वप्रकारक प्रतीतिविषयत्वं साध्यं । तच्च स्वात्यन्ताभाव समानाधिकरण विशेष्यक स्वात्यंताभाव समानाधि करणप्रकारक प्रतीतिविषयत्वं । सा च प्रतीतिः एतदनुमानजन्यानुमितिरेव स्वात्यन्ताभावसमानाधि करणविशेष्यकेत्यंशे स्वात्यन्ताभाव समानाधिकरणत्वस्य प्रकारतयावगाहनादित्यत्राहअत एवेति। प्रतियोगि समानाधिकरणतया अभावप्रत्यक्षस्य असंभवनिरस्ततया प्रतियोगिसामानाधिकरण्यावच्छिन्ना भावानुपलंभेन तादृशाभावस्य निरस्ततया तत्साधनस्य अनेन मानेनासंभवादित्यर्थः ।कृत्स्नेतिअनेनानुमानेन सर्वस्याप्यभावसाधने कृत्स्नप्रत्यक्षस्यापि अप्रामाण्यात् पक्षहेतुव्याप्त्यादीनां असिद्धयाअनुमान प्रामाण्यमेव न स्यादित्यर्थः । अनुमानाप्रामाण्य प्रसंग इष्ट एवेत्यत्राहतदभ्युपगम इति।स्वोक्तिः।साध्यसिध्यर्थमनुमानप्रयोगः स नस्यादित्यर्थः।परेति। बाधकाभावात् सत्यत्वस्यैव सिद्धिप्रसंगादित्यर्थः ।ननु प्रामाण्य प्रयोजक व्याप्त्याद्याकार हीनापि लिंगेन साधितस्य सत्यतया यादृच्छिकसंवादस्थले दृष्टा तद्वदिहापि स्यादित्याशंक्य तथा सत्यस्मदुक्तिमात्रेण तदभावेऽपि सत्यस्यादिति परिहरतिअप्रमाणेनेति।
ननु सिद्धसाधनं । ब्रह्मात्मकत्वपक्षे तदवच्छिन्नस्य प्रपंचस्य तद्भेदासिद्धिरिति शंकतेसर्वं ब्रह्मात्मकमिति। ब्रह्मैव स्वाभिन्न सत्योपाधिवशात् चिदचिदीश्वरविभागं भजते । वस्तुतस्सर्वं ब्रह्मात्मकमेवेति भास्करमतमिति भावः । सिद्धान्तस्य भास्करमाताद्वैलक्षण्यमाहतदपृथगिति। शरीरशरीरिभाव निबन्धनत्वात् तदभेदव्यपदेशस्य न शुद्धाभेद इत्यर्थः । ननु ब्रह्मण एव सत्यत्वात् तद्व्यतिरेक सत्वावच्छिन्नव्यातिरेकस्यादिति शंकतेतथापीति। ब्रह्मैकमेव सत्यमित्यसिद्धं । अन्यस्यापि सत्वेन प्रतीतेः । तथा च ब्रह्मव्यतिरेकसाधनेपि सत्वावच्छिन्नव्यतिरेको न सिध्यतीति परिहरतिस्वयमपीति। ब्रह्मैकमेव सत्यमिति सिद्धं तथा च तद्व्यतिरेकसत्वावच्छिन्नः सिध्यतीति शंकतेब्रह्मैकमिति ।अवधारणेनहीति ।ब्रह्मैव सत्यमित्यवधारणस्य ब्रह्मसत्यत्वे सति इतरासत्यत्वमर्थः इत्यात्माश्रय इत्यर्थः ।अत एवेति। अनेनानुमानेन ब्रह्मेतरासत्यत्वसिद्धिरित्यर्थः । ननु श्रुतिवदनुमानस्यापि प्रमाणत्वात् न अन्यतरेण अन्यत रानार्थ्यक्यमित्यत्राहअन्तत इति। अनुमानात्पूर्वं श्रुतेः पुरस्करणीयत्वात् अनुमाननैरर्थक्यमित्यर्थः। विप्रतिपन्नमिति। श्रुति प्रामाण्ये विप्रतिपन्नं प्रतीत्यर्थः ।श्रुतिप्रामाण्यमिति।तथा च ब्रह्मैक सत्वासिद्धेः प्रपंचस्य असत्वं न सिध्यतीत्यर्थः । वस्तुतः श्रुत्या तत्सिद्धिर्नास्तीत्याहश्रुतेश्चेति।ननु ब्रह्मैकमेवेति निश्चित्य न सत्यवैलक्षण्यस्साध्यते । येनमिथ्यात्वश्रुतिरुपतप्येत । किन्तु सत्यमस्तीति निश्चित्येति शंकतेनन्विति। किं सत्यत्वावच्छिन्नव्यतिरेकस्साध्यते । यद्वा ब्रह्मव्यतिरेकः नाद्य इत्याहप्रत्यक्षादिभिरिति। तेषां प्रत्यक्षविषयत्वनियमात् तत्र सत्यत्वग्रहे सत्यत्वावच्छिन्नव्यतिरेकसाधनं बाधितमिति भावः । द्वितीय्येआहततश्चेति । एकमेवेतिप्रत्यक्षादिबाधो ग्राह्य इत्यर्थः ।तेषां च प्रपञ्चविषयत्व नियमात्तत्र सत्यत्वग्रहे सत्यत्वावभिन्न व्यतिरेक साधनं बाधितमिति भावः । प्रत्यक्षादिभिरितिसत्यत्वग्राहिभिरिति शेषः ।तस्येति। तथाच व्याप्तिग्रहायोगात् व्याप्यत्वासिद्धिरिति भावः ।
तथाविधस्येति। विधिनिषेधायोग्यस्य सिद्धसाधनबाधादिविरहात् तस्य साधने प्रपंचमपहर्तुं प्रवृत्तेन अधिकं साधितमिति भावः । अर्थापत्त्या बाधमुपपादयतिअबाध्यत्वेति। अभावप्रमाणेन बाधमुपपादयतिअभावोऽपीति । योग्यत्वस्येति।चरमविकल्पदूषणे शुक्तिरजतादिप्रसिद्धातिरिक्तस्य कस्य चिन्मिथ्यत्वरूपतानिरपेक्षान्मिथ्यत्वस्य योग्यतामुपपादितमिति भावः । तदेव स्मारयतिनहीति।अनयोरर्थापत्त्यभावयोः ।
ननु सत्यत्वग्राहिप्रत्यक्षेण उक्तो बाधोनुपपन्नः । सत्यस्यस्यैवानिरूपणादिति शंकतेनन्विति । इच्छतोपीति। वृक्षे संयोगानुमानवत् पक्षैकदेशे मिथ्यानुमाने क्रमेण सर्वमिथ्यानुमानं स्यादिति भावः ।किंचिदिति। मिथ्यावस्तु व्यावृत्तं सत्यत्वं नोक्तं भवतीत्यर्थः ।नीरूपं तदिति चेदितिसत्यत्वनंगीकारात् तुच्छत्वपर्यवसानादिति भावः ।तेनैवेति। असद्विलक्षणत्वस्याप्यभ्युपगमान्मिथ्यात्वाश्रयस्वरूपेणैव सत्स्वरूपत्वमित्यर्थः ।अन्यथेति। यत्किंचित्स्वरूपे सत्यपि यत्किंचित्स्वरूपाभावमात्रेण निस्वरूपत्व इत्यर्थः ।वस्त्वंतरस्वरूपाभाव इतिसतीति शेषः । प्रातिस्विकरूपाभावस्य सत्वादित्यर्थः ।उत्तरत्रेति। स्वरूपस्य सत्यत्वमित्यस्मिन् विकल्पे इत्यर्थः । सत्वांतरांगीकारत्वेऽनवस्थास्यादव्याप्त्यनिरूपणा दात्माश्रयश्चेति भावः ।ततश्चेति। सत्यस्यैवाभावादिति भावः ।इष्टमिदमिति। अभावत्वादेवतस्यमिथ्यात्वमिष्टमित्यर्थः ।भावस्यापीति। प्रमाणसिद्धत्वाविशेष्य भावस्यमिथ्यात्वे भावस्यापि तत्प्रसंग इत्यर्थः ।भावान्तरेति। अभावत्वस्य 
मिथ्यात्वप्रयोजकत्वपर्यवसानादिति भावः । दृश्यत्वानुमानप्रवृत्तिसमये प्रपंचग्राहिप्रतीतेः प्रामाण्यसंदेहात् प्रामाणिकत्वस्य प्रपंचे सिद्धयासिध्यभावादितिभावः प्रामाणिकत्वमिति ।सर्वत्रेति। ब्रह्मणि ततोऽन्यत्र प्रपंचेत्यर्थः ।अनुपलंभबाधादिति।इदं सदिदंसदित्यपलंभावानुपलंभबाध इति चेत् न तस्याधिष्ठान भूतब्रह्मसत्ताविषयत्वात् ततोऽतिरिक्तायां मानाभावादिति भावः।।
प्रामाणिकत्वमिति। प्रामाणिकविषयत्वं प्रमेयत्वमेवेत्यर्थः । ननु प्रत्यक्षेण सदिति ग्रहणं न स्यात् ।प्रमाणस्यातीन्द्रियतया तद्विषयस्यापीतीन्द्रियत्वात् । किं च प्रमाणपदं व्यर्थं विषयत्वमात्रस्यैव लक्षणत्वसंभवात् । किं च तद्विषयत्वं विशेषणं उपलक्षणं वा नाद्यः तदभावदशायां असत्वप्रसंगात् । नद्वितीयः उपलक्ष्यतावच्छेदकाभावात् इत्यत आहतदुक्तमिति। व्यवहारोऽर्थक्तिया तद्योगतावच्छेदकमित्यर्थः । ननु तस्यालंभ इति चेत् न प्रमाणविषयतावच्छेदकस्यैव तदवच्छेदकत्वात् । सच धर्मः कालसंबंधः । न च तस्य प्रत्यक्षासंभवः । अयं घट इति कालिक संबंध प्रतीतेरनुभवसिद्धतया कालतत्संबंधयोः षडिन्द्रियवेद्यत्वात् । यद्वा वर्तमानवस्तुगोचरसामग्रयाः अयं स्वभावः। तत्कालसंबन्धग्राहकत्वमिति। अत एव न व्यर्थविशेषणत्वं । तस्योक्तधर्मोपलक्षणार्थत्वात् इत्याहुः ।तन्नगृह्यत इति। तथा च कालात्ययापदेशस्य न निर्मूलत्वमिति भावः । तर्हि व्यतिरेकानुपस्थित्या व्याप्तिग्रहणाभावात् अनुमानमेव नोदयमासादयदित्याहतद्व्यतिरेकेति । त्वदुक्तयुक्तिभिरिति ।तत्किंसत्तासामान्यैरिति। विकल्पाभिहितैरित्यर्थः ।पूर्वत्रेति। अहेतुकं मायाकार्यपर्यवसानादिभावः।ततश्चेति।प्रकृतिकालात्मव्यतिरिक्तस्य सत्वस्यापि कार्यत्वस्य संप्रतिपन्नत्वादिति भावः ।परप्रकाश्यत्वेतितेन सत्वस्यैव सिद्धेः हेतोः विरुद्धत्वं अदोष इत्यर्थः ।एतेनेति। स्वरूपेणैव सत्वादित्यर्थः । एवं ब्रह्मणोपि सत्वं परिहार प्रंपचस्य वा सत्वं स्वीकुरु  नार्थमुखेन्नेयन्यायाश्रयेत्याह ।तत इति। ननु तर्हि मिथ्यात्वादावप्येवं विकल्पस्यात् प्रपंचमिथ्यात्वप्रतिक्षेपे शुक्तिरजतस्यापि मिथ्यात्वं न स्यात् शुक्तिरजतस्य मिथ्यात्वांगीकारे प्रपंचोतथास्यात् । एवं शशश्रृंगस्थ असत्वांगीकारे प्रपंचस्याप्यसत्वं स्यात् । प्रपंचे(मिथ्यात्व) तत्प्रतिक्षेपे शशश्रृंगस्यापि तन्नस्यादित्यत्राहन चैवमिति। तस्य सामान्यतोअस्माभिरिति ।स्वरूपेण किं चेन्मिथ्या किंचिदसदिति नांगीक्रियते । किन्तु सत्स्वरूपस्यैव अधिकरणविशेषमादाय अंगीक्रियत इतिप्रतिचारमिति। विचारसहत्व प्रतिज्ञया अनीकत्वप्रतिज्ञानं व्याहतंविचार्थैव अळीकत्वनिर्णयात् । अळीकत्वेननिर्वचनादेवाळीकत्वप्रतिज्ञानं अनिर्वचनीयत्वप्रतिज्ञया व्याहतं ।तथा प्रथमेन वा निर्वचनीयत्वमपि व्याहतं विचार्यैव अनिर्वचनीयत्वस्थापनादित्यर्थः । एवं चोन्मत्त इव व्याहतं वा उपेक्ष्य इति भावः । जाल्पिको वैतण्डिको वेति विकल्पयति ।सकिमिति।स्वपक्षसाधनपरपक्षदूषण विकल्पकोटिद्वयमपि युगवदेव निरकरोतितत्र प्रमाणत इति ।तथात्वेन - प्रमाणत्वेन।कथं विश्वमिथ्यात्वं ।विचारासहत्वं मिथ्यात्वं विवक्षितमिति भावः ।तस्यापीति। प्रमाणस्यापिपक्षान्तर्भावदिति भावः ।तथापीति। न भ्रममात्रेण प्रमाणता तथा च न किंचित्प्रयोजनमित्यर्थः ।अन्यथेति।तादृशेनापि प्रयोजनसिद्धावित्यर्थः ।लोकव्यवहारेतिस्वपक्षसाधनत्वेनाभिमतं लोकव्यवहारेण प्रमाणतया सिद्धं न तथा हेत्वाभास इत्यर्थः ।ननु।तस्येति। लोकव्यवहारसिद्धस्य सपरिकरस्य प्रमाणस्य परिग्रहे प्रमाणान्तराविरोधानुकूलतत्कालादेस्तत्परिकरतया तादृशप्रमाणेन प्रपंचसत्यत्वमेव सिध्येत् । प्रपंचमिथ्यात्व साधकस्य प्रमाणान्तरविरोधादनुकूलतर्काभावाच्च लोकतस्सिध्यभावात् न तेन विश्वमिथ्यात्वसिद्धिरित्यर्थः ।अन्यथेति। सपरिकरस्य साधकत्वं लोकव्यवहारतोप्यसिद्धं । लोके सपरिकरस्यैव प्रमाणत्वव्यवहारादिति भावः । त्रिचतुरकक्ष्या सह प्रमाणतयाविचारे तदेवलोकव्यवहारसिद्धमिति विवभासादि तु प्रमाणतया विचारे न तथेति शंकतेत्रिचतुरेति। प्रमाणमिति शेषः ।विश्वानुग्राहकाः - विश्वसत्यत्वस्थापकाः । ननु सत्यत्वस्थापकस्य बाधो दृश्यते अपितुमिथ्यात्वस्थापकस्येति वैषम्यमस्तीति चेत्तत्राहतत्तदिति। विश्वद्वेषिप्रपंचमिथ्यात्वसाधकं प्रमाणमित्यर्थः ।
उक्तदोषं परिहन्त प्रमाणत्व दूषणं च युगपदनुवदतिन चेति। परिहरतिन मिथ्येति।अविश्रमस्तर्हीतितदुपरि तन्निषेधस्यापि भावादित्यर्थः । परं किं स्वविषयं ज्ञापयति न वेति कल्पमभिप्रेत्याहकिं चेति । अनियतेति ।अन्यतरोदयसंभावनया नैकावच्छेदकत्वाभावेनानियतविरोधतया नियतपौर्वापर्यतया च अन्यतर शास्त्रानुष्ठान संभवादित्यर्थः । किं च परस्य प्राबल्यं च तदापि दुष्टकारणजन्यत्वतदभावाभ्यां वैषम्यं वाच्यं । तच्च त्वन्मते न संभवतीत्याहत्वदुक्तेति।अदोषप्रसूततया - दोषाजन्यतयेत्यर्थः। प्राबल्यइत्यर्थः । मिथ्यात्वनिर्वचनसंभवात् पक्षहेत्वादिर्भिर्व्याधातात् साधनासंभवाच्च न विश्वमिथ्यात्वप्रतिज्ञानं भवतीत्युपसंहरतितदेवमिति।
साध्यं दूषयित्वा हेतुदूषणमाहदृश्यत्वंचेति।भागसिद्धत्वादिति। प्रपंचस्य क्वचिद्वाय्वादौ चाक्षुषत्वाभावादिति भावः।व्यर्थेति। प्रत्यक्षविशेषणस्य व्यर्थत्वादिति भावः। ब्रह्मेति। तत्र व्यभिचारवारकतया सार्थकमित्यर्थः। तस्येति यतो वाचोनिवर्तन्ते 
अप्राप्यमनसासहेति (तै.आनं)श्रुतेः ज्ञानविषयत्वनिषेधपरस्य भवद्भिः प्रतिपादनादिति भावः । प्रत्यक्षविशेषण व्यावर्तकं चे ( ) स्वपरेति ।"अप्राप्यमनसा सहे' (तै.आनं. )त्यादि श्रुतिस्त्वपरिशुद्ध मनोविषयेति भावः । आदिशब्देनमन्तव्यश्चोपपत्तिभिः ( )इति श्रुतिग्राह्य सिद्धान्तविरोधश्चेत्याहसन्मात्रेति।भ्रान्तिजल्पितायेतितिपारमर्थ्यदृश्यत्व एव व्यभिचारात् तस्य कथं साधनत्वेनोपन्यास इत्यर्थः ।प्रपंचस्यापि सत्यत्व प्रसंग इति।ननु धर्मसमानसत्ताकदृश्यत्वं विवक्षितं । तच्च ब्रह्मणि नास्त्येव । ब्रह्मणः पारमार्थिकत्वेन दृश्यत्वस्य व्यावहारिकतया च वैषम्यादिति न व्यभिचार इति चेत् न प्रपंचमिथ्यात्वसिद्धेः पूर्वं सत्ताभेदाभावेन दृश्यत्व पारमार्थिकत्वात् तत्संदेहेपि व्यभिचारसंदेहात् प्रपंचे दृश्यत्वस्य मिथ्यात्वे स्वरूपासिद्धिप्रसंगात् । शुक्तिरूपे दृग्विषयत्वस्य प्रातिभासिकत्वाभावेन व्याप्यत्वासिद्धेश्चेति द्रष्टव्यंब्रह्मविज्ञानादिति।ब्रह्मवेद ब्रह्मैवभवतीति (तै.आनं)सिद्धान्तादिति भावः । नैरर्थक्यप्रसंगात् इत्युपलक्षणं । ब्रह्मणि दृश्यत्वाभाव सिद्धिश्च न स्यादित्यपि द्रष्टव्यं ।
दुस्त्यजत्वादितिब्रह्मशब्दजन्यप्रतीति विषयत्वादित्यर्थः । ननु लक्षणावृत्त्यजन्यज्ञानविषयत्वं दृश्यत्वं विवक्षितमिति न तत्र व्यभिचारइति चेत् तत्राहलक्षणा चेति । पूर्वविकल्पदूषणयोरिति ।ब्रह्म शब्दमात्रप्रतिपाद्यमित्यत्र ब्रह्मशब्दे किं कस्यचिदबोधकइत्यादिविकल्पदूषणयोरित्यर्थः । तत्र प्रमाणतयोरप्युक्तश्रुतेरपि विरोधात् न त्वदुक्तार्थ इत्याहयतो वाच इति। किमुपहितस्यैव ज्ञानविषयत्वनिषेधः । किं वानुपहितस्य नाद्य इत्याहतथापीति। उपहितं उपाधिविनिष्टं । तत्र विशेष्यस्यापि तद्विषयत्वमवर्जनीयमित्यर्थः । द्वितीय्ये आहउपहितानुवादेनेति। तत्रैव निषेधान्वयबोधनादिति भावः । ननु ज्ञानान्तरावेदकत्वलक्षणस्वयंप्रकाशत्वसाधनादेव अवेद्यत्वं सिध्यतीत्यत्राहएवमिति। अनुभूतिः स्वयंप्रकाशेत्यनुमानं प्रतिज्ञान्तर्गतानुभूति ( ) जन्यप्रमितिविषयत्वादेरवर्जनीयत्वादिति भावः ।
अपारमार्थिकेति। व्यतिरेकस्य पारमार्थिकत्वांगीकारे व्यभिचार इति भावः । किं च पारमार्थिकव्यतिरेको ब्रह्मण्यपि विद्यते । सद्रूपब्रह्मणो दृग्विषयत्वानुभवात् विषयविषयिभावस्य भेदाधीनत्वात् ब्रह्म सत्ताव्यतिरेकेण घटादौ सत्तांतरानुभवादित्यत्राहकिं चेति।
वत्सकुलजलधिकौस्तुभ नृसिंहगुरुसुतेन सिंहदेवेन कृतायां शतदूषणी पञ्चदशो वादस्समाप्तः ।।
