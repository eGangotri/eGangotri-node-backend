श्रुतप्रदीपिका
	अपि च-अविद्यया ब्रह्णणी  तिरेहिते तद् ब्रह्म न किंचिदपि प्रकाशते ? .....नो चेत् मोक्षस्य कार्यतया अनित्यता स्यात् ।।  
	 अथ वैशद्यावैशद्ये दूषयितुमुपक्रमते-अपि चेति । किंशब्दः क्षेपे । प्रकाशमात्रेति ; मात्रचा विषयत्वव्यावृत्तिः । अवैशद्यं शङ्कते-अथेति ।  किंरूपा ; दुर्निरूपा । वैशद्यावैशद्यं च किंरूपम् ? कथं प्रकाशे तदनुपपत्तिरित्यत्राह-एतदुक्तमिति । तयोः स्वरूपं शिक्षयति-य इति । तदनुपपत्तिमाह-तत्रेति ।  प्रकाशाभावादेवेति ; दर्म्यभावाद्धर्माभावः । उक्तरीत्या ज्ञेयेऽपि वैशद्यावैशद्यसंभव इत्याह-विषये़ऽपीति । परपक्षे तदनुपपत्तिमाह- तस्मादिति । मुखान्तरेण दूषयति-अपिचेति । न स्यातामिति ; विशदस्वरूपस्याविद्याविरोधित्वादिति भावः ।  अनित्यता ; भावरूपकार्यत्वादिति भावः । सा मानबाधिता चेत् सविशेषता ।
	अस्याज्ञानस्य आश्रयानिरूपणादेवासंभवः पूर्वमेवोक्तः... अधिष्ठानापारमार्थ्येऽपि भ्रमोपपत्तेः । ततश्च सर्वशून्यत्वमेव स्यात् ।।
	 पूर्वोक्तामाश्रयानुपपत्तिं  प्रतिकूलतर्कत्वेनाह-अस्येति ।  मुखान्तरेण दूषयति - अपिचेति । स्वरूपानादितया प्रवाहानादितया दुर्घटतया स्वपरनिर्वाहकतया वानवस्था परिहारोऽधिष्ठानेऽपि तुल्यः । अधिष्ठानापारमार्थ्यं न दृष्टं चेत् दोषमृषात्वमपि न दृष्टमिति भावः । ततः किमित्यत्राह-ततश्चेति ।
	यदुक्तम् - अनिमानेनापि भानरूपमज्ञानं सिध्यतीति, तदयुक्तम्... तथा सति तेषां स्वनिवर्त्यवस्त्वन्तरपूर्वकत्वाभावात् हेतोरनैकान्त्यम् इत्यलमनेन ।।
	अथानुमानं दूषयति-यदुक्तमित्यादिना । कथं दुरुक्तत्वमित्यत्राह- अज्ञाने़ऽपीति । कथमज्ञानान्तरसाधनावश्यंभाव इत्यत्राह-तत्रेति । ज्ञानस्याप्रकाशितार्थविषयसम्यङ्निश्चयरूपत्वमावहत्यनैकान्त्यम् ; तत्परिहारे ज्ञानस्य न सम्यङ्निश्चयरूपत्वं, मिथः प्रतिपक्षत्वात् । अतो हेतुनैर्दोष्यं ज्ञानसम्यक्त्वं च न समुच्चित्य सिध्यतीत्यन्यतराभावेऽपि न साध्यसिद्धिरित्यर्थः । कथं तस्यानभिमतत्व मित्यत्राह-साधने चेति । स्वविषयावरणत्वादिति भावः । ततः किमित्यत्राह ततश्चेति । मृषार्थो न सत्तया कार्यकृदिति तिरोधानरूपकार्यकरत्वाभावान्नैष्फल्यमित्यर्थः । अथ किं साक्षाद्भासकत्वं हेतुः, उत प्रणाड्या, उत साक्षात्प्रणाड्या वा, उत 
विषयावरणनिरासकत्वमिति हेतुं चतुर्धा विकल्प्य प्रथमं दूषयति-दृष्टान्त इति । उपपादति-सर्वत्रेति । ज्ञानस्यैव साक्षाद् भासकत्वमित्यर्थः । कुत इत्यत्राह-सत्यपीति । ज्ञानस्यैव साक्षात्प्रकाशकत्वोक्त्या द्वितीयशिरस्यसिद्धिश्च फलिता । तृतीयं  शीरः इन्द्रियेष्वनैकान्त्येन दूषयति-इन्द्रियाणामपीति । प्रभाया इन्द्रियेभ्यो़ऽप्यतीव व्यवधिमाह-प्रदीपेति । प्रकाशकत्वव्यवहारः कथमित्यत्राह-प्रकाशकेति । चतुर्थं शङ्कते - नास्माभिरिति । साध्याविशिष्टत्वमाह-न हीति । विरोधिनिरासात्मकं प्रकाशकत्वं न ह्यस्ति ; तद्धि साध्यमित्यर्थः । तत्र संप्रतिपन्नं प्रकाशकत्वमाह-अपित्विति । परिच्छेदशब्दस्य परिमितिपरत्वव्युदासायाह-व्यवहारेति । 
	प्रतिप्रयोगाश्च-1.विवादाध्यासितमज्ञानं ज्ञानमात्रब्रह्माश्रयम्....9. भावरूपमज्ञआनं न ज्ञानविनाश्यम्, भावरूपत्वात्, घटादिवदिति ।।
	प्रतिकूलतर्कानाह-प्रतीति । व्याप्तिमूलत्वात् प्रयोगा इत्युक्तम् । अज्ञानं पक्षीकृत्य प्रसङ्गत्रयमुच्यते - विवादेति । ब्रह्माश्रयमतदाश्रयमिति विवादः । ततः  शुक्त्याद्यज्ञान व्यावृत्तिः तद्धि जीवाश्रयम् भावरूपमज्ञानम् । शुचिक्तिकाद्यज्ञानस्य च तथात्वं ज्ञप्तिमात्रं ब्रह्म चाभ्युपगम्य प्रतितकीक्तिः।शुकृयज्ञानस्य ज्ञानानाश्रयत्वं कथमित्यत्राह ज्ञात्राश्रयम् इति । अज्ञानत्वे ज्ञानानाश्रयत्वप्रसङ्गः, ज्ञानानावरणत्वप्रसङ्गश्च । ज्ञेयानावरणत्वे ज्ञानानिवर्त्यत्वप्रसङ्ग इत्यर्थः । ब्रह्म पक्षीकृत्य प्रसङ्गत्रयमाह-ब्रह्मति । अज्ञानाश्रयत्वे ज्ञातृत्वप्रसङ्ग । अज्ञानावरणत्वे ज्ञेयत्वप्रसङ्गः । ज्ञाननिवर्त्याज्ञानत्वेऽपि  ज्ञेयत्वप्रसङ्ग इत्यर्थः । मानज्ञानं पक्षीकृत्य प्रागभावतिरिक्तत्वस्य प्रतिकूलतर्कमाह-विवादेति । व्यतिरेकिणमाह-ज्ञानमिति  । विशिष्टस्य हेतुत्वात् तदभाव उभयत्र दर्शितः । भावरूपमित्यादिना च प्रसङ्गः ।
	अथोच्येत - बाधकज्ञानेन पूर्वज्ञानोत्पन्नानां भयादीनां विनाशो दृश्यते....ज्ञानानां भयाद्युत्पत्तिहेतुत्वेन अनेकभयोपलब्धिप्रसङ्गाच्च ।।
	व्याभिचारं शङ्कते-अथेति । परिहरति-नैवमिति । स्वयमेव विनाशादिति ; आश्रयविनाशाधीनस्वनाशदीपादीतरक्षणिकानि फलनाश्यानीति भावः । भयादेश्चिरोपलम्भस्तु कारणानुवृत्त्या । भयादेः पश्चान्निवृत्तिः कथमित्यत्राह-कारणेति । क्षणिकत्वं कथमित्यत्राह-क्षणिकत्वं चेति ।  अन्यतानिष्टमाह-कारणेति । श्रणिकत्वं कथमित्यत्राह-क्षमणिकत्वं चेति । अन्यतानिष्टमाह-अक्षणिक्तवे चेति । स्थिरत्वे घट 
इव युगपत् बहूनि भयानि दृश्येरन्नित्यर्थः ।
	स्वप्रागभावव्यतिरिक्तवस्त्वन्तरपूर्वकमिति व्यर्थविशेषणो- पादनेन.....आभिः प्रतीतिभिः प्रतीत्यन्तरेण चानुपलब्धमासां विषय इति न युज्यते कल्पयितुम् ।।
	शब्ददोषमाह-स्वेत्यादि । वस्तुशब्दो भावे प्रचुरप्रसिद्धिरिति भावः । अन्तरशब्दश्च व्यर्थः । अनुमानदूषणं निगमयति-अत इति । श्रुतीत्यादि स्फुटम् 
। अनिर्वाच्यासिद्धिं निगमयति-अतः इति । ख्यातिबाधान्यथानुपपत्तिमाशङक्याह- प्रतीतीति । प्रतीतिः भ्रान्त्यभ्रान्तिसाधारणं रूपम् । उपपादयति-प्रतीयमानमिति । ततः किमित्यत्राह-आभिरिति ; पूर्वज्ञानेन बाधकज्ञानेन चेत्यर्थः । पूर्वं सदित्युत्तरमसदिति हि गोचरयति ।
	शुक्त्यादिषु रजतादिप्रतीतेः प्रतीतिकालेऽपि तन्नास्ति.....शुक्त्यादिरेव रजताद्याकारेणावभासत इति भवताऽभ्युपगन्तव्यम् ।।
	परमतं विस्तेरण शङ्कते-शुक्त्यादिष्विति । अन्यथाभानायोगाच्चेति ;
	परस्मिन् भासमाने तु न परं भासते यतः ।
	तेनान्यस्यान्यथा भानं प्रतीत्यैव पराहतम् ।।
	इत्यादिकमनुसंधेयम् । दूषयति-नेति । कथमन्यथाभानावर्जनीयत्व- मित्यत्राह-कल्प्यमानमिति । अलौकिकसदुपगमेऽपि दोषस्तुल्यः ; तस्य लौकिकसता भेदाग्रहे संप्रतिपन्नस्यैव तदग्रहक्लप्तिर्वरं, लाघवात्।
	ख्यात्यन्तरवादिनां च सुदूरमपि गत्वाऽन्यथाऽव- भासोऽवश्याश्रयणीयः...ज्ञानद्वयमेकत्वेन च विषयासद्भावपक्षेऽपि विद्यमानत्वेन ।।
	यथार्थख्यातिव्यतिरिक्तेष्वन्यथाख्यातेः प्राबल्यमभिप्रयन्नाह-ख्यात्यन्तरेति । उक्तं विवृणोति-असदिति । असदिति प्रतीतं चेत् । प्रतीतिबाधभ्रमत्वायोगः । सदिति चेदन्यथाभानम् । एवं सर्वत्र । आत्मशब्दो ज्ञानपरः । अख्यातीति ; ज्ञानमेकं वा अनेकं वेति विकल्पं मत्वा प्रथमं दूषयति-अन्यविशेषणमिति ; समानाधिकरणधीबलादापादितम् ; न तु तदुपगतम् ।।
	किं च - अनिर्वचनीयमपूर्वरजतमत्र जातमिति वदता...अनादि 
मिथ्याज्ञानोपादानत्वं तु पूर्वमेव निरस्तम् ।।
	अथ पूर्वोक्तमकारणकत्वं विवृणोति-किंचेति । तस्या इति ; नियतपूर्ववर्तिं हि कारणमिति भावः । इन्द्रियदोषस्येन्द्रियस्य दुषअटेन्द्रियस्य चाकारणत्वमाह-अथेत्यादिना । अनादीति ; अनिर्वाच्यस्याप्रमाणिकत्वादित्यर्थः ।।
	किं च - अपूर्वमनिर्वचनीयमिदं वस्तु जातंरजतादिबुद्धि- शब्दाभ्यां....अपरमार्थे परमार्थबुद्धिशब्दयोर्निर्वाहकत्वायोगाच्च इत्यलम् अपरिणतकुतर्कनिरसनेन ।।
	बुद्धिशब्दान्वयानुपपत्तिमाह-किंचेति । सा किमिति ; परमार्थजातेर- परमार्थव्यक्तौ अपरमार्थजातेः परमार्थव्यक्तौ चान्वयो व्याप्तिविरुद्ध इत्यर्थः । अपरमार्थपक्षे दूषणान्तरमाह-अपरमार्थ इति । असत्यात् सत्योत्पत्ति- निरासमुपजीव्येदमुक्तम् ।
	
अथवा -
	यथार्थं सर्वविज्ञानमिति वेदविदां मतम् ।
	....... ..... ...... ...... ..... .......
	एवं सर्वस्य सर्वत्वे व्यवहारव्यवस्थितिः ।। 
	स्वसिद्धान्तमाह-अथवेति । यथार्थख्यातिं प्रतिजानीते-यथेति । कुत इत्यत्राह-श्रुतीति । श्रुतिं दर्शयति-बहु स्यामिति । सृष्ट्यादीत्यादिशब्देन सन्मूलाः इत्याद्युक्तस्थितिप्रलयौ नामरूपव्याक्रिया च गृह्यन्ते । सृष्ट्यादिरुपक्रमो यस्य प्रकरणस्य तस्मिन् । उत्पत्तौ फलस्य पश्चाद्भावेऽपि संकल्पे पूर्वभावित्वज्ञापनाय बहु स्यामि त्याद्युपात्तम् । उत्पन्नावस्था ह्यस्तित्वम् । उत्पद्यमानावस्था हि जायमानता । ते हि स्यां, प्रजायेय इत्युक्ते । तेन संकल्पे पश्चाद्भाविन- स्रिवृत्करणस्य नामरूपव्याकरणात् प्राग्भावसिद्धिः । उत्पत्तौ त्रिवृत्करणपश्चाद्भावपाठोऽर्थक्रमबाध्य इति भावः । यदग्रेः रोहितं रूपं तेजसस्तदित्यादिनाण्डान्तर्भूतेषु तत्प्रदर्शनान्नाण्डसृष्ट्यर्थत्वमित्यत्राह-एवं हीति ।  त्रिवृत्करणस्याण्डसृष्ट्यर्थत्वं तत्त्वान्तरमिश्रणप्रदर्शनार्थत्वं च ज्ञापयितुं नानावीर्यत्वमाह-पुराण इति । पृथग्विभागानर्हसंश्लेषः कृत्स्नशः समागमनम् । समित्येकीकारे, संप्राप्यैक्यमशेषतः इति विवृतत्वात् । आश्रयाश्रयिभावो न्यूनाधिकभावात् । ततश्च शब्दव्यवस्था च । सूत्रमाह-सूत्रेति ; तेनः भूयस्त्वेन । सदृशे 
सदृशान्तरैकदेशसद्भावं दर्शयति-सोमेति । तत्तुल्यन्यायत्वादाह - व्रीहीति । ततः किं सादृश्यस्येत्यत्राह - तदेवेति । ततः किमित्यत्राह-शुक्त्यादाविति ; श्रुत्यैव त्रिवृत्करणश्रुत्या प्रतिनिधिश्रुत्या वा । बोधितः ; बोधः फलितः । शब्दव्यवस्थापकमाह-रूप्येति । शुक्त्यंशोऽस्ति चेत् सदा गृह्येतेति प्रवृत्तिबाधौ न स्यातामित्यत्राह-तदेवेति । कदाचिदिति ; शुक्तिभूयस्त्ववैकल्यग्रहो भ्रमः । तत्साकल्यग्रहो बाधः । नातः इति ; मिथ्यार्थसत्यार्थशब्दौ पराभिमतमिथ्यात्वसत्यत्वपरौ । 
	स्वप्ने च प्राणिनां पुण्यपापानुगुणं भगवतैव तत्तत्पुरुषमात्रानुभाव्याः....पुण्यपापफलभताः शयानदेहसरूपसंस्थान- देहान्तरसृष्टयोपपद्यन्ते ।।
	उक्तनिर्वाहद्वयागोचरः स्वाप्नार्थः कथं निरुह्यत इत्यत्राह-स्वप्ने चेति । सुखदुःखरूपत्वे हेतुमाह-पुण्येति । तत्तदित्यादि ; सुखादिवदिति भावः । स्वाप्नविषया ; स्वप्नं पश्यति इति प्रकृतस्वप्नविषयैषा श्रुतिरिति भावः । रथयोगाः ; अश्वादयः । स्वभोग्यमात्रदृष्टियत्वधीविनियोगजाः प्रीतयः आनन्दाद्याः तैर्विषया लक्ष्यन्ते । व्याघातपुनरुक्तिपरिहारार्थमाह-सकलेति । सृजते  इति श्रवणात् उत्सर्गापवादनयगोबलीवर्दनयक्रमः संचारितः ।  स्पष्टवाक्यान्तर-माह-य एष्विति । सौत्रतामाह-सूत्रेति । तदर्थमाह-स्वाप्नेष्विति । सृष्टिवचनान्यथासिद्धेर्न जीवगुणाविर्भावक्लृप्तिरिति भावः । कथं जीवतः शिरश्छेदादि- सत्यतेत्याह-अपवरकेति ।
	पीतशंखादौ तु नयनवर्तिपित्तद्रव्यसंभिन्ना नायनरश्मयः...तद्ग्रह- जनितसंस्कारसचिवनायनरश्मिमर्भिर्दूर्स्थमपि गृह्यते ।।
	पीतशङ्खादौ नेश्वरसृष्टत्वश्रुतिरित्यत्राह-पीतेति । अन्यैरपि गृह्येतेत्यत्राह-पित्तद्रव्यमिति । स्वेनापि न गृह्येतेत्यत्राह-पित्तोपहतेन त्विति । दूरस्थशङ्खभ्रमो न स्यादित्यत्राह-तद्ग्रहणेति ; यथा नेदिष्ठदशागृहीतस्य दविष्ठदशायामपि पूर्वग्रहणजसंस्कारसचिवचक्षुषा ग्रहणं तथात्रापीत्यर्थः  रूपिणि चक्षुःसामर्थ्यात् पित्तद्रव्यमित्युक्तम् । इदं गुरुमताद्वैषम्यम् ।

	जपाकुसुमसमीपवर्तिस्फटिकमणिरपि तत्प्रभाभिभततया रक्त इति गृह्यते ।....तत्रापि अतिशैघ्रयादन्तरालाग्रहणात् तथा प्रतीतिः ।।
	न चाक्षुषतेजःसंपर्गात् स्फटिकराग इत्यत्राह-जपेति । अश्ममात्रेऽपि स्यादित्यत्राह स्वच्छेति । मरीचिकाजलधीयोयाथार्थ्यमाह-मरीचिकेति ।  अदृष्टस्य नियामकत्वं साधारणाकारग्रहोऽसाधारणाकाराग्रहश्च सर्वैरुपेत्यम् । मान्त्रिकार्थवादिकार्थस्वीकारो गुरुमताद् भिदा । अलातेति ; अन्तरालाग्रहणात् ; अलातस्य तत्तत्प्रदेशेन पूर्वापरसंयोगयोर्मध्यकालाग्रहणात् ; क्रमाग्रहणादित्यर्थः । दर्पणेति ; विपर्यस्तसव्यदक्षिणभावस्य दर्पणस्य मुखस्य च निरन्तरभानात्तथा प्रतीतिः ।
	दिङ्मोहेऽपि दिगन्तरस्यास्यां दिशि विद्यमानत्वात् अदृष्टवशेन.....दोषकृतं तु सामग्रीद्वित्वं, तत्कृतं ग्रहणद्वित्वं, तत्कृतं ग्राह्याकारद्वित्वं चेति निरवद्यम् ।।
	द्विङ्मोहेति ; दिगन्तरोपाधेर्दिगन्तरस्य चनीरन्ध्रधीः । पीतशङ्खादिषु दिङ्मोहपर्यन्तेषु प्रतिबिम्बं विना द्रव्यान्तरसंसर्गान्निर्वाहः । द्विचन्द्रेति ; अविशेषणस्य विशेषणत्वं मृषेत्यत्राह-देशान्तरस्येति । निरन्तरभातत्वमेव सर्वत्र विशेषणत्वमित्यर्थः । ततः किं याथार्थ्यस्येत्यत्राह-तत्रेति । ग्राह्याकारद्वित्त्वम् ; निरन्तरभातदेशद्वित्वम् । एकत्वाग्रहः कथमित्यत्राह-तत्रेति । सामर्थ्याभावात् ; अतिशैघ्र्याद्विलम्बितभाविसंस्कारादित्यर्थः । सामग्रीद्वित्वं कथमित्यत्राह-द्वयोरिति । कार्यकल्प्यम् ; दोषवदिति भावः । सदा द्वित्त्वधीः स्यादित्यत्राह-अपगते त्विति । दोषापगमे कथमैक्यधीरित्यत्राह-दोषेति ।
	अतः सर्वं विज्ञानजातं यथार्थमिति सिद्धम् । ख्यात्यन्तराणां दूषणानि.... तत्र बाध्यबाधकभावः सर्वानुभवविषयतया तद्रहिततया चोपपद्यते इति सर्वं समञ्जसम् ।।
	ख्यातीनां याथार्थ्यं निगमयति-अतः इति । ख्यात्यन्तराणि किं न निराक्रियन्त इत्यत्राह-ख्यात्यन्तरेति । अथ सर्वत्रैकनिर्वाहेण परिहारमाह-अथवेति । सेत्स्यति ; उपपद्यत इत्यर्थः । मानतर्कसिद्धिरुक्ता । उक्तं विवृणोति-भगवता हीति। अखिलं जगत् सृजतेत्यनेन इदं सर्वमसृजत इत्यादिश्रुतिः स्मारिता । उपपत्तिमाह-सर्वेति । बाध्यबाधकभावः कथमित्यत्राह-तत्रेति ।
	यत्पुनः  सदसदनिर्वचनीयमज्ञानं श्रुतिसिद्धमिति, तदसत्....."एतं ब्रह्मलोकं न विन्दन्ति अनृतेन हि  प्रत्यूढाः" इति  वचनात् ।।
	अथ श्रुतिभिरनिर्वचनीयाज्ञानोक्तिं व्युदस्यति-यत्पुनरित्यादिना । अनभिधायित्वात् ; अप्रामाणिकत्वेन व्युत्पत्त्यभावादिति । भावः । अनृतशब्दार्थमाह-ऋतमिति । अभावविरोधिनोः तदाश्रयत्वायोगादिति भावः। ऋत शब्दार्थमाह - ऋतम् इति । कर्मवाचि ; पुण्यकर्मवाचि । अनृतमिति तदन्यपापकर्मचि । हेतुमाह-ऋतंवा पिबन्ताविति । सुकृतस्य लोके  इति ह्युच्यत्ये। एवं पुण्यस्य कर्मणः इत्यत्र एवमनृतात् इति पुण्यप्रतियोगि पापं ह्यनृतशब्देनोक्तमिति द्रष्टव्यम् । पुण्यमपि हि मोक्षविरोधीत्यत्राह-ऋतमिति । इष्टानिष्टफलत्वयोः पुण्यपापशब्दप्रवृत्तिनिमित्तत्वात् मुमुक्षन्  प्रति नरकादिवत् स्वर्गादेरपि मोक्षविरोधित्वेनानिष्टत्वादृतशब्देन मोक्षैकसाधनं स्वकर्मणा तमभ्यर्च्य इत्याद्युक्तं कर्माभिधीयते । अनृतशब्देन तद्व्यतिरिक्तसांसारिकफलदं सर्वकर्मोच्यत इत्यर्थः । अनृतशब्दस्य मोक्षविरोधिकर्मपरत्वं कुत इत्याह-एतमिति । 
	"नासदासीन्नो सदासीत्" इत्यत्राप सदसच्छब्दौ चिदचिद्व्यष्टिविषयौ । ... न श्रुतुभिः सदसदनिर्वचनीयाज्ञानप्रतिपादनम् ।।
	नासदासीदित्यादि ; अनादि मत्परं ब्रह्म न सत्तन्नासत् इति वचनं यथा परस्य ब्रह्मणोऽनिर्वचनीयत्वपरसतथाइहापीत्यभिप्रायः । उत्पत्तीति ; कार्यावस्थजीवे सच्छब्दश्रुतेरसच्छब्दोऽपि तदन्यकार्याचित्परः इत्यर्थः । तमःशब्देति ; तम आसीत् इति ह्यनन्तरोक्तिः । हेत्वन्तरमाह-सदसतोरिति ; न ह्यनिर्वाच्यत्वं कदाचिदिति भावः । तमसोऽचित्समष्टित्वमुपपादयति-अत्रेति । चोदयति-सत्यमिति । परिहरति-नैतदिति । इतिर्हेतौ । शङ्कते-मायेति । प्रत्याह-तदपीति । मिथ्यार्थत्वमेव नास्ति ; तथोपगमेऽपि भेदाग्रहादिनोपपत्तेर्नानिर्वाच्यत्वमर्थ इति भावः । सर्वत्रातद्विषयत्वे हेतुमाह-आसुरेति । यथेति ; न हि रज्जुसर्पः शस्तच्छेद्य इति भावः । तस्यार्थमाह-अत इति । तं स्फुटयति-अस्मादिति । विचित्रः ; नानाविधः । तादृगर्थसर्गकरत्वमाश्चर्यत्वं विस्मयनीयत्वम्, मायाशब्दो ह्याश्चर्यवाचीति वक्ष्यमाणत्वात् । मायित्वं शेषितयेत्याह-परमेति । व्यावर्त्यं विवृणोति-जीवस्येति । मायाभिः  इति  बहुवचनस्वारस्यमभिप्रेत्याह-विचित्राः शक्तयः इति । ममेति ; स्फुटम् ।
	नाप्यैक्योपदेशानुपपत्त्या ; न हि `तत्त्वमसि' इति..... परमात्मप्रयन्तस्यैव हि नामरूपभाक्त्वमुक्तम् । अतो न ब्रह्माज्ञानपरिकल्पनम् ।।
	श्रुत्यर्थापत्तिं व्युदस्यति-नापीति । उपपादयति-न हीति । अक्लृप्तौ नानुपपत्तिः ; क्लृप्तावेवानुपपत्तिरित्यभिप्रायेण तच्छब्दावगतविशेषणान्युक्तानि । कथं निर्वाह इत्यत्राह-ऐक्येति । मुख्यत्वं तरबर्थः । कथं तदित्यत्राह-अनेनेति ।
	इतिहासपुराणयोरपि न ब्रह्माज्ञानवादः क्वचिदपि दृश्यते ।... भुवनादेः सत्यत्वं व्यावहारिकमिति तत्त्वं तवोपदिष्टमिति ह्युपदेशो दृश्यते ।।
	उपबृंहणयोस्तदप्रतीतिमाह-इतीति । चोदयति-नन्विति । प्रतिज्ञायेति ; बाधे सामानाधिकरण्यम्, उपरि मिथ्यात्वोक्तेरिति भावः । विविधं ज्ञायतेऽनेनेति विज्ञानमविद्या । न सप्तमीसमासः, अपास्तदोषमिति वक्ष्यमाणत्वात्, लिङ्गभेदाद्ययोगाच्च ; तदा विजृम्भितानिति हि निर्देष्टव्यम् । यदेति व्यतिरेकमुखेन विवरणमित्यर्थः । शुद्धं निजरूपि ; अविद्यातत्कृतभेददृष्टिरहितम् । अपास्तदोषम् ; रागाहिदोषरहितम् । समन्तात् कल्प्यन्ते भेदा अनेनेति संकल्पोऽविद्या । अविद्यातरुसंभूतिबीजम् इति हि योगाध्यायेऽभिहितम् । वस्तुभेदाः। आकारभेदाः । वस्त्वस्ति इत्यर्थस्वरूपोक्तिः । मही  इत्युदाहरणम् । स्वकर्मेति ; न परं तत्त्वज्ञैः, अज्ञैरपीति भावः । तस्मादिति विजातीय- भेदनिषेधोपसंहारः । सजातीयाभावमाह-विज्ञानमिति । स्वगतं निषेधति-ज्ञानमिति । विशुद्धं ; विमलम् ; अविद्याभेदरहितम् । एकं सदैकमिति सजातीयविजातीयभेदविरहानुवादः । परम इत्यादि ; परेशादिशब्दश्चिन्मात्रपरा इत्यर्थः । सद्भाव इति ; न परमतमिति भावः । संख्यवहारभूतम् ; समन्ताद्वयवहारर्हभेदं भुवनेनाधिष्ठानतयाश्रितम् । तत्र हेतुरविद्येत्युक्तमित्यर्थः ।
	नैतदेवम् ; अत्र भुवनकोशस्य विस्तीर्णं स्वरूपमुक्त्वा..... परब्रह्मभूतवासुदेवशरीरतया तदात्मकमित्यतद्रूपं संक्षेपेणात्राभिहितम् ।।
	परिहरति - नैतदिति । अर्थप्रकरणशास्रतात्पर्यविरोधाः प्रपञ्चस्य धर्मिग्राहकविरोधः श्रुतिविरोधो विशेषाः । अशेषमूर्तिर्भगवान् इत्यादिपदलक्षणा चानुसन्धेया । अत्र ज्ञानतदन्यशब्दयोरात्मानात्मविषयत्वमस्तिनास्तिसत्या- सत्यादिशब्दानां च तद्गोचरत्मपि न  विगीतम् । अत्र नास्त्यस्त्यादिशब्दानां परिणामित्वापरिणामित्वे निमित्ते, न तु ज्ञानबाध्यत्वाबाध्यत्वे इति मही घटत्वम्  इत्यादिभिरवगम्यते । परिणामित्वस्य 
नास्त्यसत्यादिशब्दप्रवृत्तिनिमित्तत्वेन कथनं श्रुतिष्वेतद्विषयेऽनृतादिशब्दानामैदमर्थ्यज्ञापनार्थम् । अज्ञानादिशब्दश्च नानिर्वाच्यपरः, अपि तु कर्मपरः सर्वकर्मक्षये  निजकर्मभेद  इत्यादिभिरैकार्थ्यात् । अत्रेति ; अत्र ; द्वितीयांशे । विस्तीर्णमिति ; मिथ्यात्वविवक्षायांविस्तरोक्तिरयुक्तेति भावः ।  अनुक्तमित्युक्तसंक्षेपव्युदासः । वक्ष्यमाणमादिभरतचरितं ह्यस्यविस्तरः । रूपान्तरम्; वियुक्तरूपम् । संसृष्टरूपं ह्युक्तम् । संक्षेप्यार्थशरीरमाह-चिदचिदित्यादिना । प्रत्यस्तमित  इत्यादिग्रन्थमभिप्रयन्नाह-वाङ्मनसेति । भेदनिषेधार्थमाह-अस्पृष्टेति । इदं सर्वावस्थामपीश्वरदेहभूतमित्यभिप्रायेणाह-उभयंत्विति । एतद्रूपम् ; अर्थरूपम् ।
	"यदम्बु वैष्णवः कायस्ततो विप्र वसुन्धरा।.... देवाद्याकारेणैकीकृत्यात्मकल्पनामूलकर्मफलभूतास्तद्भोगार्था वस्तुषु वस्तु भेदा न भवन्ति ।।"
	उक्तमुपपादयति-तथाहीति । सामानाधिकरण्यनिबन्धनज्ञापनाय समष्टिविषयं पूर्वश्लोकमुपादत्ते-यदम्ब्विति । ब्रह्माण्डमपीति ; न हि बालदशायां शरीरस्य युवत्वे चेतनैक्यमिति भावः । अत्र सामानाधिकरण्योक्ति- प्रयोजनमाह-सकलेति । न परं समष्टिविषयग्रन्थे व्यष्टेः परदेहत्वावगमः ; व्यष्टिविषयग्रन्थेऽपीत्याह-पूर्वमिति । श्लोकार्थमाह-तदिति । संगत्यर्थं चतुर्थपादार्थमाह-अत्रेति । ज्ञानेत्यादि ; लोहितोष्णीषा ऋत्विजः प्रचरन्ति इतिवत् विशेषणविशेषणे तात्पर्यम् नृसिंहमूर्तिर्भगवान् श्वेतः  इतिवत् सद्वारं ज्ञानस्वरूपत्वम् । देवमनुष्येति ; शैलादिशब्दः प्रदर्शनार्थ इति भावः । कथं वैविध्यधीमूलत्वम् ? सर्वकर्मक्षये निजकर्ममभेदः  इति ह्युच्यत इत्यत्राह-देवादीति ; प्रणाड्येत्यर्थः । विज्ञानविजृम्भितत्वफलितार्थमाह-यतश्चेति । तदेवविवृणोतीति ; व्यतिरेक- मुखेनेत्यर्थः । पूर्वपक्षयोजनायामुपजीवनीयं निर्दोषं शरीररहितम् । परिशुद्धं रागादिरहितम् । निजरूपि ; आविर्भूतस्वरूपम् । संकल्पशब्दार्थमाह-तदादेवेति । कथं वस्तुभेदः कर्मफलसुखादिस्तत्फलमित्यत्राह-तद्भोगार्थाः इति ; द्वारभूतत्वादिति भावः ।
	ये देवादिषु वस्तुष्वात्मतयाऽभिमतेषु भोग्यभूता देवमनुष्यशैलाब्धिः
... तद्भेदानुसन्धानं नात्मस्वरूपप्रयुक्तमित्याह-"विज्ञानमेकम्" इति ।।
	एवमन्वितेषु पदेषु व्याख्येयपदव्याख्यानार्थमाह-ये देवादिष्विति ; सप्तम्यन्तवस्तुशब्दो देहविशिष्टात्मपर इति भावः । द्वितीयवस्तुशब्दो विशेषणभूतपरः । 
भोग्येति ; भोगार्थपदव्याख्येयत्वसूचनम् । भोक्ता भोग्यम् इत्यादौ भोग्यशब्दो भोगार्थपर इति भावः । व्यतिरेकं स्पष्टयति-तन्मूलेति । स हि कारणाभावे कार्याभावः । फलितार्थमाह-इत्यचिदिति । आत्मनोऽस्तिशब्दवाच्यत्वहेतोरपि फलितत्वमाह-इतरस्येति । अनन्तरग्रन्थस्य वाक्यार्थमाह - प्रतीति । शब्दयोजनौपयिकमर्थमाह-अस्तिशब्देति । शब्दार्थ माह-अचिद्वस्त्वितीति । उत्तरार्धस्य शङ्कामाह-ततः इति । वर्तमाननिर्देशस्य फल माह-प्रतिक्षणमिति । भूयःशब्दार्थमाह-उत्तरेति । तत्रेत्यस्यार्थमाह-पूर्वेति । कुतो हि तत्त्वमित्यस्यार्थमाह-न प्रतिसंधानमिति ; तत्त्वं ; तस्य भावः । कुतःशब्दः प्रमाणप्रतिक्षेपक इति भावः । महीत्यादि ; मही घटत्वं यातीत्यनुषङ्गः । कर्मणः प्रणाड्या स्तैमित्यहेतुत्वमाह-देवेति ; स्तिमितः ; प्रतिबद्धः । चाक्षुषज्ञान- मात्रव्युदासायाह-अनुभूयत इति । अत्रशब्दार्थमाह-एवं सतीति । फलितमाह न हीति । वस्तु मही इति श्लोकद्वयस्यैकवाक्यत्वं पूर्वपक्षयोजनायामुक्तम् । अनन्तरश्लोकपूर्वार्धं व्याचष्टे-यस्मादिति । तस्मादिति ; तस्मात् ;  परिणामित्वान्न मिथ्यात्वादिति भावः । उत्तरार्धं व्याचष्टे-आत्मा त्विति । बुद्धिशब्देन चित्तशब्दो व्याख्यातः ।
	आत्मस्वरूपं तु कर्मरहितम् । तत एव मलरूपप्रकृतिस्पर्शरहितम् । .... जगद्याथात्म्यज्ञानप्रयोजनं मोक्षोपाययतनमित्याह "यच्चैतत्" इति ।।
	उपाधिविगमे कीदृगात्मस्वरूपमिति शङ्कायामनन्तरश्लोकं व्याचष्टे- आत्मेति । विशुद्धशब्दार्थमाह-कर्मेति । विमलशब्दव्याख्यानम्-मलरूपेति । विधूयपापम् धूत्वा शरीरम् इति श्रवणादिति भावः । उपचयापचायार्हत्वं सावयवत्वम् । तदभावादेकं निरवयवम् । ततो व्याध्यादिरहितमित्यर्थः । सामानाधिकरण्यार्थमाह-तच्चेति । नेत्यादिकं व्याचष्टे-आतदिति । हेतुत्वं गम्यम् । यतःशब्दस्य हेतुपरत्वे वासुदेवादित्यध्याहारः । ज्ञानस्वरूपां यदा तु  इति श्लोकौ चिदचित्साधारणौ । वस्त्वस्ति इत्यादिसार्धश्लोकद्वयमचिदसाधारणम् । विज्ञानम् इति सार्धश्लोकश्चिदसाधारण इति विभागः । न परमतमित्य- नन्तरश्लोकार्थः । तत्र यथाशब्दार्थमाह-चिदंश इत्यादिना । अन्यदुपक्रान्तयन्य- दुपसंहृतमित्यत्राहृ-अत्रेति । भुवनाश्रयत्वघटकमचिन्मिश्रपदम् । किं तत्कर्मेत्यपेक्षायामनन्तर - श्लोकार्थमाह-तदेवेति । तदनन्तरस्यार्थमाह-जगदिति।
	अत्र निर्विशेषे परे ब्रह्मणि तदाश्रये सदसदनिर्वचनीये चाज्ञाने......कालान्तरे परिणामादिना नास्तीत्युपलब्धिः, कालभेदेन विरोधाभावात् । अतो न मिथ्यात्वम् ।। 
	अथ परोक्तार्थपरत्वाननुगुणत्वमाह-अत्रेति । सामानाधिकरण्यं नास्त्यादिपदं चानुगुणमित्यत्राह-अस्तिनास्तिशब्दाभिधेयमिति । हेत्वन्तरं चाह-अस्तीति । आद्यश्चस्त्वर्थः । कथमसामर्थ्यमित्यत्राह-नास्तीति। सत्त्वाभावात्तुच्छत्वं मिथ्यात्वं वास्त्येवेत्यत्राह-अत्रेति । विनाशित्वमेव  मिथ्यात्वमिति शङ्कायां शोधयति- -एकेनेत्यादिना । परिणामादिनेति ; परिणामविशेषो विवक्षितः । वक्ष्यमाणवचनेऽपि तथा ; वाद शब्दवत् । कालेति ; विरोधे बाधः, तदर्हत्वं हि मिथ्यात्वमित्यर्थः ।
	एतदुक्तं भवति - ज्ञानस्वरूपमात्मवस्तु आदिमध्यपर्यन्तहीनं.... अचिद्वस्तुनश्च तत्कर्मनिमित्त्परिणामित्वेन अप्राधान्यमिति प्रतीयते ।।
	नास्त्यादिशब्दाः किं परिणामिनि पारिभाषिकाः ? परिणामिनोऽपि स्वरूपेण नित्यत्वान्न नास्तीतिशब्दार्थतेत्यत्राह-एतदुक्तमिति । विनाशरूपावस्था - गर्भत्वं निमित्तमित्यर्थः । अस्तिशब्दोऽवधारणगर्भः, अब्भक्षः इतिवत् । अत्र मानमाह-यथेति । असत्यादिपदानां मिथ्यात्वे प्रसिद्धत्वमिति शङ्कायां मिथ्यागर्भत्वमपि दर्शयति-देशेति । पचनाद्यपेक्षपाचकत्वादिकं कर्मापेक्षम् । औपाधिकास्तित्वयोगिनि स्वतोऽस्तिताधीविषयत्वमपरमार्थः । स्वतो़ऽस्तित्वयोगिनि तु तद्धीविषयत्वं परमार्थ इत्यर्थः । अनुवादेनापि द्रढयति - श्रोतुरिति । अनुवादफलितमाह-ज्योतींषीति । नियमेन धार्यद्रव्यं हि शरीरम् । प्राधान्याप्राधान्ये चाविकारित्वविकारित्वे ।  
निवर्तकानुपपत्तिः ।।
	यदुक्तम् - 'निर्विशेषब्रह्मविज्ञानादेव अविद्यानिवृत्तिं वदन्ति श्रुतयः' इति...शोधकवाक्यान्यपि सविशेषभेव ब्रह्म प्रतिपादयन्तीत्युक्तम् ।।   
	अथ निर्विशेषब्रह्मात्मैक्यधियो निवर्तकत्वे परोक्तश्रुतीनामतदर्थत्व- माह-यदुक्तमित्यादिना । तद्विपरीतार्थपरश्रुतिं दर्शयति-वेदेति । न तस्येति ; अधिकज्ञेयाभावात् तत्त्वान्तरज्ञानोपायत्वव्युदासः फलितः । कारणवाक्यै- र्निर्विशेषत्वोक्तेस्तद्धीरुपाय इत्यत्राह-ब्रह्मण इति ; सद्विद्यादिष्वपि सगुणविषयत्वोप- पादनादित्यर्थः । शोधकान्याशङ्क्याह-शोधकेति ।
	`तत्त्वमसि' इत्यादिवाक्येषु  सामानाधिकरण्यं न निर्विशेषेवस्त्वैक्यपरम्... त्वंतत्पदयोधिष्ठानलक्षणा निवृत्तिलक्षणा चेति लक्षणादयस्त एव दोषाः ।।
	अथ सामानाधिकरण्यान्यथानुपपत्त्या परोक्तं निर्विशेषत्वधिय उपायत्वं व्युदस्यति-तत्त्वमित्यादिना । हेतुमाह-तत्त्वमिति । तत्पदस्य विशेषार्थमाह- तदिति । तच्च कथमित्यत्राह-तदैक्षतेति । तत्त्वं पदोक्तसार्वज्ञ्याज्ञत्वादिविरोधात् स्वरूपमात्रपरत्व मित्यत्राह-तत्समानाधिकरणमिति । अनेनासमानविभक्ति- कनिष्कर्षकपदव्यावृत्तिः । सद्वारकत्वादविरोध इत्यर्थः । कुत इत्यत्राह- प्रकारद्वयावस्थितेति । स्वरूपमात्रपरत्वे द्षणद्वयमाह-प्रकारद्वय- परित्याग इति । लक्षणा न दोषः, सोऽयम् इत्यादौ दर्शनादित्यत्राह-सोऽयमिति । किं कालद्वयसंबन्धोद विरुद्धः ? उत देशद्वयसंबन्धः ? प्रथमं परिहरति-भूतेति । द्वितीयं परिहरति-देशेति । विरोधाल्लक्षणा चेदन्यतर पदलक्षणयैवालम् । तथाच सविशेषत्वमिति भावः । दूषणान्तरामाह-तदिति । उपक्रमोऽस्मदनुगुण इत्यत्राह-एकेति ; सर्वाज्ञ्यसर्वशक्तित्वसिद्धेरिति भावः । श्रुत्यन्तर- विरोधमाह-ज्ञानेति । तत्त्वंपदप्रवृत्तिनिमित्तयोः स्वरूपोपलक्षणत्वं दूषितम् । अथ बाधार्थत्वं दूषयति-बाधेति । अन्यतरपदेनाधिष्ठाने लक्षिते तत्र पदान्तरेण धर्मान्तरनिवृत्तिर्लक्ष्येति पदद्वयलणा ।  आदिशब्दात् सामानाधिकरण्यहानिः । तच्छब्दास्वारस्योपक्रमतदुपक्रमश्रुत्यन्तरविरोधा उक्ताः ।
	रिकल्पनम् ।.... नाधिष्ठानमात्रोपदेशेन, तस्य प्रकाशमानत्वेनानुपदेश्यत्वात् भ्रमानुपमर्दित्वाच्च ।।====

	अधिकं दूषणद्वयं विवक्षन्नाह-इयानिति । मानान्तरेण बाधदर्शनं शब्देन विरुद्धधर्मोपस्थापनं च शुक्तिरेव रजतम्  इत्यादिषु दृष्टम् ।  इह तु  तदभावो वैषम्यम् । धर्म एवोपस्थापनमिति न नियमः विरुद्धार्थोपस्तापनमेव बाधकल्पकमिति शङ्कते-अधिष्ठानमिति । दूषयति-नेति । स्वरूपं किं प्रकाशते ? न वेति विकल्पं मत्वा द्वितीयं दूषयति-अधिष्ठानेति । प्रथमे तत् भ्रमविरुद्धं न वेति विकल्पमभिप्रेत्य प्रथमं दूषयति-तदेवेति । द्वितीये भ्रमानुच्छेदोऽनुपपन्ना बाधक्लृप्तिश्च स्पष्टतया नोक्ते । अत इति । शुक्तित्वमिथ्यात्वे रूप्यस्य सत्यत्वमित्यभिप्रायेणोक्तम्-परमार्थिक इति । वृन्ते भृङ्गभ्रमात् दावभ्रमविवृत्तिश्च भृङ्गसत्यत्वधीजन्या । वस्तुनिवृत्तिस्तु सत्यपलाशत्वेन । ब्रह्मण्यपि तथा चेत् सर्पभूदलनादाविव भ्रमपरंपरयाऽनवस्थां द्रशयति-अधिष्ठानेति ।
	जीवशरीरकजगत्कारणब्रह्मपरत्वे मुख्यवृत्तं पदद्वयम् । ...सदायतनाः  
सत्प्रतिष्ठाः इति " सर्वं खल्विदं ब्रह्म तज्जलानिति शान्तः" इतिवत् ।।
	उक्तदूषणाभावं स्वपक्षे दर्शयति-जीवेति । निरस्तेत्यादिना  तच्छब्दावगतगुणाविरोध उक्तः । अन्यत् स्पष्टम् । तत्पदं नोद्देश्यपरं, ब्रह्मणो मानान्तरावद्यत्वात् । न च त्वंपदं जीवशरीरकब्रह्मपरम्, ब्रह्मणो जीवशरीरकत्वाज्ञानात् । अतस्त्वमिति जीवमात्रमुद्दिश्य तदिति स्वरूपैक्य- विधानमिति शङ्कते-तत्त्वमिति । परिहरति-नात्रेति । ततः किमित्यत्राह-अप्राप्ते हीति । इदमिति ; ऐतदात्म्यमित्यचित्तदात्मत्वोक्तिः ; अतो जीवतादात्म्यम- प्राप्तमित्यत्राह-सजीवमिति । सर्वशब्दस्वारस्यात् सर्वाः प्रजाः इति पूर्ववाक्यानुगुण्यात् इदं स्वमसृजत सच्चत्यच्चाभवत् विज्ञानं चाविज्ञानं च  इति श्रुत्यन्तरानुरोधाच्च सर्वशब्दस्छिदचित्पर इति भावः । मृदात्मको घटः  इतिवत् स्यादित्यत्राह-तत्रेति । सदायतनत्वाच्छरीरशीरिभावः । हेतुत्वस्पाष्ट्यायाह- सर्वमिति । सदायतनत्वस्थाने तदनत्वम् । अनुप्रविश्य प्रशासनेन धृत्या हि स्थितिः । 
	तथा श्रुत्यन्तराणिच ब्रह्मणस्तद्व्यतिरिक्तस्य चिदचिद्वस्तुनश्च... .. प्रतिज्ञातार्थस्य "तत्त्वमसि" इति सामानाधिकरण्येन विशेषे उपसंहारः ।।
	शरीरशब्दनियन्तृनियाम्यत्वादिभिः स्फृटयितुमाह-तथेति । अन्तरिति ; सर्वात्मत्वव्याख्या । तच्च विशदयति-य इति । न वेदेति ; यमात्मा  इत्यस्य दृष्टान्ततया देवताविशेषस्य कारणदशायामपि चिदचिच्छरीरत्वायाह-यः पृथिवीमिति । अनुप्रवेशस्य नामभाक्तवहेतुतां दर्शयति-तत्सूष्ट्वेति । स्वप्रकारणेऽपि दर्शयति-अत्रापीति । जीवेनात्मना  इति जीवस्य ब्रह्मात्मकत्वं व्याप्तिकृतमिति स्फुटयति-तदनुप्रविश्येति ; सिंहेन भूत्वा बहवो मयात्ताः इतिवदित्यर्थः । ऐतदात्म्यम् इत्यस्य देहात्मनिबन्धनतां निगमयति-अत इति । देहवाचिशब्दानां देहिनि मुख्यत्वं निगमयति-तस्मादिति । तस्मात् ; शरीरत्वनामभाक्त्वहेतुत्वश्रुतेः । व्युत्पत्तिभङ्गः द्वित्वाद्यनुपपत्तिश्चेत्यत्रा-अत इति । ब्रह्मणो मानान्तरावेद्यत्वात् । तत्पर्यन्तव्युत्पत्त्यभावः । द्वित्वादिकं सद्वारकमित्यर्थः। उद्देश्योपादेयपरिहारं निगमयति-इतीति ; वैयधिकरण्येन सामान्येवोक्तस्य सामानाधिकरण्येन विशेष उपसंहार इत्यर्थः ।
	अतो निर्विशेषवस्त्वैक्यवादिनो भेदाभेदवादिनः केवलभेदवादिनश्च... ब्रह्मात्मभावोपदेशाः न संभवन्तीति सर्ववेदान्तपरित्यागः स्यात् ।।
	अथ देहिनि देहशब्दस्य मुख्यत्वमुपपादयितुं देहशब्देष्वाकृतिनयसंचारेण परस्य 
अंशो नाना  इत्याधिकरणपूर्वपक्षार्थदूषणमाह-अत इत्यादिना । अतः ; नामभक्त्वानिर्वाहकशरीरत्वश्रवणात् । भेदाभेदेति ; तन्त्रोक्तिरौपाधिक- स्वाभाविकयोः । केवलशब्दः स्वनिष्ठपरः । स्ववाक्यम् ; सत्यज्ञानादि । केनापि प्रकारेण ; विशेष्यांशतोऽप्यैक्यासिद्धेरित्यर्थः ।
	निखिलोपनिषत्प्रसिद्धं कृत्सनस्य ब्रह्मशरीरभावमातिष्ठमानैः..... न पृथक्प्रतिपत्तिस्थित्यनर्हाणां द्रव्याणाम् । तेषां विशेषणत्वं सामानाधिकरण्यावसयमेव ।
	निखिलेति ; सम्यक्शब्दो मुख्यत्वपरः । कथं तदित्यत्राह-जातीति । अमुख्यत्ये़ऽपि प्रयोगः संभवेत् ; तच्च देहस्य द्रव्यत्वात् ; अद्रव्यत्वे सति प्रकारत्वं हि मत्वर्थीयानपेक्षसामानाधिकरण्ये प्रयोजकमित्यत्राह-जातिगुणयोरपीति । ततः किमित्यत्राह-मनष्यत्वादीति । गङ्गापदे तु नानुगतनिमित्तदृष्टिः । अत्रानुयायिनिमित्तेन मुख्यत्वे संभवति क्वाचित्कनिमित्तं कल्पयित्वा क्वचिदमुख्यत्वक्लप्तिरयुक्ता । न चेत् गुणत्वमेव प्रयोजकं स्यात् । जातेरमुख्यत्वं स्यादित्यर्थः । परस्परव्यावृत्ताः, परस्पराननुगता इति  प्रतिबन्द्यभिप्रेता । दण्डादावदर्शनात् त्वदुक्तमयुक्तमित्याशङ्कायां प्रकारतयैवत्यभिप्रेतं विवृणोति-स्वनिष्ठानामिति ।
	यदि  'गौरश्वो मनुष्य देवः पुरुषो योषित् षण्ड आत्मा कर्मभिर्जातः' इत्यत्र... आत्मप्रकारतया प्रतिपादनसमर्थस्तु शब्दः सहैव प्रकारतया प्रतिपादयति ।।
	सहधीनियमनिवृत्त्या नापृथग्विशेषणत्वमिति लक्षणेति चोदयति- यदित्यादिना । सहधीनियमं परहरिष्यन्नयुतसिद्धविशेषणत्व हेतुमाह-मनुष्यादीति ; पूर्वयोरन्यतरान्वितं प्रकारत्वमित्यर्थः । यद्वा प्रकारतयैव प्रतिपन्नत्त्वम् । न च साध्याविशिष्टता, दण्डकुण्डलादिवत् पृथिगवस्थितत्वेनाप्रतिपन्नत्वमित्यर्थात्: तथोत्तरत्र विवरणात् । तदेकाश्रयत्वादिकमुपपादयति-आत्मेत्यादिना । सपक्षे दर्शयति-एतदिति । विपक्षात् व्यावृत्तिमाह-एतत्स्वभावेति । तस्यैव मत्वर्थीयानपेक्षत्वे प्रयोजकत्वमाह-देवेति । सहधीनियमं परिहरति-जातीति । चाक्षुषत्वं प्रदर्शनार्थम्, एकसामर्गीवेद्यत्वादित्यर्थः । तच्चायुतसिद्धप्रकारत्वे हेतुरित्याशङ्क्याह-पृथगिति । प्रागुक्तं परिहारमाह-जात्यादिवदिति । कथं तर्हि जात्यादेः सहधीनियतिरित्यत्राह-सहेति । प्रदर्शनार्थंस्फुटं व्यभिचारणमप्याह-यथेति 
। नैतावतेति ; गन्धस्येवेति भावः । ततः किमित्यत्राह-तत्प्रकारेति । तर्हि न केनापि मानेन धर्मिपर्यन्तधीः स्यादित्यत्राह-आत्मेति ।
	 ननु च शाब्देऽपि व्यवहारे शरीरशब्देन शरीरमात्रं गृह्यत इति  ... "आत्मेत्येव तु गृह्णीयात्" इति च वाक्यकारः ।।
	चोदयति-नान्विति । जातिगुणादिशब्दं प्रतिबन्दीकृत्य परहरति-नैवमिति । देहशब्दानां देहिपर्यन्ततां निगमयति-अत इति । ततः किमित्यत्राह-एवमिति । सामानाधिकरण्यस्य तत्कृतत्वमाह-अत इति । शरीरित्वे तत्प्रयुक्तदोषाः स्युः व्युत्पत्तिभङ्गश्चेत्यत्राह-अयमिति । परेण स्वपक्षपरत्वेनैपात्तयोः  सूत्रवाक्य- योरर्थमाह-इदमिति ।
	अत्रेदं तत्त्वम् - अचिद्वस्तुनःचिद्वस्तुनः परस्य च ब्रह्मणो भोग्यत्वेन... देवादिस्थावरान्तानामचिन्मिश्राणां सर्वभूतानां संभवो  भवतीत्यर्थः ।।
	चिदचितोः  परस्मिन् लयश्रुत्या देहात्मभावादैक्यश्रुतेः परिणामपक्षेण निर्वाहो वरम् ; किंच किं पाक्षान्तरेभ्यो वैषम्यं भवत्पक्षस्येति शङ्कायां सर्वश्रुतिमुख्यत्वं दर्शयन् विप्रकीर्णोक्तार्थान् संकलय् दर्शयति-अत्रेदमित्यादिना ।  ईशितव्यत्वेनैककोटित्वाद्भोक्तृत्वेन चेति चशब्दः । मायीत्युक्तमायां विवृणोति-मायां त्विति । अन्यशब्दवैशद्यायाह-क्षरमिति । हरशब्दं व्याचष्टे-प्रधानमिति । ईशत्वेशितव्यत्वपतित्वशेषत्वज्ञातृत्वाज्ञत्वकर्मवश्यत्वा- कर्मवश्यत्वैर्भेदो दर्शितः स कारणमित्यादिभिः । पृथक्त्वाधिया मोक्षमाह- -पृथगिति । मुक्तौ भेदमाह-अाजामिति । समाने इत्यस्यैतदानन्तर्यं प्रकृत्युक्तिसाम्यात् । स्मृताविति ; अहंकार इत्यादिवचनैः कारणावस्थायां भेदसिद्धिः । व्याख्येयं व्याचष्टे-जगदिति । त्रिगुणं तज्जगद्योनिः  इति वचनं स्मारितम् ।
	एवं भोक्तृभोग्यरूपेणावस्थितयोः सर्वावस्थावस्थितयोः 
चिदचितोः ... 'अन्तः प्रविष्टः शास्ता जनानां सर्वात्मा' इति ।।

	तर्हि कथमैक्यमिति शङ्कयां घटकश्रुतीवरतारयति - एवम्  इति ।  कारणावस्थायां  शरीरत्वमाह -  यः पृथिवीम्  इति । मृत्युशब्दार्थमाह - अत्र  इति । सर्वात्मत्विवृत्तिः - अन्तः  इति ।। 
	एवं सर्वावस्थावस्थितचिदचिदस्तुशरीरतया तत्प्रकारः परमपुरुषः... "सत्यं चानृतं च सत्यमभवत्" इत्याद्याः।। 
	भेदश्रुतिघटकश्रुत्यविरोधेनैक्यश्रुत्यर्थमाह-एवमिति । घटकतयोपात्तम्- सन्मूला इति ।
	अत्रापि श्रुत्यन्तरसिद्धः चिदचितोः परमपुरुषस्य च स्वरूपविवेकः स्मारितः । .... कारणावस्थपरमातममवाचिना सब्देन कार्यवाचिनः शब्दस्य सामानाधिकरण्यं मुख्यवृत्तम् ।। 
	अत्रापि ; छन्दोग्येतैत्तिरीययोः । जीवेनेत्येतत् व्याचष्टे-अनेनेति । केवलव्याकरणश्रुतेरपि सामान्यविशेषनयादनुप्रवेशसिद्धमाह-एवमिति । एकधिया सर्वधियः परमतेऽनुपपन्नायाः स्वमत उपपत्तिमाह-अत इति । कार्यकारणैक्यं चोपपन्नमित्यर्थादुक्तं भवति । कार्यावस्थ इत्यादिपदैः विशिष्टं ब्रह्म ह्युभयावस्थम् ; मृत्पण्डतद्भतरूपादीनामिव विशेषणविशेष्यभेदसिद्धिः । मुख्यत्वं तरबर्थः । सामानाधिकरण्यमुख्यत्वमाह-अहमिमा इति ।
	अतः स्थूलसूक्ष्मचिदत्प्रकारं ब्रह्मैवकार्यं कारणं चेति.... श्रुतिरेव अन्यत्र सामान्येनावगतं गुणनिषधं हेय व्यवस्थापयति ।।
	उपादानत्वस्वभावासंकरौ दर्शयति-अत इत्यादिना । भाव्यवस्थाविशेषवतः प्रागवस्थायोगो ह्युपादानत्वम् । अतोऽवस्थाभेदौ दर्शितौ स्थूलसूक्ष्मशब्दाभ्याम् । प्रागपिबहवस्तन्तवः ; अतो नान्यतमादन्यतमोत्पत्तिः, इह त्वेकत्वक्षवणादेकस्मादितरोत्पत्तेश्च न स्वाभावासंकर इत्यत्राह-तत्नूनामिति । मिथः प्रकारप्रकारितयाऽन्यतमशब्देनापि विशेष्योक्त्या कारणावस्थायामपि विशिष्टत्वादन्यतमादन्यतमोत्पत्त्यभावादेकत्वोक्तेर्नामरूपविभागाभावविषयत्वाच्च स्वभावासंकर इत्यर्थः । तर्हि केनाकारेण साधर्म्यमित्यत्राह-स्वभावेति । रुमागतपदार्तवत् संसर्गात् स्वभावासकरमाशङ्क्याह-एवं चेति । शरीरशरीरिणोस्तु संसर्गः स्वभावासंकरहेतुरिति भावः । तर्हि ब्रह्मणः कार्यत्वाभावात् तत्पूर्वावस्थारूपमुपादानत्वं तस्य  न स्यादित्यत्राह-स्थूलेति । आत्मतया स्थित्या कार्यत्वं कथमित्यत्राह-अवस्थेति । तत्तदवस्थानियमनमद्वारकावस्था ; विकारधीसंकोचादिस्तु सद्वारकावस्था उभयोश्च परमात्मीयत्वं मुख्यम् । व्रीह्यादेः प्रोक्षणादेश्च  दर्शपूर्णमासाभ्याम् इत्यादिप्रतिपन्नग्राहकापूर्वं 
प्रिशेषत्वम् । निर्गुणश्रुत्यर्थमाह-निर्गुणेति । श्रुतिरेवेति ; परोक्तार्थस्त्वश्रुतः श्रुतुविरुद्धश्चेति भावः । 
	"ज्ञानस्वरूपं ब्रह्म" इति  वादश्च सर्वज्ञस्य सर्वशक्तेः..."तस्य ह वा एतस्य महतो भूतस्य निःश्वसितमेतद्यदृग्वेदोयजुर्वदः" इत्यादिना।।
	अर्थागुणनिषेधं परिहरति-ज्ञानेति । विशेषविधिप्राबल्यज्ञापनाय सर्वज्ञत्वाद्युक्तिः । उभयार्थपराः श्रुतिर्धर्शयति-यः सर्वज्ञ इति । भेदनिषेधश्रुत्यर्थमाह-सोऽकामयतेति ; प्रागुक्तगोबलीवर्दनोऽभिप्रेतः । सर्वं तमिति ; अन्यत्रेत्यव्ययं ; विनार्थकम् ; स्वनिष्ठं नास्तीत्यर्थः । सामान्यविशेषन्यायोऽभिप्रेतः । 
	एवं चिदचिदीश्वाराणां स्वरूपभेदं स्वभावभेदं च वदन्तीनां.... 'अयमात्मा सुखी' इत्यात्मशब्दाभिधान इत्यलमति विस्तरेण ।।  
	परोक्तनिर्वाहादुक्तविर्वाहस्य को विशेष इत्यत्राह-एवम् इति ।  अस्मदुक्तविर्वाहः श्रुतानुगुणः श्रौतश्च ; परोक्तस्तु अश्रुतः श्रुतिविरुद्धः  कुतर्कमूलश्च इत्यर्थः। अन्यस्य इति । भेदाभेदस्वनिष्ठभेदोक्तिः । अपन्यायमूलस्य इति साधारणम् । उक्तार्थं वैदिकदृष्टान्तेनोपपादयति-चिदचित् इति । आग्नेयादियागेषु अन्यतमवाचिशब्देन समुदायाभिधानं न दृष्टम् ; तदत्र कथमित्यत्राह-चिदचिद्वस्तु इति । निदर्शयति-यथा इति । तत्र न मिथः प्रकारप्रकारिभावः । अत्र तु तथाभावाद्युक्तम् । तच्च निष्कृष्टस्य कारणत्वानुपपत्तिरूपार्थसामर्थ्यात् । शब्दसामर्थ्यं चास्ति ; विशिष्टस्य सत्त्वबृहत्त्वयोगात् आत्मशब्दस्य व्याप्यसापेक्षत्वात् सद्ब्रह्मात्मशब्दा हि विशिष्टोपस्थापनक्षमाः ।।

निवृत्त्यनुपपत्तिः ।
	यत्पुरिदमुक्तम् - ब्रह्मामैकत्वाविज्ञानेनैव अविद्यानिवृत्तिर्युक्ता इति....ब्रह्मणो ज्ञानं परमपुरुषार्थलक्षणमोक्ष साधनमित्युपदेशाच्च ।।
	अथे निवृत्त्यनुपपतिं वक्तुमनुवदति-यत्पुनः इति । दूषयति-तत् इति । प्रथमं धीनिवर्त्यत्वं दूषयति-बन्धस्य इति । अर्थक्रियाकारित्वात् उत्पत्तिमत्त्वात् पापप्रायस्चित्त्शास्राच्च न बन्धमिथ्यात्वम् इतरेषाममिथ्यात्वं प्रामाणिकत्वात् इति भावः । असत्यस्य हेतुत्वायोगमुत्पत्त्यभावं च प्रागुक्तमुपजीव्योक्तम् । त्वयाऽपि ज्ञानान्मोक्षो वाच्य इत्यत्राह-एवम् इति । सत्यस्य सर्पस्य तार्क्ष्योपासनादिनिवर्त्यत्ववत् अदृष्टद्वारा निवर्त्यत्वं 
बन्धस्य सत्यस्य सहेतुकस्य अस्मन्मते युज्यते इत्यर्थः । अथ पराभिमतबन्धनिवर्तकधियः पराभिमत- ब्रह्मात्मैक्यविषयत्वं व्युदस्यति-भवद्  इति । 
	अयथाविषयत्वे मानमाह-मिथ्यैतत् इति। तद्यथा फलति तथा भेदधियउपायत्वं मानसिद्धमित्याह-उत्तम इति । स्मृतित्वसङ्गत्या प्रागुक्तिः स्पष्टतरोक्त्या वा ।।
	अपि च वदभिमतस्यापि निवर्तकज्ञानस्य मिथ्यारूपत्वात् .... निवर्तकज्ञानोत्पत्तिरेव न स्यात्, तद्विनाशे तिष्ठति तदुत्पत्त्यसंभवात् ।। 
	मानविरोधमुक्त्वा तर्कविरोधमाह-अपि च इति । विषनाशक- विषान्तरादिवदिति शङ्कते-निवर्तक इति । व्युदस्यति-न इति । विनाशस्य ब्रह्मान्यत्वे दूषणमाह-तत् इति । स्वाप्नार्थोत्पत्त्यादेरिवेति भावः । अनन्यत्वं शङ्कते-तद्विनाश इति । दूयति-तथा इति ।।
	अपि च चिन्मात्रब्रह्मव्यतिरिक्तकृत्स्ननिषेधविषयज्ञानस्य कोऽयं ज्ञाता ? ... भेददर्शनतन्मूलाविद्यादीनां कल्पमेव न स्यात् इत्यलमनेन दिष्टहतमुद्गराभिघातेन ।।
	ज्ञातृत्वदूषणमाह-अपि च इति । मानजा धीः साश्रयैवेति भावः । को़ऽयमिति-अतिरिक्तोऽनतिरिक्तो वेति धर्मिविकल्पः । अतिरिक्तत्वेन अध्यस्तरूपत्वं शङ्कते-अध्यास इति । कर्मणि क्किबन्तं तद्दूषयति- न, तस्य इति । स्वरूपपक्षे धर्मं विकल्पयति-किम् इति । स्वरूपम्-स्वाभाविकम् । धीस्थं पाश्चात्यं दूषयति-अध्यस्तं चेत् इति । त्वरूपपक्षं व्युदस्यति-ब्रह्म इति । निवर्तक इत्यादि स्फुटम् । न स्वनाशप्रवृत्त्ययोगदोष, ब्रह्मस्वरूपस्यैव तन्नाशत्वादित्याशंक्य दूषयति-तन्नाशस्य इति।। 
	तस्मादनादिकर्मप्रवाहरूपाज्ञानमूलत्वात् बन्दस्य तन्निबर्हणम् ....कर्मविचारानन्तरं ततः एव हेतोः ब्रह्मविचारः कर्तव्य इति `अथातः' इत्युक्तम् ।।
	ततः किं परमप्रकृतस्य ब्रह्मविचारस्य कर्मधीसापेक्षत्वस्य इत्यत्राह- तस्मात् इति । तस्मात्-अभ्थ्यात्वात् बन्धस्य तन्निवर्तने धियः कर्मानपेक्षत्वरूपस्य वस्तुसामर्थ्यस्यासिद्धेः । कर्म इति अनिर्वाच्यव्युदासः । प्रवाह इति+स्वरूपानादिव्युदासः । उक्तलक्षण इति-वाक्यार्थदीव्युदासः । ततः किमित्यत्राह-केवल इति । फलद्वारा हानार्थं स्वरूपेणोपादानार्थं चापेक्षितमित्यर्थः । सूत्रस्य अक्षरयोजनां निगमयति-इति 
कर्मविचार इति ।।
			        	इति महासिद्धान्तः ः

जिज्ञासाधिकरणम् ।
पूर्वपक्षः ।
	तत्र पूर्वपक्षवादी मन्यते - वृद्धव्यवहारादन्यत्र शब्दस्य बोधकत्वशक्त्यवधारणासंभवात् ....कर्मफलाल्पास्थिरत्वब्रह्मज्ञानफला- नन्तरस्थिरत्वज्ञानहेतुको ब्रह्मविचारारंभो न युक्त इति ।।
	परोक्ताक्षरयोजनाव्युदासन तत्कल्पिततात्पर्यार्थोऽपि व्युदस्तः अतः सूत्रकृतस्तात्पर्यार्थं वदन् प्रथमं तन्निरसनीयां शङ्कामुपन्यस्यति-तत्र इति । विशिष्टे ब्रह्मविचारहेतौ विशेष्यांशासिद्धिं शङ्कते । तत्र-बन्धस्य सकारणस्य सत्यत्वे स्थिते । वृद्ध इति । अनुवृत्तशब्दस्यानुवृत्तो व्यावृत्तशब्दस्य व्यावृत्तोऽर्थ इति पश्चात् प्रातिस्विकव्युत्पत्तिः । भाट्टोक्तप्रकारमाशङ्क्य व्युदस्यति - न च इति । कः कूजति  ?  पिकः कूजति   काष्ठैः स्थाल्याम्  इत्यादि नैयायिकाद्युक्तं व्युदस्यति-न च इति । कः कूजति ? पिकः कूजति काष्ठैः स्थाल्याम्  इत्यादि नैयायिकाद्युक्तं व्युदस्यति-नापि इति । तदंशः-कार्यांशः, पदसमुदायांशो वा । मृषावाद्यक्तं व्युदस्यति-न सर्पात् इति । कार्यान्वितो़ऽर्थश्चेत् कार्यपदेषु, कार्यरूपोऽर्थश्चेत् कारकदेषु, कारकान्वितोऽर्थश्चेत् तेष्वननुगम इत्यन्यान्वितपदानाम् अनुगतोऽर्थ इति अन्यान्वितः सिद्धोऽपि पदवाच्यः इति सिद्धेऽपि व्युत्पत्तिःस्यादिति वाचस्पत्युक्तमाशंक्याह-कार्य इति । व्याप्तिबलेन सर्वपदानाम् इत्यन्वयः । प्रवर्तकार्थावबोधित्वेऽवगते सति, प्रवृत्तेः कार्यधीव्याप्यत्वात् स्रवपदानां कार्यपरत्वम् । तत्रे विशिष्टकार्यैकदेशः पदानामर्थ इत्यर्थ । उक्तव्याप्तिभङ्ग- माशंक्याह-इष्ट इति । विशिष्टस्य ब्रह्मविचारारंभहेतोः विशेषणासिद्धिमाह-परि इति । वेदस्य कार्यार्थत्वेऽपि न विशेषणासिद्धिः,  विधिशेषार्थवदादिषु तत्प्रतीतेरित्यत्राह- अक्षय्यम् इति । तर्हि विशेषायासिद्धिः स्यादित्यर्थः । विशिष्टहेत्वभावेन पूर्वपक्षं परिसमापयति-कर्म इति ।।
										
	अत्रभिधीयते-निखिललोकविदितशब्दार्थसंवन्धावधारणप्रकारमपनुद्य...परं ब्रह्म तदुपासनं चापरिमितफलं बोधयन्तीति तन्निर्णयफलो ब्रह्मविचारः कर्तव्यः।।
	अत्र इति । सूत्रकृता इति शेषः । निखिल इति । त्वयापीति भावः । कथं तदवधारणमित्यत्राह-एवम् इति । माता इति । क्षमदशायामप्यनुपेक्षकाः कथमक्षमदशायामुपेक्षन्ते इति भावः ।  अम्ब इत्यादिः सप्रतियोगिकः शब्दः, अन्यस्तु अप्रतियोगिकः । अम्बादिशब्दव्युत्पत्तिप्राथम्यं  त्वन्मतेऽनुपपन्नमिति भावः ।  बहुशः-यावद्वासनाभूयस्त्वम् । सङ्केतयितृ इति  । सर्वैः  प्रयोगान्न मात्रादयः सङ्केतयन्ति, नाप्यन्ये, अनुपलब्धेरिति भावः । बोध्यबोधकभावः एव संबन्धः । अस्यायमर्थ इति व्युत्पत्तिमाह-पुनश्चे इति । यादृच्छिकव्युत्पत्तावपि तत्सिद्धिमाह-प्रकारान्तरेण इति । चेष्टाज्ञानस्य शब्दानपेक्षत्वायाह-मूकवत् इति ।।
	कार्यार्थत्वेऽपि वेदस्य ब्रह्मविचारः क्रतव्य एव । कथम् ?.... अपगोरणशतयातनासाध्यसाधनभाववच्च कार्योपयोगितयैव सिद्धेः ।।
	अभ्युपगम्याह-कार्यार्थत्वेऽपि इति । फलतया सिद्धिरिहोच्यते । तात्पर्यज्ञापनाय बहूदाहरणम् । अपूर्वकार्यं विशिंषन् विषयः भावार्थः । यस्य कार्यस्य उपासनं विषयः तस्मिन् कार्ये अधिकृतस्य पुरुषस्य फलत्वेन ब्रह्मप्राप्तिः श्रूयते इत्यर्थः । विधिस्थस्य फलस्यार्थवादिकविशेषणस्वीकारंदर्शयति-दुःख इति । फलस्वरूपस्यैवार्थवादिकत्वमाह-रात्रि  इति । विधेयविरोधिफलस्य तथात्वमाह- अपगोरण इति ।।
	'गामानय' इत्यादिष्वपि वाक्येषु न कार्यार्थे व्युत्पत्तिः... तस्मादिष्टत्वातिरेकिकृत्युद्देश्यत्वानिरूपणात्  कृतिसाध्यताकृतिप्रधानत्वरूपकार्यं दुर्निरूपमेव ।।
	प्रवर्तकवाक्येऽपि पराभीमतकार्यासिद्धिमाह-गाम् इति । कार्यार्थेत्वदभिपते  कृत्युद्देश्यत्वलक्षणे । कृतिजन्यस्वेदादिव्यावृत्त्यर्थं क्रियाकार्येऽप्युद्देश्यत्वं स्वीकार्यम् । तच्च त्वदुक्तमयुक्तमिति न तल्लक्षणे व्युत्पत्तिरित्यर्थः । फलभावार्थसाधारण्यात् इष्टत्वकृतिसाध्यत्वयोः तद्व्यावर्तकं कत्युद्देश्यत्वं तृतीयाकारं परोक्तं व्युदस्यति-कृति इति । कर्मत्वमिष्टत्वे पर्यवसितमित्याह-कृतिकर्मत्वम् इति । तच्च न त्वदभिमतस्येत्याह-इष्ट इति । कृतिकर्मत्वं नाम प्रवर्तकत्वमित्यत्राह-तत्र इति । प्रयत्नेच्छुः-कृतीच्छुः । चिकीर्षुः कृतिमत्पादयतीत्यर्थः । इष्टस्यैव इच्छाविषयत्वं प्रेरकत्वं  चास्ति ।  तत्र 
प्रेरकत्वमद्देश्यत्वमित्यत्राह-इच्छा इति। अनुकूलत्वपक्षं व्युदस्यति-न च इति । सुखेतरस्याप्यनुकूलत्वमस्तीत्यत्राह-न च दुःख इति । उपपादयति-पुरुष इति । तर्हीष्टत्वं कथमित्यत्राह-दुःखस्य इति । तदुपपादयति-अनुकूल इति । दुःखनिवृत्तिरनुकूला चेत्  सुषुप्तावपिसुखप्रसङ्ग इति भावः । सुखार्थत्वादनुकूलत्वमित्यत्राह-न इति । न हि घटार्थं दण्डचक्रादिकं घट इति भावः ।।
	शेषित्वपक्षं दूषयति-न च इत्यादिना । उद्देश्यत्वस्यैव इति ।  उद्देश्यनिरूपमस्योद्देश्यसापेक्षत्वात् आत्माश्रय इत्यर्थः । अयोगव्यवच्छेदे अतिव्याप्तिमाह-प्रधानस्यापि इति । अन्ययोगव्यवच्छेदे त्वव्याप्तिमाह-भृत्योऽपि हि इति । कार्यप्रतिसंबन्धित्वेऽप्यात्माश्रयमाह-कार्य इति । प्रयोजनत्वपक्षं दूषयति-नापि इति । पुरुषस्य  इति । न हि प्रयत्नश्चेतन इति भावः । कृतिसाध्यताकृति- प्रधानत्वस्वरूपम् - विशेष्यदुर्निरूपत्वेऽपि विशिष्टलक्षणासिद्धिरिति भावः ।।
		नियोगस्यापि साक्षादिषिविषयभतसुखदुःखनिवृत्तिभ्यामन्यत्वात्.... अर्थवादादिष्वपि स्वर्गादिसुखप्रकारकीर्तनवत् नियोरूपसुखप्रकारकीर्तनं  भवताऽपि न दृष्टचरम् ।।  
	अथ साक्षादिष्टत्वं तन्मलकृति साध्यत्वमपि व्युदस्यति-नियोगस्य इति । उपपादयति-अत एव इति । विपक्षे बाधमाह-अन्यथा  इति । उक्तं विवृणोति-स्वर्ग इति । आत्मसिद्ध्यनुकूलस्ये  इत्यादिग्रन्थस्यार्तमाशंक्याह-अतः इति । इत्याभिप्रेतं विवृणोति - स्वर्ग इति । एकपदश्रणे क्रियैव प्रतीता ; समभिव्याहारे स्वर्गसाधनतयैवेत्यर्थः । व्युत्पत्तावेव साधनत्वोल्लेखः, व्युत्पन्नस्यतु अनन्यार्थतया प्रतीयत इत्यत्राह-सुख इति । सुखदुःखनिवृत्त्यन्यतया स्वत इष्टत्वेन कृतिसाध्यत्वमयुक्तम् । तत्साधनत्वाभावात् परंपरयेष्टत्वेनापि कृतिसाध्यत्व- मयुक्तमित्यर्थः । उक्तदोषपरिहाराय नियोगस्य सुखरूपत्वमाशँक्य व्युदस्यति-अपि च इति । सुखान्तरम्-भौमसुखात् स्वर्गसुखवदिति भावः । स्वानुभवः । लौकिकवाक्यम्, वेदे च  काम्यनित्यनैमित्तिक वाक्यानि न मानमित्युक्तम् । योग्यानुपलब्धिमाह-नियत  इति । फलस्य नियतत्वम् अप्रतिबन्धत्वम् । नियतैहिकफलस्य इत्यनेन अन्त्येष्टिसापक्षयज्ञाद्यपूर्वव्युदासः । अर्थवाद इत्यादि स्फुटम् ।।
	अतो विधिवाक्येष्वपि धात्वर्थस्य कर्तृव्यापारसाध्यतामात्रम् .... ब्रह्मज्ञानस्य चानन्तस्थिरफलत्वात् तन्निर्णयफलो ब्रह्मविचारारंभो युक्त इति स्थितम् ।।
	अथ कृतिसाध्यत्वमपि व्युदस्यति-अतः इति । किं शब्दस्वारस्यात्, उत विधेः पुरुषार्थपर्यन्तत्वाय, उत परंपरया पुरुषार्थपर्यन्तत्वाय धात्वर्थोत्तीर्णकार्यस्य वाच्यता इति विकल्पं मत्वा पूर्वशिरोद्वयं दूषीतम् अतः इति । अतः- सुखरूपत्स्यामानकत्वात् । परंपरया पुरषार्थपर्यन्तत्वमित्यत्राह-धात्वर्थस्य च इति । यज देवपूजादौ  इति भावः । हेतौ विशेष्यसिद्धिमाह-अतः इति । अतः-सिद्धे व्युत्पत्तेः, तदभावेऽपि फलतया सिद्धेः । विशेषणांशसिद्धिमाह-चातुर्मास्य इति । आवृत्तिविधानं चाभिप्रेतम् ।
	अधिकरणार्थमुषसंहरति-अतः इति । शास्रं विषयः । आरम्भणीयो न वा इति संशयः । सिद्धे व्युत्पत्त्यभावात् इति पूर्वः पक्षः । सद्भावात् इति सिद्धान्तः ।  प्रारंभः फलम् ।।
	     			इति जिज्ञासाधिकरणम् ।

जन्माद्यधिकरणम् ।।
किं पुनस्तत् ब्रह्म यञ्जिज्ञास्यमुच्यत इत्यत्राह-
जन्माद्यस्य यतः ।। 1-1-2 ।।
	....परस्मात् पुंसः सृष्टिस्थितिप्रलयाः प्रवर्तन्ते तत् ब्रह्मेति सूत्रार्थः ।।
	अवान्तरसङ्गतिमाह-किं पुनः इति । सकलेतरत्रिवर्गतत्साधनत्यागपूर्वकं यत् जिज्ञास्यमुक्तं,  तन्निरतिशयबृहद्वस्तु किंलक्षणकमित्यर्थः । अग्निः सर्वा देवताः, आपो वा इदं सर्वम् ब्राह्मणो वै सर्वा  देवताः नकिरिन्द्र त्वदुत्तरः इत्यादिना अग्रीन्द्रादीन प्रत्येकं निरतिशयबृहत्त्वेन प्रतिपादयतां वाक्यानां व्याघातकर्मविधिशेषत्वाभ्यामन्यपरत्वात् अनन्यपरसृष्टिप्रलयप्रकरणेषु निरतिशय- बृहत्त्वेनोक्तं वस्त्वेव मुमुक्षोर्जिज्ञास्यम् इति यतो वा इमानि इत्यादिश्रुतेरभिप्राय इति सूत्रहृदयमिति भाष्यभावः । सूत्रमुपादत्ते-जन्माद्यस्य यतः इति ।।
	पृथग्वाक्यसापेक्षत्वेन वाक्यार्थयोजनायामन्तर्भावयितुमशक्यत्वात् प्रथमं पृथक् व्याचष्टे-जन्म इति । एकवचनतात्पर्यद्योतनाय इतिकरणम् । तच्च जन्मादिसमुदायस्य लक्षणत्वद्योतनाय । अन्यथा एकतरवैयर्थ्यलक्ष्यबहुत्व- श्रुतिस्वारस्यभङ्गा । स्युः । समाहारे द्वन्द्वः न च ग्रहाधिकरणनयविरोधः, तत्र प्रापकविरुद्धोद्देश्यविशेषणस्यापि उपलक्ष्यतोक्तिः, अन्यथा अष्टवर्षतायाः, त्याज्यत्वप्रसङ्गात् । न  जन्मनो लक्षणान्तर्भावः, 
बहुव्रोहेरन्यपदार्थप्रधानत्वेन  न जन्मनो बहुव्रीह्यन्तर्भाव इत्यत्राह-तद्गुण इति ।  लम्बक्रणवत् सर्वादीनि इतिवच्च ।।
	द्वितीयं व्याचष्टे-अस्य इति । व्याख्येयमिदम् । भूतशब्देन कार्ये़ऽभिहितेऽपि श्रौतम् इमानि इति पदं जगद्वैचित्रीपरम्,  आभासतापरत्वे जिज्ञास्यत्वविरोधात् इति सूत्रकृद्विवक्षेत्यभिप्रयन् प्रथमं चिदचिन्मिश्रे जगति अचिदंशवैचित्रीमाह-अचिन्त्य इति । जीवकर्तृकतया चिन्तयितुमेकैकशोऽशक्यम् । आकाशवाय्वादिसमष्टिरूपेण विविधम् ; तद्व्यष्टिभिश्च विचित्रम् । चिद्वैचित्रीमाह-नियत इति ।।
	तृतीयं व्याचष्टे-यस्मात् इति । तसिलो विभक्तिवचनान्तरसाधारण्यात् यस्मात् इत्युक्तम् । अनुवादरूपयच्छब्दस्य प्रापकसिद्धाकारपरामर्शित्वात्  प्रपककारणवाक्यशोधकवाक्यसिद्धं कारणत्वस्य प्राप्यतया प्रापकतया च जिज्ञास्यत्वस्य चोपयोगि गुणजातमाह-सर्व इत्यादिना । तत्र  ज्ञानानन्द इति ध्येयत्वप्राप्यत्वोपयोगि । परस्मात् इति च प्राप्यत्वोपयोगि । अन्यत्सर्वं कारणत्वोपास्यत्वप्रापकत्वोपयोगि इति द्रष्टव्यम् । सर्वेश्वरात्-अनेन ईश्वरादर्वाचीनस्य प्रधानादेरुत्तीर्णस्य ब्रह्मणो व्यूदासः । अत्रतमीश्वराणां परमम्  स कारणम्  इत्यादिवाक्यार्थो विवक्षितः ।।
	अथ शोधकारथमाह-निखिल इति । जन्मवृद्द्यादि क्लेशादि च निखिलम् । प्रत्यनीक इति न विरहमात्रम् । कथं  प्रत्यनीकत्वम् ? विकारादिः श्रूयते इत्यत्राह-स्वरूपात् इति । शरीर्यंशो विवक्षितः । विकारादिकं शरीरभूतचिदचिद्द्वारकमिति भावः । प्रत्यनीकं चेत्  देहेऽपि तन्न  स्यादित्यत्राह-सत्य इति । इच्छानुरूपं तत्र तत्र स्थापनविमोचनक्षम इत्यथः । एवम् अपहतपाप्मा इत्यादिवाक्यस्यार्थ उक्तः । स्वरूपमाह-ज्ञान इति । भावप्रधाननिर्देशः द्व्येकयोः इतिवत् । आदि शब्दार्थः सत्यत्वम् अनन्तत्वं च । अनन्तत्वम् कृत्स्नवर्तित्वम् । अनेन विज्ञानमानन्दम्, सत्यं ज्ञानम् इत्यदिवाक्यार्थों दर्शितः । धर्मभबतज्ञानाद्याह-सर्व इत्यादिना । अत्र यः सर्वज्ञः सर्ववित्, परास्य शक्तिः, परमकारुणिकः किल त्वम् इत्यादि श्रुतिस्मृत्यर्थोऽभिप्रेतः । ज्ञानशक्तीनिमित्तत्वोपादानत्वयोः उपासकहितज्ञानविरोधिनिरासयोश्चोपयुक्ते । कारुणिकत्वं च कारणत्वमोक्षदत्वोपयोगि । परस्मात् इति प्राप्यान्तरव्युदासः । अनेने न ह्येतस्मादिति नेत्यन्यत् परमस्ति, यस्मात् परं नापरमस्ति किञ्चित् , परात् परं पुरुषमुपैति दिव्यम्  इत्यादिवाक्यार्थः सूचितः । पुसः इति देवताविशेषोक्तिः । सद्ब्रह्मात्मादिगिरां छागपशुन्यायात् नारायणपर्यवसानं 
प्रापकनारायणानुवाकादिसिद्धम् अनुवादवाक्येऽपि गर्भितमिति सूत्राभिप्राय इति भावः । समाहारेतरयोगयोः फलैक्यात् बहुवचनोक्तिः । सूत्रार्थः - शब्दतः तात्पर्यतश्चत्यर्थः ।।
पूर्व पक्षः
	भुगृर्वै वारिणिः । वरुणं पितरमुपससार ।.... ब्रह्मणोऽनेकत्वप्रसकतेः । विशेषणत्वं हि व्यावर्तकत्वम् ।।
	जन्मादीनां लक्षणत्वे तत्र जन्मान्तर्भावे समुदितानां लक्षणत्वे च किं मानमिति शङ्कायां विषयमाह-भुगुर्वै इति । अर्थवादरूपतात्पर्यलिङ्गं प्रकरणस्यानन्यपरत्वं च ज्ञापयितुं भृगुर्वै इत्याद्युपात्तम् । श्रुतिरेवेत्थं वक्ति चेत् किं सूत्रेण इत्याशंक्य सूत्रकाराभिप्रेतं संशयमाह-तत्रे इति ।  सन्दिग्धे हि न्यायप्रवृत्तिः । तत्र पूर्वपक्षं प्रतिजानाति-न शक्यम् इति । जन्मादीनां  ब्रह्मलक्षमत्वं किं विशेषणतया उपलक्षणतया वा इति विकल्पमभिप्रेत्य प्रथमं दूषयति-न तावत् इति । कुत इत्यत्राह-अनेक इति । कथं तत्प्रसक्तिरित्यत्राह-विशेषणत्वम् इति ।।
	ननु - 'देवदत्तः' श्यामो युवा लोहिताक्षः ....लिलक्षयिषिते वस्तुनि एषां विशेषणानां सेभूय लक्षणत्वमप्यनुपपन्नम् ।।
	सिद्धान्तिच्छायया चोदयति-ननु इति । परिहरति-नैवम् इति । उपसंहारः-पर्यवसानम् । अन्यथा-मानान्तरेण ऐक्यबुद्ध्यभावे । पक्षे वैषम्यमाह-अत्र तु इति । अवर्जनीयम्-एकमेवाद्वितीयम्  इत्यादावपि विशेषणबेदात् बुत्वम्  एको व्रीहिः इत्यादिवत् स्यादिति भावः । न परं प्रत्यक्षादेव ऐक्यधीः, अपि तु एकवचनान्तधर्मिवाचिपदैक्याच्च इति शङ्कते-ब्रह्मशब्द इति । न हि ब्रह्मशब्दावृत्तिः, ब्रह्माणि इति वा उक्तिरिति भावः । परिहरति-ने इत्यादि । आाज्ञातगोः-अप्रत्यक्षगोः । एकवचनान्तधर्मिपदैक्यं खण्डादिवाक्ये व्यभिचारि । तत्र शाब्दमैक्यंप्रत्यक्षा- पोदितमिति न शक्यं वक्तुम्, अप्रत्यक्षविषयेणापि खण्डादिवाक्येन विशेष्यबहुत्वप्रतीतेरित्यर्थः । प्रत्येकं वा संभूय वा लक्षकत्वमिति विकल्पं मत्वा  पूर्वः कल्पः प्रत्युक्तः । अथ द्वितीयं व्युदस्यति-अत एव इति । अत एव-एकैकस्य विशेषणस्य प्रत्यक्षाविरोधे सति विशेष्यभेदकत्वेन व्युत्रत्तेरित्यर्थः ।।
	नाप्युलश्रणत्वेन लक्षयन्ति, आकारान्तराप्रतिपत्तेः....अतो न लक्षणतो ब्रह्म प्रतिपत्तुं शक्यत इति ।।
	अथ उपलक्षणपक्षं दूषयति-नापि इति । कथं तृतीयाकारप्रतीत्य- पेक्षएत्यत्राह-उपलक्षणानाम्  इति । देवदत्तसंबन्धो लक्ष्याकारः, केदारत्वं प्राक् प्रतीताकारः सारससंबन्धः उपलक्षणभूतः इत्यर्थः । तृतीयाकारधीरस्तीति चोदयति-ननु  इति । परिहरति-न इति । सत्यत्वादिकं विशेषणं चेदुक्तदोषः  स्यात् ;  उपलक्षणं चे त्तृतीयाकारज्ञप्त्यर्थं यतो वा   इत्यादिवाक्यसापेक्षत्वात् अन्योन्याश्रय इत्यर्थः । अतः इत्युपसंहारः ।।
सिद्धान्तः 
	एवं प्राप्तेऽभिधीयते - जगत्सृष्टिस्थितिप्रलयैः ...जन्मादीनां तथा प्रतिपन्नस्य लक्षणत्वेन नाकारान्तराप्रत्तिपत्तिरूपानपपत्तिः ।।
	एवम् इति । सूत्रकाराभिप्रेते पूर्वपक्षे प्राप्ते तदभिप्रेतस्तत्परिहार उच्यते इत्यर्थः । उपलक्षणभूतैः इति-चरमनिर्दिष्टस्य धीस्थत्वादित्थमुक्तम् । ज्ञानप्यबहिर्भूतं तद्वयवच्छेदकम् उपलक्षणम् । तृतयाकाराप्रतिपत्तिमासंक्याह-न च इति । उपलक्ष्याकारमाह- उपलक्ष्यम् इति । कथं निरतिशयबृहत्त्वधीरित्यत्राह-बृहतेः इति ।  मनिन् प्रत्ययान्तस्येति हृदयम् । उपलक्षणाकारमाह-तत् इति । केदारस्य सारसेनेवे ब्रह्मण उपलक्षणाकारेण कः संबन्ध ? उपादानभूतब्रह्मणो़ऽन्यस्य निमित्त्त्वे बाह्यमतप्रसङ्गः इति शङ्काद्वयं परिहरन् तृतीयाकारक्षेपकंवाक्यमवतारयति-यतो येन इत्यादिना । ततः किमित्यत्राह-प्रसिद्धिश्च इति । निमित्तोपादानकारणत्वं पदानमन्वयेन दर्शयति-तदपि इति । तेन पलितं संबन्धमाह-तस्मात् इति । हेतुहेतुमद्भावः संबन्धः । अथ तदाक्षिप्तं तृतीयाकारमाह-जगत् इति । उपलक्ष्यं हि  इत्यादेरेवं वाऽर्थः-निरतिशयबृहत्त्वम् उपलक्ष्यम् । तदेकदेशरूपबृहत्त्वमात्रं पूर्वप्रतिपन्नाकार इत्यर्थसिद्धम् । देवदत्तकेदारत्वमुपलक्ष्यम् । कदारत्वमात्रं हि प्राक् प्रतीतम् । न च देवदत्तसंबन्धमात्रमुपलक्ष्यम् अतिप्रसङ्गात् । उपलक्षणाकारमाह-तत् इति । प्रागुक्तं शङ्काद्वयं परिहरन् व्यतिरिक्ताकारान्तरं च विवक्षन् तस्याक्षेपकवाक्यं चावतारयति-यतो येन इत्यादिना । विवक्षितमाकाकान्तरमाह-जगत् इति । पूर्ववदन्यत् ।। 
	 जगज्जन्मादीनां विशेषणतया लक्षणत्वेऽपि ... ... अत्र तु कालभेदेन जन्मादीनां न विरोधः ।।
	अथ विशेषणतया लक्षणत्वमुपपादयति-जगज्जन्मादीनाम् इत्यादिना । 
ज्ञाप्यान्तर्भूतं तद्व्यवच्छेदकं विशेषण् । अपवादकाभावे विशेषणभेदो विशेष्यभेदक इत्यत्राह-लक्षण इति । स्वविरोधिव्यवृत्तम्-नियतभिन्नाश्रयविशेषणाश्रयात् व्यावृत्तम् । बहुत्वपवादकाभावे सति विशेषणत्वमेव विरोधित्वमित्यत्राह-अज्ञातेऽपि इति । अयं ग्रन्थः सपक्षविषयः देवदत्तः श्यामो युवा इत्यादिकमभिप्रेतम् । अज्ञाते-अप्रत्यक्षे । अप्रत्यक्षविषयेऽपि खण्डादिवाक्ये विशेष्यबहुत्वप्रतीतेस्तत्र विशेष्यभेदो ग्र्ततनिर्णय, न प्रत्यक्षायत्तनिर्णयः इति यदुक्तं पूर्वपक्षे तत्रैवं प्रतिवक्तव्यम् । अप्रत्यक्षविषयादपि दावदत्तादिवाक्यात् विशेषणभेदेऽपि विशेष्यैक्यप्रतीतेर्न प्रत्यक्षबलादेव विशेष्यैक्यम् । किं तु शब्दतोऽपि  निश्चेतुं शक्यमित्यर्थः । प्रत्यक्षाप्रत्यक्षविभागविरहेण विशेषबहुत्वैक्ये दृष्टे चेत्  को नियामक इत्यत्राह-विशेषमानाम् इति । अनियभिन्नाश्रयदृष्टसजातीय विशेषणभेदस्य विशेष्यैक्यप्रतीत्यविरोधादित्यर्थः सपक्षे ऐक्यनियामकमुक्तम् । विपक्षे बहुत्वनियामकमाह-खण्डत्व इति । पक्षे तद्वैषम्यामाह-अत्र तु इति । विशेष्यबहुत्वेऽपि कालभेदात् कार्येषु जन्मादीनामविरोधो वाच्यः । स त्वैक्यपक्षेऽपि तुल्य इति भावः ।।
	'यतो वा इमानि भूतानि जायन्ते'  इत्यादिकारणवाक्येन...सर्वशक्ति ब्रह्म लक्षणतः प्रतिपत्तु शक्यते इति सिद्धम् ।।
	अथ सत्यादिवाक्यस्य स्वरूपलक्षणपरत्वं प्रागुक्तान्योन्याश्रयपरिहारं चाह-यतो वा  इत्यादिना । आदि शब्दात् प्रापकवाक्यं विवक्षितम् । कथं व्यावृत्ताभिधानमित्यत्राह-तत्र इति । निरुपपदत्वात् स्वरूपतो धर्मतश्चैकरूप्यविवक्षेति भावः । व्यावर्त्यमाह-तेन इति । अचिद्बद्धयोर्व्यावृत्तत्वं दर्शयति-नाम इति । ज्ञान  इति । स्वरूपतो धर्मतश्चनित्यासंकुचितज्ञानत्वमेव आकारो यस्य सः नित्यासंकुचितज्ञानैकाकारः । एकशब्दः प्रदेशभेदेन जाड्यव्युदासकः । तद्व्यावर्त्यमाह-तेन इति । अनन्त इत्यादि । सर्ववस्तुसामानाधिकरण्यार्हत्वं वस्त्वपरिच्छेदः । इदं स्वरूपस्यैव, न गुणानाम् । षड्वर्णात् षोडशवर्णस्वर्णस्येव स्वभावप्रकर्षो वा ; स हि देशकाल परिच्छेदविलक्षणः । स तु गुणानामप्यस्ति, तेषां हेयापहत्वादिस्वभावप्रकर्षात् । सातिशय इति । स्वरूपमणुत्वात् सातिशयम् ; गुणाशअच जगद्व्यापारविषयत्वाभावात् सातिशयाः । पारतन्त्र्याच्च स्वातन्त्र्यरूपातिशयो हि परस्मिन् विद्यते । व्यावृत्तिसिद्धौ हेतुमाह-विशेषणानाम् इति । सत्यादिवाक्यार्थं निगमयति-ततः इति । स्वरूपम्-असाधारणाकारः । वस्तु शब्देन विशेष्यं विवक्षितम् । अन्योन्याश्रयस्य परिहृतत्वं दर्शयति-इति इति । कारणत्वशङ्क 
विशतदोषव्युदासकस्य शोधकवाक्यस्य कारणवाक्य पूर्वकत्वान्नान्योन्याश्रय इत्यर्थः । सत्यत्वादेः जन्मादिवत् विशिष्टलश्रानुप- पत्तिश्चार्थसिद्धा । विशिष्टं ह्युपास्यं प्राप्यं च । तस्य लक्षणं तद्विजिज्ञासस्व इति ह्युक्तम् । विशिष्टलक्षणं च जन्माद्येवेति । अधिकरणार्थं निगमयति-अतः इति । अतः-उपलक्षणतया विशेषणतया च लक्षणत्वोपपत्तेः विरवद्यम्  इति जिज्ञास्यस्य हि लक्षणम् । अतः तदुपयोगि शोधकोक्तेकारविशिष्टं यत  इत्यनूद्यत इति सूत्रकृदभीप्राय इति भावः । सर्वज्ञत्वादिकं कारणत्वाक्षिप्तम् ।।
	ये तु निर्विशेषं वस्तु जिज्ञास्यमिति वदन्ति, तन्मते.. .. .. तथा सति सविशेषत्वम् । तदभावे प्रकाशतैव न स्यात् । तुच्छतैव स्यात् ।।
	अस्य सूत्रद्वयस्य परपक्षासङ्गतिमाह-ये तु इति । कथमित्यत्राहनिरतिशय इति । बृहति बृंहयति बृहत्त्वात् बृंहणत्वाच्च  इति श्रुतिस्मृती अभिप्रेते । इत्तरसूत्राणामपि तथात्वमाह - एवम् इति । तर्कश्च इति तर्कशब्दः अनुमापरोऽनुग्राहकन्यायपरो वा । परपक्षेऽपि निविंशेषत्वासिद्धिमाह-जगत् इति । स्वोत्प्रेक्षापक्षे मृत्पिण्डादिदृष्टाःतदार्ष्टान्तिकविषयश्रुतीना निःसरन्ति यथा, कटकमकुट इत्यादिस्मृतीनां जन्मादि परिणामात्  इत्यादिसूत्राणां च विवर्ताननुगुणत्वादिति भावः । निर्विशेषासिद्धिमुपपादयति-भ्रम इति । ततः किमित्यत्राह-साक्षित्वम् इत्यादि । व्यवहारयोग्यतापादनमेव स्वभावोधर्मः । अन्यत् स्पष्टम् ।।
			इति जन्माद्यधिकरणम् ।   
शास्रयोनित्वाधिकरणम् ।।
जगज्जन्मादिकारण ब्रह्म वेदान्तवेद्यम् ....।।
शास्रयोनित्वात् ।। 1.1.3 ।।
	....ब्रह्म  "यतो वा इमानि" इत्यादिवाक्यं बोधयत्येवेत्यर्थः ।।
	अथावान्तरसङ्गतिमाह-जगज्जन्मादि इति । वाक्य इति । सामान्येन शब्देद्यत्वे सिद्धे हि शब्दविशेषरूपवेदान्तवेद्यत्वसिद्धिरिति भावः । निमित्तेऽनुमितेऽपि तदनुवादेन उपादानत्वविधिना शास्रावैयर्थ्यान्नानुमानं निरेसनीयमिति चेत्-न, निमित्तमनुवदत आगमस्य प्रापकानुमानसापेक्षत्वेन तद्विरुद्धोपादानताप्रतिपादनासंभवात् । न चागमविरोधेन अनुमित्यनुदयः, कर्तृरूपधर्मिग्राहकानुमानस्य  तद्गतोपादानत्वादि- धर्मविधायकागमोपजीव्यत्वेन बलीयस्त्वात् । आगमोपजीविनो ह्यनुमानस्य तद्विरोधेऽनुदयः । 
आगमोपजीव्येन त्वनुमानेन विरुद्धस्यागमस्यैव बाधः । यथा आदित्यो यूप  इत्यादे प्रत्यक्षविरुद्धस्य तन बाधः । अतोंऽशेऽनुवादोशे बाधः इति शास्रवैयर्थ्यपरिहारायारम्भः । न चानुमानोक्तिः आगमानुग्राहकतयेति युक्तम् ; आगमप्रामाण्यसिद्धौ ईश्वरसिद्धिः, तत्सिद्दौ आप्तप्रणीतागममानत्वसिद्धिः इत्यन्योन्याश्रयणात् । अतोऽधिकरणमारंभणीयम् । सूत्रमुपादत्ते-
शास्रयोनित्वात् । 
	व्याचष्टे-शास्रम् इति । कारण शब्दस्य उत्पत्ति ज्ञाप्तिसाधारण्यादाह- प्रमाणम् इति । कारणपर्यायशब्दस्य कथं मानवाचित्वमित्यत्राह-ब्रह्मज्ञान इिति । पञ्जम्यन्तस्य साध्यान्वयं दर्शयन् साध्याविशिष्टत्वशङ्कां च परिहरन् वाक्यार्थमाह-अत्यन्त इति । स्वरूपस्यलिङ्गस्य च इन्द्रियसंबन्धाभावः । अत्यन्तातीन्द्रियशब्देनाभिप्रेतः । इतराविषयत्त्वं विवक्षितमिति न साध्याविशिष्टचा इत्यर्थः । पूर्वसूत्रे साध्यमेव अत्रापि साध्यमिति एवकाराभिप्रायः।।
पूर्वः पक्षः
	ननु शास्रयोनित्वं ब्रह्मणो न संभवति.. ...पुरुषविशेषनियतं सामान्यतो दृष्टमपि न लिङ्गमुपलभ्यते ।।
	पूर्वपक्षी चोदयति-ननु इति । मानान्तरवेद्यत्वे कथं शास्रावेद्यत्वमित्यत्राह-अप्राप्ते इति । अबुभुत्सितग्राहित्वेन ज्ञाताप्रयोजन बोधनानुपपत्तिः तुशब्दाभिप्रेता । सिद्धान्त्येकदेशी चोदयति-किं तर्हि इति । सन्निकर्षः-देशासक्तिः । विद्यामानशब्देन कालसन्निकर्षसिद्धिः । योग्यत्वम्-स्वभावसन्निकर्षः । स्वशब्देन चक्षुरादिकं प्रति शब्दादिव्युदासः । नापि इत्यादि । अनुभूतानधिकविषयत्वे दूषणमाह-भावना इति । अधिकविषयत्वं दूषयति-तदतिरिक्त इति । कारणम्-इन्द्रियसंबन्धः । तत्सद्भावे दूषणमाह-तथा  इति । नापि इति । स्पष्टम् ।।
	ननु च - जगतः कार्यत्वं तदुपादानोपकरण .....रखशिलामहीरुहादिषुव्यभिचारः । चेतनमात्राधीनत्वे सिद्धसाध्यता ।।
	सिद्धान्त्येकदेशिनं मीमांसकं पूर्वपक्ष्येकदेशी चोदयति-ननु च  इति । संप्रादनम्-भोक्ता । प्रयोजनं-विनियोगः । एककर्तृकत्वे हेत्वन्तरमाह-अचेतन इति । उभयत्र दृष्टान्तद्वयमाह-सर्वं हि इति। प्रथमहेत्वसिद्धिं परिहरति-सावयव इति। पूर्वपक्ष्येकदेशिमतं सिद्धान्त्येकदेशी दूषयति-उच्यते इत्यादिना । किं क्षेपे । तदायत्तत्वम् - उत्पत्तिस्थित्योः 
प्रवृत्तौ वा । उत्पत्तिस्थित्योश्च तदिच्छाधीनत्वेऽभिमते दृष्टान्तः साध्यविकल इति सिद्धवत्कारेणादृष्टाधीनत्वे दूषणमुक्तम् । स्थितिं पृथक् दूषयति-किं च इति । प्राणनम्-पञ्जवृत्तिप्राणवत्त्वम् । तदायत्त इति । व्याभिचारः-अचेतनारब्धत्वहेतोरित्यर्थः ।।  
	किं च -उभयवादिसिद्धानां जीवानामेव लाघवेन ...निवर्तकप्रमाणाभावात् तथऐवावतिष्ठन्ते । अत आगमादृते कथमीश्वरः सेत्स्यति ।।
	कार्यत्वहेतोः सिद्धसाध्यतामाह-किं च इति । स्फुटम् ।।
	कार्यत्वहेतोः सोपाधिकत्वमाह - किं च इति । मही इत्यादिना साधनाव्यापकत्वम् । अतः इत्यादिना साध्यसमव्याप्तिश्चोक्ता । वैयाकरणाभीमत- कर्तृत्वव्यावृत्त्यर्थं बुद्धिमत्कर्तृशब्दः । सकर्तृकत्वसाधकस्योपाधिकथनात् सावयवत्वस्यापि तत् फलितम् । कृतिसाध्यत्वरूपे कार्यत्वे शक्यक्रियत्वादिकं प्रयोजकमिति कार्यत्वहेतोर्विरुद्धत्वमाह-किं च  इति । स्फुटम् ।।
	अत्राहुः - सावयवत्वादेव जगतः कार्यत्वं न प्रत्याखअयातुं शक्यते । ...अतस्तनुभुवनादेः कार्यत्वे सिद्धे सर्वसाक्षात्कार तन्निर्माणादिनिपुणः कश्चित् पुरुषविशेषः सिध्यत्येव ।। 
	अतः सिद्धसाध्यत्वसोपाधिकत्वविरुद्धत्वैः सिद्धान्त्येकदेशिमतं साक्षात् पूर्वपक्षिणो दूषयन्तीत्याह-अत्राहुः इति। स्वरूपासिंद्धिशङ्कां व्युदस्यति-सावयवत्वात् इति। कथमशक्यत्वमित्यत्राह-भवन्ति इति। महत्त्वेन क्रियावत्त्वमूर्तत्वाभ्यां च  अणुनभोव्यावृत्तिः । न तनौ सिद्धसाध्यता । कार्यत्वं हि कृतिसाध्यत्वमभीप्रेतम् । न च ततः सकर्तृकत्वे साध्याविशिष्टता, उपादानाद्यभिज्ञसमर्थकर्तृकत्वस्य साध्यत्वात् । उपाधिं व्युदस्यति-सावयवेषु इति । सावयवत्वम् इतरहेतुद्वयोपलक्षणम् । शङ्कते-कार्यत्व इति। परिहरति-न  इति । सपक्ष इव पक्षेऽप्यनुमेये ज्ञानशक्ती इत्यर्थः । तत् विवृणोति-तथा हि  इति । किममर्तृः शक्यक्रियत्वादिकमुपाधिः उत कर्तुः ? प्रथमे न साध्यसमव्याप्तिः । द्वितीये न साधनाव्यापकत्वमित्यर्थः ।।
	किं च -सर्वेचेतनानां धर्माधर्मनिमित्तेऽपि सुखदुःखोभोगे....सिध्यन् स्वाभाविकसर्वाअथसाक्षात्कारतन्नियमनशक्तिसंपन्न एव सिध्यति ।।
	सिद्धसाधनतां व्युदस्यन्ननुमानान्तरं चाह-किं च इति । धर्माधर्मौ स्वसाक्षात्कारिचेतनाधिष्ठितावेव कार्यकरौ, अचेतनत्वात्, वासिवत् इत्यनुमानशरीरम् । अस्य 
व्यभिचारं परिहरति-तत एव  इति । लाघवमाशङ्क्याह-न च इति । न लाघवादशक्तस्य कार्यकरत्वक्लृप्तिर्युक्ता, एकेन्द्रियक्लृप्त्यादिप्रसङ्गादिति भावः। शक्तिमत्साक्षात्कार एवालमित्यपि निरस्तम्, सूक्ष्मव्यवहिताद्यदर्शनोक्तेः । न हि  शक्तिमन्तः परमाणवो जीवसाक्षात्कार्याः । ईश्वरे तथाऽनुपपत्तिर्नेत्याह-न च इति । अवान्तरानुमानात् ईश्वरसिद्धिं निगमयति-अतः इति । पक्षघर्मताफलं जीवान्यत्वमाह-समर्थ इति । कर्मकृतत्वे ज्ञानदिपरिच्छिन्नत्वं स्यादिति तद्व्युदासाय स्वाभाविकः शब्दः ।।
	यत्तु - अनैश्वर्याद्यापादनेन ध्रमविशेषनिपरीतसाधनत्वमुन्नीतं...न  एकमेव ब्रह्म कुत्स्नस्य जगतो निमित्तमुपादानं च प्रतिपादयितुं शक्नोति इति ।।
	अथ कार्यत्वहेतोः विरुद्धत्वं व्युदस्यति - यत् तु इत्यादिना । सपक्षे दृष्टत्वात् हेतुत्वं च कल्प्यमित्यत्राह-एतदुक्तम् इति । सत्येव भावो हि हेतुत्वम् ; तदभावान्न इत्यर्थः । तदेव विकल्प्ये दूषयति - किं च इति ।।
	शरीरं कार्योपयोगीति शङ्कते-कुलालादीनाम् इति । अतः इत्यादि । मनसः कार्यकृत्त्वे देहापेक्षाव्याप्तेः प्रतिबन्द्या परिहारोऽभिप्रेतः अशरीर इत्यादिपदद्वयेन । स्पन्दिनः स्पर्शवत्त्वं मनसि, महतस्तैजसस्य रूपोपलम्भः चक्षुषि, सावयस्यैव कार्यारम्भकत्वं परमाणौ च यथा भग्रं, तथा अनेकव्याप्तिभङ्गपरिहाराय एकव्याप्तिभङ्गो न्याय्यः । भोगसाधनमनस्त्वप्रयुक्तं देहापेक्षया कार्यकृत्त्वमिति भावः । शास्रस्य निमित्तोपादानैक्यगगनादिसृष्टिप्रभृतिभिः विषयाधिक्यमाशंक्य तत्र बाधितविषयत्वमाह- -किं च इत्यादिना ।
सिद्धान्तः
	एवं प्राप्ते ब्रूमः-यथोक्तलक्षणं ब्रह्म जन्मादिवाक्यं बोधयत्वेव । ...शास्रविरोधश्च, ` कुम्भकारो जायते, रथकारो जायते' इत्यादिश्रवणात् ।। 
	राद्धान्तमारभते-एवं प्राप्ते इति । विशेषविरोधाद्युपयोग्यर्थं शिक्षयति-मही इत्यादिना । मानाभावमुपपादयति-न च  इति । एकदैककर्त्रन्वययोग्यत्वम् एकशब्देन विवक्षितम् । तच्च परिमितैकावयविनिष्ठम् । घटम् इव एकम् इति पदैः  परिमितैकावयविनिष्ठकार्यत्वं  विवक्षितमिति गम्यते । सपक्षे तद्विपर्यमाह-पृथक् इति। पृथग्भूतेषु वैपुल्यस्याप्युपलक्षणमिदम् । नियमाभावात् मानाभाव इत्यध्याहारः । पक्षधर्मत्वलाघवनयाभ्यां जीववैलक्षण्यैकत्वे स्याताम् इत्यत्राह-न च इति । कुत इत्यत्राह-क्षेत्र इति । उपचित इत्यादिसपक्षविषयम्, पक्षधर्मतया पुण्यातिशयविलक्ष- णक्लप्त्यभावान 
लाघवनय इत्यर्थः । युगपत् कृत्स्नलये देहानपेक्षकर्तृत्वं  न जीवेऽपि संभवेदित्यत्राह-न च  इति । इदानीं हि क्रमेण दर्शनं, न तदानीमित्यत्राह-कार्यत्वेन इति । विरोधाभावात्-व्याप्तिविरोधाभावात् । उक्तार्थशिक्षाफलितम् अनुमानदूषणमाह-अतः इति । एककर्तृकत्म्-किं बुद्धिमत्कर्तृमात्रसाध्यत्वम् उत सर्वज्ञसर्वशक्तिकर्तृकत्वम् इति विकल्पं कृत्वा, प्रथमेऽनैकान्त्यमुक्तम् । द्वितीयं दूषयति पक्षस्य  इति । सर्वनिर्माणचतुरस्य  इत्यन्तस्योपादानात् विकल्पाभिप्रायेण द्वितीयशिरोदूषणमित्यवगम्यते । तृतीय दूषयति-बुद्धिमत् इति । वेदान्तिनामपि द्वारकर्तृत्वाभ्युगमात् सिद्धसाध्यत्वोक्तिर्युक्ता । मुखान्तरेण दूषयति-सार्वज्ञ्य इति । युगपद्त्पत्तिलक्षणं क्रमेणोत्पत्तिलक्षणं  वा इत्यर्थः । अत्रापि-गोपुरादिसपक्षेऽपि । विचित्रकार्यत्वात् अनेककर्तृकत्वम् इति अनुमानविरोधः । कुम्भकारः इत्यादिना अर्थोपादानम् । कुम्भरथयोरेककर्तृकत्वे तत्कर्त्रोंः पृथगुत्पत्तिर्न वाच्या इत्यर्थः ।।
	अपि च सर्वेषां कार्याणां शरीरादीनां  सत्त्वादिगुणकार्यरूपसुखआद्यन्वयदर्शनेन...विमतिविषयः कालो न लोकशून्यः, कालत्वात्, वर्तमानकालवत् इति ।।
	विशेषविरोधमाह-अपि च इति । सुखाद्यन्वयः - सुखादिहेतुत्वावस्थान्वयः । सत्त्वादिमूलत्वम्-सत्त्वादिगुणकद्रव्यो पादानकत्वम् । के सत्त्वादयः इत्यत्राह-कार्य इति । कारणशब्दो निमित्तोपादानपरः । ततः किमित्यत्राह-तेषाम् इति । तद्गुणकोपादानं तद्गुणकः कर्ताऽधितिष्ठति इति निर्गुणस्याप्रमेयस्य इत्यादिशास्रसिद्धमिति भावः । ततोऽपिकिमित्यत्राह-पुरुषस्य इति। सपक्षे सह दृष्टानां कार्यारम्बानुपयोगिनामप्राप्तिरित्येतत् परिहृतम्-ज्ञानशक्तिवत् इति। मुखान्तरेण कर्मसंबन्धमाह-ज्ञानशक्ति इति । न ज्ञानशक्तिवैचित्र्यं हेतुः अपि तु इच्छैवेत्यत्राह-इच्छाया इति । विषयविशेषः-सर्गादिः । उक्तदूषणात् साध्यासिद्धिमाह-अतः इति ।।
	प्रतितर्कानाह-भवन्ति च इति । कार्यत्वे क्षेत्रज्ञकर्तृकत्वम्, कर्तृत्वे सापेक्षत्वं सशरीरत्वम्, अनपेक्षत्वे अशरीरत्वे च अकर्तृकत्वं च प्रसजेदित्यर्थः । प्रथममनुमानं वा । चरमस्य व्यभिचाकमाशंक्याह-न च इति । अनादेः-प्रवाहानादेः । अधिष्ठानं प्रथमसंबन्धश्चेत् पूर्वपूर्वविशिष्टस्यैवेति न दोषः । प्रेरण चेत् देहानपेक्षत्वं देहत्वप्रयुक्तम्, स्वपरनिर्वाहनयादिति भावः । मनः शरीरं च स्वपरविषयज्ञानोत्पत्तौ यथा हेतुः तद्वदिति । विमति इति । कालत्वे 
सलोकत्वम् । अन्यथा कालत्वं न स्यादित्यर्थः ।।
	अपि च किमीश्वरः सशरीरोऽशरीरो वा कार्यं करोति ?...अशरीरस्य दतयोगात् । अन्येन शरीरेण सशरीर इति चेत्-न्, अनवस्थानात् ।।
	मुखान्तरेण दूषयति-अपि च इति । अशरीरस्य मनसा कर्तृत्वंस्यादित्यत्राह-मानसानि इति । स्पष्टम् । तच्छरीरहेतोः-शरीरान्तरस्य इत्यर्थः ।  अनवस्थानात् इति । प्रामाणिकत्वादिष्टं चेत् कर्मवश्यता स्यादिति भावः । स्पष्टम् ।।
	स किं सव्यापारो निर्व्यापारो वा ?... `यतो वा इत्यानि भूतानि' इति वाक्यमुक्तलक्षणं ब्रह्म प्रतिपादयतीति सिद्धम् ।।
	स किम् इति । अर्थद्वयेऽपि दृष्टान्तो मुक्तात्मा । इच्छाविशेषहेतुत्वं दूषितम् ; इहेच्छामात्रहेतुत्वं दूष्यते-कार्यम् इति। मात्रशब्देन सत्त्वादितन्मूलकर्मणो व्युदासः । अनुमानदूषणमुपसंहरति-अतः इति ।  अनुत्तीर्णत्वे देवताविशेषन्र्णयाय चरमपदद्वयम् । उक्तदोषास्तवापि स्युरित्यत्राह-शास्रं तु इति । शास्रसिद्धधर्मिणि प्रसङ्गश्चेत् धर्मिग्राहकबाधः । न चेत् आश्रयासिद्धिरिति भावः ।।
	मानान्तरबाधितोऽर्थो न शास्रेण शक्यप्रतिपादन इत्येतदनूद्य परिहरति-यत् तु इत्यादिना । अधिकरणार्थमुपसंहरति-अतः इति । अतः-साधाकबाधका- भावादित्यर्थः ।।
		          इति शास्रयोनित्वाधिकरणम्-3 ।

समन्वयाधिकरणम् ।। 
	यद्यपि प्रमाणान्तरागोचरं ब्रह्म, तथाऽपि.. .. ब्रह्म न शास्रं प्रतिपादयतीत्याशंक्याह -
	अवान्तरसङ्गतिमाह-यद्यपि इति । शाब्दमार्थं च शक्तत्वं निरूपितम् सूत्रद्वयेन । बुभुत्साख्यपरिकरसिद्ध्यर्थमितरसूत्रद्वयेन चिन्त्यते । अप्रतिपन्नस्य पुमर्थत्वापुमर्थत्वनिरूपणायोगात् प्रतिपत्तिर्लक्षणादिति द्वितीयं प्राप्तम् । लक्षणस्वभावात् तृतीयं प्राप्तम् । अज्ञातेऽप्यप्रयोजने बुभुत्सानुदयात् चतुर्थं प्राप्तमिति सङ्गतिः । सुखं दुःखनिवृत्तिश्च प्रयोजनम् । तदुपायप्रवृत्तिनिवृत्तिबोधनद्वारा शब्दस्य सप्रयोजनत्वम् । सिद्धस्य च ताद्रूप्याभावेन बुभुत्सानुदयात् बुभुत्सितग्राहिशास्रं न सिद्धविषयप्रमितिं जनयतीति शङ्कते इत्यर्थः ।।
	प्रसक्तशङ्कानिवृत्त्यर्थः `तु' शब्दः । तत् .. 'नायं सर्पः'  इत्यादिषु हर्णभयनिवृत्तिरूपप्रयोजनवत्त्वं दृष्टम् ।।
	तत्तु समन्वयात् । वाक्यार्थयोजनायामन्तर्भावयितुमशक्यं पदं पृथक् व्याचष्टे-प्रसक्त इति । तत् इति व्याख्येयं पदम् । संभवत्येव इति तु शब्दालब्धार्थ उक्तः । हेतुपदम् आकांक्षायामवतारयति-कुतः इति । उपरि विस्तरेण व्याख्याख्यमानत्वात् इह संग्रहेण व्याचष्टे-पुरुषः इति । कस्य, केन, कीदृशोऽन्वय इत्यत्राह-परम इति । शास्रेण इति धीस्थत्वान्न कण्ठोक्तिः । तथाऽन्वयं दर्शयति-एवम् इति । इव एवार्थः । यतः  इति लक्षणवाक्यम् । प्रापकान्याह-सदेव  इति ।  उत्तरोत्तरं विशेषशब्दाः । सर्वशाखाप्रत्ययनयात् छागपशुनयाच्च ऐकार्थ्यम् । न्यायानपेक्षात् ब्रह्मशब्दकण्ठोक्तिमत्प्रकरमस्थत्वादुपात्तम् आत्मनः इति । कारणत्वशङ्कितदोषव्युदासाय शोधकमाह-सत्यम् इति । पुरुषार्थत्वायाह-आनन्द इति।। 
	एषु पुमर्थत्वोपयोगी कोऽर्थः प्रतिपन्नः, स च किमापातप्रतीतः, उते तात्पर्यभूमिरित्यत्राह-न च इति । अखिल इत्यादिना कारण शोधकार्थ उक्तः । व्युत्पत्तिसिद्धशब्देन व्युत्पत्त्यभावात् पुमर्थत्वाप्रतिपादनशङ्काव्युदस्ता । प्रवृत्तिनिवृत्ति- रूपत्वाभावादिति चेत् तन्न इत्यर्थः । अन्यपरत्वम्-तात्पर्याभावः, अप्रामाण्यमित्यर्थः । कथमित्यपेक्षायां किं प्रवृत्तिनिवृत्त्यन्वयः प्रामाण्यव्यापकः,  इति तन्निवृत्त्या तन्निवृत्तिः उत प्रवृत्त्याद्यन्वयः प्रामाण्यव्यापकपुमर्थत्वव्यापक इति तन्निवृत्तौ पुमर्थनिवृत्त्या प्रामाण्यनिवृत्तिरिति विकल्पं मत्वा प्रथमे न इत्युक्तम् । तत्रे हेतुमाह-स्वविषय इति । न तु प्रवृत्तिनिवृत्त्योः मानप्रयवसानमित्यर्थः । द्वितीये तु प्रवृत्तिनिवृत्त्योः पुमर्थत्वब्यापकत्वमुपगम्य पुमर्थस्य मानव्यापक्तवं नेत्याह-न च  इति । चशब्दो व्यापकद्वयनिषेधसमुच्चये । यथा प्रवृत्तिनिवृत्त्यन्वयो न  मानत्वव्यापकः, तथा पुमर्थत्वं चेति । प्रत्यक्षादिषु तथा भावेऽपि शास्रे पुमर्थपर्यवसायित्वं  मानत्ववायपकमित्याशङ्कायां तदुपेत्य प्रयोजनस्य न प्रवृत्तिनिवृत्त्यन्वयव्याप्यत्व- मित्याह-न च  इति । प्रवृत्तिनिवृत्त्यन्वयविरहिणः इति -वाक्यस्य इत्यर्थः । चशब्दो व्याप्यद्वयनिषेधसमुच्चते । हेतुमाह-पुरुष इति । इदं पक्षविषयम् । ब्रह्मणस्तथाऽन्वयप्रतीतेरित्यर्थः । यथा मानत्वं न प्रवृत्तिनिवृत्त्यन्वयव्याप्यं तथा पुमर्थत्वं च इति च-अर्थः । लौकिकसिद्धपरवाक्येऽपि पुमर्थान्वयं दर्शयति-तथा इति । इदं सपक्षविषयम् । एवमक्षरयोजनायां संक्षेपेणार्थः उक्तः ।। 
पूर्वपक्षः
	अत्राह -  न वेदान्तवाक्यानि ब्रह्म प्रतिपादयन्ति, प्रवृत्तिनिवृत्त्यन्वयविरहिणः शास्रस्यानर्थक्यात् । ....न वेदान्ताः परिनिष्प ब्रह्म प्रतिपादयन्ति ।। 
	अथ तात्पर्य वक्तुं पूर्वपक्षं व्सतरेम प्रस्तौति-अत्राह इति ।  अत्र-एतावदुक्ते । न इत्यादिप्रतिज्ञातार्थमुपपादयति-प्रवृत्ति इति । प्रागुक्तं मानानां स्वविषयबोधपर्यवसानं मानविशेषे व्यवस्थापयति-यद्यपि  इति । न परमनुपलब्धिः, अनुपपत्तिशअचेत्याह-न च इति । यत्नसाध्यत्वादिति भावः । सिद्धपरत्वेऽपि पुमर्थपर्यवसायित्वं संभवेदित्यत्राह-तच्च इति । सिद्धपरस्यापि तत्पर्यवसानं दृष्टमित्याशङ्क्य दूषयितुमनुवदति- यत्पुनः इति । स्पष्टम् । तस्मात् इत्युपसंहारः ।।
	अत्र कश्चिदाह - वेदान्तवाक्यान्यपि कार्यपरतयैव ब्रह्मणि प्रमाणभावमनुवन्ति । .... ब्रह्मणो निषअप्रपञ्चतारूपेण कार्यत्व मविरुद्धम् इति ।।
	अथ जरन्मायावादिनोरन्यरोक्तं निष्प्रपञ्चीकरणनियोगवादं प्रस्तौति-अत्र कश्चित् इति । कथम् - कार्यर्थप्रस्य सिद्धे मानत्वं कथमित्यर्थः । विधिना  ब्रह्मणः  कोऽन्वय इत्यत्राह-ब्रह्मणः इति । विषयतयाऽन्वय इत्यर्थः । प्रपञ्चप्रविलय इति । सिद्धस्य साध्यत्वमाकारभेदादिति भावः । कोसौ इत्याकांक्षां प्रदर्शन उपात्तस्य वाक्यस्यार्थमाह-द्रष्टृ इति । श्रुत्यन्तसिद्धदृश्यभेदनिषेधः उपजीवितः । प्रपञ्चप्रविलय इत्युक्तं विवृणोति-खतः इति ।
	तदयुक्तम् - नियोगवाक्यार्थवादिना हि नियोगः ....नापिफलम्,नैयोगिकफलत्वन स्वर्गादिवत् अनित्यत्वप्रसङ्गात् ।।
	अधिकरणपूर्वपक्षी मीमांसकस्तं दूषयति-तदयुक्तम् इति । कार्यज्ञसौ विषयः-यागादिः, तदुत्पत्तौ करणम् । वक्तव्याः-वक्तुं न शक्यमिति भावः । तत्र - तेषु । अनुपादेयम् - उपादेयं विधेयं, तस्मादन्यत् । स्पष्टम्  निमित्त्त्वे च इत्यादि । अपवर्गोत्तरकालभआविनो निमित्तत्वाअगीकारात्, करणकलेवरनिरपेक्षँ विषयानुष्ठानयोग्यत्वमप्यङ्गीकृतं स्यादिति तदानीमपि तदनुष्ठानप्रसङ्गः इति भावः ।। 
	कश्चात्र नियोगविषयः ब्रह्मैवेति चेत् .. प्रपञ्चनिवृत्त्या नियोगः इति  इतरेतराश्रयत्वम् ।।
	अभव्यरूपत्वात्-असाध्यरूपत्वत् । अभावार्थत्वात् - भावार्थाः कर्मशब्दाः, क्रियारूपत्वाभावादित्यर्थः । साध्यत्वं फलेऽप्यस्तीति तद्वयावर्तकं भावार्थत्वम् । निष्प्रपञ्चत्वाकारेण साध्यत्वमाशंक्य दूषयति-निष्प्रपञ्चम् इत्यादिना । अनित्यत्वप्रसक्तेश्च इति । साध्यत्वे सति इत्यर्थः । न तर्हि इति । साध्यत्वाभावान्न विषयत्वमित्यर्थः । अस्य च इति । अस्य इति निर्देशः फलविवक्षया । फलत्वविषयत्वरूपाकारद्वयाभ्युपगेमे प्रपञ्चनिवृत्तिः  फलत्वान्नियोगसाध्या, विषयत्वात् साधनम् । अतोऽन्योन्याश्रयः इत्यर्थः ।
	अपि च - किं निवर्तनीयः प्रपञ्चः मिथअयारूपः सत्योवा ?....नाप्यनुग्राहकः । अतोनिष्प्रपञ्चब्रह्मविषयो विधिर्न संभवति ।।
	अपि च इत्यादिना नियोगदूषणम् । स्ववाक्यात्- जगन्मिथ्यात्वप्रतिपादकवेदान्तवाक्यात् । दूषणान्तरमाह-वाक्यार्थ इति । पूर्वविकल्पे द्वितीयं शिरो दूषयति- प्रपञ्चस्य इति निवर्त्यत्वे - सत्यत्वेन नियोगनिवर्त्यत्वे इत्यर्थः । तस्य इत्यादिना प्रयोक्तृदूषणं च कृतं भवति । प्रपञ्च इत्यादि ।।
	फलाभावोक्तिमुखेन नियोगो दूषितः ।  करणेतिकर्तव्ये दूषयति-किं च  इत्यादिना । अवघातप्रोक्षणवत् दृष्टार्था इति च विकल्पो़ऽभिप्रेतः । दृष्टार्थभावरूपकरणशरीरनिष्पादिकां दूषयति-न हि इति । अदृष्टार्थच्वे निवर्त्यसत्यत्वमभिप्रेतम् । नापि इति । स्पष्टम् । करणादि  इति आदि शब्दात् नियोगः । अकार्यकृत्त्वान्न करणत्वमित्यर्थः ।  अभावात्-अप्रामाणिकत्वात् । एवकारात्  दृष्टार्थभावरूपेतिकर्तव्यताया अप्यमानत्वं पूर्वंगतमिति गम्यते। शमादिस्तु धियो निष्पादकः, न प्रपञ्चनिवृत्तरिति सिद्धमित्यनुक्तिः । उपसंहरति-अतः इति । विधिः-नियोगः ।।
	अनेयोऽप्याह -यद्यपि वेदान्तवाक्यानां न परनिष्पन्नब्रह्मस्वरूपपरतया प्रामाण्यम् .. .. तथा च सति श्रवणादिविधानमनर्थकं स्यात् ।।
	अथ ध्याननियोगवादं प्रस्तौति-अन्योऽप्याह इति । को विधिः ? किं वा सामर्थ्यम् ? इत्यत्राह-एवम् इति ।  धीविशेषवाचिनौ निदिध्यासनदर्शनशब्दौ । आत्मा इति, आत्मानमेव इति आभ्यां स्वजगतोः परमात्मतादात्म्यप्रतिपादन- वाक्यद्वयोपादानम् । सामर्थ्यमाह-अत्र इति । ध्येयत्वमाक्षिप्येत, तत् कथम् ब्रह्म इत्यत्राह-स च ध्येयः इति । सन्निधेरित्यर्थः । कारणवाक्यादीनामपि विध्यपेक्षेति मानत्वमाह-स किम् इति । भेदग्राहिमानविरोधमाशंक्याह-अतः इति । विषयकारणादि वक्तव्यमित्यत्राह-तत्र इति । 
उपासकः प्रयोक्ता शमादिः इतिकर्तव्यतेति स्फुटम् । धीवैयर्थ्यं परिहृतम्-तत्साक्षात्कार इति । वाक्यर्थधीमात्रोपायवादं प्रत्यक्षधीविरोधाभ्यां दूषयति-न च इत्यादिना ।।
	अथोच्यते - 'रज्जुरेषा. न सर्पः इत्युपदेशेन सर्पभयनिवृत्तिदर्शनात्.. ..'तत्त्वमपि ' 'तत्त्वमसि' 'अयमात्मा बह्म' इति तत्परेणैव पदसमुदायेन सिद्ध्यति इति ।।
	अथ शाङ्करमाशङ्कते - अथोच्येत इति । रज्जुः इत्यादि स्फुटम् । विपरीतफलदत्वामाह-किं च इति । यथा  नियोगसाध्यत्वाभावः । फलति तथाविधश्रुतिमाह-तथा च इिति । न च इति । नियोगविशेषसाध्य- फलविशेषवत्-प्रायश्चित्तसाध्यपापक्षपमवदित्यर्थः । धर्माधर्मफलानन्वयश्रवणात् अशरीरत्वस्य स्वरूपत्वाच्च धर्माधर्मसाध्यत्वाभाव उक्तः । तत्कण्ठोक्तिं दर्शयति-तथा च  इति । कृताकृतम् - प्रारब्धापरिसमाप्तम्, वर्तमानम् इत्यर्थः ।।
	मुखान्तरेण दूषयति-अपि च इत्यादिना । निघर्षणेन-पाणावादर्शस्य, आदर्शे पाणेशअच निघर्षणम्। स्वपराश्रयक्रियास्वाश्रयक्रियाविषयत्वम्, तत्फलभाक्त्वात् युक्तम् । क्रियाविषयत्वाभावेऽपि संस्कार्यत्वं दृष्टामित्यत्राह-न च  इति । अविद्यागृहीतः - कल्पितः । तत्संगतः-देहसङ्गतः । आत्मैव तत्फलभुक्त्वात् संस्क्रियत इत्यत्राह-तत्फल इति ।  अहमर्थ एवात्मा इत्यत्राह- न च  इति । यो यस्य साक्षी, न  हि स स इत्यर्थः । तयोः-अहङ्कारज्ञप्त्यात्मनोः । आत्मेन्द्रिय इति । आत्मा - शरीरम् । देहादिमानश्नन् अहमर्थः,  देहादिरहितोऽनश्नन् आत्मा इत्यर्थः । श्रुतिप्रतिपन्नमाकारमनुवदन् धर्मासाध्यत्वं निगमयति-अविद्या इति।।
	यदि  इत्यादि स्फुटम् । निवृत्तिस्तु  इति । नियोगेन निवृत्तेः साध्यत्वे निवर्त्यसत्यत्वमिति भावः । ब्रह्म  इति । श्रुतिस्वारस्यं विलम्बासहमित्यर्थः । न तत्प्रतिरोधः, विधिशेषतया हि ब्रह्मणः सिद्धिरित्यत्राह-न  च इति । विदिशब्दो निष्प्रपञ्चीकरणे ज्ञानविशेषेविश्राम्यति । विदितात्-ज्ञेयात्। अविदितात् - ज्ञातुः । अर्थद्वयेऽपि श्रुतिद्वयम् । येनेदम् इति श्रुतिः चिदात्मनोऽर्थान्तरप्रकाशकतया स्वप्रकाशे दीपादिवत् सजातीयानपेक्षत्वं दर्शयति । तर्हि शास्रनिर्विषयत्वमित्यत्राह-न च इति । ब्रह्मवित्  इत्यादौ वेद्यत्वं प्रतीयते इत्यत्राह-न हि इति । स्फुटम् ।।
	शास्रविरोधं परिहरति-न च  इति । स्वभावाप्रवृत्त इति । अनादिप्रवृत्त इत्यर्थः । 
प्रत्यक्षविरोधं परिहरति - न च इति । तर्हि कथं बव्धानुवृत्तिरित्यत्राह-यस्य तु इति । शरीरस्तितिः-प्रतिभासः इत्यर्थः । दग्धपटः पटतयाऽवभासेऽपि हि निवृत्त एव, बन्धश्च तद्वदिति भावः । अतः इत्युपसंहारः । तत्परेण - सिद्धरूपाद्वितीयब्रह्मपरेण ।।
	तदयुक्तम्, वाक्यार्थज्ञानमात्रात्, बन्धनिवृत्त्यनुपपत्तेः । ...वाक्यार्थनमात्रादविद्यानिवृत्तिं वदतः श्रवणमनननिदिध्यासनविधीनामानर्थक्यमेव ।।
	अथ ध्याननियोगवादी दूषयति - तदयुक्तम्  इति । मिथ्या हि धीबाध्य इत्यत्राह-यद्यपि इति । सर्पविपरीतज्ञानम्-रज्जुज्ञानम् । तर्हि उपदेशवैयर्थ्य- मित्यत्राह-आप्त इति । अपरोक्षधियैव निवृत्तिरस्तु, सा च शब्दजन्या इत्यत्राह-न च इति । विवक्षितपुरुषविशेषस्य सा शाब्दी इत्यत्राह-न च इति । स्वविषय शब्देन स्वजन्यज्ञानमुच्यते । शब्दः परोक्षज्ञानमेव जनयति, तन्नातिक्रामति इत्यर्थः । दर्शमस्त्वम्  इति वचनं शृण्वतः दशमोऽहम्  इति धीः धार्मिकोऽहम्  इतिवत् परोक्षा स्यात् । सुख्यहम् इतिवदापरोक्ष्येऽपि घटोऽयम् इति वाक्यवत् अपरोक्षधीसामग्रीजनकत्वेन आपरोक्ष्यधीहेतुत्वमिति भावः ।।
	ध्यानस्य वाक्यार्थधहेतुतां दूषयति - न च इति । विषयभेदेन परिहारमाशंक्याह - न च इति । ध्यानस्य वाक्यार्थध्यपेक्षा कथमित्यत्राह - ज्ञातार्थ इति । ध्यानवाक्यार्थधियोः साणग्रीभेदादन्योन्याश्रय परिहारमाशंक्याह-ध्येय इति । वाक्यभेदेन सामग्रीभएदमाशंक्याह - न च इति । स्पष्टम् । दृष्टद्वारेण इति । अदृष्टद्वारा चेत् निवर्त्यसत्यत्वमिति भावः । स्पष्टम् ।।
	यतो वाक्यादापरोक्ष्यज्ञानासंभवात् वाक्यार्थज्ञानेन अविद्या न  निवर्तते.. नियोगस्तु तदापरोक्ष्यज्ञानं जनयति ।।
	का चेयम् - दुर्निरूपा । व्याहतिपरिहाराय परोक्तं शङ्कते-अथ इति । किं सशरीरत्वप्रतिभासनिवृत्तिर्जीवन्मुक्तिः, उत तस्मिन् सत्यत्वप्रतिभासनिवृत्तिरिति विकल्पं मत्वा प्रथमं दूषयति - मिथ्या इति । द्वितीयं शङ्कते- अथ इति । दूषयति -  न  इति । द्विचन्द्रादौ बाधितानुवृत्तिर्द्दश्यत इत्यत्राह-द्विचन्द्र इति । बाधकधियो बाधकत्वमेकाश्रयस्थ विरुद्ध धर्मविषयतया स्यात्, तदभावो वैषम्यर्मित्यर्थः । श्रुतिस्मृतिविरोधमाह-किं च  इत्यादिना । विप्रतिषिद्धम् - विशेषेण प्रतिषिद्धम् । बहूनां प्रबलत्वात् । परं व्याख्यातम् - परलोकफलम् इत्यर्थः । उदाहृतवचनफलितमाह - अनेन  इति । 
जीवन्मुक्तिव्युदासमुपसंहरति - अतः इति । स्वमतं निगमयति - तस्मात् इति । परोक्तश्चोद्यपरिहारः स्वस्यापि तुल्य इत्याह - न च इति । नियोगनिवर्त्यत्वे बन्धस्य निवर्त्यस्य सत्यत्वं स्यादित्याशंक्याह - किं च  इति । ज्ञानसद्वारकत्वात् परिहारः ।।
	कथंनियोगस्य ज्ञानोत्पत्तिहेतुत्वमिति चेत्... ब्रह्म साक्षात्कारफलेन ध्याननियोगेनैव अपरमार्खभतस्य कृत्स्नस्य द्रष्टृदृश्यादिप्रपञ्चरूपबन्धस्य निवृत्तिः ।। 
	स्वमते श्रुतिस्वारस्यं दर्शयितुं कथम्  इत्यादिना प्रतिबन्दीमुखेने परिह्रियते । स्पष्टम् । ब्रह्म वेद  इत्यादौ वाक्यजन्यत्वं न स्वारसिकम् । न चक्षुषा  इत्यादौ विशुद्धमनोजन्यत्वं स्वरसम् । नेदम्  इत्यादि । यदिदम्  इत्यत्र  इदम्-अंशे तात्पर्यमित्यर्थः । इदं वा अग्रे  इत्यादिषु इदं  शब्दो जगद्वाचित्वेन प्रसिद्ध इति भावः । अनभ्युदितम् - अपरिच्छिन्नम् । अनेन अन्यदेव  इत्यादिवाक्यमपि जगद्वैरूप्यपरम् इति सिद्धम् । अन्यथा इति स्ववाक्यविरोध उक्तः । वाक्यन्तरविरोधमाह-ध्यानविधि इिति । निगमयति-अत इति ।।
	 यदपि कैश्चिदुक्तम् - भेदाभेदयोर्विरोधो न विद्यते इति,तदयुक्तम् .. अतो जीवकर्मानुरूपं ब्रह्मणो भिन्नाभिन्नस्वाभावा एवोपाधय उत्पद्यन्ते इति ।।
	अथ ध्याननियोगवादी भास्करमतं दूषयिंतुम् अनुवदति - यदपि इत्यादिना । प्रथमं संक्षेपेण दूषयति-तदयुक्तम् इति । शीतोष्णतमः - प्रकाशशब्देन नियतभीन्नाश्रयत्वसहानवस्थानरूपेण विरोधावुक्तौ । आदि शब्दात् तृणदहनवत् नाश्यनाशकभावोक्तिः ।
	अथ भेदाभेदमतं विस्तरेणोपन्यस्यति - अथ इत्यादिना । सर्वमेव हि इति । शीतोष्णादावपि विरोधः प्रतीत्यधीन इति भावः । ततः किमित्यत्राह - सर्व  च इति । द्विविधविरोधस्थलवैरूप्यमविरोधोपलंभं चाह-छाया इत्यादिना अद्विरूपानुपलंभमाह-न च इति । तृतीयविरोधाभावमाह - न च इति । अद्विरूपानुपलंभमाह - न च इति । नैकस्य द्वयात्मकत्वमित्यत्राह - न चामिन्नस्य इति । प्रतीतत्वमेवोपपादयति - न हि इति । मृदयं घटः इत्यनेन  मत्वर्थीयानपेक्षसामानाधिकरण्यं चोक्तम् । अनुवृत्तिव्यावृत्तिभ्यां विवेकं शङ्कते- अनुवृत्ति इति ।  परिहरति - नैवम् इति । अनुपलब्धिं विवृणोति - न हि  इति । आकारभेदः - अंशभेदः । तर्हि कथमुपलंभ इत्यत्राह - यथा इति । एकत्वबुद्धिः  इत्यनेन एकशब्दानुविदिध प्रत्यय उक्तः । सहधीनियमः प्रथमपिण्डे अभेदधीश्च सिद्धे विविक्ताकारानुपलंभोक्तेः । एवं जातिव्यक्त्योः भेदामेदावुक्तौ । अथ पिण्डानां तावुच्येते - 
एवमेव इति । अत्यन्तमेदः - अमेदासहमेदः । अथ इतिदेवाद्याकारेण आत्मनो देहैनैक्यप्रसङ्ग इति चोद्यम् । परिहारः स्फुटः ।।
	एवं लौकिकार्थेषु भेदाभेदमुक्त्वा वैदिकेष्वपि तमाह अत एव इति ।  अंशशब्देन अंशो नाना इति सूत्रं स्मारितम् । कथम्  इति । भेदाभेदे अभेदस्य स्वतस्त्वे च किं मानमित्यर्थः । स्वाभाविकत्वन प्रादान्यादभेदपरवाक्यन्याह-तत्त्वम् इति । दाश इत्यादि सूत्रांशविषयमाह ब्रह्मेमे इति । नानाव्यपदेशं दर्शयति- नित्य इत्यादिना । भेदस्यौपाधिकत्वं कथमित्यत्राह - तत्र इति । स्वरूपापत्त्युक्तेर्भेद- निषेधाच्चेत्यर्थः । ननु च इति । एतच्चोद्यं भोक्तुसाहित्यपरतया । भोग्यसाहित्यपरतया परिहरति नैतत्  इति। स्पष्टम् ।।    
	विभौ ब्रह्मणी उपाधिसंबन्धात् जीवेश्वरविभागाभावमाशंक्याह - यद्यपि इति  न च इति । स्फुटम् । उपाधितत्समयोगकर्मणां प्वाहानादित्वे विवृणोति - एतदुक्तम् इति । फलितार्थमाह - अतः इति । उपसंहरति अतो जीवकर्म  इति ।।
	अत्रोच्यते - 'अद्वितीयसच्चिदानन्दब्रह्मध्यानविषयविधिपरं वेदान्तवाक्यजातं'....ध्यानविधिशेषतया वेदान्तवाक्यानां ब्रह्मस्वरूपे प्रामाण्यमुपपन्नमिति ।।
	भेदाभेदमतं ध्याननियोगवादी दूषयति - अत्रोच्यते  इति । पूर्व भेदाभेदप्रस्तावसङ्गतिज्ञापनायाह-अद्वितीय इति । तत्संबन्धप्रदेशमाह-तत्र यत्  इति  भेदाभेदं दूषयिष्यन् विरोधं दर्शयति - कस्माच्चित् इति । आकारभेदादविरोधमनुवदति - कारण इति ।  विकल्प्य दूषयति -  न  इति ।  प्रथमे जातिव्यकत्योः किं भेदः उताभेदः, उत भेदाभेद इति विकल्पमभिप्रेत्य प्रथमं दूषयति -व्यक्ति इति । द्वितीयमाशंक्य दूषयति - जातिः इति । तृतीयं दूषयति - एकस्मिन्  इति । द्वितीये तु इति । अत्र च  विकल्पत्रनयमभिप्रेतम् । तृतीयव्सतुनोऽप्रतिपन्नत्वं च दूषणम् । वैलक्षण्यमेव इति । अन्यथा त्रित्वाभावादिति  भावः । आकारद्वय इति । न ह्यग्रौ पैङ्गल्यौज्ज््वल्ये शीतोष्णत्वाविरोधनिर्वाहके इत्यर्थः । द्वितीयं दूषयति अविलक्षणम् इति । तृतीयं दूषयति - आकार इति ।  न हि दृष्टेऽनुपपन्नं नाभेत्यत्राह - न च  इति । स्पष्टम् । अनेन प्रथमपिण्डेऽभेदधीश्च निरस्ता हेतुवन्तरत्वयनिरासः प्रागुक्तोऽनुसन्धेयः । उक्तमुजीव्याह - अत  एव इति । स्पष्टम् । निरवयवत्वात् अच्छेद्यम् । छित्त्वा - खण्डयित्वा ;  भित्त्वा - प्रदेशभेदेन । यदि इत्यादि स्पष्टम् । जीवकर्मणोरुपाधिजीवभावयोश्च अन्योन्याश्रयपरिहाराय अनादि  शब्दः ।  अयम्  
इत्यादि ।  चतुर्थपञ्चमौ परस्य  गत्यभआवाच्छङ्कितौ ।  स्पष्टम् ।  तृतीये तु इति ।  जीवेश्वरभेदो जीवानां मिथो भेदश्च  न स्यातामित्यर्थः । स्फुटम् । भेदाभेददूषणमपसंहरति - तस्मात्  इति । स्वमतं निगमयति-अतः इति।।
	 तदप्ययुक्तम् - ध्यानविधिशेषत्वेऽपि वेदान्ताक्यनामर्थसत्यत्वे प्रामाण्यायोगात् । ... परिनिष्पन्नस्तुसत्यतागोचरत्वाभावात्  ब्रह्मणः शास्रप्रमाणकत्वं न संभवतीति प्राप्तम् ।।
	ध्याननियोगपक्षं मीमांसकोऽधिकणपूर्वपक्षी दूषयति - तदप्ययुक्तम् इत्यादिना । न परं निष्प्रञ्चीकरणवाद एव इति अपि शब्दार्थः । विधिशेषत्वे कथं प्रामाण्यायोगः, स्वातन्त्र्येण वा प्रामाण्यं स्यादित्यत्राह एतदुक्तम् इति ।  न  च इत्यादि एकवाक्यताम् - महावाक्यैकत्वम् । ध्यानविधिशेषत्वे विषयतासिद्धिर्व्युदस्ता । न  फलतयेतित न प्रथमसूत्रविरोधः । अन्यत् स्फुटम् । सार्थसंग्रहं पूर्वपक्षमुपसहरति - अतः इति ।               
सिद्धान्तः 
	तत्र प्रतिपद्यते - 'तत्तु समन्वयात्' इति  । समन्वयः - सम्यनवय-, ... प्रवृत्तिनिवृत्तिनिष्ठं तुयावत्पुरुषार्थान्वयबोधं न प्रयोजनपर्यवसायि ।।
	तत्र इति । प्रतिपद्यते - प्राप्नोति । समन्वयशब्द विस्तरेण व्याचष्टे - समन्वय  इति । अन्वसम्यक्त्वम् अन्वयिसम्यक्त्वात् । वाक्यार्थं योजयति-परम इति। व्याख्यातमेतत् । नायं सर्प  इत्यादिवत् प्रयोजनप्रयवसानं वदतो मृषावादिनो मते ध्यानविध्यानर्थक्यं, मामांसकपक्षे ब्रह्मणोऽसिद्धिश्च इत्युभयदोषास्पृष्टप्रकारेण प्रामाण्यमुपपाद्यते । ततः प्रवृत्तिनिवृत्तिपरत्वविरहेण पुमर्थान्वयाभावात् अप्रामाण्यमिति शङ्कायां स्वतः सर्वेषां सर्वदा सर्वत्र सर्वप्रकारभोग्यत्वेन दुःखासंभीन्नत्वेन च ब्रह्मणः पुरुषार्थत्वाधिक्यं प्रवृत्तिनिवृत्त्योर्दुःखात्मकत्वेन पुरुषार्थत्ववैकल्यं चाभिप्रेत्याह - निरस्त इति ।  राजकुलवासी - राजकुलप्रसूतः, तदन्तरङ्गो वा । कौलेयकाः - श्वानः, श्वोपजीविनो म्लेच्छा वा ।।
	ब्रह्मणः कथं पुरुषार्थत्वाधिक्यं, कथमानन्दरूपत्वं, कथं प्रवत्तिनिवृत्त्योः प्रयोजनत्वमान्द्यं, स्वरूपपरवाक्यस्य पुमर्थपर्यवसानं कुत्र दृष्टं, तदा कथं ध्यानादिविधिसाफल्यमित्यत्राह - एतदुक्तम्  इति । अनादि इति । प्रतिबन्धवशात् तस्य पुमर्थत्वज्ञानं, न तु तद्वैकल्यादिति भावः । देवादिगणनं व्यवस्थित भोग्यत्वज्ञापनार्थम् । 
स्वरूप इति सर्वप्रकारैः सर्वेषां तच्च स्वविषयज्ञानस्य निरतिशयानुकूलतापादकत्वं ब्रह्मणोऽनुकूलत्व मित्यर्थः । प्रवृत्ति  इति । सुखलवसाधनमात्रत्वात् दुःखात्मकत्वाच्च पुमर्थत्ववैकल्यमित्यर्थः ।।
	एवं भूतं परं ब्रह्म कथं प्राप्यत इत्यपेक्षायां "ब्रह्मविदाप्नोति परम्"....अववधइकातिशयानन्दं ब्रह्मास्तीति बोधयतीति सिद्धम् ।।
	ध्यानविध्यानर्थक्यं - एवंभूत इति । स्वरूपपराणां सुखरूपपरोक्षधीहेतुतया पुमर्थान्वयः, आपरोक्ष्यापेक्षया ध्यानादिसाफल्यमित्यर्थः । निदर्शयति - यथा इति । निधिराजकुमारदृष्टान्तद्वयं चिदचिद्विभागात् उभयगतभोग्यत्वं ब्रह्मण्यस्तीति ज्ञापनाय । तृप्तः सन् इति वाक्यस्य पुमर्थान्वयो दर्शितः । तद्यथा हिरण्यनिधिम् अविज्ञाताः, भगवतोऽहं पुत्रः प्रेष्यः माता पिता भ्राता, य एक  इन्द्रो राजा जगतः इत्याद्यभिप्रायेण स्रवविधभोग्यत्व ज्ञापनाय ब्रह्मणि राजत्वं, चेतनेषु पुत्रत्वं, चोक्तं कुशलवसमाधिना । विषयप्रावण्यं भगवत्सकाशबहिष्ठत्वं, कर्मज्ञानाद्युपायानन्वयः असन्नेव इत्याद्युक्तात्महानिः ईश्वरोऽहम्  इत्याद्युक्तस्वातन्त्र्याभिमानश्च  विवक्षिताः बालक्रीडा  इत्यादिपदैः । केनचित्  इत्याचार्यङ्गीकारः । षोडशवर्ष इति भोक्तृत्वं भोग्यत्वं  च  सर्व इत्यादिना निर्वाणमय एवायमात्मा  इत्यादिगुणजातं, पिता ते इत्यादिना भगवद्गुणाश्च सूचिताः । गांभीर्यदयः  स्फुटाः । दिदृक्षुः -  स महात्मा सुदर्लभः इति जानन् । राजा च इति - राजस्थानेऽप्युपासकः भगवति सर्वविधभोग्यत्वसद्भावात् । अर्थान्तरमप्यविरुद्धम् श्रुत्वा इत्युक्तेः । दृष्टानतद्वयेऽपि ध्यानविध्यवैयर्थ्यं च सूचितम् प्रयतते सङ्गच्छेते च  इति ।।
	यत् इत्यादि । स्फुटम् । दूषयति - तदसम्  इति । पयः पिब,  शिखा वर्धिष्यते इति विप्रलिप्सामूलप्रवर्तकवाक्यवत् विधिवाक्यमपि प्रामाण्यशून्यं स्यात्। अपौरुषेयत्वात् न इति चेदत्रापि तुल्यमितित भावः । प्रकरणार्थं निगमयति-अतः इति । कारणवाक्यर्थमाह - जगत् इति । लक्षणवाक्यस्य शोधकवाक्यार्थ- गर्भितत्वमभिप्रयन्नाह - निरस्त इति । कदाचि दप्यनर्हत्वं गन्धं शब्दोक्तम् । प्रत्यनीकम्  इत्यर्थः ।। 4 ।।
		            इति समन्वयाधिकरणम् -4 
ईक्षत्यधिकरणम् ।।
ईक्षतेर्नाशब्दम् ।। 1-1-5।।
	"यतो वा इमानि" इत्यादिजगत्कारणवादिवाक्यप्रतिपाद्यं..... किं सच्छब्दवाच्यं जगत्कारणं परोक्तमानुमानिकं प्रधानम् उतोक्तलक्षणं ब्रह्म इति ।।
	सङ्गतिमाह - यतः इति । प्रथमद्वितीययोरुद्देशलक्षणोक्तिमुखेन  शाब्दी चार्थी चाशक्तिः परिहृता । ब्रह्मणः परीक्ष्यत्वाय तृतीयचतुर्थयोः बुभुत्सासिद्ध्यर्थं प्रमाणान्तराज्ञातत्वपुमर्थत्वे दर्शिते । एवं वेदान्तवाक्यानां ब्रह्मणि प्रामाण्यरूप- परीक्ष्यतापरिकरस्थापनं कृतम् । अथ तत्परीक्षा इति पेटिकासङ्गतिः । पुमर्थतया समन्वयोऽनुपपन्नः, अपुमर्थप्रधानादिप्रतिपादनादिति समन्वयाक्षेपेणोत्थानाद- वान्तरसङ्गतिः इत्यर्थः । कारणत्वानुवादिलक्षणवाक्यलक्षितस्य चिदचिद्वैलक्षण्यस्य सिद्ध्यर्थ तत्प्रापकवाक्यानि निरूप्यन्ते इत्यभिप्रायेण यतो वा  इत्युपात्तम् । आदि शब्दात् प्रापकवाक्यमभिप्रेतम् । जिज्ञास्यमित्युक्तम् । इति । परीक्ष्याताहेतोः प्रामाण्यस्य समर्थितत्वादिति भावः । इत्यादिना - अध्यायेनेत्यर्थः ।।
	विषयमाह - इदम्  इति । संशयमाह - तत्र  इति । आनुमानिक शब्देन पूर्वपक्षबीजसूचनम् ।
पूर्वपक्षः
	किं प्राप्तम् ? प्रधानमिति । कुतः "सदेव सोम्येदमग्र आसदेकमेव"...प्रतिज्ञादृष्टान्तरूपेणानुमानवेषमेव चेदं वाक्यमिति सच्छब्दवाच्यमानुमानिकमेव इति ।।
	हेतुमाह - सदेव  इति । चेतनभोग्यभतस्य  इति । चेतनस्य- कार्यत्वायोगान्न इदंवाच्यत्वमिति  भावः ।  प्रधानत्वसिद्धयर्थमाह - सत्त्व इति । सुखदुःखमोहान्वयात् सत्त्वादिमयत्वमिति भावः । द्रव्यैक्ये कार्यत्व कारणत्वयोः  को भेद इत्यत्राह-वियदादि इति । एकत्वबहुत्वे वैषम्यमित्यर्थः अस्यैव कारणावस्थत्वं  कथमित्यत्राह - कारणभूत इति । ततः किं  प्रधानत्वसिद्धय इत्यत्राह - अतः  इति । गुणसाम्यवस्थं चेत्  कारणम्  एकत्वादि कथमित्यत्राह - तदेव  इति । कदाचित् असत्त्वं नामरूपबहुत्व गुणवैषम्यव्युदास इत्यर्थः । तत एव - त्रिगुणात्मकस्यैव सच्छब्दवाच्यत्वात् । न हि विजातीययोः अनन्यत्वमिति भावः । अनन्यत्वंमा भूदित्यत्राह - तथा  इति । तथा सति - अनन्यत्वे सति । यद्वा  प्रधानकारणत्वे सति । युक्त्यान्तरमाह - अन्यथा इति । अन्यथा चेतनकारणत्वे ; यद्वा विरूपकारणत्वे । दार्ष्टान्तिके सरूपकार्यकारणदृष्टान्तो न घटत इत्यर्थः ।  पूर्वपक्षमुपसंहरति - इति इति । ऋषिं प्रसूतं कपिलम् इति श्रुतिः । स्मारिता । अनुमानवेषमेव इति ।  प्रतिज्ञादृष्टान्तयोः  हेत्वाक्षेपकत्वादिति भावः ।।
सिद्धान्तः
	एवं प्राप्तेऽभइधीयते-ईक्षतेर्नाशब्दमिति । ..'ईक्षआंचक्रे .. स प्राणामसृजत' इत्यादिषु ।।
	अस्मिन्  पूर्वपक्षे प्राप्ते सूत्रमवतारयति - एवम् इति । ईक्षतेः इति । अशब्दस्य कथं शब्देन प्रतिपादनम् इत्यत्राह - यस्मिन्  इति ।  अब्भक्षः  इतिवत् अवधारणं गर्भितमिति भावः । शब्दैकवेद्यं न चेत् तत्, किं मानान्तरमित्यत्राह-आनुमानिकम् इति । परमाणुव्यावृत्त्यर्थमाह-प्रधानम् इति। सौत्रनञर्थं  वदन् वाक्यर्खमाह - न तत्  इति । धातोः ।  इति  । न हि ईक्षितेः इत्युक्तमिति भावः । एवमुक्तिः शब्दस्वारस्यसूचनार्थेत्यभिप्रायवतोक्तम्  सच्छब्दवाच्य इति । कस्मिन् वाक्ये ईक्षत्युक्तिरित्यत्राह - तदैक्षत इति धात्वर्थो हि क्रिया, तद्योगश्चोचित इत्यत्राह - ईक्षण  इति । ईदृशक्रियाविशेषो नोचित इत्यर्थः । तर्हि कस्य इत्यत्राह - ईदृश इति । तदैक्षत बहु स्याम् इत्यनयोरर्थमाह - सर्वज्ञः, सर्वशक्तिः इति । सतो देवताविशेषत्वमाह - पुरुषोत्तम इति । तथा च इति । ईक्षणस्य गौणत्वे अनेकश्रुतिस्वारस्यभङ्ग इति भावः ।। 
	ननु च - कार्यनुगुणेनैव कारणेन भवितव्यम् । ... ईक्षत्यादिश्रवणादेव ह्यनुमानगन्धाभावोऽवगतः ।।
	सत्यम् इति । कार्यनुगुण्यमङ्गीकृतम्, न तु प्रधानत्वम् निमित्तत्वमुपादानत्वं विकारादीनां सद्वारकत्वं चाभिप्रेत्याह - सर्वज्ञा  इत्यादि । शरीरद्वारा अपि घटाद्यात्मना परिणामाक्षमकुलालादिव्यावर्तकं सर्वशक्तित्वम् ।  अत्र श्रुतिं दर्शयति -  यथा हि  इति । किं  शरीरत्वं,  शरीरत्वे शरीरत्वाधीनदोषाश्च किं न स्तुरित्यत्राह - तदेतत्  इति । अधिकरणद्वयपौनरुक्त्यमाशंक्याह - अत्र इति । अत्र - वाक्यतर्केणार्थनिकर्षः, तत्र  तु बाह्मतर्कविरोधपरिहार इत्यर्थः ।।
	यत्तु इत्याद्यनूदितं पूर्वपक्षहेतुं परिहरति - तदसत्  इति । घटपटादीनामत्यन्तभेदादाकारौक्येनापि प्रतिज्ञानुपपत्तिमभिप्रेत्य सर्वात्मना  इत्युक्तम् । दृष्टान्तस्य संभवार्थत्वेनान्यथासिद्धत्वान्न अनुमानाक्षेपकत्वमित्यर्थः । अनुमानरूपत्व- संभवार्थत्वयोः  साधारण्येऽपि को निर्णायक इत्यत्राह - ईक्षत्यादि  इति । शङ्कितसाधारण्यस्यापि निरस्तत्वात् - अनुमानगन्धाभावः । इत्युक्तम् । हेत्वन्तराणि विशिष्टस्य कारणतया दत्तोत्तराणि ।। 5 ।।
	अथ स्यात् - न चेतनगतं मुख्यमीक्षणमिहोच्यते,... अतो गौणमीक्षणमिति इमामाशङ्कामनुभाष्य परिहरति -
	 उत्तरसूत्रं घटयितुमीक्षतेर्गौणत्वं शङ्कते - अथ स्यात् इति । तत्तेजः इति अग्रयप्रायन्यायो दर्शितः । लोके शास्रे च गौणोक्तिर्दर्शिता - यथा इति । शङ्काया अनुत्सूत्रत्वात् अनुभाष्य इत्युक्तम् ।।
	यदुक्तं - गौणेक्षणसाहचर्यात् सतोऽपीक्षणव्यपदेशः ..... गौणत्वाशङ्का दूरोत्सारितेति सूत्राभिप्रायः ।। 6 ।।
	गौणाश्चेन्नात्मशब्दात् । गौणत्वनिर्वाहकं गुणं वदन् सूत्रं योजयति -  यदुक्तम्  इति । आत्मशब्दोऽपि मृदात्मकः  इतिवत् स्यादित्यत्राह  एतदुक्तम्  इति ।  सर्वशब्दासङ्कोचोऽभिप्रेतः । गौणसाहचर्यं हेतुमुपगम्योक्तम्, स एव नेत्याह - अतः इति ।  अतः - चिदचितोः आत्मत्वात् । कथं वाचकत्वमित्यत्राह - तथा हि इति । वस्तुत्वम् - तेजस्त्वम्, अप्त्वं, पृथिवीत्वं च । साहचर्ये सत्यपि आत्मशब्दादुत्सारिता ; साहचर्याभावात्  दूरोत्सारिता ।। 6 ।।
          	       इतश्च न प्रधानं सच्छब्दप्रतिपाद्यम् 
तन्निष्ठस्य मोक्षोपदेशात् ।। 1-1-7।।
	...प्रधानकारणवादिनोऽपि प्रधाननिष्ठस्य मोक्षं नाभ्युपगच्छन्ति ।। 7 ।।
	अनन्तरसूत्रमवतारयति - इतश्च  इति । सर्वशब्दासङ्कोचे अनुकूलहेतुश्चास्ति इति भावः । तन्नष्ठस्य मोक्षोपदेशात् ।  तच्छब्दार्थमाह - सत्   इति । शरीरपात  इति । विमोक्ष्ये  इत्यत्र कस्मात् इत्याकाक्षायाम् अस्माच्छरीरात्  इत्यैकार्थ्यात् शरीरादिति सिद्धमिति भावः । ततः किमित्यत्राह - यदि च  इति । कथमनुपपत्तिरित्यत्राह - यथा  इति । अचेतनसंपत्तिः - संसारित्वम् । ततः  किमित्यत्राह - न च  इति । अमुत्र रक्षाकृत्त्वं तरबर्थः ।।
			इतश्च न प्रधानम् -
हेयत्वावचनाच्च ।। 1-1-8 ।।
	यदि प्रधानमेव कारणम् ... 'तत्त्वमसि' 'तस्य ताबदेव चिरम्' इत्युरदिश्यते  ।। 8 ।।
	इतश्च  इति । सदुक्तिर्न तादात्म्यानुसन्धानाय, किन्तु  हेयतया इति  शङ्कया 
सङ्गतिः ।।
	  हेयत्वावचनाच्च । सूत्रार्थलितमाह - प्रत्युत इति । न हि  स्थूलोऽहम्  इति धीवत् निषिध्यत इति भावः । औत्तरहेतुसमाप्तौ सौत्रः  चशब्दः ।। 8 ।।
	प्रधानकारणत्वे ... प्रधानविज्ञानेन चेतनवर्गाविज्ञानासिद्धेर्विरुध्यते ।।
		उपक्रमप्राबल्यात् उक्तहेतुदौर्बल्यशङ्कां परिहरति - प्रतिज्ञाविरोधात्  इति । त्वदुक्तमेव अस्मदनुगुणमिति भावः । शब्दार्थमाह - प्रधान  इति ।  कथमित्यत्राह - वाक्य  इति । ततः किमित्यत्राह - तच्च इति । ततोऽपि किमित्यत्राह -  तत् तु  इति ।। 9 ।।
स्वाप्ययात् ।।
	तदेव सच्छब्दवाच्यं प्रकृत्याह ... 'प्राज्ञेनाऽऽत्मनासंपरिष्वक्तः' इति चाह - इति ।। 10 ।।
	सुषुप्तौ लयश्च कार्यकारणत्वनिबन्धन इति  सोऽनन्तरं सङ्गतः ।।
	स्वाप्ययात् । अर्थान्तरत्वव्यावृत्त्यर्थमाह - तदेव  इति ।  यत्र  यदा  स्वमपीतशब्दविवरणं  स्वस्मिन् प्रलीनः  इति । ततः किमित्यत्राह - प्रलयश्च  इति । सूक्ष्मदशापत्तिः लयः जाग्रज्जीवविशिष्टः परः सुषुप्तजीवविशीष्टे स्वस्मिम् लीनः,  तदवस्थोऽभूदित्यर्थः । स्वशब्दस्य  आत्मीयादिपरत्व व्युदासार्थं चेतनपरत्ववैशद्यार्थं स्वरूपैक्यशङ्काव्युदासार्थं चाह - तथा इति । जीवव्यावृत्तीश्वरानुत्तीर्णत्व- देवताविशेषसिद्धयर्थाः सर्वज्ञ आदिशब्दाः । व्याख्यान्तरव्यावृत्त्यर्थमाह - तदाह इति ।  असंपत्तिः - सत आगम्य  इत्युक्तो  निर्गमः ।  अन्यत्रासंपत्तिर्वा । एतत् -  ब्रह्मकारणत्वम् ।। 10 ।। 
गतिसामान्यात् ।। 1-1-11।।
	आत्मा वा इदमेव एव ... तस्मात् अत्रापि सर्वेश्वर एवे कारणमिति निश्चीयते ।। 11 ।।
	गतिसामान्यात् । आत्मशब्दात्त इत्युक्तत्वात् तद्वन्ति वाक्यान्याह -  आत्मा  इति । तस्य ह वा इत्यत्र च आत्मा वा अरे द्रष्टव्यः इति  श्रयते । सामान्यमर्थद्वारकमित्याह - तत्  इति । ततः किमित्यत्राह - तेषु च  इति ।। 11।।
श्रुतत्वाच्च ।। 1-1-12।।
	श्रुतमेव ह्यस्यामुपनिषदि ... नारायण एव निखिल जगदेककारणे जिज्ञास्यं 
ब्रह्मेति स्थितम् ।।
	न परमुपनिषदन्तरेषु, इहापीत्याह - श्रुतत्वाच्च ।  सार्वज्ञ्यसर्वशक्तित्व- विषयवाक्ये तदैक्षत बहु स्याम् इति पूर्वमेवोपात्ते । सदायतनाः इत्याधारत्वम् । उक्तगुणकस्य आत्मत्वं दर्शयति - ऐतदात्म्यम्  इति । सत्यकामत्वम् - यच्च  इति । अपहतपाप्मत्वादिकम्  उक्तम् एष आत्मा  इति  उपात्तवाक्यानामुक्तार्थपरत्वं द्रढयितुं श्रुत्यन्तरैः संवादयति - तथा  च  इति  उक्तगुणवैशद्यमनुक्तगुणज्ञापनं च कृतं भवति । न तु सूत्रविषयतया श्रुत्यन्तरोपादानम्।।
	अशब्दस्य अप्रतिपाद्यत्वं निगमयति - तस्मात्  इति । ब्रह्मणः  प्रतिपाद्यत्वं निगमयति - अतः इति ।  निमित्तोपादानभतस्य ईश्वरत्वमाह -   सर्वज्ञ  इत्यादिभिः । शोधकार्थमाह - निरस्त  इति । गुणेभ्याऽप्याश्रयमहत्त्वाय  महार्णववब्दः । पुरुषोत्तमनारायणशब्दौ चिदचिद्वैलक्षण्यचतच्छरीरकत्वपरौ, अनुवाकद्वयस्मारकौ । गगनाद्यबहिष्काराय  निखिलशब्दः । सर्वविधकारणत्वाय  एक  शब्दः ।।
	सूत्राणां परपक्षाननुगुणत्वं प्राक् संक्षिप्तं विस्तरेणाह - अत एव इति । वेदितव्यः - निरासः फलित इत्यर्थः । पारमार्थिक इिति । अन्यथा  शुक्तित्वापारमार्थ्ये रजतवत्,  प्रधानमेव ब्रह्म स्यादिति भावः । नाचित्तल्यता साक्षित्वादित्यत्राह - निर्विशेष  इति ।  व्यावर्तकापारमार्थे व्यावृत्तिरेव नेति भावः । साक्षित्वं चापारमार्थिकत्वेन हि श्रूयते इत्यत्राह - वेदान्ते इति । आरोपिताकारो न तत्त्वावेदकमानविषय इति भावः । चेतनत्वमस्तु, ततः किमित्यत्राह - चेतनत्वम्  इति । न तत्तुल्यत्वं, प्रकाशरूपत्वादित्यत्राह - किं च  इति । तत्क्षमत्वमुपगम्य दूषयति - तन्न  इति । तत्क्षमत्वं च नेत्याह -  शक्तिमत्त्वं च  इति । दूषणान्तरमाह किं च इति । वस्तुत्वं  तुच्छव्यावृत्तिः । परपक्षं सन्दूष्य स्वपक्षं निगमयति -  तस्मात्  इति ।। 12 ।।
	    	इति ईक्षत्यधिकरणम् - 5
आनन्दमयोऽभायासात् ।। 1-1-13 ।।
	....प्रत्यगात्मनो जीवशब्दाभिलपनीयादन्यः परमात्मा, उत स एव इति ।।
	अवान्तरसङ्गतिमाह - एवम्  इति । आनन्दमयोऽभ्यासात् । तस्माद्वा एतस्मादात्मनः इत्यादेरुत्तरत्न उदाहारिष्यमाणत्वात् आत्मशब्दव्याख्यानोपक्रमवाक्यं  स वा एष  इत्यादिकमुपात्तम् ।  तत्न  इत्यादि । स्पष्टम् ।।	
	किं युक्तम् ? प्रत्यागात्मेति । कुतः ? ..... प्रक्रान्तं ब्रह्म ; तदेवानन्दमय इत्युपदिष्टमिति निश्चीयते ।। 
	शरीरत्वमस्तु ; ततः किमित्यत्राह - शारीरो हि इति । अधिकरणारंभमाक्षिपति - ननु च  इति । प्रकरणाविच्चित्तिमाह - अनुक्रम्य  इति ।  ईक्षाविशेषः कथमित्यत्राह - ईक्षा इति । एव कारोऽस्वारस्यसूचकः । साक्षित्वमेवेक्षितृत्वमिति  भावः। ननु ज्ञातस्य न लक्षणापेक्षा ; नित्यप्राप्तस्य ज्ञातस्य  परिच्छिन्नज्ञानस्य जीवस्य प्राप्यत्वं लक्षणोक्तिः  तद्विशेषरूपानत्यं च  न युज्यन्त इति परमात्मत्वसिद्धिरत्यत्राह - अतः इति । सामानाधिकरण्यबलात् लक्षणोक्तिरिति कल्प्यम् । प्राप्यत्वादि चाचिद्वियुक्ते युज्यत इत्यर्थः । वियुक्तस्य प्राप्यत्वं कण्ठोक्तं चेत्याह - तद्रूप इति । न वियुक्तविषयत्वम्, अन्नरसमयाद्यन्तरत्वविज्ञान- मयान्यत्वापरिच्छिन्नानन्दैः परत्वसिद्धिरित्यत्राह-तथा हि  इति । शरीरम्  उपलक्षणम् ; अन्नमयाद्युक्तिः बुद्धयवतरणाय । प्राणमयादिसाहचर्यात् विज्ञानं यज्ञं तनुते  इत्यैकार्थ्याच्च मयट् सवार्थिकः । विज्ञानसारथिः, बुद्धिं तु सारथिम्  इति प्रयोगात्, करणे व्युत्पत्त्या अन्तःकरणं विज्ञानमिति न जीवादन्यत्वम् । अमितानन्दस्तु निष्कृष्टस्येत्यर्थः । अतः इत्युपसंहारः ।।
	ननु च - 'ब्रह्म पुच्छं प्रतिष्ठा ' इत्यानन्दमयादन्यत् ब्रह्मेति प्रतीयते ।... सुखैकतानमानन्दमय इत्युच्यत इति आनन्दमयः प्रत्यगात्मा।।
	 आनन्दमस्य निष्कृष्टजीवपरत्ववादिनं सांख्यं ब्रह्माज्ञानवादी चोदयति ननु च इति । अवयविनोऽवयनभूतमन्यदिति भावः । परिहरति - नैवम् इति । आनन्दमयस्य ब्रह्मत्वे हेत्वन्तरमाह - यदि च  इति । न ह्यनयैव वचनव्यक्त्या वाच्यम्  अन्यत्वमित्यत्राह-एतदुक्तम् इति । प्रकरणवशात् तथैव भवितव्यमित्यर्थः । स्वोक्तस्य स्वेनैव व्याख्यानसंभवज्ञापनाय ब्रह्मवित् इत्याद्युपात्तम् । मन्त्रो हि तद्विवरणम् । आत्मोक्तिरानन्दमये समाप्यताम्, तस्य कथं ब्रह्मत्वमिति शङ्का निरस्यते - तदेव इति । तत् एतत् शब्दौ प्रकृतब्रह्मपराविति भावः ।।
	ननु च इति । यद्यानन्दमयः प्रधानः, तस्मिंश्च आत्मोक्तिविश्रान्तिः, तदा तयोरन्यतरशब्देन निर्देष्टव्यम् । तदभावात् श्लोकः पुच्छविषयः । न च  पर्यायत्वादविरोधः प्रसिद्धस्याज्ञानाशङ्कानुपपत्तेरित्यर्थः । परिहरति - नैवम् इति ।   पुच्छविषयत्वं 
प्रकरणादुक्तम् । अज्ञानाशङ्कासंभवमाह - आनन्दमयस्य इति ।  प्रतिबन्दीमभिप्रयन्नाह - पुच्छ इति । आनन्दो ब्रह्म इत्युक्तेः, आनन्दस्य च प्रसिद्धत्वादित्यर्थः । अवयवित्वायोगमाशंक्य, अवयवत्वयोगप्रतिबन्द्या परिहरति - शिरः इति । सत्यादिवाक्येन कृत्स्नव्यावृत्तिसिद्धौ किमत्रे क्रियते इत्यत्राह -  एवं च इति । ब्रह्मणः कथं विकारत्वमित्यत्राह - ततश्चे इति । ततः - अनुपपत्तीनां परिहृतत्वात् ।।
	अमितानन्दरूपस्य प्रत्यगात्मनः कथं दुःखित्वसुखतारतम्ये इति शङ्कां च परिहरन् पूर्वपक्षमुपसंहरति - तस्मात् इति । शुद्धयन्ताम् इत्युक्तशोध्यत्वं यथावस्त्विति परमात्मनि प्रसादनीयत्वरूपमनुसन्धेयम् । अन्यत्र कण्ठोक्तेः तस्य च  वशीकरणं तच्छरणागतिरेव  इति हि वक्ष्यते ।।
	
