गुणनिरूपणम् 7
अथ द्रव्याश्रिता ज्ञेया निर्गुणा निष्क्रिया गुणाः। 
	द्रव्यं निरूप्य1 गुणान् निरूपयति---अथेत्यादिना। गुणत्वजातौ किं मानमिति चेत्, द्रव्यकर्मभिन्ने सामान्यवति या कारणता सा किंचिद्धर्मावच्छिन्ना निरवच्छिन्नकारणताया असंभवात्। नहि रूपत्वादिकं सत्ता वा तत्रावच्छेदिका न्यूनाधिकदेशवृत्तित्वादतश्चतुर्विशत्यनुगतं किंचिद्वाच्यं तदेव गुणत्वमिति। द्रव्याश्रिता इति। यद्यपि द्रव्याश्रितत्वं न लक्षणं कर्मादावतिव्याप्तेः तथापि द्रव्यत्वव्यापकतावच्छेदकसत्ताभिन्नजातिमत्त्वं तदर्थः। भवति हि गुणत्वं द्रव्यत्वव्यापकतावच्छेदकं तद्वत्ता च गुणानामिति। द्रव्यत्वं कर्मत्वं वा न द्रव्यत्वव्यापकतावच्छेदकं गगनादौ द्रवयकर्मणोरभावात् द्रव्यत्वत्वं सामान्यत्वादिकं वा न जातिरिति तद्व्युदासः। निर्गुणा इति। यद्यपि निर्गुणत्वं कर्मादावपि तथापि सामान्यवत्त्वे सति कर्मान्यत्वे च सति निर्गुणत्वं बोध्यम्। जात्यादीनां न सामान्यवत्त्वं कर्मणो न कर्मान्यत्वं द्रव्यस्य न निर्गुणत्वमिति तत्र नातिव्याप्तिः। निष्क्रिया इति स्वरूपकथंन नतु लक्षणं
				रूपं रसः स्पर्शगन्दौ परत्वमपरत्वकम्।। 86।। 
			  	द्रवत्वं स्नेहवेगाश्च मता मूर्तगुणा अमी।
				धर्माधर्मौ भावना च शब्दो बुद्ध्यादयोऽपि च 87
				एतेऽमूर्तगुणाः सर्वे विद्वद्भिः परिकीर्तिताः। 
				संख्यादयो विभागान्ता उभयेषां गुणा मताः 88
गगनादावतिव्याप्तेः। रूपमिति। वेगा इति। वेगेन स्थितिस्थापकोप्युपलक्षणीयः। मूर्तगुणा इति। अमूर्तेषु न वर्तन्त इत्यर्थः। लक्षणं तु तावदन्यान्यत्वमेवमग्रेऽपि। अमूर्तगुणा इति।
				संयोगश्च विभागाश्च संख्या द्वितावादिकास्तथा। 
				द्विपृथक्त्वादयस्तद्वदेतेऽनेकाश्रिता गुणाः।। 89।। 
				अतः शेषगुणाः सर्वे मता एकैकवृत्तयः।
				वुद्ध्यादिषट्कं स्पर्शान्ताः स्नेहः सांसिद्धिको द्रवः 90
				अदृष्टभावनाशब्दा अमी वैशेषिका गुणाः। 
				संख्यादिरपरत्वान्तो द्रवोऽसांसिद्धिकस्तथा।। 91।।
मूर्तेषु न वर्तन्त इत्यर्थः। उभयेषामिति। मूर्तामूर्तगुणा इत्यर्थः।। 86।। 87।। 88।। अनेकाश्रिता इति। संयोगविभागद्वित्वादीनि द्विवृत्तीनि त्रित्वचतुष्ट्वादिकं त्रिचतुरादिवृत्तीति बोध्यम्।। 89।। अत इति। रूपरसगन्धस्पर्शैकत्वपरिमाणैकपृथक्त्वपरत्वापरत्वबुद्धिसुखदुःखेच्छाद्वेष प्रयत्नगुरुत्वद्रवत्वस्नेहसंस्कारादृष्टशब्दा इत्यर्थः। बुद्ध्यादीति। बुद्धिसुखदुःखेच्छाद्वेषप्रयत्ना इत्यर्थः। स्पर्शान्ताः रूपरसगन्धस्पर्शा इत्यर्थः। द्रवो द्रवत्वम्। वैशेषिकाः विशेषा एव
गुरुत्ववेगौ सामान्यगुणा एते प्रकीर्तिताः। 
				 संख्यादिरपरत्वान्तो द्रवत्वं स्नेह एव च।। 92।। 
				 एते तु द्वीन्द्रियग्राह्य अत स्पर्शान्तशब्दकाः। 
				 बाह्यैकैकेन्द्रियग्राह्य गुरुत्वादृष्टभावनाः।। 93।। 
वैशेषिकाः स्वार्थे ठक्। विशेषगुणा इत्यर्थः। संख्येति। संख्यापरिमाणपृथक्त्वसंयोगीभागपरत्वापरत्वानीत्यर्थः।
अतीन्द्रिया विभूनां तु ये स्युर्वैशेषिका गुणाः। 
				अकारणगुणोत्पन्ना एते तु परिकीर्तिताः।। 94।।
द्वीन्द्रियेति। चक्षुषा त्वचापि ग्रहणयोग्यत्वात्। बाह्येति। रूपादीनां चक्षुरादिग्राह्यत्वात्। विभूनामिति। बुद्धिसुखदुःखेच्छाद्वेषप्रयत्नधर्माधर्मभावनाशब्दा इत्यर्थः। कारणगुणेन
अपाकजास्तु स्पर्शान्ता द्रवत्वं च तथाविधम्। 
			      स्नेहवेगगुरुत्वैकपृथकत्वपरिमाणकम्।। 95।। 
कार्ये ये गुणा उत्पाद्यन्ते ते कारणगुणपूर्वका रूपादयो वक्ष्यन्ते बुद्ध्यादयस्तु न तादृशा आत्मादेः कारणाभावात्।। 90।। 
				स्थितिस्थापक इत्येते स्तुः कारणगुणोद्भवाः। 
				संयोगश्च विभागश्च वेगश्चैते तु कर्मजाः।। 96।।
				स्पर्शान्तपरिमाणैकपृथक्त्वस्नेहशब्दके। 
				भवेदसमवायित्वमथ वैशेषिके गुणे।। 97।। 
।। 91।। 92।। 93।। 94।। अपाकजास्त्विति। पाकजरूपादीनां कारणगुणपूर्वकत्वाभावादपाकजा इत्युक्तम्। तथाविधमपाकजम्। तथैकत्वमपि बोध्यम्। संयोगश्चेति। कर्मजन्यत्वं यद्यपि न साधर्म्यं घटादावतिव्याप्तेः। संयोगजसंयोगेऽव्याप्तेश्च 
आत्मनः स्यान्निमित्तत्वमुष्णस्पर्शगुरुत्वयोः।
				 वेगेऽपि च द्रवत्वे च संयोगादिद्वये तथा।। 98।। 
				 विधैव कारणत्वं स्यादथ प्रादेशिको भवेत्। 
				 वैशेषिको विभुगुणः संयोगादिद्वयं तथा।। 99।। 
संयोगेऽव्याप्तेश्च तथापि कर्मजन्यवृ1त्तिगुणत्वव्याप्यजातिमत्त्वं बोध्यम्। एवमन्यत्राप्यूह्यम्।। 95।। 96।। पृथक्त्वेत्यत्र त्वप्रत्ययस्य प्रत्येकमन्वयादेकत्वं पृथकत्वं च ग्राह्यम्। पृथक्त्वपदेन चैकपृथक्त्वम्। भवेदसमवायित्वमिति। घटादिरूपरसगन्धस्पर्शाः कपालादिरूपरसगन्धस्पर्शेभ्यो भवन्ति एवं कपालादिपरमाणादीनां घटादिपरिमाणाद्यसमवायिकारणत्वं शब्दस्यापि द्वितीयशब्दं प्रति एवं स्थितिस्थापकैकपृथक्त्वयोरपि ज्ञेयम्। निमित्तत्वमिति। बुद्ध्यादीनामिच्छादिनिमित्तत्वादिति भावः। द्विधैवेति। असमवायिकारणत्वं निमित्तकारणत्वं च। तथा हि उष्णस्पर्श उष्णस्पर्शस्यासमवायिकारणं पाकजे निमित्तम्। गुरुत्वं गुरुत्वपतनयोरसमवायिकारणमभिघाते निमित्तम्। वेगो वेगस्पन्दयोरसमवायी 
अभिघाते निमित्तम्। द्रवत्वं द्रवत्वस्यान्दनयोरसमवायि संग्रहे निमित्तम्। भेरीदण्डसंयोगः शब्दे निमित्तं भेर्याकाशसंयोगोऽसमवायी। वंशदलद्वयविभागः शब्दे निमित्तं वंशदलाकाशविभागोऽसमवायीति। प्रादेशिकः अव्याप्यवृत्तिः।। 97।। 98।। 99।। चक्षुरति। रूपत्वजातिस्तु प्रत्यक्षसिद्धा। रूपशब्दोल्लेखनी प्रतीतिर्नास्तीति चेन्मास्तु रूपशब्दप्रयोगः तथापि नीलपीतादिष्वनुगतजातिविशेषोऽनुभवसिद्ध एव। रूपशब्दाप्रयोगेऽपि नीलो वर्णः पीतो वर्ण इति वर्णविशेषोल्लेखनी प्रतीतिरस्त्येव। 
चक्षुर्गार्ह्यं भवेद्रूपं द्रव्यादेरुपलम्भकम्। 
एवं नीलत्वादिकमपि प्रत्यक्षसिद्धम्। नचैकैका एव नीलरूपादिव्यक्तय इत्येकव्यक्तिवृत्तित्वान्नीलत्वादिकं न जातिरिति वाच्यम्। नीलो नष्टो रक्त उत्पन्न इत्यादिप्रतीतेर्नीलादेरुत्पादविनाशशालितया नानात्वात्। अन्यथा एकनीलनाशे जगदनीलतामापद्येत। नच नीलसमवायरक्तसमवाययोरेवोत्पादविनाशविषयकोऽसौ प्रत्यय इति वाच्यम्। प्रतीत्या समवायानुल्लेखात्। नच स एवायं नील इति प्रत्यक्षबलाल्लाघवाच्चैक्यमिति वाच्यम्। प्रत्यक्षस्य तज्जातीयविषयत्वात् सैवेयं गुर्जरीतिवत्। लाघवं तु प्रत्यक्षबाधितम्। अन्यथा घटादीनामप्यैक्यप्रसङ्गात्। उत्पादविनाशबुद्धेः समवायालम्बनत्वापत्तेरिति। एतेन रसादिकमपि व्याख्यातम्। चक्षुर्ग्राह्यमिति। चक्षुर्ग्राह्यविशेषगुणत्वमित्यर्थः।
चक्षुषः सहकारि स्याच्छुक्लादिकमनेकधा।। 100।।
एवमग्रेऽपि। द्रव्यादेरिति। उपलम्भकमुपलब्धिकारणम्। इदमेव विवृणोति चक्षुष इति। द्रव्यगुणकर्मसामान्यानां चाक्षुषप्रत्यक्षं प्रति उद्भूतरूपं कारणम्। शुक्लादिकमनेकधेति। तच्च रूपं शुक्लनीलपीतरक्तहरितकपिशकर्बुरादिभेदादनेकप्रकारकं भवति। ननु कथं कर्बुरमतिरिक्तं रूपं भवति। इत्थं नीलपीताद्यवयवारब्धोऽवयवी न तावन्नीरूपोऽप्रत्यक्षत्वप्रसङ्गात्। नापि व्याप्यवृत्तिनीलादिरूपमुत्पद्यते पीतावच्छेदेनापि व्याप्यवृत्तिजातीयगुणानामव्याप्यवृत्तित्वे विरोधात्। तस्मान्नानाजातीयरूपैरवयविनि विजातीयं चित्रं रूपमारभ्यते। अत एवैकं चित्ररूपमित्यनुभवोऽपि नानारूपकल्पने गौरवात्। इत्थं च नीलादीनां पीताद्यारम्भे प्रतिबन्धकत्वकल्पनादवयविनि न पीताद्युत्पत्तिः। एतेन स्पर्शोऽपि व्याख्यातः। रसादिकमपि नाव्याप्यवृत्ति किंतु नानाजातीयरसवदवयवैरारब्धेऽवयविनि रसाभावेऽपि न क्षतिः। तत्र रसनयावयवरस एव गृह्यते रसनेन्द्रियादीनां द्रव्यग्रहे सामर्थ्याभावात् अवयविनो नीरसत्वेऽपि क्षतेरभावात्। नव्यास्तु तत्राव्याप्यवृत्त्येव नानारूपं नीलादेः पीतादिप्रतिबन्धकत्वकल्पने गौरवात्। अतएव "लोहितो यस्तु वर्णेन मुखे पुच्छेच पाण्डुरः। श्वेतः खुरविषाणाभ्यां स नीलो वृष
जलादिपरमाणौ तन्नित्यमन्यत् सहेकतुम्। 
				 रसस्तु रसनाग्राह्यो मधुरादिरनेकधा।। 101।। 
उच्यते" इत्यादिशास्त्रमप्युपपद्यते। नच व्याप्याव्याप्यवृत्तिजातीययोर्द्वयोर्विरोधः मानाभावात्। नच लाघवादेकं रूपं अनुभवविरोधात्। अन्यथा घटादेरपि लाघवादैक्यं स्यात्। एतेन स्पर्शादिकमपि व्याख्यातमिति वदन्ति।।100।। जलादीति जलपरमाणौ तेजःपरमाणौ च रूपं नित्यं पृथिवीपरमाणुरूपं तु न नित्यं तत्र पाकेन रूपान्तरोत्पत्तेः। नहि घटस्य पाकानन्तरं तदवयवोऽपक्व उपलभ्यते। नहि रक्तकपालस्य कपालिका नीलावयवा भवति। एवं क्रमेण परमाणावपि पाकसिद्धेः। अन्यत् जलतेजः परमाणुरूपभिन्नं रूपं। सहेतुकं जन्यम्। रसं निरूपयति---रसस्त्विति। सहकारीति रासनज्ञाने रसः 
सहकारीरसज्ञाया नित्यातादि च पूर्ववत्। 
				 घ्राणग्राह्यो भवेद्गन्धो घ्राणस्यैवोपकारकः।। 102।। 
				 सौरभश्चासौरभश्च स द्वेधा परिकीर्तितः। 
				 स्पर्शस्त्वगिन्द्रियग्राह्यस्त्वचः स्यादुपकारकः 103
				 अनुष्णाशीतशीतोष्णभेदात्स त्रिविधो मतः। 
				 काठिन्यादिक्षितावेव नित्यादि च पूर्ववत्।। 104।। 
				 एतेषां पाकजत्वं तु क्षितौ नान्यत्र कुत्रचित्।
				 तत्रापि परमाणो स्यात्पाको वैशेषिके नये।। 105।।
कारणमित्यर्थः। पूर्ववदिति। जलपरमाणौ रसो नित्यः अन्यः सर्वोऽपि रसोऽनित्य इत्यर्थः। गन्धं निरूपयति---घ्राणग्राह्य इति। उपकारक इति। घ्राणजनयज्ञाने सहकारी स इत्यर्थः। सर्वोऽपि गन्धोऽनित्य एव। स्पर्शं निरूपयति----स्पर्श इति। उपकारक इति। स्पार्शनप्रत्यक्षे स्पर्शः कारणमित्यर्थः। अनुष्णाशीत इति। पृथिव्यां वायौ च स्पर्शोऽनुष्णाशीतः जेले शीतः तेजस्युष्ण- कठिनसुकुमारस्पर्शौ पृथिव्यामेवेत्यर्थः। कठिनत्वादिकं तु न संयोगगतो जातिविशेषः, चक्षुर्ग्राह्यत्वापत्तेः। पूर्ववदिति। जलतेजोवायुपरमाणुस्पर्शा नित्यास्तद्भिन्नास्त्वनित्या इतियर्थः।। 101।। 102।। 103।। 104।। एतेषां रूपरसगन्धस्पर्शानाम्। नान्यत्रेति। पृथिव्यां हि रूपरसगन्धस्पर्शपरावृत्तिरग्निसंयोगादुपलभ्यते। नहि शतधापि ध्मायमाने जले रूपादिकं परावर्तते। नीरे सौरभमौष्ण्यं चान्वयव्यतिरेकाभ्यामौपाधिकमेवेति निर्णीयते पवनपृथिव्योः शीतस्पर्शादिवत्। तत्रापि पृथिवीष्यपि मध्ये परमाणावेव रूपादीनां पाक इति वैशेषिका वदन्ति। तेषामयमाशयः। 
नैयायिकानां तु नये द्व्यणुकादावपीष्यते।
				 गणनाव्यावहारे तु हेतुः संख्याभिधीयते।। 106।।
अवयविनावष्टब्धेष्ववयवेषु पाको न संभवति परंतु वह्निसंयोगेनावयविषु विनष्टेषु स्वतन्त्रेषु परमाणुषु पाकः पुनश्च पक्वपरमाणुसंयोगाद् द्व्यणुकादिक्रमेण पुनर्महावयविपर्यन्तमुत्पत्तिः तेजसामतिशयितवेगवशात्पूर्वव्यूहनाशो झटिति व्यूहान्तरोत्पत्तिश्चेति। अत्र द्व्यणुकादि स्वविनाशमारभ्य कतिभिः क्षणैः पुनरुत्पत्त्या रूपादिमद्भवतीति शिष्यबुद्धिवैशद्यार्थं क्षणप्रक्रिया। तत्र विभागजविभागानङ्गीकारे नवक्षणा। तदङ्गीकारे तु विभागः किंचित्सापेक्षो विभागं जनयेत् निरपेक्षस्य तत्त्वे कर्मत्वं स्यात् संयोगविभागयोरनपेक्षं कारणं कर्मेति हि वैशेषिकसूत्रं स्वोत्तरोत्पन्नभावनपेक्षत्वं तस्यार्थः। अन्यथा कर्मणोऽप्युत्तरसंयोगोत्पत्तौ पूर्वसंयोगनाशापेक्षणादव्याप्तिः स्यात् तत्र यदि द्रव्यारम्भकसंयोगविनाशविशिष्टं कालमपेक्ष्य विभागजविभागः स्यात् तदा दशक्षणा। अथ द्रव्यनाशविशिष्टं कालमपेक्ष्य विभागजविभागः स्यात् तदैकादशक्षणा। तथाहि-अथ नवक्षणा। वह्निसंयोगात् परमाणौ कर्म ततः परमाण्वन्तरेण विभागस्तत आरम्भकसंयोगनाशस्ततो द्व्यणुकनाशः 1 ततः परमाणौ श्यामादिनाशः 2 ततो रक्ताद्युत्पत्तिः 3 ततो द्रव्यारम्भानुगुणा क्रिया 4 ततो विभागः 5 ततः पूर्वसंयोगनाशः 6 ततः आरम्भकसंयोगः 7 ततो द्व्यणुकोत्पत्तिः 8 ततो रूपाद्युत्पत्तिः 9 इति नवक्षणा। ननु श्यामादिनाशक्षणे रक्तोत्पत्तिक्षणे वा परमाणौ द्रव्यारम्भानुगुणा क्रियाऽस्त्विति चेन्न। अग्निसंयुक्ते परमाणौ यत्कर्म तद्विनाशमन्तरेण गुणोत्पत्तिमन्तरेण च परमाणौ क्रियान्तराभावात् कर्मवति कर्मान्तरानुत्पत्तेः निर्गुणे द्रव्ये द्रव्यारम्भानुगुणक्रियानुत्पत्तेश्च। तथापि परमाणौ श्यामादिनिवृत्तिसमकालं रक्ताद्युत्पत्तिः स्यादिति चेन्न। पूर्वरूपादिध्वंसस्यापि रूपान्तरे हेतुत्वात्। अथ दशक्षणा। साचारम्भकसंयोगविनाशविशिष्टं कालमपेक्ष्य विभागेन विभागजनने सति स्यात्। तथाहि वह्निसंयोगाद् द्व्यणुकारम्भके परमाणौ कर्म ततो विभागः ततः आरम्भकसंयोगनाशस्ततो द्व्यणुकनाशविभागजविभागौ 1 ततः श्यामनाशपूर्वसंयोगनाशौ 2 ततो रक्तोत्पत्त्युत्तरसंयोगौ 3 ततो वह्निनोदनजन्यपरमाणुकर्मणो नाशः 4 ततोऽदृष्टवदात्मसंयोगाद्द्रव्यारम्भानुगुणा क्रिया 5 ततो विभागः 6 ततश्च पूर्वसंयोगनाशः 7 तत आरम्भकसंयोगः 8 ततो द्व्यणुकोत्पत्तिः 9 ततो रक्तोत्पत्तिः 10। अथैकादशक्षणा। वह्निसंयोगात्। परमाणौ कर्म ततो विभागस्ततो द्रव्यारम्भकसंयोगनाशः ततो द्व्यणुकनाशः 1 ततो द्व्यणुकनाशविशिष्टं कालमपेक्ष्य विभागजविभागश्यामनाशौ 2 ततः पूर्वसंयोगनाशरक्तोत्पत्ती 3 तत उत्तरदेशसंयोगः 4 ततो वह्निनोदनजन्यपरमाणुकर्मनाशः 5 ततोऽदृष्टवदात्मसंयोगाद्द्रव्यापम्भानुगुणा क्रिया 6 ततो विभागः 7 पूर्वसंयोगनाशः 8 ततो द्रव्यारम्भकोत्तरसंयोगः 9 ततो द्व्यणुकोत्पत्तिः 10 ततो रक्ताद्युत्पत्तिः 11। मध्यमशब्दवदेकस्मादग्निसंयोगान्न रूपनाशोत्पादौ तावत्कालमेकस्याग्रेरस्थिरत्वात्। किं च नाशक एव यद्युत्पादकस्तदा नष्टे रूपादावग्निनाशे नीरूपश्चिरं परमाणुः स्यात्। उत्पादकश्चेन्नाशकस्तदा रक्तोत्पत्तौ 
तदग्नेर्नाशे रक्ततरता न स्यात्। अथ परमाण्वन्तरे कर्मचिन्तनात् पञ्चमादिक्षणेऽपि गुणोत्पत्तिः। तथाहि एकत्र परमाणौ कर्म ततो विभागः तत आरम्भकसंयोगनाशपरमाण्वन्तरकर्मणी ततो द्व्यणुकनाशः परमाण्वन्तरकर्मजन्यविभाग इत्येकः कालः 1 ततः श्यामादिनाशो विभागाच्च पूर्वसंयोगनाशश्चेत्येकः 2 ततो रक्तोत्पत्तिर्द्रव्यारम्भकसंयोग इत्येकः कालः 3 अथ द्व्यणुकोत्पत्तिः 4 ततो रक्तोत्पत्तिरिति 5 पञ्चक्षणा। द्रव्यनाशसमकालं परमाण्वन्तरे कर्मचिन्तनात् षष्ठे गुणोत्पत्तिः। तथा हि परमाणुकर्मणा परमाण्वन्तरविभागः तत आरम्भकसंयोगनाशः ततो द्व्यणुकनाशपरमाण्वन्तरकर्मणी 1 अथ श्यामादिनाशः ततो द्व्यणुकनाशपरमाण्वन्तरकर्मणी 1 अथ श्यामादिनाशः परमाण्वन्तरे कर्मजो विभागश्च 2 ततो रक्तोत्पत्तिः परमाण्वन्तरं पूर्वसंयोगनाशश्च 3 ततः परमाण्वन्तरसंयोगः 4 ततो द्व्यणुकोत्पत्तिः 5 अथ रक्तोत्पत्तिरिति 6। एवं श्यामनाशक्षणे परमाण्वन्तरे कर्मचिन्तनात्सप्तक्षणा। तथाहि परमाणौ कर्म ततः परमाण्वन्तरेण विभागः तत आरम्भकसंयोगनाशस्ततो द्व्यणुकनाशः 1 ततः श्यामादिनाशपरमाण्वन्तरकर्मणी 2 ततो रक्तोत्पत्तिः परमाण्वन्तरे कर्मजविभागश्च 3 ततः परमाण्वन्तरेण पूर्वसंयोगनाशः 4 ततः परमाण्वन्तरेण संयोगः 5 ततोद्व्यणुकोत्पत्तिः 6 ततो रक्तोत्पत्तिरिति 7। एवं रक्तोत्पत्तिसमकालं परमाण्वन्तरविभागः तत आरम्भकसंयोगनाशः ततो द्व्यणुकनाशः 1 ततः श्यामनाशः 2 ततो रक्तोत्पत्तिपरमाण्वन्तरकर्मणी 3 ततः परमाण्वन्तरकर्मजविभागः 4 ततः पूर्वसंयोगनाशः 5 ततः परमाणणअवन्तरसंयोग) 6 ततो द्व्यणुकोत्पत्तिः 7 अथ रक्तोत्पत्तिः 8 इत्यष्टक्षणा।। 105।। नैयायिकानां मते द्व्यणुकादाववयविन्यपि पाको भवति। तेषामयमाशयः। अवयविनां सच्छिद्रत्वाद्वह्नेः सूक्ष्मावयवैरन्तःप्रविष्टैरवयवेष्ववष्टब्धेष्वपि पाको न विरुद्ध्यते अनन्तावयवितन्नाशकल्पने गौरवम्।
नित्येषु नित्यमेकत्वमनित्येऽनित्यमिष्यते।
				 द्वित्वादयः परार्धान्ता अपेक्षाबुद्धिजा मताः।। 107।। 
इत्थं च सोयं घट इत्यादिप्रत्यभिज्ञा सङ्गच्छेते यत्र तु न प्रत्यभिज्ञा तत्रावयविनाशोऽपि स्वीक्रियत इति।। संख्यां निरूपयितुमाह---गणनेति। गणनाव्यवहारासाधारणं कारणं संख्येत्यर्थः।। 106।। नित्येष्विति। नित्येषु परमाण्वादिषु एकत्वं नित्यम्। अनित्ये घटादावेकत्वमनित्यमित्यर्थः। द्वित्वादयो व्यासज्यवृत्तिसंख्या अपेक्षाबुद्धिजन्याः।। 107।। अनेकेति। 
				अनेकाश्रयपर्याप्ता एते तु परिकीर्तिताः। 
				अपेक्षाबुद्धिनाशाच्च नाशस्तेषां निरूपितः।। 108।। 
यद्यपि द्वित्वादिसमवायः प्रत्येकं घटादावपि वर्तते तथापि एको द्वाविति प्रत्ययाभावात् एको न द्वाविति प्रत्ययसद्भावाच्च द्वित्वादीनां पर्याप्तिलक्षणः कश्चित्संबन्धोऽनेकाश्रयोऽभ्युपेयते। प्रथममपेक्षाबुद्धिस्ततो द्वित्वोत्पत्तिः ततो विशेषणज्ञानं द्वित्वत्वनिर्विकल्पात्मकं ततो द्वित्वत्वविशिष्टप्रत्यक्षमपेक्षाबुद्धिनाशश्च ततो द्वित्वनाश इति। यद्यपि ज्ञानानां द्विक्षणमात्रस्थायित्वं योग्यविभुविशेषगुणानां स्वोत्तरवृत्तिगुणनाश्यत्वात्। तथाप्यपेक्षाबुद्धेस्त्रिक्षणावस्थायित्वं कल्प्यते। अन्यथा निर्विकल्पककालेऽपेक्षाबुद्धिनाशानन्तरं द्वित्वस्यैव नाशः स्यात् न तु द्वित्पप्रत्यक्षं तदानीं विषयाभावा द्विद्यमानस्यैव चक्षुरादिना ज्ञानजननोपगमात् तस्माद्द्वित्वप्रत्यक्षादिकमपेक्षाबुद्धेर्नाशकं कल्प्यते। नचापेक्षाबुद्धिनाशात् कथं द्वित्वनाश इति वाच्यम्। कालान्तरे द्वित्वप्रत्यक्षाभावात् अपेक्षाबुद्धिस्तदुत्पादिका तन्नाशात्तन्नाश इति कल्पनात्। अत एव तत्पुरुषीयापेक्षाबुद्धिजन्यद्वित्वादिकं तेनैव गृह्यत इति कल्प्यते। नचापेक्षाबुद्धेर्द्वित्वप्रत्यक्षे कारणत्वमस्त्विति वाच्यम्। लाघवेन द्वित्वं प्रत्येव कारणत्वस्यैवोचितत्वात्। अतीन्द्रिये द्व्यणुकादावपेक्षाबुद्धिर्योगिनां सर्गादिकालीनपरमाण्वादावीश्वरीयापेक्षाबुद्धिः
अनेकैकत्वबुद्धिर्या सापेक्षाबुद्धिरिष्यते।
				   परिमाणं भवेन्मानव्यवहारस्य कारणम्।। 109।। 
ब्रह्माण्डान्तरवर्तियोगिनामपेक्षाबुद्धिर्वा द्वित्वादिकारणमिति।। 108।। अपेक्षाबुद्धिः केत्यत आह---अनेकैकत्वेति। अयमेकोऽयमेक इत्याकारिकेत्यर्थः। इदंतु बोध्यम्---यत्रानियतैकत्वज्ञानं तत्र 
त्रित्वादिभिन्ना बहुत्वसंख्योत्पद्यते यथा सेनावनादाविति कन्दलीकारः। आचार्यास्तु----त्रित्वादिकमेव बहुत्वं मन्यन्ते तथा च त्रित्वत्वादिव्यापिका बहुत्वत्वजातिर्नातिरिच्यते सेनावनादावुत्पन्नेऽपि त्रित्वादौ त्रित्वत्वाद्यग्रहो दोषात्। इत्थं चेतो
	अणु दीर्घं महद्भस्वमिति तद्भेद ईरितः। 
	अनित्ये तदनित्यं स्यान्नित्ये नित्यमुदाहृतम्।। 110।।
	सङ्ख्यातः परिमाणाच्च प्रचयादपि जायते। 
	अनित्यं, द्व्यणुकादौ तु संख्याजन्यमुदाहृतम्।। 111।।
बहुतरेयं सेनेति प्रतीतिरुपपद्यते बहुत्वस्य संख्यान्तरत्वे तु तत्तारतम्याभावान्नोपपद्येतेत्यवधेयेम्। परिमाणं निरूपयति---परिमाणमिति। परिमितिव्यवहारासाधारणं कारणं परिमाणमित्यर्थः। तच्चतुर्विधम्----अणु महद्दीर्घं हस्वं चेति। तत् परिमाणम्। नित्यमित्यत्र परिमाणमित्यनुषज्यते। जायत इत्यत्रापि परिमाणमित्यनुवर्तते अनित्यमिति पूर्वेणान्वितम्। 
	परिमाणं घटादौ तु परिमाणजमुच्यते। 
तथाचानित्यपरिमाणं संख्याजन्यं परिमाणजन्यं प्रचयजन्यं चेत्यर्थः। तत्र संख्याजन्यमुदाहरति----अनित्यमिति। द्व्यणुकस्य त्रसरेणोश्च परिमाणं प्रति परमाणुपरिमाणं द्व्यणुकपरिमाणं वा न कारणम्। परिमाणस्य स्वसमानजातीयोत्कृष्टपरिमाणजनकत्वाद् द्व्यणुकस्याणुपरिमाणं तु परमाण्वणुत्वापेक्षया नोत्कृष्टम् त्रसरेणुपरिमाणं तु न सजातीयमतः परमाणौ द्वित्वसंख्या द्व्यणुकपरिमाणस्य द्व्यणुके त्रित्वसंख्या च त्रसरेणुपरिमाणस्यासमवायिकारणमित्यर्थः।। 109।। 110।। 111।। परिमाणजन्यं परिमाणमुदाहरति----परिमाणं घटादाविति। घटादिपरिमाणं कपालादिपरिमाणजन्यम्। 
प्रचयः शिथिलाख्यो यः संयोगस्तेन जन्यते।। 112।। परिमाणं तूलकादौ नाशस्त्वाश्रयनाशतः। 
प्रचयजन्यमूदाहर्तुं प्रचयं निर्वक्ति----प्रचय इति।। 112।। परिमाणं चाश्रयनाशादेव नश्यतीत्याह---नाश इति। अर्थात्परिमाणस्यैव। नचावयविनाशः कथं परिमाणनाशकः सत्यप्यवयविनि त्रिचतुरादिपरमाणुविश्लेपे तदुपचये वावयविनः प्रत्यभिज्ञानेऽपि परिमाणान्तरस्य प्रत्यक्षसिद्धत्वादिति वाच्यम्। परमाणुविश्लेषे हि द्व्यणुकस्य नाशोऽवश्यमभ्युपेयः तन्नाशे च त्र्यणुकनाशः एवं क्रमेम महावयविनो नाशस्यावश्यकत्वात्। सति च नाशकेऽनभ्युपगममात्रेण नाशस्यापलपितुमशक्यत्वात्। शरीरादाववयवोपचये समवायिकारणनाशस्यावश्यकत्वादवयविनाश आवश्यकः। 
	संख्यावत्तु पृथक्त्वं स्यात्पृथक्प्रत्ययकारणम्।। 113।।
नच पटादिनाशेऽपि तन्त्वन्तरसंयोगात्परिमाणाधिक्यं न स्यादिति वाच्यम्। तत्रापि वेमाद्यभिघा तेनासमवायिकारणतन्तुसंयोगनाशात् पटनाशस्यावश्यकत्वात्। किंच तन्त्वन्तरस्य तत्पटावयवत्वे पूर्वं तत्पट एव न स्यात् तन्त्वन्तररूपकारणाभावात्, तन्त्वन्तरस्यावयवत्वाभावे च न तेन परिमाणाधिक्यं संयुक्तद्रव्यान्तरवत्। तस्मात्तत्र तन्त्वन्तरसंयोगे सति पूर्वं पटनाशस्ततः पटान्तरोत्पत्तिरित्यवश्यं स्वीकार्यम्। अवयविनः प्रत्यभिज्ञानं तु साजात्येन दीपकलिकादिवत्। नच पूर्वतन्तव एव तन्त्वन्तरसहकारात्पूर्वपटे सत्येव पटान्तरमारभन्तामिति वाच्यम्। मूर्तयोः समानदेशताविरोधात् तत्र पटद्वयासंभवात् एकदा नानाद्रव्यस्य तत्रोपलम्भस्य बाधितत्वाच्च। तस्मात्पूर्वस्य द्रव्यस्य प्रतिबन्धकस्य विनाशे द्रव्यान्तरोत्पत्तिरित्यस्यावश्यमभ्युपेयत्वात्।। पृथक्त्वं निरूपयति---संख्यावदिति। पृथक्प्रत्ययासाधारणकारणं पृथक्त्वम्। तन्नित्यतादिकं संख्यावत्। तथाहि----नित्येष्वेकत्वं नित्यमनित्येष्वनित्यम्। अनित्यमेकत्वं तु आश्रयद्वितीयक्षणे चोत्पद्यते आश्रयनाशान्नश्यति तथैकपृथक्त्वमपि। द्वित्वादिवच्च द्विपृथक्त्वादिकमपीत्यर्थः।।113।। नन्वयमस्मात् पृथगित्यादावन्योन्याभावो भासते तत्कथं पृथक्त्वं गुणान्तरं स्वीक्रयते। नचास्तु पृथक्त्वं नत्वन्योन्याभाव इति वाच्यम्। रूपं न घट इति प्रतीत्यनापत्तेः। नहि रूपे घटावधिकं पृथक्त्वं गुणान्तरमस्ति न वा घटे 
घटावधिकं पृथक्त्वमस्ति येन परम्परासंबन्धः कल्प्यत इत्यत आह---अस्मादिति। ननु शब्दवैलक्षण्यमेव नत्वर्थवैलक्षण्यमिति चेन्न। विनार्थभेदं घटात्पृथगितिवद् घटो न पट इत्यत्रापि पञ्चमीप्रसङ्गात्। तस्माद्यदर्थयोगे पञ्चमी सोऽर्थो
	अन्योन्याभावतो नास्य चरितार्थत्वमिष्यते। 
	अस्मात्पृथगिदं नेति प्रतीतिर्हि विलक्षणा।। 114।।
	अप्राप्तयोस्तु या प्राप्तिः सैव संयोग ईरितः। 
	कीर्तितस्त्रिविधस्त्वेष आद्योऽन्यतरकर्मजः।। 115।। 
	तथोभयस्पन्दजन्यो भवेत्संयोगजोऽपरः। 
	आदिमः श्येनशैलादिसंयोगः परिकीर्तितः।। 116।। 
नञर्थान्योन्याभावतो भिन्नो गुणान्तरं कल्प्यत इति।। 114।। संयोगं निरूपयति----अप्राप्तयोरिति। तं विभजते---कीर्तित
	मेषयोः सन्निपातो यः स द्वितीय उदाहृतः। 
	कपालतरुसंयोगात्संयोगस्तरुकुम्भयोः।। 117।। 
	तृतीयः स्यात्कर्मजोऽपि द्विधैव परिकीर्तितः। 
	अभिघातो नोदनं च शब्दहेतुरिहादिमः।। 118।। 
	शब्दाहेतुर्द्वितीयः स्याद्विभागोऽपि त्रिधा भवेत्। 
	एककर्मोद्भवस्त्वाद्यो द्वयकर्मोद्भवोऽपरः।। 119।। 
इति। एषः संयोगः। सन्निपातः संयोगः। द्वितीयः उभयकर्मजः। तृतीय इति। संयोगजसंयोग इत्यर्थः। तृतीयः स्यादिति पूर्वेणान्वितम्। आदिमः अभिघातः। द्वितीयो नोदनाख्यः संयोग इति। विभक्तप्रत्ययासाधारणकारणं विभागं निरूपयति---विभाग इति। एककर्मेति। 
	विभागजस्तृतीयः स्यात्तृतीयोऽपि द्विधा भवेत्।
	हेतुमात्रविभागोत्थो हेत्वहेतुविभागजः।। 120।। 
तदुदाहरणं तु श्येनशैलविभागादिकं पूर्ववद्बोध्यम्। तृतीयोऽपि विभागजविभागः कारणमात्रविभागजन्यः कारणाकारणविभागजन्यश्चेति द्विविधः। आद्यस्तावद्यत्रैककपाले घटनाशस्ततस्तेनैव कपालविभागेन सकर्मणः कपालस्याकाशविभागो जन्यते तत आकाशसंयोगनाशः तत उत्तरदेशसंयोगस्ततः कर्मनाश इति। नच तेन कर्मणैव कथं देशान्तरविभागो न जन्यत इति वाच्यम्। एकस्य कर्मण आरम्भकसंयोगप्रतिद्वन्द्विविभागजनकत्वस्यानारम्भकसंयोगप्रतिद्वन्द्विविभागजनकत्वस्य च विरोधात्। अन्यथा विकसत्कमलकुङ्भलभङ्गप्रसङ्गात्। तस्माद्यदीदमनारम्भकसंयोगप्रतिद्वन्द्विविभागं जनयेत्तदारम्भकसंयोगप्रतिद्वन्द्विविभागं न जनयेत्। नच कारणविभागेनैव द्रव्यनाशात् पूर्वं कुतो देशान्तरविभागो न जन्यत इति वाच्यम्। आरम्भकसंयोगप्रतिद्वन्द्विविभागवतोऽवयवस्य सति द्रव्ये देशान्तरविभागासंभवात्। द्वितीयस्तावद्यत्र हस्तक्रियय हस्ततरुविभागस्ततः शरीरेऽपि विभक्तप्रत्ययो भवति तत्र शरीरतरुविभागे हस्तक्रिया न कारणं व्यधिकरणत्वात्। शरीरे तु क्रिया नास्त्येव अवयविकर्मणो यावदवयवकर्मनियतत्वात्। अतस्तत्र
	परत्वं चापरत्वं च द्विविधं परिकीर्तितम्। 
	दैशिकं कालिकं चापि मूर्त एव तु दैशिकम् 121
कारणाकारणविभागेन कार्याकार्यविभागो जन्यत इति। अतएव विभागो गुणान्तरं अन्यथा शरीरे विभक्तप्रत्ययो न स्यात् अतः संयोगनाशेन विभागो नान्यथासिदधो भवति।। 115।। 116।। 117।। 118।। 119।। 120।। परापरव्यवहारनिमित्ते परत्वापरत्वे निरूपयति----परत्वं चेति। दैशिकमिति।
	परत्वं मूर्तसंयोगभूयस्त्वज्ञानतो भवेत्। 
	अपरत्वं तदल्पत्ववुद्धितः स्यादितीरितम्।। 122।।
	तयोरसमवायी तु दिक्संयोगस्तदाश्रये। 
	दिवाकरपरिस्पन्दभूयस्त्वज्ञानतो भवेत्।। 123।। 
	परत्वमपरत्वं तु तदीयाल्पत्ववुद्धितः। 
	अत्र त्वसमवायी स्यात्संयोगः कालपिण्डयोः124
	अपेक्षाबुद्धिनाशेन नाशस्तेषां निरूपितः। 
	बुद्धेः प्रपञ्चः प्रागेव प्रायशो विनिरूपितः।। 125।। 
दैशिकपरत्वं बहूतरमूर्तसंयोगान्तरितत्वज्ञानादुत्पद्यते एवं तदल्पीयस्त्वज्ञानादपरत्वमुत्पद्यते अत्रावधित्वार्थं पञ्चम्यपेक्षा यथा पाटलिपुत्रात् काशीमपेक्ष्य प्रयागः परः पाटलिपुत्रात् कुरुक्षेत्रमपेक्ष्य प्रयागोऽपर इति।। 121।। 122।। तयोः दैशिकपरत्वापरत्वयोः। असमवायी असमवायिकारणम्। तदाश्रये दैशिकपरत्वापरत्वाश्रये। दिवाकरेति। अत्र परत्वापरत्वं कालिकं ग्राह्यम्। यस्य सूर्यपरिस्पन्दापेक्षया यस्य सूर्यपरिस्पन्दोऽधिकः स ज्येष्ठः यस्य न्यूनः स कनिष्ठः। कालिकपरत्वापरत्वे जन्यद्रव्ये एव। अत्र कालिकपरत्वापरत्वयोः।। 123।। 124।। तेषां कालिकदैशिकपरत्वापरत्वानाम्।
	अथावशिष्टोऽप्यपरः प्रकारः परिदर्श्यते। 
	अप्रमा च प्रमा चेति ज्ञानं द्विविधमिष्यते।। 126।। 
	तच्छून्ये तन्मतिर्या स्यादप्रमा सा निरूपिता। 
	तत्प्रपञ्चो विपर्यासः संशयोऽपि प्रकीर्तितः।। 127।।
	आद्यो देहेष्वात्मबुद्धिः शङ्खादौ पीततामतिः। 
	भवेन्निश्चयरूपा या संशयोथ प्रदर्श्यते।। 128।। 
	किंस्विन्नरो वा स्थाणुर्वेत्यादिबुद्धिस्तु संशयः। 
	तदभावाप्रकारा धीस्तत्प्रकारा तु निश्चयः।। 129।।
क्रमप्राप्तां बुद्धिं निरूपयति----बुद्धेरिति। तत्र अप्रमांनिरूपयति----तच्छून्य इति। तदभाववति तत्प्रकारकं ज्ञानं भ्रम इत्यर्थः। तत्प्रपञ्चः अप्रमाप्रपञ्चः।। 125।। 126।। 127।। आद्य इति। विपर्यास इत्यर्थः। शरीरादौ निश्चयरूपं यदात्मत्वप्रकारकं ज्ञानं गौरोऽहमित्याकारकम्। एवं शङ्खादौ पीतः शङ्क इत्याकारकं यद् ज्ञानं निश्चयरूपं तद् भ्रम इति। किंस्विदिति वितर्के। निश्यस्य लक्षणमाह---तदभावेति। तदभावाप्रकारकं तत्प्रकारकं ज्ञानं निश्चयः।। 128।। 129।।
	स संशयो मतिर्या स्यादेकत्राभावभावयोः। 
	साधारणादिधर्मस्य ज्ञानं संशयकारणम्।। 130।। 
संशयं लक्षयति----स संशय इति। एकधर्मिकविरुद्धभावाभावप्रकारकं ज्ञानं संशय इत्यर्थः। साधारणेति। उभयसाधारणो यो धर्मस्तज्ज्ञानं संशयकारणम्। यथा उच्चैस्तरत्वं स्थाणुपुरुषसाधारणं ज्ञात्वाऽयं स्थाणुर्न वेति संदिग्धे। एवमसाधारणधर्मज्ञानं कारणम्। यथा शब्दत्वस्य नित्यानित्यव्यावृत्तत्वं गृहीत्वाशब्दो नित्यो न वेति संदिग्धे। विप्रतिपत्तिस्तु शब्दो नित्यो न वेत्यादिशब्दात्मिका न संशयकारणम्। शब्दव्याप्तिज्ञानादीनां निश्चयमात्रजनकत्वस्वाभाव्यात् किंतु तत्र शब्देन कोटिद्वयज्ञानं जन्यते संशयस्तु मानस एवेति। एवं ज्ञानं प्रामाण्यसंशयाद्विषयसंशय इति। एवं व्याप्यसंशयादपि व्यापकसंशय इत्यादिकं बोध्यम्। 
	दोषोऽप्रमाया जनकः प्रमायास्तु गुणो भवेत्। 
	पित्तदुरत्वादिरूपो दोषो नानाविधो मतः।। 131।। 
कितु संशये धर्मिज्ञानं धर्मीन्द्रियसन्निकर्षो वा कारणमिति।। 130।। दोष इति। अप्रमां प्रति दोषः कारणं प्रमां प्रति तु गुणः कारणम्। तत्रापि पित्तादि रूपा दोषा अननुगताः, तेषां कारणत्वमन्वयव्यतिरेकाभ्यां सिद्धम्। गुणस्य प्रमाजनकत्वं त्वनुमानात्सिद्धम्। यथा प्रमाज्ञानसामान्यकारणभिन्नकारणजन्या जन्यज्ञानत्वादप्रमावत्। नच दोषाभाव एव कारणमस्त्विति वाच्यम्। पीतः शङ्क इति ज्ञानस्थलेऽपि 
पित्तरूपदोषसत्वाच्छङ्खप्रमानुत्पत्तिप्रसङ्गात्। विनिगमनाविरहादनन्तदोषाभावकारणत्वमपेक्ष्य गुणस्य
	प्रत्यक्षे तु विशेष्येण विशेषणवता समम्।
	सन्निकर्षो गुणस्तु स्यादथ त्वनुमितौ पुनः।। 132।।
	पक्षे साध्यविशिष्टे तु परामर्शो गुणो भवेत्। 
	शक्ये सादृश्यबुद्धिस्तु भवेदुपमितौ गुणः।। 133।। 
	शाब्दबोधे योग्यतायस्तात्पर्यस्याथ वा प्रमा। 
	गुणः स्याद्भ्रमभिन्नं तु ज्ञानमत्रोच्यते प्रमा।। 134।। 
	शाब्दबोधे योग्यतायास्तात्पर्यस्याथ वा प्रमा। 
	गुणः स्याद्भ्रमभिन्नं तु ज्ञानमत्रोच्यते प्रमा।। 134।। 
कारणताया न्याय्यत्वात्। नच गुणसत्वेऽपि पित्तेन प्रतिबन्धाच्छङ्खेन श्वैत्यज्ञानमतः पित्तादिदोषाभावानां कारणत्वमवश्यं वाच्यं तथाच किं गुणस्य हेतुत्वकल्पनेनेति वाच्यम्। तथाप्यन्वयव्यतिरेकाभ्यां गुणस्यापि हेतुत्वसिद्धेः। एवं भ्रमं प्रति गुणाभावः कारणमित्यस्यापि सुवचत्वात्। तत्र दोषाः के इत्याकाङ्क्षायामाह---पित्तेति। क्वचित् पीतादिभ्रमे पित्तं दोषः क्वचिच्चन्द्रादेः स्वल्पपरिमाणभ्रमे दूरत्वं दोषः क्वचिच्च वंशोरगभ्रमे मण्डूकवसाञ्जनमित्येवंरूपा दोषा अननुगता एव भ्रान्तिजनका इत्यर्थः।। 131।। अथ के गुणा इत्याकाङ्क्षायां प्रत्यक्षादौ क्रमेण गुणान् दर्शयति---प्रत्यक्षेत्विति। प्रत्यक्षे विशेषणवद्विशेष्यसंनिकर्षो गुणः। अनुमितौ साध्यवति साध्यव्याप्यवैशिष्ट्यज्ञानं गुणः। एवमग्रेऽपि ज्ञेयम्। प्रमां 
	अथ वा तत्प्रकारं यज्ज्ञानं तद्वद्विशेष्यकम्। 
	तत्प्रमा न प्रमा नापि भ्रमः स्यान्निर्विकल्पकम्।। 135।। 
निरूपयति---भ्रमभिन्नमिति।। 132।। 133।। 134।। ननु यत्र शुक्तिरजतयोरिमे रजते इति ज्ञानं तत्र रजतांशेऽपि प्रमा न स्यात्। तज्ज्ञानस्य भ्रमभिन्नत्वाभावादत आह---अथवेति। तद्वद्विशेष्यकत्वे सति तत्प्रकारकं ज्ञानं प्रमेत्यर्थः। अथैवं स्मृतेरपि प्रमात्वं स्यात्ततः किमिति चेत्तथा सति तत्करणस्यापि प्रमाणान्तरत्वं स्यादिति चेन्न। यथार्थानुभवकरणस्यैव प्रमाणत्वेन विवक्षितत्वात्। इदं तु बोध्यं---येन संबन्धेन यद्वत्ता तेन संबन्धेन तद्वद्विशेष्यकत्वं तेन संबन्धेन तत्प्रकारकत्वं वाच्यम्। तेन कपालादौ संयोगादिना घटादिज्ञाने नातिव्याप्तिः। एवं सति निर्विकल्पकं प्रमा न स्यात् तस्य सप्रकारकत्वाभावादत आह---न प्रमेति। ननु वृक्षे कपिसंयोगज्ञानं भ्रमः प्रमा च स्यादिति चेन्न। प्रतियोगिव्यधिकरणकपिसंयोगाभाववति संयोगज्ञानस्य भ्रमत्वात्। नच वृक्षे कपिसंयोगाभावावच्छेदेन संयोगज्ञानं भ्रमो न स्यात् तत्र संयोगाभावस्य प्रतियोगिसमानाधिकरणत्वादिति वाच्यं। तत्र संयोगाभावावच्छेदेन संयोगज्ञानस्य भ्रमत्वाल्लक्ष्यस्याननुगमाल्लक्षणस्याननुगमेऽपि न क्षतिः।। 
	प्रकारतादिशून्यं हि संबन्धानवगाहि तत्। 
	प्रमा1त्वं न स्वतो ग्राह्यं संशयानुपपत्तितः।। 136।।
प्रमात्वमिति। मीमांसका हि प्रमात्वं स्वतो ग्राह्यमिति वदन्ति। तत्र गुरूणां मते ज्ञानस्य स्वप्रकाशकत्वात्तज्ज्ञानप्रामाण्यं तेनैव गृह्यत इति। भट्टानां मते ज्ञानमतीन्द्रियं ज्ञानजन्यज्ञातता प्रत्यक्षा तया च ज्ञानमनुमीयते। मुरारिमिश्राणां मतेऽनुव्यवसायेन ज्ञानं गृह्यते। सर्वेषामपि मते तज्ज्ञानविषयकज्ञानेन तज्ज्ञानप्रामाण्यं गृह्यते विषयनिरूप्यं हि ज्ञानमतो ज्ञानवित्तिवेद्यो विषयः तन्मतं दूषयति---न स्वतो ग्राह्यमिति। संशयेति। यदि ज्ञानस्य प्रामाण्यं स्वतो ग्राह्यं स्यात्तदानभ्यासदशापन्नज्ञाने प्रामाण्यसंशयो न स्यात्। तत्र हि यदि ज्ञानं ज्ञातं तदाल त्वन्मते प्रामाण्यं ज्ञातमेवेति कथं संशयः। यदि तु ज्ञानं न ज्ञातं तर्हि धर्मिज्ञानाभावात् कथं संशयस्तस्माद् ज्ञाने प्रामाण्यमनुमेयम्। तथाहि इदं ज्ञानं प्रमा संवादिप्रवृत्तिजनकत्वात् यन्नैवं तन्नैवं यथाऽप्रमा इदं पृथिवीत्वप्रकारकं ज्ञानं प्रमा गन्धवति पृथिवीत्वप्रकारकज्ञानत्वात् एवमिदं जलत्वप्रकारकं ज्ञानं प्रमा स्नेहवति जलत्वप्रकारकज्ञानत्वात्। नच 
हेतुज्ञानं कथं जातमिति वाच्यम्। पृथिवीत्वप्रकारकत्वस्य स्वतो ग्राह्यत्वात् तत्र गन्धग्रहेण गन्धवद्विशेष्यकत्वस्यापि सुग्रहत्वात्। तत्प्रकारकत्वावच्छिन्नतद्वद्विशेष्यकत्वं परं न गृह्यते संशयानुरोधात्। ननु सर्वेषां ज्ञानानां यथार्थत्वात् प्रमालक्षणे तद्वद्विशेष्यकत्वं विशेषणं व्यर्थम्। नच रङ्गे रजतार्थिनः प्रवृत्तिर्भ्रमजन्या न स्यात्तव मते भ्रमस्याभावादिति वाच्यम्। तत्र हि दोषाधीनस्य पुरोवर्तिनि स्वतन्त्रोपस्थितरजतभेदाग्रहस्य हेतुत्वात्। सत्यरजतस्थले तु विशिष्टज्ञानस्य सत्वात्तदेव कारणम्। अस्तु वा तत्रापि रजतभेदाग्रहः स एव कारणमिति। नचान्यथाख्यातिः संभवति रजतप्रत्यक्षकारणस्य रजतेन्द्रियसंनिकर्षस्याभावात् रङ्गे रजतबुद्धेरनुपपत्तेरिति चेन्न। सत्यरजतस्थले प्रवृत्तिं प्रति विशिष्टज्ञानस्य हेतुतायाः क्लृप्तत्वात् अन्यत्रापि तत्कल्पनात्। नच संवागदिप्रवृत्तौ तत्कारणं विसंवादिप्रवृत्तौ च भेदाग्रहः कारणमिति वाच्यम्। लाघवेन प्रवृत्तिमात्रे तस्य हेतुत्वकल्पनात्। इत्थंच रङ्गे रजतत्वविशिष्टबुद्ध्यनुरोधेन ज्ञानलक्षणप्रत्यासत्तिकल्पनेऽपि न क्षतिः फलमुखगौरवस्यादोषत्वात्। किंच यत्र रङ्गरजतयोरिमे रजते रह्गे वेति ज्ञानं जातं तत्र न कारणबोधोऽपि। अपिच यत्र रङ्गरजतयोरिमे रजतरङ्गे इति ज्ञानं तत्रोभयत्र युगपत्प्रवृत्तिनिवृत्ती स्याताम्। रङ्गे रङ्गभेदग्रहे रजते रजतभेग्रहे चान्यथाख्यातिभयात् त्वन्मते दोषादेव रङ्गे रजतभेदाग्रहस्य रजते रङ्गभेदाग्रहस्य च सत्त्वात्। किंचानुमितिं प्रतिभेदाग्रहस्य हेतुत्वे जलह्रदे वह्निव्याप्यधूमवद्भेदाग्रहादनुमितिर्निराबाधा। यदिच विशिष्टज्ञानं कारणं तदाऽयोगोलके वह्निव्याप्यधूमज्ञानमनुमित्यनुरोधादापतितं सेयमुभयतःपाशारज्जुः। 
	व्यभिचारस्याग्रहोत्थ सहचारग्रहस्तथा। 
	हेतुर्व्याप्तिग्रहे तर्कः क्वचिच्छङ्कानिवर्तकः।। 137।। 
इत्थं चान्यथाख्यातौ प्रत्यक्षमेव प्रमाणं रङ्गं रजततयाऽवेदिषमित्यनुभवादिति संक्षेपः।। 135।। 136।। पूर्वं व्याप्तिरुक्ता तद्गहोपायस्तु न दर्शित इत्यतस्तं दर्शयति----व्यभिचारेति। व्यभिचाराग्रहः सहचारग्रहश्च व्याप्तिग्रहे कारणम्। व्यभिचारग्रहस्य व्याप्तिग्रहे प्रतिबन्धकत्वात्तदभावः कारणमित्यर्थः। एवमन्वयव्यतिरेकभ्यां सहचारग्रहस्यापि हेतुता। भूयोदर्शनं तु न कारणं व्यभिचारास्फूर्त्तौ क्वचिद्व्याप्तिग्रहात् क्वचिद्व्यभिचारशङ्काविधूननद्वारा भूयोदर्शनमुपयुज्यते। यत्र तु भूयोदर्शनादपि शङ्का नापैति तत्र विफक्षे बाधकतर्कोऽपेक्षितः। तथाहि वह्निविरहिण्यपि धूमः स्यादिति यद्याशङ्का भवति तदा सा वह्निधूमयोः कार्यकारणभावस्य प्रतिसन्धानान्निवर्त्तते यद्ययं वह्निमान्न स्यात्तदा धूमवान्न स्यात् कारणं विना कार्यानुत्पत्तेः। यदिहि क्वचित्कारणं विना कार्यं भविष्यति तदाऽहेतु1क एव भविष्यतीतितत्राप्याशङ्का भवेत् तदा सा व्याघातादपसारणीया। यदि हि कारणं विना कार्यं स्यात्तदा धूमार्थं वह्नेस्तृप्त्यर्थं भोजनस्य वा नियमत उपादानं तवैव न स्यादिति। यत्र स्वत एव शङ्का नावतरति तत्र न तर्कापेक्षापीति तदिदमुक्तं तर्कः क्वचिच्छङ्कानिवर्तक इति।। 137।। इदानीं परकीयव्याप्तिग्रहप्रतिबन्धार्थमुपाधिं 
	साध्यस्य व्यापको यस्तु हेतोरव्यापकस्तथा। 
	स उपाधिर्भवेत्तस्य निष्कर्षोयं प्रदर्श्यते।। 138।। 
निरूपयति---साध्यस्येति।। साध्यत्वाभिमतव्यापकत्वे सति साधनत्वाभिमताव्यापक उपाधिरित्यर्थः।। 138।। ननु स श्यामो मित्रातनयत्वादित्यत्र शाकपाकजन्यत्वं नोपाधिः स्यात् तस्य साध्यव्यापकत्वाभावात् श्यामत्वस्य घटादावपि सत्त्वात्। एवं वायुः प्रत्यक्षः प्रत्यक्षस्पर्शाश्रयत्वादित्यत्रोद्भूतरूपवत्त्वं नोपाधिः स्यात् प्रत्यक्षत्वस्यात्मादिषु सत्त्वात् तत्र च रूपाभावात्। एवं ध्वंसो विनाशी जन्यत्वादित्यत्र भावत्वं नोपाधिः स्याद्विनाशित्वस्य प्रागभावेऽपि सत्त्वात् तत्र भावत्वाभावादिति चेन्न। यद्धर्मावच्छिन्नसाध्यव्यापकत्वं तद्धर्मावच्छिन्नसाधनाव्यापकत्वमित्यर्थे तात्पर्यात्। मित्रातनयत्वावच्छिन्नश्यामत्वस्य व्यापकं शाकपाकजत्वं तदवच्छिन्नसाधनाव्यापकं च। एवं पक्षधर्मबहिर्द्रव्यत्वावच्छिन्नप्रत्यक्षत्वस्य व्यापकमुद्भूतरूपवत्त्वं एवं बहिर्द्रव्यत्वावच्छिन्नसाधनस्याव्यापकं च। एवं ध्वंसो विनाशी जन्यत्वादित्यत्र जन्यत्वावच्छिन्नसाध्यव्यापकं भावत्वम्। सद्धेतावेतादृसो धर्मो नास्ति 
यदवच्छिन्नस्य साध्यस्य व्यापकं तदवच्छिन्नस्य साधनस्य चाव्यापकं किंचित् स्यात्। व्यभिचारिणि तु उपाध्यधिकरणं यत्साध्याधिकरणं यच्चोपाधिशून्यं साध्यव्यभिचाराधिकरणं तदन्यतरत्वावच्छिन्नस्य साध्यस्य व्यापकत्वं साधनस्य
	सर्वे साध्यसमानाधिकरणाः स्युरुपाधयः। 
	हेतोरेकाश्रये येषां स्वसाध्यव्यभिचारिता।। 139।। 
	व्यभिचारस्यानुमानमुपाधेस्तु प्रयोजनम्। 
चाव्यापकत्वमुपाधेरन्ततः संभवतीति। अत एव लक्ष्यमप्युपाधिस्वरूपमेतदनुसारेम दर्शयति---सर्व इत्यादिना।। स्वसाध्येति। स्वं च साध्यं च स्वसाध्ये तयोर्व्यभिचारितेत्यर्थः।। 138।। 139।। उपाधेर्दूषकताबीजमाह---व्यभिचारस्येति। उपाधिव्यभिचारेण हेतौ साध्यव्यभिचारानुमानमुपाधेः। प्रयोजनमित्यर्थः। तथा हि यत्र शुद्धसाध्यव्यापक उपाधिस्तत्र शुद्धेनैवोपाधिव्यभिचारेण साध्यव्यभिचारानुमानम् यथा धूमवान् वह्नेरित्यादौ वह्निर्धूमव्यभिचारी तद्व्यापकार्द्रेन्धनसंयोगव्यभिचारित्वादिति व्यापकव्यभिचारिणो व्याप्यव्यभिचारावश्यकत्वात्। यत्र तु किंचिद्धर्मावच्छिन्नसाध्यस्य व्यापक उपाधिस्तत्र तद्धर्मवति उपाधिव्यभिचारेण साध्यव्यभिचारानुमानम्। यथा स श्यामो मित्रातनयत्वादित्यादौ मित्रातनयत्वं श्यामत्वव्यभिचारि मित्रातनये शाकपाकजत्वव्यभिचारित्वादिति। बाधानुन्नीतपक्षेतरस्तु साध्यव्यापकताग्राहकप्रमाणाभावात्। स्वव्याघातकत्वाच्च नोपाधिः। बाधौन्नीतस्तु उपाधिर्भवत्येव यथा वह्निरनुष्णः कृतकत्वादित्यादौ प्रत्यक्षेण वह्नावृष्णत्वग्रहे वह्नीतरत्वमुपाधिः। यस्य तूपाधेः साध्यव्यापकता संदिह्यते स संदिग्धोपाधिः। पक्षेतरस्तु संदिग्धोपाधिरपि नोद्भावनीयः कथकसंप्रदायानुरोधात्। केचित्तु सत्प्रतिपक्षोत्थापनमुपाधेः फलम्। 
	शब्दोपमानयोर्नैव पृथक्प्रामाण्यमिष्यते।। 140।। 
तथा हि अयोगोलकं धूमाभाववद् आर्द्रेन्धनाभावादिति सत्प्रतिपक्षसंभवात्। इत्थंच साधनव्यापकोऽपि क्वचिदुपाधिः यथा करका पृथिवी कठिनसंयोगवत्त्वादित्यादौ अनुष्णाशीतस्पर्शवत्त्वम्। नचात्र स्वरूपासिद्धिरेव दूषणमिति वाच्यम्। सर्वत्रोपाधेर्दूषणान्तरसांकर्यात्। अत्र च साध्यव्यापकः पक्षावृत्तिरूपाधिरित्याहुः। शब्दोपमानयोरिति। वैशिषिकाणां मते प्रत्यक्षमनुमानं च प्रमाणम् शब्दोपमानयोस्तु अनुमानविधयैव प्रमाण्यम्। तथा हि दण्डेन गामानयेत्यादिलौकिकपदानि यजेतेत्यादिवैदिकपदानि वा तात्पर्यविषयस्मारितपदार्थसंसर्गप्रमापूर्वकाणि आकाङ्क्षादिमत्पदकदम्बकत्वात् घटमानयेति पदकदम्बकवत्। यद्वा एते पदार्थामिथः संसर्गवन्तः योग्यतादिमत्पदोपस्थापितत्वात् तादृशपदार्थवद् 
	अनुमानगतार्थत्वादिति वैशेषिकं मतम्। 
	तन्न सम्यग्विनाव्याप्तिबोधं शाब्दादिबोधतः 141
दृष्टान्तेऽपि दृष्टान्तान्तरेण साध्यसिद्धिरिति। एवं गवयव्यक्तिप्रत्यक्षानन्तरं गवयपदं गवयत्वप्रवृत्तिनिमित्तकं असति वृत्त्यन्तरे वृद्धेस्तत्र प्रयुज्यमानत्वात् असति च वृत्त्यन्तरे वृद्धैर्यत्र यत्प्रयुज्यते तत्तत्प्रवृत्तिनिमित्तकं यता गोपदं गोत्पप्रवृत्तिनिमित्तकम्। यद्वा गवयपदं सप्रवृत्तिनिमित्तकं साधुपदत्वादित्यनुमानेन पक्षधर्मताबलाद्गवयत्वप्रवृत्तिनिमित्तकत्वं सिध्यति। तन्मतं दूषयति---तन्न सम्यगिति। व्याप्तिज्ञानं विनापि शाब्दबोधस्यानुभवसिद्धत्वात्। न हि सर्वत्र शब्दश्रवणानन्तरं 
	त्रैविध्यमनुमानस्य केवलान्वयिभेदतः। 
	दैविध्यं तु भवेद्व्याप्तेरन्वयव्यतिरेकतः।। 142।। 
व्याप्तिज्ञाने प्रमाणमस्तीति। किं च सर्वत्र शाब्दस्थले यदि व्याप्तिज्ञानं कल्प्यते तदा सर्वत्रानुमितिस्थले पदज्ञानं कल्पयित्वा शाब्दबोध एव किं न स्वीक्रियतामिति ध्येयम्।। 140।। 141।। त्रैविध्यमिति। अनुमानं हि त्रिविधं केवला न्वयिकेवलव्यतिरेक्यन्वयव्यतिरेकिभेदात्। तत्रासद्विपक्षः केवलान्वयी 
	अन्वयव्याप्तिरुक्तैव व्यतिरेकादिहोच्यते। 
	साध्याभावव्यापकत्वं हेत्वभावस्य यद्भवेत्।। 143।। 
यथा घटोऽभिधेयः प्रमेयत्वादित्यादौ तत्रहि सर्वस्यैवाभिधेयत्वाद्विपक्षासत्त्वम्। असत्सपक्षः केवलव्यतिरेकी यता पृथिवी इतरेभ्यो भिद्यते गन्धवत्त्वादित्यादौ तत्रहि जलादित्रयोदशभेदस्य पूर्वमनिश्चिततया निश्चितसाध्यवतः सपक्षस्याभावात्। सत्सपक्षविपक्षोऽन्वयव्यतिरेकी यथा वह्निमान् धूमादित्यादौ तत्र सपक्षस्य महानसादेर्विपक्षस्य जलह्रदादेश्च सत्त्वादिति। तत्रहि व्यतिरेकिणि व्यतिरेकव्याप्तिज्ञानं कारणं तदर्थं व्यतिरेकव्याप्तिं निर्वक्ति----साध्याभावेति। साध्याभावव्यापकीभूताभावप्रतियोगित्वमित्यर्थः। अत्रेदं बोध्यम्। यत्संबन्धेन यदवच्छिन्नं प्रति येन संबन्धेन येन रूपेण व्यापकता गृह्यते तत्संबन्धावच्छिन्नप्रतियोगिताकतद्धर्मावच्छिन्नाभाववत्ताज्ञानात् तत्संबन्धावच्छिन्नप्रतियोगिताकतद्धर्मावच्छिन्नाभावस्य सिद्धिरिति। इत्थं च यत्र विशेषणतासंबन्धेनेतरत्वव्यापकत्वं गन्धात्यन्ताभावे गृह्यते तत्र गन्धाभावाबावेनेतरत्वात्यन्ताभावः सिद्ध्यति। यत्र तादात्म्यसंबन्धेनेतरव्यापकता गन्धाभावस्य गृह्यते तत्र तु तादात्म्यसंबन्धेनेतरस्याभावः सिद्ध्यति स एवान्योन्याभावः। एवं यत्र संयोगसंबन्धेन धूमं प्रति संयोगसंबन्धेन वह्नेर्व्यापकता गृह्यते तत्र संयोगसंबन्धावच्छिन्नप्रतियोगिताकवह्न्यभावेन जलह्रदे संयोगसंबन्धावच्छिन्नप्रतियोगिताकधूमाभावः सिद्ध्यति। अत्रच 
	अर्थापत्तिस्तु नैवेह प्रमाणान्तरमिष्यते। 
व्यतिरेकव्याप्तिग्रहे व्यतिरेकसहचारज्ञानं कारणम्। केचित्तु व्यतिरेकसहचारेणान्वयव्याप्तिरेव गृह्यते न तु व्यतिरेकव्याप्तिज्ञानमपि कारणम् यत्र व्यतिरेकसहचाराद्व्याप्तिग्रहस्तत्र व्यतिरेकीत्युच्यते साध्यप्रसिद्धिस्तु घटादावेव जाता पश्चात् पृथिवीत्वावच्छेदेन साध्यत इति वदन्ति।। 142।। 143।। अर्थापत्तिरिति। अर्थापत्तिं प्रमाणान्तरं केचन मन्यन्ते। तथा
	व्यतिरेकव्याप्तिबुद्ध्या चारितार्थाहि सायतः।। 144।। 
	सुखं तु जगतामेव काम्यं धर्मेण जायते। 
	अधर्मजन्यं दुःखं स्यात्प्रतिकूलं सचेतसाम्।। 145।।
हि यत्र देवदत्तस्य शतवर्षजीवित्वं ज्योतिःशास्त्रादवगतं जीविनो गृहासत्त्वं च प्रत्यक्षादवगतं तत्र शतवर्षजीविनो गृहासत्त्वं बहिःसत्त्वे विनाऽनुपपन्नमिति बहिःसत्त्वं कल्प्यत इति। तदप्यनुमानेन गतार्थत्वान्नेष्यते। तथा हि यत्र जीवित्वस्य बहिःसत्त्वगृहसत्त्वान्यतरव्याप्यत्वं गृहीतं तत्रान्यतरसिद्धौ जायमानायां गृहसत्त्वबाधाद्बहिःसत्त्वमनुमित्तौ भासते। एवं पीनो देवदत्तो दिवा न भुङ्क्ते, इत्यादौ पीनत्वस्य भोजनव्याप्यत्वावगमाद् भोजनसिद्धौ दिवाभोजनबाधे रात्रिभोजनं सिद्ध्यतीति। अभावप्रत्यक्षस्यानुभविकत्वादनुपलम्भोपि न प्रमाणान्तरम्। किं चानुपलम्भस्याज्ञातस्य हेतुत्वे ज्ञानाकरणकत्वात् प्रत्यक्षत्वम् ज्ञातस्य हेतुत्वे तु तत्राप्यनुपलम्भान्तरापेक्षेत्यनवस्था। एवं चेष्टापि न प्रमाणान्तरं तस्याः संकेतग्राहकशब्दस्मारकत्वेन लिप्यादिसमशीलत्वाच्छब्द एवान्तर्भावात्। यत्रच व्याप्त्यादिग्रहस्तत्रानुमितिरेवेति।। 144।। सुखं निरूपयति----सुखं त्विति। काम्यमभिलाषविषयः। धर्मेणेेति। धर्मत्वेन सुखत्वेन कार्यकारणभाव इत्यर्थः। दुःखं निरूपयति----अधर्मेति। अधर्मत्वेन दुःखत्वेन
	निर्दुःखत्वे सुखे चेच्छा तज्ज्ञानादेव जायते। 
	इच्छा तु तदुपाये स्यादिष्टोपायत्वधीर्यदि।। 146।। 
	चिकीर्षा कृतिसाध्यत्वप्रकारेच्छा तु या भवेत्।
	तद्धेतुः कृतिसाध्येष्टसाधनत्वमतिर्भवेत्।। 147।। 
कार्यकारणभाव इत्यर्थः। प्रतिकूलमिति। दुःखत्वज्ञानादेव सर्वेषां स्वाभाविकद्वेषविषय इत्यर्थः।। 145।। इच्छां निरूपयति---निर्दुःखत्व इति। इच्छा द्विविधा फलविषयिणी उपायविषयिणी च फलं तु सुखं दुःखाभावश्च। तत्र फलेच्छां प्रति फलज्ञानं कारणम्। अतएव पुरुषार्थः संभवति यद् ज्ञातं सत्स्ववृत्तितयेष्यते स पुरुषार्थ इति तल्लक्षणात्। इतरेच्छानधीनेच्छाविषयत्वं फलितोऽर्थः। उपायेच्छां 
प्रतीष्टसाधनताज्ञानं कारणम्।। 146।। चिकीर्षेति। कृतिसाध्यत्वप्रकारिका कृतिसाध्यविषयिणीच्छा चिकीर्षा। पाकं कृत्या साधयामीति तदनुभवात्। चिकीर्षां प्रति कृतिसाध्यताज्ञानमिष्टसाधनताज्ञानं
बलवद्द्विष्टहेतुत्वमतिः स्यात् प्रतिबन्धिका। 
च कारणम्। तद्धेतुरिति। अत एव वृष्ट्यादौ कृतिसाध्यताज्ञानाभावान्न चिकीर्षा।। 147।। बलवद्द्विष्टेति। बलवद्द्विष्टसाधनताज्ञानं प्रतिबन्धकमतो मधुविषसंपृक्तान्नभोजने 
				तदहेतुत्वबुद्धेसतु हेतुत्वं कस्यचिन्मते।। 148।।
न चिकीर्षा। बलवद्द्वेषः प्रतिबन्धक इत्यन्ये। तदहेतुत्वेति। बलवदनिष्टाजनकत्वज्ञानं कारणमित्यर्थः।
				द्विष्टसाधनताबुद्धिर्भवेद्द्वेषस्य कारणम्। 
				प्रवृत्तिश्च निवृत्तिश्च तथा जीवनकारणम्।। 149।।
।। 148।। द्वेषं निरूपयति----द्विष्टेति। दुःखोपायविषयकं द्वेषं प्रति बलवद्द्विष्टसाधनताज्ञानं कारणमित्यर्थः। बलवदिष्टसाधनताज्ञानं प्रतिबन्धकं तेन नान्तरीयकदुःखजनके पाकादौ न द्वेषः। प्रयत्नं निरूपयति---प्रवृत्तिरिति। प्रवृत्तिनिवृत्तिजीवनयोनियत्नभेदात् प्रयत्नस्त्रिविध इत्यर्थः।। 149।। 
				एवं प्रयत्नत्रैविध्यं तान्त्रिकैः परिकीर्तितम्। 
				चिकीर्षा कृतिसाध्येष्टसाधनत्वमतिस्तथा।। 150।। 
चीकीर्षेति। मधुविषसम्पृक्तान्नभोजनादौ बलवदनिष्टानुबन्धित्वेन चिकीर्षाभावान्न प्रवृत्तिरिति भावः। कृतिसाध्यताज्ञानादिवद्बलवदनिष्टाननुबन्धत्वज्ञानमपि स्वतन्त्रान्वयव्यतिरेकाभ्यां प्रवृत्तौ कारणमित्यपि वदन्ति। कार्यताज्ञानं प्रवर्तकमिति गुरवः। तथाहि ज्ञानस्य प्रवृत्तौ जननीयायां चिकीर्षातिरिक्तं नापेक्षितमस्ति, सा च कृतिसाध्यताज्ञानसाध्या, इच्छायाः स्वप्रकारप्रकारकधीसाध्यत्वनियमात्। चिकीर्षा हि कृतिसाध्यत्वप्रकारिकेच्छा। तत्र कृतिसाध्यत्वं प्रकारस्तत्प्रकारकं ज्ञानं चिकीर्षायां तद्द्वारा च प्रवृत्तौ हेतुः, न त्विष्टसाधनताज्ञानं तत्र हेतुः, कृत्यसाध्येऽपि चन्द्रमण्डलानयनादौ प्रवृत्त्यापत्तेः। ननु कृत्यसाध्यताज्ञानं प्रतिबन्धकमिति चेन्न। तदभावापेक्षया कृतिसाध्यत्वज्ञानस्य लघुत्वात्। नच द्वयोरेव हेतुत्वं, गौरवात्। ननु त्वन्मतेऽपि मधुविषसंपृक्तान्नभोजने चैत्यवन्दने च प्रवृत्त्यापत्तिः कार्यताज्ञानस्य सत्त्वादिति चेन्न। स्वविशेषणवत्ताप्रतिसन्धानजन्यकार्यताज्ञानस्य प्रवर्तकत्वात्। काम्ये हि पाकयागादौ कामनास्वविशेषणं ततश्च बलवदनिष्टाननुबन्धिकाम्यसाधनताज्ञानेन कार्यताज्ञानं ततश्च प्रवृत्तिः। तृप्तश्च भोजने न प्रवर्तते तदानीं कामनायाः पुरुषविशेषणत्वाभावात्। नित्ये च शौचादिकं पुरुषविशेषणं तेन शौचादिज्ञानाधीनकृतिसाध्यताज्ञानात् तत्र प्रवृत्तिः। ननु तदपेक्षया लाघवेन बलवदनिष्टाननुबन्धीष्टसाधनताविषयककार्यताज्ञानत्वेनैव हेतुत्वमस्तु, बलवदनिष्टाननुबन्धित्वं चेष्टोत्पत्तिनान्तरीयकदुःखाधिकदुःखाजनकत्वं बलवद्द्वेषविषयदुःखाजनकत्वं वेति चेन्न। इष्टसाधनत्वकृतिसाध्यत्वयोर्युगपज्ज्ञातुमशक्यत्वात् साध्यत्वसाधनत्वयोर्विरोधित्वात्। असिद्धस्य हि साध्यत्वं सिद्धस्य च साधनत्वम्। नचैकमेकेनैकदा सिद्धमसिद्धं चेति ज्ञायते तस्मात्कालभेदादुभयं ज्ञायत इति। मैवम्। लाघवेन बलवदनिष्टाननुबन्धीष्टसाधनत्वे सति कृतिसाध्यताज्ञानस्य तत्र हेतुत्वात्। नच साध्यत्वसाधनत्वयोर्विरोधः, यदा कदाचित् साध्यत्वसाधनत्वयोरविरोधादेकदा साध्यत्वसाधनत्वयोश्च ज्ञानात्। नव्यास्तु ममेदं कृतिसाध्यमिति ज्ञानं न प्रवर्तकमनागते तस्य ज्ञातुमशक्यत्वात्। किंतु यादृशस्य पुंसः कृतिसाध्यं यद्दृष्टं तादृशत्वं स्वस्य प्रतसंधाय तत्र प्रवर्तते तेनौदनकामस्य तत्साधनताज्ञानवतस्तदुपकरणवतः पाकः कृतिसाध्यः तादृशश्चाहमिति प्रतिसन्धाय पाके प्रवर्तत इत्याहुः। तन्न। स्वकल्पितलिप्यादिप्रवृत्तौ यौवने कामोद्भेदादिना संभोगादौ च तदभावात्। इदंतु बोध्यम्----इदानींतनेष्टसाधनत्वादिज्ञानं प्रवर्तकम्। तेन भावियौवराज्ये बालस्य न प्रवृत्तिः तदानां कृतिसाध्यत्वाज्ञानात्। एवं तृप्तश्च भोजने न प्रवर्तते तदानीमिष्टसाधनत्वाज्ञानात्। प्रवर्तते च रोषदूषितचित्तो विषादिभक्षणे तदानीं बलवदनिष्टाननुबन्धित्वज्ञानात्। नचास्तिकस्यागम्यागमनशत्रुवधादिप्रवृत्तौ कथं बलवदनिष्टाननुबन्धित्वबुद्धिर्नरकसाधनत्वज्ञानादिति 
वाच्यम्। उत्कटरागादिना नरकसाधनताधीतिरोधानात्। वृष्ट्यादौ तु कृतिसाध्यताज्ञानाभावान्न चिकीर्षाप्रवृत्ती किंत्विष्टसाधनताज्ञानादिच्छामात्रम्। कृतिश्च प्रवृत्तिरूपा बोध्या। तेन जीवनयोनियत्नसाध्ये प्राणपञ्चकसंचारे न प्रवृत्तिः। इत्थंच प्रवर्तकत्वानुरोधाद्विधेरपीष्टसाधनत्वादिकमेवार्थः। इत्थंच विश्वजिता यजेतेत्यादौ यत्र फलं न श्रुयते तत्रापि स्वर्गः फलं कल्प्यते। नन्वहरहः सन्ध्यामुपासीतेत्यादाविष्टानुत्पत्तेः प्रवृत्तिः कथम्। नचार्थवादिकं ब्रह्मलोकादि प्रत्यवायाभावो वा फलमिति वाच्यम्। तथा सति काम्यत्वे नित्यत्वहान्यापत्तेः कामनाभावे चाकरणापत्तेः। इत्थंच यत्र फलश्रुतिस्तत्रार्थवादमात्रमिति चेन्न। ग्रहणश्राद्धादौ नित्यत्वनैमित्तिकत्वयोरिव नित्यत्वकाम्यत्वयोरप्यविरोधात्। नच कामनाभावेऽकरणतापत्तिः त्रिकालस्तवपाठादाविव कामनासद्भावस्यैव कल्पनात्। न तु वेदबोधितकार्यताज्ञानात् प्रवृत्तिरिति संभवति स्वेष्टसाधनत्वमविज्ञाय तादृशकार्यताज्ञानसहस्रेणापि प्रवृत्तेरसंभवात्। यद्यपि पण्डापूर्व फलमिति तदपि न कामनाभावेऽकरणतापत्तेस्तौल्यात् कामनाकल्पने त्वार्थवादिकं फलमेव रात्रिसत्रन्यायात् कल्प्यताम्। अन्यथा प्रवृत्त्यनुपपत्तेः। तेनानुत्पत्तिं प्रत्यवायस्यान्ये मन्यन्ते। एवं "सन्ध्यामुपासते ये तु सततं शंसितव्रताः विधूतपापास्ते यान्ति ब्रह्मलोकमनामयम्" एवं "दद्यादहरहः श्राद्धं पितृभ्यः प्रीतिमावहन्" इति प्रीत्यात्मकमेव फलमस्तु। नच पितृप्रीतिः कथं फलं व्यधिकरणत्वादिति वाच्यम्। गयाश्राद्धादाविवोद्देश्यत्वसंबन्धेनैव फलजनकत्वस्य क्वचित्कलपनात्। अत एवोक्तं शास्त्रदर्शितं फलमनुष्ठानकर्तरीत्युत्सर्ग इति। पितॄणां मुक्तत्वे तु स्वसय स्वर्गादिफलं यावन्नित्यनैमित्तिकानुष्ठानस्य सामान्यतः स्वर्गजनकत्वात्। पण्डापूर्वार्थं प्रवृत्तिश्च न संभवति। नहि तत्सुखदुःखाभाववत्स्वतः पुरुषार्थः न वा तत्साधनम्। प्रत्यवायानुत्पत्तौ कथं प्रवृत्तिरिति चेदित्थम्---यथा हि नित्ये कृते प्रत्यवायाभावस्तिष्ठति तदभावे तदभावः। एवं प्रत्यवायाभावसत्त्वे दुःखप्रागभावसत्त्वं तदभावे तदभाव इति योगक्षेमसाधारणकारणताया दुःखप्रागभावं प्रत्यपि सुवचत्वात्। एवमेव प्रायश्चित्तस्यापि दुःखप्रागभावहेतुत्वमिति। ननु न कलञ्जं भक्षयेदित्यत्र विध्यर्थे कथं नञर्थान्वयः इष्टसाधनत्वाभावस्य कृतिसाध्यत्वाभावस्य च बोधयितुमशक्यत्वादिति चेन्न। तत्र बाधादिष्टसाधनत्वं कृतिसाध्यत्वं च न विध्यर्थः किंतु बलबदनिष्टाननुबन्धित्वमात्रं तदभावश्च नञा बोध्यते। अथवा बलवदनिष्टाननुबन्धित्वमात्रं तदभावश्च नञा बोध्यते। अथवा बलवदनिष्टाननुबन्धित्वविशिष्टेष्टसाधनत्वे सति कृतिसाध्यत्वं विध्यर्थः तदभावश्च नञा बोध्यमानो विशिष्टाभावो विशेष्यवति विशेषणाभावे विश्राम्यति। ननु श्येनेनाभिचरन् यजेतेत्यादौ कथं बलवदनिष्टाननुबन्धित्वमर्थः। श्येनस्य मरणानुकूलव्यापारस्य हिंसात्वेन नरकसाधनत्वात्। नच वैधत्वान्न निषेध इति वाच्यम्। अभिचारे प्रायश्चित्तोपदेशात्। न च मरणानुकूलव्यापारमात्रं यदि हिंसा तदा खङ्गकारस्य कूपकर्तुश्च हिंसकत्वापत्तिर्गललग्नान्नभश्रणजन्यमरणे आत्मवधत्वापत्तिश्चेति वाच्यम्। मरणोद्देश्यकत्वस्यापि विशेषणत्वात्। अन्योद्देश्यकक्षिप्तनाराचहतब्राह्मणस्य तु वाचनिकं प्रायश्चित्तमिति चेन्न। श्येनवारणायादृष्टाद्वारकत्वेन विशेषणात्। अतएव काशीमरणार्थं कृतशिवबूजादेरपि न हिंसात्वम्। नच साक्षान्मरणजनकस्यैव हि हिंसात्वं श्येनस्तु न तथा किंतु तज्जन्यापूर्वमिति वाच्यम्। खङ्गाघातेन ब्राह्मणे व्रणपाकपरम्परया मृते हिंसात्वानापत्तेः। केचित्तु श्यनस्य हिंसाफलं नतु मरणं तेन श्येनजन्यखङ्गाघातादिरूपा हिंसाभिचारपदार्थस्तसय च पापजनकत्वम् अतः श्येनस्य वैधत्वात् पापाजनकत्वेऽपि अग्रिमपापं प्रतिसन्धाय सन्तो न प्रवर्तन्ते इत्याहुः। आचार्यास्तु आप्ताभिप्रायो विध्यर्थः पाकं कुर्या इत्यादावाज्ञादिरूपेच्छावाचित्ववत् लिङ्गमात्रस्येच्छावाचित्वं लाघवात्। एवंच स्वर्गकामो यजेतेत्यादौ यागः स्वर्गकामकृतिसाध्यतया आप्तेष्ट इत्यर्थः। ततश्चाप्तेष्टत्वेनेष्टसाधनत्वादिकमनुमाय प्रवर्तते। कलञ्चभक्षणे तदभावान्न प्रवर्तते। यस्तु वेदे पौरुषेयत्वं नाभ्युपैति तं प्रति विधिरेव तावद्गर्भ इव श्रुतिकुमार्याः पुंयोगे मानम्। नच कर्त्रस्मरणं बाधकं कपिलकणादादिभिरद्यपर्यन्तं कर्तृस्मरणस्यैव प्रतीयमानत्वात्। अन्यथा स्मृतीनामप्यकरतृकत्वापत्तेः। तत्रैव कर्तृस्मरणमस्तीति चेद्वेदेपि छन्दांसि जज्ञिरे 
तस्मादित्यादिकर्तृस्मरणमस्त्येव। एवं "प्रतिमन्वन्तरं चैषा श्रुतिरन्या विधीयते" इत्यपि द्रष्टव्यम्। "स्वयंभूरेष भगवान्वेदो गीतस्त्वया पुरा। शिवादिऋषिपर्यन्ताः स्मर्तारोऽस्य न कारकाः" इति तु वेदस्य स्तुतिमात्रम्। नच पौरुषेयत्वे भ्रमादिसंभवादप्रामाण्यं स्यादिति वाच्यम्। नित्यसर्वज्ञत्वेन निर्दोषत्वात्। अतएव पुरुषान्तरस्य भ्रमादिसंभवान्न कपिलादेरपि कर्तृत्वं वेदस्य। किंच वर्णानामेवानित्यत्वस्य वक्ष्यमाणत्वात् सुतरां तत्सन्दर्भस्य वेदस्यानित्यत्वमिति संक्षेपः।। 150।।
				उपादानस्य चाध्यक्षं प्रवृत्तौ जनकं भवेत्।
				निवृत्तिस्तु भवेद्द्वेषाद्द्विष्टसाधनताधियः।। 151।।
उपादानस्येति। उपादानस्य समवायिकारणस्याध्यक्षं प्रत्यक्षं प्रवृत्तौ कारणमिति। निवृत्तिरिति। द्विष्टसाधनताज्ञानस्य
				यत्नो जीवनयोनिस्तु सर्वदातीन्द्रियो भवेत्। 
				शरीरे प्राणसंचारे कारणं तत्प्रकीर्तितम्।। 152।। 
				अतीन्द्रियं गुरुत्वं स्यात्पृथिव्यादिद्वये तु तत्। 
				अनित्ये तदनित्यं स्यान्नित्ये नित्यमुदाहृतम्।। 153।। 
				तदेवासमवायि स्यात्पतनाख्ये तु कर्मणि। 
निवृत्तिं प्रति जनकत्वमन्वयव्यतिरेकाभ्यामवधारितमिति भावः।। 151।। यत्न इति। जीवनयोनियत्नो यावजजीवनमनुवर्तते स चातीन्द्रियः। ततर प्रमाणमाह---शरीर इति। प्राणसंचारो हि अधिकश्वासादिः प्रयत्नसाध्यः। इत्थंच प्राणसंचारस्य सर्वस्य यत्नसाध्यत्वानुमानात् प्रत्यक्षप्रयत्नबाधाच्चातीन्द्रिययत्नसिद्धिः स एव जीवनयोनिर्यत्नः।। 152।। गुरुत्वं निरूपयति---अतीन्द्रियमिति। अनित्येति। अनित्ये द्व्यणुकादौ। तद्गुरुत्वमनित्यम्। नित्ये परमाणौ नित्यम्। गुरुत्वमित्यनुवर्तते। तद्गुरुत्वम्। असमवायि असमवायिकारणम्। पतनाख्य इति। आध्यपतने इत्यर्थः। द्रवत्वं निरूपयति----सांसिद्धिकमिति। 
			सांसिद्धिकं द्रवत्वं स्यान्नैमित्तिकमथापरम्।। 154
			सांसिद्धिकं तु सलिले द्वितीयं क्षितितेजसोः। 
			परमाणौ जले नित्यमन्यत्रानित्यमिष्यते।। 155।। 
			नैमित्तिकं वह्नियोगात्तपनीयघृतादिषु। 
			द्रवत्वं स्यन्दने हेतुर्निमित्तं संग्रहे तु तत्।। 156।। 
द्रवत्वं द्विविधं सांसिद्धिकं नैमित्तिकं चेति। द्वितीयं नैमित्तिकम्। परमाणाविति। जलपरमाणौ द्रवत्वं नित्यमित्यर्थः। अन्यत्र पृथिवीपरमाण्वादौ जलद्व्यणुकादौ च द्रवत्वमनित्यम्।। 153।। 154।। 155।। कुत्रचित्तेजसि कुत्रचित् पृथिव्यां च नैमित्तिकं द्रवत्वं तत्र को वा नैमित्तिकार्थस्तद्दर्शयति---नैमित्तिकमिति। वह्नीति। अग्निसंयोगजन्यं नैमित्तिकं द्रवत्वम्। तच्च सुवर्णादिरूपे तेजसि घृतजतुप्रभृतिपृथिव्यां च वर्तत इत्यर्थः। द्रवत्वमिति। हेतुरिति। असभवायिकारणमित्यर्थः। संग्रहे सक्तुकादिसंयोगविशेषे। तद्द्रवत्वम्, स्नेहसहितमिति बोद्ध्व्यम्। तेन द्रुतसुवर्णादीनां 
			स्नेहो जले स नित्योऽणावनित्योवयविन्यसौ। 
			तैलान्तरे तत्प्रकर्षाद्दहनस्यानुकूलता।। 157।।
			संस्कारभेदौ वेगोऽथ स्थितिस्थापकभावने। 
			मूर्तमात्रे तु वेगः स्यात्कर्मजो वेगजः क्वचित्।। 158।। 
न संग्रहः।। 156।। स्नेहं निरूपयति----जल इति जल एवेत्यर्थः। असौ स्नेहः। ननु पृथिव्यामपि तैले स्नेह उपलभ्यते नचासौ जलीयस्तथासति दहनप्रातिकूल्यप्रसङ्गादत आह---तैलान्तरं इति। तत्प्रकर्षात् स्नेहप्रकर्षात्। तैले उपलभ्यमानः स्नेहोऽपि जलीय एव तस्य प्रकृष्टत्वादग्नेरानुकूल्यम्। अपकृष्टस्नेहं हि जलं वह्निं नाशयतीति भावः।। 157।। संस्कारं निरूपयति----संस्कारभेद इति। वेगस्थितिस्थापकभावनाभेदात् संस्कारस्त्रिविध इत्यर्थः। मूर्तमात्र इति। कर्मजवेगजभेदाद्वेगो द्विविध 
इत्यर्थः। शरीरादौ हि नोदनजनितेन कर्मणा वेगो जन्यते तेन च पूर्वकर्मनाशस्तत उत्तरकर्म एवमग्रेऽपि। विना च वेगं
कर्मणः कर्मप्रतिबन्धकत्वात् पूर्वकर्मनाश उत्तरकर्मोत्पत्तिश्च न स्यात्। यत्र वेगवता कपालेन जनिते घटे वेगो जन्यते स वेगजो वेगः।। 158।।
	स्थितिस्थापकसंस्कारः क्षितौ केचिच्चतुर्ष्वपि।
	अतीन्द्रियोऽसौ विज्ञेयः क्वचित्स्पन्देऽपिकारणम् 159
	भावनाख्यस्तु संस्कारो जीववृत्तिरतीन्द्रियः। 
	उपेक्षानात्मकस्तस्य निश्चयः कारणं भवेत्।। 160।।
स्थितिस्थापकेति। अतीन्द्रिय इति। आकृष्टशाखादीनां परित्यागे पुनर्गमनस्य स्थितिस्थापकसाध्यत्वात्। केचिदिति। चतुर्षु क्षित्यादिषु स्थितिश्थापकः। क्वचिदाकृष्टाशाखादौ।। 159।। भावनाख्य इति। तस्य संस्कारस्य। उपेक्षात्मकज्ञानात्संस्कारानुत्पत्तेरुपेक्षानात्मक इत्युक्तम्। तत्संशयात्तस्यानुत्पत्तेर्निश्चय इत्युक्तम्। तेनोपेक्षान्यनिश्चयत्वेन संस्कारं प्रति हेतुतेति भावः। ननु स्मरणं प्रत्युपेक्षान्यनिश्चयत्वेन हेतुत्वं तेनोपेक्षादिस्थले न स्मरणम्। इत्थंच संस्कारं प्रति ज्ञानत्वे नैव हेतुतास्त्विति चेन्न। विनिगमनावरहेणापि संस्कारं प्रति उपेक्षान्यनिश्चयत्वेन हेतुतायाः सिद्धत्वात्। किंचोपेक्षास्थले
			स्मरणे प्रत्यभिज्ञायामप्यसौ हेतुरुच्यते। 
		 	धर्माधर्मावदृष्टं स्याद्धर्मः स्वर्गादिकारणम्।। 161।।
संस्कारकल्पनायाः गुरुत्वात् संस्कारं प्रति उपेक्षान्यनिश्ययत्वेन हेतुतायाः सिद्धत्वात्।। 160।। असौ संस्कारः। तत्र प्रमाणं दर्शयति----स्मरण इति। यतः स्मरणं प्रत्यभिज्ञानं च जनयत्यतः संस्कारः कल्प्यते। विना व्यापारं पूर्वानुभवस्य स्मरणादिजननाऽसामर्थ्यात्, स्वस्वव्यापारान्यतराभावे कारणत्वासंभवात्। नच प्रत्यभिज्ञां प्रति तत्तत्संस्कारस्य हेतुत्वे प्रत्यभिज्ञायाः संस्कारजन्यत्वेन स्मृतित्वापत्तिरिति वाच्यम्।
			गङ्गास्नानादियागादिव्यापारः स तु कीर्तितः। 
			कर्मनाशाजलस्पर्शादिना नाश्यस्त्वसौ मतः।। 162।। 
अप्रयोजकत्वात्। परेत्वनुद्बुद्धसंस्कारात्प्रत्यभिज्ञानुदयादुद्बुद्धसंस्कारस्य हेतुत्वापेक्षया तत्तत्स्मरणस्यैव प्रत्यभिज्ञां प्रति हेतुत्वं कल्प्यत इत्याहुः। अदृष्टं निरूपयति----धर्मेति। स्वर्गादीति। स्वर्गादिसकलसुखानां स्वर्गसाधनीभूतशरीरादीनां च साधनं धर्म इत्यर्थः।। 161।। तत्र प्रमाणं दर्शयितुमाह----यागादीति। यागादिव्यापारतया धर्मः कल्प्यते। अन्यथा यागादीनां चिरविनष्टतया निर्व्यापारतया च कालान्तरभाविस्वर्गजनकत्वं न स्यात्। तदुक्तमाचार्यैः----'चिरध्वस्तं फलायालं न कर्मातिशयं विना' इति। ननु यागध्वंस एव व्यापारः स्यात्। नच प्रतियोगितद्ध्वंसयोरेकत्राजनकत्वम्, सर्वत्र तथात्वे मानाभावात्। नच त्वन्मते फलानन्त्यं मन्मते चरमफलस्यापूर्वनाशकत्वान्न तथात्वमिति वाच्यम्। कालविशेषस्य सहकारित्वादित्यत आह---गङ्गास्नानेति। गङ्गास्नानस्य हि स्वर्गजनकत्वेनन्तानां जलसंयोगध्वंसानां व्यापारत्वमपेक्ष्यैकमपूर्वमेव कल्प्यते लाघवादिति भावः। ननु ध्वंसोऽपि न व्यापारोऽस्तु। नच निर्व्यापारस्य चिरध्वस्तस्य कथं कारणत्वमिति वाच्यम्। अनन्यथासिद्धिनियतपूर्ववर्तित्वस्य तत्रापि सत्त्वात्। अव्यवहितपूर्ववर्तित्वं हि चक्षुःसंयोगादेः कारणत्वे, नतु सर्वत्र, कार्यकालवृत्तित्वमिव समवायिकारणस्य कारणत्वे इत्यत आह---
	अधर्मो नरकादीनां हेतुर्निन्दितकर्मजः। 
	प्रायश्चित्ताद्विनाश्योऽसौ जीववृत्ती त्विमौ गुणौ 163
कर्मनाशेति। यदि ह्यपूर्वं न स्यात्। तदा कर्मनाशाजलस्पर्शादिना नाश्यत्वं धर्मस्य न स्यात्। नहि तेन यागादेर्नाशः प्रतिबन्धो वा कर्तुं शक्यते, तस्य पूर्वमेव वृत्तत्वादिति भावः। एतेन देवताप्रीतेरेव फलत्वमित्यपास्तम्। गङ्गास्नानादौ सर्वत्र देवताप्रीतेरसंभवाच्च देवतायाश्चेतनत्वेऽपि तत्प्रीतेरनुद्देश्यत्वात् प्रीतेः सुखरूपत्वेन विष्णुप्रीत्यादौ तदसंभवात् जन्यसुखस्य तत्राभावात् तेन 
विष्णुप्रीतिजन्यत्वेन पराभिमतस्वर्गादिरेव विष्णुप्रीतिशब्देन लक्ष्यते।। 162।। अधर्म इति। नरकादिसकलदुःखानां
		इमौ तु वासनाजन्यौ ज्ञानादपि विनश्यतः। 
		शब्दो ध्वनिश्च वर्णश्च मृदङ्गादिभवो ध्वनिः 164
		कण्ठसंयोगादिजन्या वर्णास्ते कादयो मताः। 
		सर्वः शब्दो नभोवृत्तिः श्रोत्रोत्पन्नस्तु गृह्यते 165
		वीचीतरङ्गन्यायेन तदुत्पत्तिस्तु कीर्तिता। 
		कदम्बगोलकन्यायादुत्पत्तिः कस्यचिन्मते।। 166।।
नारकीयशरीरादीनां च साधनमधर्म इत्यर्थः। तत्र प्रमाणमाह----प्रायश्चित्तेति। यदि ह्यधर्मो न स्यात्तदा प्रायश्चित्तादिना नाश्यत्वं न स्यात्। नहि तेन ब्रह्महननादीनां नाशः प्रतिबनधो वा विधातुं शक्यते तस्य पूर्वमेव विनष्टत्वादिति भावः। जीवेति। ईश्वरस्य धर्माधर्माभावादिति भावः।। 163।। इमौ धर्माधर्मौ। वासनेति। अतो ज्ञानिना कृते अपि सुकृतदुष्कृतकर्मणी न फलायालमिति भावः। ज्ञानादपीति। अपिना भोगपरिग्रहः। ननु तत्त्वज्ञानस्य कथं धर्माधर्मनाशकत्वं "नाभुक्तं क्षीयते कर्म कल्पकोटिशतैरपी"ति वचनविरोधात्। इत्थंच तत्त्वज्ञानिनां झटिति कायव्यूहेन सकलकर्मणां भोगेन क्षय इति चेन्न। तत्र भोगस्य वेदबोधितनाशकोपलक्षकत्वात्। कथमन्यथा प्रायश्चित्तादिना कर्मणां नाशः। तदुक्तं---- "ज्ञानाग्निः सर्वकर्माणि भस्मसात् कुरुतेऽर्जुन।" "क्षीयन्ते चास्य कर्माणि तस्मिन्
				उत्पन्नः को विनष्टः क इति बुद्धेरनित्यता। 
				सोऽयं क इति बुद्धिस्तु साजात्यमवलम्बते।। 167।। 
दृष्टे परावरे" इति। ननु तत्त्वज्ञानिनस्तर्हि शरीरावस्थानं सुखदुःखादिकं न स्यात्। ज्ञानेन सर्वेषां कर्मणां नाशादिति चेन्न। प्रारब्धेतरकर्मणामेव नाशात्। तत्तच्छरीरभोगजनकं हि यत्कर्म तत्प्रारब्धं तदभिप्रायमेव नाभुक्तमिति वचनमिति। शब्दं निरूपयति---शब्द इति। नभोवृत्तिः आकाशसमवेतः। दूरस्थशब्दस्याग्रहणादाह---श्रोत्रेति।। 164।। 165।। ननु मृदङ्गाद्यवच्छेदेनोत्पन्ने शब्दे श्रोत्रे कथमुत्पत्तिरत आह---वीचीति। आद्यशब्देन बहिर्दशदिगवच्छिन्नोऽन्यः शब्दस्तेनैव शब्देन जन्यते। तेन चापरस्तद्व्यापकः। एवं क्रमेण श्रोत्रोत्पन्नो गृह्यत इति। कदम्बेति। आद्यशब्दाद् दशदिक्षु दशशब्दा उत्पद्यन्ते तैश्चान्ये दशशब्दा उत्पद्यन्त इति भावः। अस्मिन् मते कल्पनागौरवादुक्तं----कस्यचिन्मत इति।। 166।। ननु शब्दस्य नित्यत्वादुत्पत्तिकथनमसङ्गतमत आह---उत्पन्नेति। शब्दानामुत्पादविनाशप्रत्ययशालित्वादनित्यत्वमित्यर्थः। ननु स एवायं ककार इत्यादिप्रत्यभिज्ञानाच्छब्दानां नित्यत्वम्। इत्थंचोत्पादविनाशबुद्धिर्भ्रमरूपैवेत्यत आह---सोऽयमिति। साजात्यमिति। तत्र प्रत्यभिज्ञानस्य तत्सजातीयत्वं विषयो न तु तद्व्यक्त्यभेदो विषयः। उक्तप्रतीविरोधात्। इत्थंच द्वयोरपि प्रतीत्योरभ्रमत्वमिति।। 167।। ननु सजातीये सोऽयमिति
				तदेवौषधमित्यादौ सजातीयेऽपि दर्शनात्। 
				तस्मादनित्या एवेति वर्णाः सर्वे मतं हि नः।। 168।।
इति श्रीविश्वनाथपञ्चाननकृता कारिकावली समाप्ता।। प्रत्यभिज्ञा कुत्र दृष्टेत्यत आह---तदेवेति। यदौषधं मया कृतं तदौषधमन्येनापि कृतमित्यादिदर्शनादिति भावः।। 168।।
	इति श्रीमहामहोपाध्यायविद्यानिवासभट्टाचार्यविरचितायां सिद्धान्तमुक्तावल्यां गुणनिरूपणम्।। 
						समाप्तश्चायं ग्रन्थः।। 

