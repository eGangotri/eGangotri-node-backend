                  ।। अथ द्वितीयाध्यायस्य तृतीयः पादः।। 
<2.3.1>
 उत्पत्ति वचनाभावान्नोत्पत्तिर्वियतो विभोः।  नित्यत्वाच्चात्मन (:) इव निंशस्येति शङ्कते।।
 श्रुत्याचात्मन(:) आकाशस्संभूत(:)इतिशंसनात्। उतिपत्तिर्विद्यते तस्य त्वाकाशस्येति निश्चितम्।।
 स्यात्संभूतिश्रुतिर्गौणी व्योम्न उत्पत्यसंभवात्।  तेजः प्रथम्ययोगाच्च ह्यमृतत्वश्रुतेरपि।।
 संभूतशब्दस्यैकस्य गौणत्वं मुख्यताऽपि च।  ब्रह्मशब्दस्येव चात्राप्यनुषक्तस्य मुख्यता।।
 प्रतिज्ञाया(:) अहानिस्यात् कार्यत्वाद्वियतश्च हि।  छान्दोग्येऽपि वियत्सृष्टिरभिप्रेतेति गम्यते।।
 सदेव सौम्यैतादात्म्यमिदमित्यादिशब्दतः।  ब्रह्म प्रति शरीरत्वाद्वियतो ब्रह्मकार्यता।।
 ऐतदात्म्यमिदं सर्वमिति श्रुत्या विकारता।  सर्वस्यापि तथोत्वत्तिः ब्रह्मणोलोकवद्भवेत्।।
 तथाऽमृतस्यापि वायोराकाशाद्वायुरित्यतः।  शब्दात्तु ब्रह्म कार्यत्वं व्याख्यातमिति निश्चितम्।।
 सर्वहेतोः परस्यैव नोत्पत्तिस्संभवेत् क्वचित्।  प्रतिज्ञानुपपत्तेश्च तदन्यद्जायतेऽखिलम्।। 
<2.3.2>
 तेजश्च वायोस्संभूतं तस्य न ब्रह्मकार्यता।  वायोरग्निरिति श्रुत्या शङ्कते वायुकार्यताम्।।
 आपश्च तेजसा सृष्टाः ब्रह्मकार्यं कथं च ताः। अग्नेराप(:)इतिश्रुत्या निशिचिता(:)इति शङ्कते।।  

 अद्भ्यश्च पृथिवी जाता तस्मान्न ब्रह्मजा हि सा।  ब्रह्मकार्यं कथं सेति शक्यं वक्तुं विशेषतः।।
 ता(:) अन्नमसृजन्तेति पृथिव्यास्सृषटिरुच्यते।  भूताधिकाररूपान्यशब्देभ्योऽन्नं धरेति च।।
 बहुस्यामिति संकल्पात् निजसृष्ट्यादि लिङ्गतः।  पूर्व पूर्व शरीरस्सन् सृजतीशः परं परम्।।
 आनन्तर्यक्रमादत्र पारंपर्यविपर्ययात्।  तत्तच्छरीरात्सृष्ट्यादि ब्रह्मणस्तूपपद्यते।।
 तन्मात्र भूतयोर्मध्ये चेन्द्रियाणीति लिङ्गतः।  क्रमोत्पत्तिश्चेति चेन्न साक्षादेवाविशेषतः।।
 चराचराश्रयाश्शब्दाः वाचकाः परमात्मनः।  सर्ववस्तुप्रविष्टत्वान्मुख्यास्सर्वशरीरिणि।।
<2.3.3>
 आत्मा नोत्पद्यते श्रुत्या नित्यत्वाच्चेति गम्यते। नित्यत्वं चात्मनो नित्यो नित्यानामिति च श्रुतेः।।
<2.3.4>
 ज्ञान स्वरूपो ज्ञता च नित्यमात्मेति निश्चितम्।   पश्यन् स रमते ज्ञानघन इत्यादितः श्रुतेः।।
 उत्क्रान्ति वचनाच्चैव गतेरपि च कीर्तनात्।  आगतेश्चापि वचनात् आत्माऽणुरिति कथ्यते।। 
 गत्यागत्योस्स्वात्मनैव संपद्यत्वादिहात्मनः।  अणुत्वं निश्चितमिति शङ्का नैवात्र युज्यते।।
 आत्मा महानिति श्रुत्या नाणुरात्मेति चेच्छ्रुतिः।  परमात्मात्परा सेति जीवोऽणुरिति निश्चितम्।।
 अमुरात्मेति वचनादणुत्वं चात्मनो भवेत्।  आराग्रमात्रो ह्यवर(:) इत्युनामानाच्च निश्चितम्।।
 अणुत्वेऽप्यात्मनो देहे सर्वत्र सुखभागिता।  एकदेशसेथितस्यापि चन्दनस्येव युज्यते।।
 अवस्थितेस्तु वैशेष्याच्चन्दनं तु तथा भवेत्।  इति चेन्नात्मनोऽपि स्वे हृदये स्थितिरुच्यते।।
 आत्मा तु स्वगुणाज्ज्ञानाद्देहं व्याप्यसुखं भजेत्। आलोकादेव मण्यादिः कृत्स्नं व्याप्य प्रकाशयेत्।।
 जानामीति प्रतीत्यैव ज्ञानं ज्ञातुः पृथग्भवेत्।  गन्धवत्याः पृथिव्यास्तु यथा गन्धस्तथा श्रुतेः।।
 विज्ञातुर्न हि विज्ञातेः इति श्रुत्यात्र चात्मनः।  पृथक्ज्ञानस्य वचनात् ज्ञानं तस्मात्पृथक् भवेत्।।
 तज्ज्ञानगुणसारत्वाज्ज्ञानमित्यात्मनो भवेत्।  ब्रह्मवद्व्यपदेशोऽपि सत्यं ज्ञानमिति श्रुतेः।।
 सर्वदात्म गुणत्वाच्च न दोषो ज्ञानकीर्तने।  यथा तादृग्गोत्वयोगाद्व्यपदेशश्च गौरिति।।
 सुषुप्तौ विद्यमानस्य ज्ञानस्यैवोद्भवस्त्विह।  बाल्ये तु विद्यमानस्य पुंस्त्वादेरिव यौवने।।
 विभुत्वे चात्मनो नित्यं ज्ञानत्वेऽपि च सर्वदा।  उपलब्धिरभावाच्च नियमोऽन्यतरस्य वा।।
<2.3.5>   
 अयमात्मा तु कर्तैव यागध्यानविधायिनाम्।  शास्त्राणामर्थवत्वाय गुणानां तु न कर्तृता।।
 इन्द्रियाणामुपादानाद्विहारादिश्रुतेरयम्।  कर्ता चात्मेति कर्तृत्वं निश्चतम त्वात्मनस्त्विह।।
 विज्ञानं यज्ञं तनुत इत्यादिव्यपदेशतः।  क्रियायां कर्तृता तस्य न चेद्भाव्यं तृतीयता।।
 प्रकृतेश्चैव कर्तृत्वेऽकर्तृत्वे ह्यात्मनोपि च।  उपलम्भानियमवत् फलस्यानियमो भवेत्।।
 तस्या(:) एव तु कर्तृत्वे भोक्तृत्वं प्रकृतेर्भवेत्।  अन्यस्य भोक्तृभावात्तु भोक्तृत्वं चास्य हीयते।।
 मोक्षसाधनभूतस्य समाधेरप्यसंभवात्।  प्रकृतेरन्य(:) इत्यादेः आत्मनस्त्वेव कर्तृता।।
 वास्यादिसन्निधानेऽपि तक्षवत्कुरुते ह्ययम्।  कर्ता चैवमकर्ता च देहीच्छात्तदभावतः।।
<2.3.6>
 परमात्मायत्तमेव कर्तृत्वं त्वात्मनो भवेत्।  अन्तः प्रविष्टश्शास्तेति वदतीयं श्रुतिस्तथा।।
 निषेधविध्योस्सिद्ध्यर्थं जीवोद्योगमपेक्ष्य सः।  प्रवर्तयति तं चेति पराधीना हि कर्तृता।।

<2.3.7>
 जीवस्तु ब्रह्मणोह्यंशः नानात्व व्यपदेशतः।  अभेदव्यपदेशाच्च ब्रह्म दाशा इति ह्यपि।।
 पादोऽस्य विश्वा भूतानीत्येवमादेश्च मन्त्रतः। अंशा ब्रह्मण एवैते ह्यात्मान(:) इति निश्चितम्।।
 ममैवांशो जीवलोक(:) इति स्मृत्यापि चोच्यते।  वासुदेवस्यांश(:) इति तस्य ब्रह्म शरीरता।।
 ब्रह्मांशत्वेऽपि जीवस्य जीवभावः परे नहि।  प्रभादीनां स्वभावस्तु न मण्यादौ यथा भवेत्।।
 एकदेशस्थितस्याग्नेः ज्यात््स्ना विस्तारिणी यथा।  परस्य ब्रह्मणश्शक्तिः तथैवेदमिति स्मृतेः।।
 ब्रह्मांशत्वेऽपि जीवानां अनुज्ञा परिहारयोः।  उपपत्तिर्देहभेदात् अग्न्यादेरिव युज्यते।।
 प्रतिदेहं च भिन्नत्वात् अणुत्वेन च तत्र तु।  सुखदुःखाव्यतिकरः निश्चितो मुनिसत्तमैः।।
 आभासा हेतवस्सर्वे भवेयुरिति निश्चितम्।  ब्रह्माभेदे तु जीवस्य तिरोधानादिकल्पने।।
 अदृष्टजोपादिमूल ब्रह्मजीवात्म कल्पनम्।  अदृष्टानियमात्तेषां न सिद्ध्येदिति निश्चितम्।।
 अभिसन्धेस्त्वदृष्टादि जायते चेति चेन्न हि।  नियमस्त्वभिसन्ध्यादौ वक्तुं नैव भवेद्यतः।।
 अविद्योपहितो भागः जीवश्चेन्नियमो भवेत्।  नान्तर्भावादिहोपाधेः गमेऽनुपहितस्य च।।
         ।। इति ब्रह्मसूत्रार्थपद्यमालिकायां द्वितीयाध्यायस्य तृतीयः पादः।। 