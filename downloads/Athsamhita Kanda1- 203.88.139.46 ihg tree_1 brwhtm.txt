1.1.0
अथर्ववेद (पिप्पलाद शाखा) संहिता
ॐ श्री लक्ष्मीनृसिंहाभ्यां नम:
ॐ नत्वा नरहरिदेवं सर्वविघ्नप्रणाशनम्् ।
पिप्पलादप्रसादाच्च पठाम्याधर्वणीं श्रुतम्् ।।
अथ प्रथम: काण्ड:
1.1.1
ॐ शं नो देवीरभिष्टय आपो भवन्तु पीतये ।
शं योरभि स्रवन्तु न: ।।1 ।।
1.1.2
आप: पृणीत भेषजं वरूथं तन्वे मम ।
ज्योक्् च सूर्यं दृशे ।।2 ।
1.1.3
अप्सु मे सोमो अब्रवीदन्तर्विश्वानि भेषजा ।
अग्निं च विश्वभुवम्् ।।3 ।
1.1.4
ईशाना वार्याणां क्षयन्तीश्चर्षणीनाम्् ।
अपो याचामि भेषजम्् ।।4 ।।
1.2.1
अम्बयो यन्त्यध्वभिर्जामयो अध्वरीयताम्् ।
पृञ्चतीर्मधुना पय: ।।1 ।
1.2.2
अमूर्या उप सूर्ये याभिर्वा सूर्य: सह ।
ता नो हिन्वन्त्वध्वरम्् ।।2 ।
1.2.3
अपो देवीरुप ब्रुवे यत्र गाव: पिबन्ति न: ।
सिन्धुभ्य: कर्त्वं हवि: ।।3 ।
1.2.4
अप्स्वन्तरमृतमप्सु भेषजम्् ।
अपामुत प्रशस्तिष्वश्वा भवथ वाजिन: ।।4 ।
1.3.1
विद्मा शरस्य पितरं पर्जन्यं भूरिधायसम्् ।
विद्मो ह्यस्य मातरं पृथिवीं विश्वधायसम्् ।।1 ।
1.3.2
ज्यायके परि णो नमाश्मा भवत नस्तनू: ।
विरुड्विहि वरीयोरातीरप द्वेषांस्या कृधि ।।2 ।
1.3.3
वृक्षं यद्् गाव: परिषस्वजाना अनस्फुरं शरमर्च्यन्त्यृभुम्् ।
शरमस्मद्् यावय दिद्युमिन्द्र सं नो भवन्त्वप ओषधीरिमा: ।।3 ।
1.3.4
इन्द्रस्य वज्रो अप हन्तु रक्षस
आराद्् विसृष्टा इषव: पतन्त्वस्मत्् ।।4 ।
1.4.1
विदम्् ते शर पितरं पर्जन्यं भ्य़ूरिरेतसम््
तेना ते तन्वे शङ्करं पृथिव्यां
ते निषेचनं विशिष्टे अस्तु बालिति ।।1 ।।
1.4.2
विदम् ते शर पितरं इन्द्रं भूरिरेतसम््
तेना ते तन्वे शङ्करं पृथिव्यां
ते निषेचनं बहिष्टे अस्तु बालिति ।।2 ।।
1.4.3
विदम्् ते शर पितरं वरुणं भूरिरेतसम््
तेना ते तन्वे शङ्करं पृथिव्यां 
ते निषेचनं बहिष्टे अस्तु बालिति ।।3 ।।
1.4.4
विदम्् ते शर पितरं चन्द्रं भूरिरेतसम््
तेना ते तन्वे शङ्करं पृथिव्यां
ते निषेचनं बहिष्टे अस्तु बालिति ।।4 ।।
1.4.5
विदम्् ते शर पितरं सूर्यं भूरिरेतसम््
तेना ते तन्वे शङ्करं पृथिव्यां
ते निषेचनं बहिष्टे अस्तु बालिति ।।5 ।।
1.4.6
यदान्त्रेषु गवीन्योर्यदवस्तावधि संश्रुतम्् ।
तेना ते तन्वे शङ्करं पृथिव्यां
ते निषेचनं बहिष्टे अस्तु बालिति ।।6 ।।
1.4.7
प्र ते भिनद्मि मेहनं वर्त्तं वेशन्त्या इव ।
तेना ते तन्वे शङ्करं पृथिव्यां 
ते निषेचनं बहिष्टे अस्तु बालिति ।।7 ।।
1.4.8
यथेषुका परापतदवसृष्टाधि धन्वन: ।
एवा ते मूत्रमुच्यतां वहिर्बालिति सर्वकम्् ।।8 ।।
1.5.1
वषट्् ते पूषन्नस्यै सुवृक्तिमर्यमा होता कृणोतु वेधा: ।
सिस्त्रतां नार्यतु प्रदाता वि पर्वाणि जिहतां सूतवा उ ।।1।।
1.5.2
चतस्त्रो दिश: प्रदिशश्चतस्त्रो भूम्या उत ।
देवा गर्भं समैरयन्् ते व्यूर्णुवन्तु सूतवे ।।2।।
1.5.3
सुष्टा व्यूर्णोतु वि योनिं हापयामसि ।
श्रथया सूषणे त्वमव त्वं बिष्कले सृज ।।3 ।।
1.5.4
नेव स्नावसु न पर्वसु न केशेषु नखेषु च ।
अवैतु पृश्नि शेवलं शुने जराय्वत्तवे ।।4 ।।
1.5.5
नेव मांसे न पीवसि नेव कस्मिंश्चनायत्तम्् ।
अव जरायु पद्यताम्् ।।5 ।।
1.5.0
(इति चतुर्चो नाम प्रथमकाण्डे प्रथमोऽनुवाक:)
1.6.1
ये त्रिषप्ता: पर्यन्ति विश्वा रूपाणि बिभ्रत:।
वाचष्पतिर्बला तेषां तन्वमद्य दधातु मे ।।1 ।।
1.6.2
उप न एहि वाचस्पते देवेन मनसा सह ।
असोस्पते नि रमय मय्येव तन्वं मम ।।2 ।।
1.6.3
इहैवभि वि तनूभे आर्त्नी इव ज्यया ।
वाचस्पतर्नि यच्छतु मय्येव तन्वं मम ।।3 ।।
1.6.4
उपहूतो वाचस्पतिरुपहूतोऽहं वाचस्पत्यु: ।
सं श्रुतेन राधिषीय मा श्रुतेन वि राधिषि ।।4 ।।
1.7.1
दिव्यो गन्धर्वो भुवनस्य यस्पतिरेकायुवो नमसा विक्ष्वीड्य: ।
तं त्वा योमि ब्रह्मणा देव दिव्य नमस्ते अस्तु दिवि ते सदस्थम्् ।।1 ।।
1.7.2
दिवस्पृष्टो यजत: सूर्यत्वगवयाता हरसो दैव्यस्य ।
एकायुवो नमसा सिशेवो मृडाद्् गन्धर्वो भुवनस्य यस्पति: ।।2 ।।
1.7.3
अनवद्याभि: समु जग्म आभिरप्सराभिरपि गन्धर्व आसु ।
समुद्र आसां सदनं म आहुर्यत: सद्य आ च परा व यन्ति ।।3 ।।
1.7.4
अभ्रिये दिद्युन्नक्षत्रिये या विश्वावसुं गन्धर्वं सवध्वे ।
ताभ्यो वो चेविर्नम इत्् कृणोमि ।।4 ।।
1.7.5
या: क्लन्दास्तमिशीवयो अक्षकामा मनोमुह: ।
ताभ्यो गन्धर्वपत्नीभ्यो अप्सराभ्योऽकरं नम:।।5 ।।
1.8.1
अमुष्मादधि पर्वतादवत््कमसि भेषजम्् ।
भेषजं सुभेषजं यत्ते कृणोमि भेषजम्् ।।1 ।।
1.8.2
आदङ्गा कुविदङ्गा शतं यद्् भेषजानि ते सहस्रं वा घ यानि ते ।
तेषामसि त्वमुत्तममनास्रावमरोगणम्् ।।2 ।।
1.8.3
अरुस्यानमिदं महत्् पृथिव्या अध्युद्भृतम्् ।
तदास्रावस्य भेषजं तदु रोगमनीनशत्् ।।3 ।।
1.8.4
उपजीका उद्भरन्ति समुद्रादधि भेषजम्् ।
अरुस्यानमस्याथर्वणं रोगस्थानमस्याथर्वणम्् ।।4 ।।
1.9.1
अयं देवानामसुरो वि राजति वशा हि सत्या वरुणस्य राज्ञ: ।
ततस्परि ब्रह्मणा शाशदान उग्रस्य मन्योरुदिमं नयामि ।।1 ।।
1.9.2
नमस्ते राजन्् वरुणास्तु मन्यवे विष्वं हि देव निचिकेषि द्रुग्धम्् ।
शतं सहस्रं प्र सुवाम्यन्यानयं नो जीवं शरदो व्यापेत्् ।।2 ।।
1.9.3
यदुवक्थानृतं जिह्वया वृजीनं बहु ।
राज्ञस्त्वा सत्य धर्मणो मुञ्चामि वरुणादहम्् ।।3 ।।
1.9.4
अमुञ्चं त्वा वैश्वानरादर्णवान्् महतस्परि ।
सजातानुग्र आ वद ब्रह्म चाप चकीहि न: ।।4 ।।
1.10.1
सीसायान्वाह वरुण: सीसायाग्निरुपावति ।
सीसं म इन्द्र: प्रायच्छदमीवायास्तु चातनम्् ।।1 ।।
1.10.2
इदं विष्कन्धं सहत इदं बाधते अत्रिण:।
अनेन विश्वा सासहै या जातानि पिशाव्या: ।।2 ।।
1.10.3
येऽमावाश्यां रात्रिमुदस्थुर्भ्राजमत्रिण: ।
अग्निस्तुरीयो यातुहा स उ न:पातु ताभ्य: ।।3 ।।
1.10.4
यदि हंस्यश्वं यदि गां यदि पूरुषम्् ।
सीसेन विध्यामस्त्वा यथा नोसो अवीरहा ।।4 ।।
1.10.0
(इति चतुर्चो नाम प्रथमकाण्डे द्वितीयोऽनुवाक:)
1.11.1
अभिवर्तेन मणिना येनेन्द्रो अभिवावृते ।
तेनेमं ब्रह्मणस्पते अभि राष्ट्राय वर्तय ।।1 ।।
1.11.2
अभि वृत्त: सपत्नाभि या नो आरातय: ।
अभिप्ह्रुतन्यन्तं तिष्ठाभि यो नो दुरस्यति ।।2 ।।
1.11.3
अभि त्वा देव: सविताभि सोमो अवीवृतत्् ।
अभि त्वा विश्वा भुतान्यभीवर्त यथाससि ।।3 ।।
1.11.4
उदसौ सूर्यो अगादुदितं मामकं वच: ।
यथाहं शत्रुहासान्यसपत्न: सपत्नहा ।।4 ।।
1.11.5
सपत्नक्षयणो वृशाभिराष्ट्रो विषासहि: ।
यथाहमेशं वीराणां विराजानि जनस्य च ।।5 ।।
1.12.1
तुभ्यमेव जरिमन्् वर्धतामयं मैनमन्ये मृत्यवो हिंसिषुस्त्वत्् ।
मातेव पुत्रं प्रमना उपस्थे मित्र एनं मित्र्यात्् पात्वंहस: ।।1 ।।
1.12.2
मित्रश्च त्वा वरुणश्च रिशादौ जरांमृत्युं कृणुतां संविदानौ ।
तदग्निर्होता वयुनानि विद्वान्् विश्वानि देवो जनिमा विवक्तु ।।2 ।।
1.12.3
द्यौष्टे पिता पृथिवी माता जरां मृत्युं कृणुतां दीर्घमायु: ।
यथा जीवा अदित्या उपस्थे प्राणापानाभ्यां गुपित: शतं हिमा: ।।3 ।।
1.12.4
त्वमीशिषे पशूनां पार्थिवानां ये जाता उत ये जनित्वा ।
मेमं प्राण हासिन्मो अपानो मैनं मित्रा वधिषुर्मो अमित्रा ।।4 ।।
1.13.1
इन्द्रेण दत्तो वरुणेन शिष्टो मर्द्भिरुग्र: प्रयतो न आगन्् ।
एतं वां द्यावापृथिवी परि ददामि स मा तृषत्् स मा क्षुधत्् ।।1 ।।
1.13.2
ऊर्जमस्मा उर्जस्वती धत्तं पयोऽस्मै पयस्वती धत्तम्् ।
ऊर्जमस्मै द्यावापृथिवी अधातां विश्वे देवा मरुत ऊर्जमाप:।।2 ।।
1.13.3
शिवा अस्य हृदयं तर्पयन्त्व नमीवो मोदमानश्चरेह ।
सवासिनौ पिबतां मन्थमेतमश्विनो रूपं परिधाय मायाम्् ।।3 ।।
1.13.4
तस्य पातारं स च तां पुरीषमूर्जा स्वधा सचतामेतमेषा ।
इन्द्र एतां ससृजे विद्धो अग्र ऊर्जां स्वधामजरां सा त एषा ।
तया त्वं जीव शरद: सुवर्चा मा त आ शुस्रोद्भिषजस्ते अक्रन्् ।।4 ।।
1.14.1
विश्वे देवासो अभि रक्षतेममुतादित्या जागृत यूयमस्मिन्् ।
मेमं समान उत वा न्यनाभिर्मेमं प्रापत्् पौरुषेयो वधो य: ।।1 ।।
1.14.2
ये वो देवा: पितरो ये च पुत्रा: सचेतसो मे श्रुणुतेदमुक्तम्् ।
सर्वेभ्यो व: परिददाम्येतं त एनं स्वस्ति जरसे नायाथ ।।2 ।।
1.14.3
ये देवा दिविष्ठ ये पृथिव्या ये अन्तररिक्ष औषधीष्वसु ।
ते कृणुत जरसमायुरस्मै शतमन्यान्् परि वृणक्त मृत्यून्् ।।3 ।।
1.14.4
येषां प्रयाजा उत वानुयाजा हुतभागा हुतादश्च देवा: ।
येशां व: पञ्चप्रदिशो विभक्तास्तां वो अस्मै सत्रसद: कृणोमि ।।4 ।।
1.15.1
अहं ते भगमा ददेऽधि शीर्ष्ण इव स्रजम्् ।
महामूल इव पर्वतो ज्योक्् पितृष्वासासै ।।1।।
1.15.2
इयं ते राजन्् कन्या वधूर्नि धूयते यम: ।
सा मातुर्बध्यतां गृहेऽथो भ्रातुरथो पितु: ।।2 ।।
1.15.3
इयं ते केतपा राजन्निमां ते परि दध्मसि ।
ज्योक्् पितृष्वासाता आ शीर्ण: समोप्यात्् ।।3 ।।
1.15.4
असितस्य ब्रह्मणा कश्यपस्य गयस्य च ।
अन्त:कोशमिव जामयोऽपि नह्यामि ते भगम्् ।।4 ।।
1.15.5
(इति चतुर्चो नाम प्रथमकाण्डे तृतीयोऽनुवाक:)
1.16.1
नक्तं जातास्योषधे रामे कृष्णे असिक्नि च ।
इदं रजनि रजय किलासं पलितं च यत्् ।।1 ।।
1.16.2
किलासं च पलितं च निरितो नाशया पृषत्् ।
आ त्वा स्वो अश्नुतां वर्ण: परा स्वेतानि पातय ।।2 ।।
1.16.3
असितं ते प्रलयनमास्थानमसितं तव ।
असिक्न्यस्योषधे निरितो नाशया पृषत्् ।।3 ।।
1.16.4
अस्थिजस्य किलासस्य तनूजस्य च यत्त्वचि ।
दूष्या कृतस्य ब्रह्मणा लक्ष्म श्वेतमनीनशम्् ।।4 ।।
1.17.1
जरायुज: प्रथम उस्रियो वृषा वातभ्रजा स्तनयन्नेति वृष्ट्या ।
स नो मृडाति तन्व ऋजुगो ऋजन्् य एकमोजस्त्रेधा विचक्रे ।।1 ।।
1.17.2
अङ्गे अङ्गे शोचिषा शिश्रियाणो यो अग्रभीत्् परुरस्य ग्रभीता ।
अङ्गं समङ्गं हविषा यजामि हृदि श्रितो मनसा यो जजान ।।2 ।।
1.17.3
मुञ्चामि शीर्षक्त्या उत कास एनं परुस्परुराविवेश यो अस्य ।
यो अभ्रजा वातजा यश्व शुष्मो वनस्पतीन्् सचतां पर्वतांश्च ।।3 ।।
1.17.4
शं ते परस्मै गात्राय समस्त्ववरायते ।
शं ते पृष्टिभ्यो मज्जभ्य: शमस्तु तन्वे तव ।।4 ।।
1.18.1
आ यातु मित्र ऋतुभि: कल्पमान: संवेशयन्् पृथिवीमुश्रियाभि: ।
तदस्मभ्यं वऋणो वायुरग्निर्बृहद्राष्ट्रं संवेश्यं दधातु ।।1 ।।
1.18.2
धाता मित्रो वऋणो देवो अग्निरिन्द्रस्त्वष्टा प्रति गृह्णन्तु मे वच: ।
हुवे देवीमदितिं शूरपुत्रां सजातानां मध्यमेष्ठा स्यामहम्् ।।2 ।।
1.18.3
हुवे सोमं सवितारं नमोभिर्विश्वान्् देवाँ अहमुत्तरत्वे ।
अयमग्निर्दीदाय दाह्नमेव सजातैरिद्धो अप्रतिब्रूवद्भि: ।।3 ।।
1.18.4
इहेदसाथ न पुरो गमाथेर्यो गोपा: पुष्टपतिर्व आजत्् ।
अस्मै व: कामायोप कामिनीर्विश्वे वो देवा उप संद्यामिह ।।4 ।।
1.19.1
अस्मिन्् वसु वसवो धारयन्त्विन्द्रस्त्वष्टा वऋणो मित्रो अग्नि: ।
इममादित्या उत विश्वे च देवा उत्तमे देवा ज्योतिषि धारयन्तु ।।1 ।।
1.19.2
अस्मै देवा: प्रदिशज्ज्योतिरस्तु सूर्यो अग्निरुत वा हिरण्यम्् ।
उत्तरेण ब्रह्मणा वि भाहि कृण्वानो अन्यानधरान्् सपत्नान्् ।।2 ।।
1.19.3
येनेन्द्राय समभरं पयांस्युत्तरेण ब्रह्मणा जातवेद: ।
तेन त्वमग्न इह वर्धयेमं रायस्पोषं श्रैष्ठ्यमा धेह्यस्मै ।।3 ।।
1.19.4
ऐषां यज्ञमुत वर्च्चो भरेहं रायस्पोषमुत वित्तान्यग्ने ।
सपत्ना अस्मदधरे भवन्तूत्तमे देवा ज्योतिषि धत्तनेमम्् ।।4 ।।
1.20.1
मा नो विदन्् विव्याधिनो मो अभिव्याधिनो विदन्् ।
आराच्छरव्या अस्मद्् विषूचीरिन्द्र पातय ।।1 ।।
1.20.2
विष्वञ्चो अस्मच्छरव: पतन्तु ये अस्ता ये चास्या: ।
देवा मनुष्या ऋषयोमित्रान्नो वि विध्यत ।।2 ।।
1.20.3
य: समानो योसमानो मित्रो नो जिघांसति ।
रुद्र: शरव्यया तानमित्रान्नो वि विध्यतु ।।3 ।।
1.20.4
सम्बन्धिश्चासंबन्धुश्च यो न इन्द्राभिधासति ।
देवास्तं सर्वे धूर्वन्तु ब्रह्म वर्म ममान्तरम्् ।।4 ।।
1.20.0
(इति चतुर्चोनाम प्रथमकाङ्दे चतुर्थोऽनुवाक:)
1.21.1
नासन्न सन्् स्वयं स्रसन्नसतीभ्यो असत्तरा: ।
सेहोररसतरा लवणाद्विक्लेदीयसी: ।।1 ।।
1.21.2
अपचित: प्र पतत: सुपर्णो वसतेरिव ।
सूर्य: कृणोतु भेशजं चन्द्रमा वोपोच्छतु ।।2 ।।
1.21.3
एन्येका श्येन्येका कृष्णैका रोहिणी द्वे ।
सर्वासामग्रभं नामावीरघ्नीरपेतन ।।3 ।।
1.21.4
असूतिका रामायण्यपचित्् प्र पतिष्यति ।
ग्लौरित: प्र पतिष्यति स गलन्तो न शिश्यति ।।4 ।।
1.21.5
अपेतो अपचित्वरीरिन्द्र: पूशा च चिक्यतु: ।
अपेत्वस्य ग्रीवाभ्यो अप पद्भ्यां विजामत: ।।5 ।।
1.22.1
आशानामाशापालेभ्यश्चतुर्भ्यो अमृतेभ्य: ।
इदं भूतस्याध्यक्षेभ्यो विधेम हविषावयम्् ।।1 ।।
1.22.2
य आशानामाशापालाश्चत्वार स्थन देवा: ।
ते नो निर््ॠत्या: पाशेभ्यो मुञ्चतांहंसोअहंस: ।।2 ।।
1.22.3
अश्लोणस्ते हविशा विधेयमस्रामस्ते घृतेना जुहोमि ।
य आशानामाशापालस्तुरीयो देव: स न: सुभूतमेह वक्षात्् ।।3 ।।
1.22.4
स्वस्ति मात्र उत पित्रे नो अस्तु स्वस्ति गोभ्य उत पूरुषेभ्य: ।
विश्वं सुभूतं सुविदत्रमस्तु नो ज्योगेव दृशेम सूर्यम्् ।।4 ।।
1.23.1
इदं जनासो विदथं महद्् ब्रह्म वदिष्यति ।
न तत्् पृथिव्यां नो दिवि यत: प्राणन्ति वीरुध: ।।1 ।।
1.23.2
अन्तरिक्शे समहासां स्थानं श्रान्त सदामिव ।
आस्थानमस्य भूतस्य विदुष्टद्वेधसो जना: ।।2 ।।
1.23.3
यद्रोदसी रेजमाने भूमिश्च निरतक्षताम्् ।
आर्दं तदद्य सर्वदा भिदूरस्येव वर्तसी ।।3 ।।
1.23.4
विश्वमन्याभि ववार विश्वमन्यस्यामधि श्रितम्् ।
दिवे च विश्ववेदसे पृथिव्यै चाकरं नम: ।।4 ।।
1.24.1
सं सं स्रवन्तु सिन्धव: सं वाता दिव्या उत ।
तेभिर्मे सर्वै: संस्रावैर्धनं सं स्रावयामसि ।।1 ।।
1.24.2
ये सं स्रावा: सं स्रवन्ति क्षीरस्य चोदकस्य च ।
तेभिर्मे सर्वै: संस्रावैर्धनं सं स्रावयामसि ।।2 ।।
1.24.3
ये नदीभ्य: संस्रवन्त्युत्सास: सदमक्षिता: ।
तेभिर्मे सर्वै: संस्रावैर्धनं सं स्रावयामसि ।।3 ।।
1.24.4
इदं हव्या उपेतनेदं संस्रावणा उत ।
इहैतु सर्वो य: पशुरस्य वर्धयता रयिम्् ।।4 ।।
1.25.1
हिरण्यवर्ण्णा: शुचय: पावका यासु जात: कश्यपो यास्विन्द्र: ।
या अग्निं गर्भं दधिरे सुवर्णास्ता न आप: शं स्योना भवन्तु ।।1 ।।
1.25.2
यासां राजा वऋणॊ यातिमध्ये सत्यानृते अवपश्यञ्जनानाम्् ।
या अग्निं गर्भं दधिरे सुवर्णास्ता न आप: शं स्योना भवन्तु ।।2 ।।
1.25.3
यासां देवा दिवि कृण्वन्ति भक्शं या अन्तरिक्षे बहुधा भवन्ति ।
या अग्निं गर्भं दधिरे सुवर्णास्ता न आप: शं स्योना भवन्तु ।।3 ।।
1.25.4
शिवेन मा चक्षुषा पश्यताप: शिवया तन्वोप स्पृशत त्वचं मे ।
या अग्निं गर्भं दधिरे सुवर्णास्ता न आप: शं स्योना भवन्तु ।।4 ।।
1.25.0
(इति चतुर्चोनाम प्रथमकाण्डे पञ्चमोऽनुवाक:)
1.26.1
सुपर्णो जात: प्रथमस्तस्य त्वं पित्तमासिथ ।
तदासुरी युधा जीता रूपं चक्रे वनस्पतीन्् ।।1 ।।
1.26.2
आसुरी चक्रे प्रथमेदं किलासभेषजमिदं किलासनाशनम्् ।
अनीनशत्् किलासं सरूपामकरत्त्वचम्् ।।2 ।।
1.26.3
सरूपा नाम ते माता सरूपो नाम ते पिता ।
सरूप कृत्त्वमोषधे सा सरूपमिदं कृधि ।।3 ।।
1.26.4
यत्तनूजं यदग्निजं चित्रं किलासं जज्ञिषे ।
तदस्तु सुत्वक्् तन्वो यतस्त्वाप नयामसि ।।4 ।।
1.26.5
श्यामा सरूपंकरणी पृथिव्या अध्युद्धृता ।
इदम्् षु प्र साधय पुना रूपाणि कल्पय ।।5 ।।
1.27.1
अभयं सोम: सविता कृणोत्वभयं द्यावापृथिवी उभे ।
अभयं स्वरन्तरिक्षं नो अस्तु सप्तऋषीणां हविषाभयं नोऽस्तु ।।1 ।।
1.27.2
अभयं द्यावापृथिवी इहास्तु नो अग्निनामित्रान्् प्रत्योषत पतीच: ।
मा ज्ञातारं मा प्रतिष्ठां विदन्त मिथो विघ्नाना उप यन्तु मृत्युम्् ।।2 ।।
1.27.3
पञ्च देवा अभयस्येशत इन्द्रस्त्वष्टा वऋणो मित्रो अग्नि: ।
मायं ग्रामो दुरित मेनननरद्नय्तर राज्ञामभि यात मन्यु:।।3 ।।
1.27.4
अस्मै ग्रामाय प्रदिशश्चतस्र ऊर्जं सुभूतं सविता दधातु ।
अशत्रुमिन्द्रो अभयं कृणोतु मध्ये च विशां सुकृते स्याम ।।4 ।।
1.28.1
अनु सूर्यमुदयतां हृद्योतो हरिमा च ते ।
यो रोहितस्य गोर्वर्णस्तेन त्वा परि दध्मसि ।।1 ।।
1.28.2
परि त्वा रोहितैर्वर्णैर्दीर्घायुत्वाय दध्मसि ।
यथा त्वमपरा असो अथोहरितो भव ।।2 ।।
1.28.3
या रोहिणीर्देव पत्या गावो या रोहिणीरुत ।
रूपंरूपं वयोवयस्तेन त्वा परि दध्मसि ।।3 ।।
1.28.4
शुकेषु ते हरिमाणं प्रपणाकासु दध्मसि ।
अथो हारिद्रवेषु ते हरिमाणं नि दध्मसि ।।4 ।।
1.29.1
या: पुरस्तादाचरन्ति नीचै: सूर्यादथो दिव: ।
एतमप्सरसां व्रातं ब्रह्मणाच्छा वदामसि ।।1 ।।
1.29.2
या अधरादाचरन्ति जिह्मा मुखा करिक्रती: ।
आहता अपता हतो नश्यन्त्वतश्चिन्वती: ।।2 ।।
1.29.3
या: कुल्या या वन्या या उ चोन्मादयिश्णव: ।
सर्वास्ता मृस्मशाकरं दृषदा खल्वाँ इव ।।3 ।।
1.29.4
चेतन्तीमश्मलां पलां तासां वो नमो अर्च्चिषे ।
आराद्यक्ष्मं नि धत्तास्मान्नो अधि पूरुषात्् ।।4 ।।
1.30.1
कामस्तदग्रे समवर्तत मनसो रेत: प्रथमं यदासीत्् ।
स काम कामेन बृहता सयोनी रायस्पोषं यजमानाय धेहि ।।1 ।।
1.30.2
त्वं काम सहसासि प्रतिष्ठितो विभुर्विभाव सुषखा सखीयते ।
त्वमुग्र: पृतनासु सासहि: सह ओजो यजमानाय धेहि ।।2 ।।
1.30.3
दूराच्चकमानाय प्रविपाणायाक्षये ।
आस्मा अशृण्वन्नाशा: कामेन माजनयत्् स्व: ।।3 ।।
1.30.4
कामेन मा काम आगन्् हृदयाद्धृदयं परि ।
यदमीषामदो मनस्तदैतूप मामिह ।।4 ।।
1.30.5
यत्काम कामयमना इदं कृण्मसि ते हवि: ।
तन्न: सर्वं समृध्यतामथैतस्य हविषो वीहि स्वाहा ।।5 ।।
1.30.6
क इदं कस्मा अदात्् काम: कामायादात्् ।
कामो दाता काम: प्रतिग्रहीता काम: समुद्रमा विवेश ।
कामेन त्वा प्रति गृह्णामि कामैतत्ते ।।6 ।।
1.30.0
(इति चतुर्चोनाम प्रथमकाण्डे षष्ठोऽनुवाक:)
1.31.1
इमं मे कुष्ठ पूरुशं तमा वह तं निष्कृधि ।
तमु मे अगदं कृधि ।।1 ।।
1.31.2
उदग्् जातो हिमवत: स प्राच्यां नीयसे जनम्् ।
तत्र कुष्ठस्य नामान्युत्तमनि वि भेजिरे ।।2 ।।
1.31.3
उत्तमो नास्युत्तमो नाम ते पिता ।
यत: कुष्ठ प्रजायसे तत एह्यरिष्टतातये ।।3 ।।
1.31.4
शीर्षहत्यामुपहत्यामक्ष्योस्तन्वो रप: ।
कुष्ठो नो विश्वतस्पातु दैवं समह वृष्ण्यम्् ।।4 ।।
1.32.1
यदग्निरापो अदहत्् प्रविश्य यत्राकृण्वन्् धर्मधृतो नमांसि ।
तत्र त आहु: परमं जनित्रं स न: संविद्वान्् परि वृङ्धि तक्मन्् ।।1 ।।
1.32.2
यदि शोको यद्यभीशोको रुद्रस्य प्राणो यदि वाऋणोऽसि ।
हुडुर्नामासि हरितस्य देव स न: संविद्वान्् परि वृङ्धि तक्मन्् ।।2 ।।
1.32.3
यद्यर्चिर्यदि वासि धूम: साकल्येषु यदि वा ते जनित्रम्् ।
हुडुर्नामासि हरितस्य देव स न: संविद्वान्् परि वृङ्धि तक्मन्् ।।3 ।।
1.32.4
नम: शीताय तक्मने नमो रूराय कृण्मो वयं ते ।
योन्येद्युरुभयद्युश्चरन्ति तृतीयकाय नमो अस्तु तक्मने ।।4 ।।
1.32.5
तृतीयकं वितृतीयं सदन्दिमुत हयनम्् ।
तक्मानं विश्वशारदं ग्रैष्मं नाशय वार्षिकम्् ।।5 ।।
1.33.1
आपो अद्यान्वचारिषं रसेन समसृक्ष्महि ।
पयस्वानग्न आगमं तं मा सं सृज वर्चसा ।।1 ।।
1.33.2
संमाग्ने वर्चसा सृज प्रजया च बहुं कृधि ।
विद्युर्मै अस्य देवा इन्द्रो विद्यात्् सहर्षिभि:।।2 ।।
1.33.3
इदमाप: प्रवहता वद्यं च मलं च यत्् ।
यच्च दुद्रोहनृतं यच्च शेपे अभीरुणम्् ।।3 ।।
1.33.4
शिवेनमा चक्षुषा पश्यताप: शिवाय तन्वोप स्पृशत त्वचं मे ।
शिवानग्नीनप्सुषदो हवामहे मयि क्षत्रं वर्च आ धत्त देवी: ।।4 ।।
1.33.5
यदापो नक्तं मिथुनं चचार यद्वा दुद्रोह दुरितं पुराणम्् ।
हिरण्यवर्णास्तत उत्पुनन्तु मा प्र मा मुञ्चन्तु वरुणस्य पाशात्् ।।5 ।।
1.34.1
अग्निर्जनविन्् मह्यं जायामिमामदात्् ।।1 ।।
1.34.2
सोमो वसुविन्् मह्यं जायामिमामदात्् ।।2 ।।
1.34.3
पूषा ज्ञाति विन्् मह्यं जायामिमामदात्् ।।3 ।।
1.34.4
इन्द्र: सहीयान्् मह्यं जायामिमामदात्् ।।4 ।।
1.35.1
अग्नये जनविदे स्वाहा ।1 ।
1.35.2
सोमाय वसुविदे स्वाहा ।2 ।
1.35.3
पूष्णे ज्ञातिविदे स्वाहा ।3 ।
1.35.4
इन्द्राय सहीयसे स्वाहा ।4 ।
1.35.0
(इति चतुर्चो नाम प्रथमकाण्डे सप्तमोऽनुवाक:)
1.36.1
या: पुरस्तादाचरन्ति या वा पश्चात्् सदान्वा: ।
अश्मानमृच्छन्तीर्यन्तु योयं स्वादावनाद्य: ।।1 ।।
1.36.2
या: अधरादाचरन्त्युत्तराद्वा सदान्वा: ।
अश्मानमृच्छन्तीर्यन्तु योयं स्वादावनाद्य: ।।2 ।।
1.36.3
या: पश्चादचरन्ति पुरस्ताद्वा सदान्वा: ।
अश्मानमृच्छन्तीर्यन्तु योयं स्वादावनाद्य: ।।3 ।।
1.36.4
या उत्तरादाचरन्त्यधराद्वा सदान्व: ।
अश्मानमृच्छन्तीर्यन्तु योयं स्वादावनाद्य: ।।4 ।।
1.37.1
उभयीरहमायाता: पराचीरकरं त्वत्् ।
देवेभिरन्या अस्ता बह्वीरन्या अथो दिवम्् ।।1।।
1.37.2
नमस्ते रुद्रास्यते नम: प्रतिहितभ्य: ।
नमो विसृज्यमानाभ्यो नमो निपतिताभ्य: ।।2 ।।
1.37.3
हिरण्मयीर्म उल्बण्य: षट्् सहस्राणि षट्् शता: ।
ताभि: परि श्रयामहे ता नो रक्षन्तु सर्वत: ।
बह्विदमन्यद्विष्ठितं तस्य कामं वि विध्यत ।।3 ।।
1.37.4
अयस्मयं मे विमितं यूष्मद्भिया महत्् कृतं नमसा नमसेन्यम्् ।
तेना परि श्रयामहे तन्नो रक्षतु सर्वत: ।।4 ।।
1.37.5
अयस्मयं वर्म कृण्वे द्वारं कृण्वे अयस्मयम्् ।
ख्रीलानयस्मयान्् कृण्वे तेनो रक्षन्तु सर्वत: ।
बह्वीदमन्यद्विष्ठितं तस्य कमं विविध्यत ।।5 ।।
1.38.1
इमा यास्तिस्र: पृथिवीस्तासां ह भूमिरुत्तमा ।
तासामधि त्वचो अहं समु जग्रभ भेषजम्् ।।1 ।।
1.38.2
श्रेष्ठमसि वैरुधानां वसिष्ठं भेषजानम्् ।
यज्ञो भग इव यामेषु देवेषु वऋणो यथा ।।2 ।।
1.38.3
रेवतीरनाधृष्टा: सिषासन्ती: सिषासथ ।
एतास्थ: केशवर्धनी रथो स्थ केशदृंहणी: ।।3।।
1.38.4
दृंह मूलमाग्रं यच्छ विमध्यं यमयौषधे ।
केशवर्धनमस्याथर्वणं केशदृंहणमस्याथर्वणम्् ।।4 ।।
1.39.1
अग्ने गोभिर्न आ गहीन्द्रो रय्यासचस्वन: ।
इन्द्रो धर्ता गृहेषु न: ।।1 ।।
1.39.2
सविता य: सहस्रिय: स नो गृहेषु रण्यतु ।
आ पुष्टमेत्वा वसु ।।2 ।।
1.39.3
त्वष्टा यो वृषभो युवा स नो गृहेषु रारणत्् ।
सहस्रेन शतेन च ।।3 ।।
1.39.4
धाता दधातु नो रयिमीशानो जगतस्पति: ।
स न: पूर्णेन यच्छतु ।।4 ।।
1.40.1
ममोभा मित्रा वऋणा ममोभेन्द्राबृहस्पती ।
मम त्वष्टा च पूषाच ममैव सविता वशे ।।1 ।।
1.40.2
मम विष्नुश्च सोमश्च ममैव मरुतो भुवन्् ।
सरस्वांश्च भगश्च विश्वे देवा वशे मम ।।2 ।।
1.40.3
ममोभे द्यावापृथिवी अन्तरिक्षं स्वर्मम ।
ममेमा: सर्वाऒशधीराप: सर्वा वशे मम ।।3 ।।
1.40.4
मम गावो ममाश्वा ममाजाश्चावयश्च ।
ममेदं सर्वमात्मन्वदेजत्् प्राणद्वशे मम ।।4 ।।
1.40.5
मह्यमाप मधुमतेरयन्त मह्यं सूर्यो अभरो ज्योतिषाकम्् ।
मह्यं देवा उत विश्वे तपोजा मह्यं देव: साविता व्यचोधात्् ।।5 ।।
1.40.0
(इति चतुरो नाम प्रथमकाण्डे अष्टमोऽनुवाक:)
1.41.1
अग्नेभ्यावर्तिन्नभि न आ ववृत्स्व ।
आयुषा वर्च्चसा सन्या मेधया प्रजया धनेन ।।1 ।।
1.41.2
अग्ने जातवेद: शतं ते सन्त्वावृत: सहस्रं त उपावृत: ।
अधा पुष्टस्येशान: पुनर्नो रयिमा कृधि ।।2 ।।
1.41.3
सह रय्या नि वर्तस्वाग्ने पिन्वस्व धारया ।
विश्वप्स्न्या विश्वतस्परि ।।3 ।।
1.41.4
पुनरूर्जा ववृत्स्व पुनरग्ने विशायुषा ।पुनर्न: पाह्यंहस: ।।4 ।।
1.42.1
या: सेना अभीत्वरीराव्याधिनीरुगणा उत ।
यस्तेनो यश्च तस्करस्तांस्ते अग्नेपि दधाम्यासनि ।।1 ।।
1.42.2
जम्भ्रैर्मलिम्लूनग्ने दंष्ट्राभ्यां तस्करानुत ।
हनूभ्यां स्तेनान्मघवन्तांस्त्वं खाद सुखादितान्् ।।2 ।।
1.42.3
ये ग्रामेषु मलिम्लुच स्तेनासस्तस्करावने ।
ये कक्षेष्वघायवस्तांस्तऽग्नेपि दधाम्यासनि ।।3 ।।
1.42.4
यो अस्मभ्यमरातीयाद्् यश्च नो द्वेषदिज्जन: ।
आमाद: क्रव्यादो रिपूंस्तानग्ने सं दहा त्वम्् ।।4 ।।
1.43.1
आ क्रन्दय धनपत उदेनमर्दयामुत: ।
अर्वाञ्चं पुनरा कृधि यथाहं कामये तथा ।।1 ।।
1.43.2
परिसर्त्त: परिधावाकर्त्त: पुनरा कृधि ।
अथो म इन्द्रश्चाग्निश्चामुमा नयतादिह ।।2 ।।
1.43.3
एकार्क एककामाय यस्मै कामाय खायसे ।
तेन मे विश्वधावीर्यामुमा नयतादिह ।।3 ।।
1.43.4
यत्र यत्र चरन्तं न्यम्रैगभि: सूर्य: ।
ततो मे पथ्ये रेवत्यमुमा नयतादिह ।।4 ।।
1.44.1
असितस्य तैमातस्य बभ्रोरपोदकस्यच ।
सर्वा विषस्य धामान्युद््नेवाग्निमवीवरे ।।1 ।।
1.44.2
इषीकादन्त दूल्लभ: किं मे सखायमा तुद: ।
न मामपश्यआगतं सतीनं विषदूषणम्् ।।2 ।।
1.44.3
यत्तालव्ये दति संसिसिक्शे विषं त्वम्् ।
त्रयस्तुदा रुजामसि बभ्रुवो नकुलस्त्वत्् ।।3 ।।
1.44.4
त्रयो वै स्म: सखायो बभ्रुवो नकुलस्त्वत्् ।
ते सर्वे अप्यपातयन्नाहेयमरसं विषम्् ।।4 ।।
1.45.1
सारस्वतं वृषणं बभ्रुवक्शं शीतरूरे तन्वावस्य भीमे ।
अन्येद्युकं सदन्दित्वा तृतीयक हुवेनमस्यं सहदेवमप्सुजम्् ।।1 ।।
1.45.2
सारस्वतं वृषणं बभ्रुवक्शं शीतरूरे तन्वावस्य भीमे ।
अन्येद्युकं सदन्दित्वा तृतीयक हुवेनमस्यं सहदेवमप्सुजम्् ।।1 ।।
1.45.3
यो हर्षयञ्जञ्जभः स्वेदनो वशी वशः प्रारः शीतरूराशी मनून्।
सो अस्मभ्यं मृडयन् प्रेहि संसितो यं वयं द्विष्मस्तमभि प्रजानन्।।3 ।।
1.45.4
नमस्ते विद्म ते कासनायनं यतोयतः सुरभे सं बभूविथ।
स नो मा हिंसीर्नमो अस्तु तुभ्यं शीर्षक्त्यायस्मादिह पारया नः।।4 ।।
1.46.1
अस्य त्वं ददतऋ सोम राजन् वर्मेव तन्वं परि पारहि विश्वतः।
यो ब्रह्मणे राधो विद्धों ददाति तस्य सोम प्र तिर दीर्घमायुः।।1 ।।
1.46.2
अस्य सोम प्र तिर दीर्घमायुरहानीव सूर्यो वासराणि।
मास्या सुस्रोन्नाशया व्यध्मनो विषं बहिः शल्यश्चरतु रोगो अस्मात्।।2 ।।
1.46.3
दानं तृष्णायाः परि पातु विद्धं दानं क्षुधो दानविदेव मृत्योः।
अविस्कन्द्धो भवतु यो ददात्या प्यायते पपुरिर्दक्षिणया।।3।।
1.46.4
आ प्यायतां पपुरिर्दक्षिणया वर्मेव स्यूतं परि पाहि विश्वतः।
बहिर्विषं तन्वो अस्त्वस्य स्रंसतां शल्यो अध्यारे अस्मात्।।4 ।।
1.46.5
ब्रह्मा शरव्यामप बाधतामितो नद्याः कूलान्नावमिवाधि शम्बी।
तस्मै दद दीर्घमायुष्कृणुष्व शतं च नः शरदो जीवतादिह।।5 ।।
1.46.6
यदा ददाति प्रददाति यदा ब्रह्मा प्रति गृह्णाति राधो अस्य।
आदिद्विद्यादुपहत्यारातिः सर्वे यक्ष्मा अप तिष्ठन्तु साकम्।।6 ।।
1.47.1
व्याघ्ररूपः सुरभिः सिंहस्य रेतसा कृतः।
मध्ये पृथिव्या निष्ठितं समक्षद् यातुधान्यः।।1 ।।
1.47.2
अभि प्रेहि माप विक्थाः पदे गृभाय मापदे।
अत्रैव सर्वा जम्भय याः काश्च यातुधान्यः।।2 ।।
1.47.3
प्रतीबोधश्चतुरक्षः स्रक्त्यो अस्मेव वीडुभित्।
प्रतीचीः कृत्या आकृत्यामुं कृत्याकृतं जहि।।3 ।।
1.47.4
कृत्याकृतं वलगिनं मूलिनं शपथेय्यम्।
इन्द्रस्तु सर्वांस्तान् हन्तु सप्तघ्नेन रूवामिव।।4 ।।
1.48.1
अरसस्य सर्कोटस्य नीचीनस्योपसर्पतः।
विषं हि सर्वमादिष्यथो एनमजीदभम्।।1 ।।
1.48.2
नते बाह्वो रसो अस्ति नशीर्षे नोत मध्यतः।
किमिदं पापयामुया पुच्छे विभर्ष्यभकम्।।2 ।।
1.48.3
यत्तेस्कन्धानुपतस्थो विजाम्नि यच्च ते परौ।
अपमित्यमिवाभृतं मलं ते प्रति दध्मसि।।3 ।।
1.48.4
अदन्ति त्वा पिपीलिका वि वृश्च्यन्ति मयूर्यः।
सर्वे भलब्रवाथ शार्कोटमरसं विषम्।।4 ।।
1.48.1
कृतं मे दक्षिणे हस्ते सव्ये मे जय आहित।
गोजिद््भूया समस्वजित्कृतं च यो हिरण्यजित्।।1 ।।
1.48.2
अक्षाः फलवतीं दिवं दत्त गां क्षीरिणीमिव।
सं मा कृतस्य धास्या धनुः स्नाव्नेव नह्यत।।2 ।।
1.48.3
उभौ हस्तौ प्रतिदीव््नो ब्रह्मणापोम्भामसि।
कलिरेनं यथा हनदास्य वेदो भरामहै।।3 ।।
1.48.4
आ भद्रं द्वापरमुत त्रेतां परा कलिम्।
कृतं मे हस्त आहितं स हि सौमनसो महान्।।4 ।।
1.50.1
यदेयथ परेयथ यत्त एतन्मन ईयते।
ततस्त्वा पुनरर्वाञ्चं भूतस्याजीगमत् पतिः।।1 ।।
1.50.2
आ त्वा नयाद््भूत पतिरा देवो बृहस्पतिः।
आदित्याः सर्वे त्वा नेषन् विश्वे देवाः सुवर्चसः।।2 ।।
1.50.3
अनुमतिः सरस्वती भगो राजा न्या नयात्।
शालामानस्य पत्नीहैवास्य मनस्करत्।।3 ।।
1.50.4
यस्त्वा निनानयकः स उ त्वेहा नयात्पुनः।
मनो हि ब्रह्माण्मे विदुर्विश्वकर्मो मनीषिणः।।4 ।।
1.51.1
गातो हविर्जनयन्तस्थ इन्द्राग्रं ज्येष्ठ पर्यगामेह देव।
स गातो गातोत्तमापयापि मस्मभ्यमिन्द्र ददतः प्रचेतः।।1 ।।
1.51.2
अग्निर्नः पुरएतास्त्वञ्जसा बृहस्पतिः सन्यास्तु नः सखा।
इन्द्रं हुवे वृत्रहरँ पुरन्दरं भगेनाद्य भगवन्तः स्याम।।2 ।।
1.51.3
त्वं सोम दिव्यो नृचक्षाः सुगां अस्मभ्यं पथो अनु ख्यः।
अभि नो गोत्रं विदुष इव नेषोऽच्छा नो वाचमुशतीं जिगासि।।3 ।।
1.51.4
इमामग्ने शरणिं मीमृषो न इममध्वानं यमगाम दूरम्।
आपिः पिता प्रमतिः सोम्यानां भृमिरस्यृषिकृन्मर्त्यानाम्।।4 ।।
1.52.1
ये पुरस्तादास्यन्देते गावौ स्वऋषभे इव
कृणोम्यर्वणी अहमश्ववारादणीयसी।।1 ।
1.52.2
ये अधरादास्यन्देते गावौ स्वऋषभे इ।
कृणोम्यर्वणी अहमश्वारादणीयसी।।2 ।।
1.52.3
ये पश्चादास्यन्दते गावौ स्वऋषभे इव।
कृणोम्यर्वणी अहमश्ववारादणीयसी।।3 ।।
1.52.4
ये उत्तरादास्यन्दते गावौ स्वऋषभे इव।
कृणोम्यर्वणी अहमश्ववारादणीयसी।।4 ।।
1.53.1
अग्ने यशस्विन् यशसा वर्धयेममिन्द्रवतीमुपचितिमिहा वह।
अयं मूर्धा परमेष्ठी सुवर्चाः समानानामुत्तमश्लोको अस्तु।।1 ।।
1.53.2
धाता विधर्ता परमोत सन्दृक् प्रजापतिः परमेष्ठी विराट्।
स्तोमाश्छन्दांसि निविदो म आहुस्ते अस्मै राष्ट्रमुप सं नमस्तु।।2 ।।
1.53.3
भद्र मिच्छन्त ऋषयः स्वर्विदस्तपो दीक्षामुपनिषे दुरग्रे।
ततो राष्ट्रं बलमोजश्च जातं तदस्मै देवा उप सं नमन्तु।।3 ।।
1.53.4
उपा वर्तध्वमुप न एत सर्वेऽयं चेत्ताधिपतिर्वो अस्तु।
समानं मन्त्रमभि मन्त्रयाध्वा इमं पश्चादुप जीवाथ सर्वे।।4 ।।
1.54.1
त्वमग्ने प्रमतिस्त्वं पितासि नस्त्वं सखा युज्योसि जातवेदः।
त्वं विश्ववित् गातुवित् कविर्विश्वा आशा अभयाः सन्तस्मे।।1 ।।
1.54.2
इदं वर्चो अग्निना दत्त मागन् भर्गो यशऋ सह ओजो वयो बलम्।
त्रयस्त्रिंशद् यानि वीर्याणि तान्यग्निः प्रददातु मे।।2 ।।
1.54.3
वर्च आ देहि मे तन्वां सह ओजो वयो बलम्।
इन्द्रियाय त्वा कर्मणे वीर्याय प्रति गृहणामि शतशारदाय।।3 ।।
1.54.4
ऊर्जे त्वा बलाय त्वौजसे सहसे त्वा।
अभिभूयाय त्वा राष्ट्रभृत्याय पर्यूहामि शतशारदाय।।4 ।।
1.54.5
ऋतुभिष्ट्वार्तवैरायुषे वर्चसे त्वा।
संवत्सरस्य तेजसा तेन संहनु कृण्मसि।।5 ।।
1.55.1
इदमाञ्जनमनाजे शैलूनमाकनिक्रदम्।
अभि मा चक्रन्द भग ऋषभो वासितामिव।।1 ।।
1.55.2
अश्वः कनिक्रदत् यथा प्रत्यङ् मा भग आगमन्त्।
तमहं प्रेण्या अधि पुत्रमिवोपस्थ आधिषि।।2 ।।
1.55.3
अक्ष्यौ मे मधुसंकाशे जिह्वा मे मधुवादिनी।
नसोरधि प्रमन्दनं दत्सु मे सारघं मधु।।3 ।।
1.55.4
मधुमन्मम नीसनं जघनं मधुमन्मम।
मामित् किल त्वं वावनः शाखां मधुमतीतिव ।।4 ।।
1.56.1
प्रेता जयता नर उग्रवाः सन्तु बाहवः।
इन्द्रो वः र्म यच्छत्वनाधृष्या यथासथ।।1 ।।
1.56.2
इर्द्धर्षन्तां मघवन्नायुधान्यत् सत्वनां मामकानां मनांसि।
उर्द्धर्षन्तां वाजिनां वाजिनान्युद्वीराणां जयतामेतु घोषः।।2 ।।
1.56.3
पृथग् घोषा उलुलयः केतुमन्त उदीरताम्।
देवा इन्द्रज्येष्ठा मऋतो यन्तु सेनया।।3 ।।
1.56.4
अवसृष्टा परा पत शरव्ये ब्रह्म संशिते।
जया मित्रान् प्र पद्यस्व मामीषां कञ्चनोच्छिषः।।4 ।।
1.57.1
दूष्या दूषिरसि हेत्या हेतिरसि मेन्या मेनिरसि।
स्रक्त्योसि प्रतिसरोसि पुनः सरोसि प्रत्यभिचरणोसि।।1 ।।
1.57.2
प्रति तमभि चर योऽस्मान् द्वेष्टि यं वयं द्विष्मः।
सुरिरसि वर्च्चोधास्तनूषानायुष्यः कृत्यादूषणः।।2 ।।
1.57.3
शुक्रोसि भ्राजोसि ज्योतिरसि स्वरसि।
आप्नुहि श्रेयांसमति समं क्राम।।3 ।।
1.58.1
विष्कन्धस्य काबवस्य कर्दमस्योलूक्याः।
अपस्थानस्य कृत्या यास्तेषां त्वं खृगले जहि।।1 ।।
1.58.2
प्र मृणीह्युपहत्यां कर्दमं नीलशाक्य्म्।
अधा सारमिव दारुण आयुष्कृणोम्यन्तरम्।।2 ।।
1.58.3
प्र मृणीह्युपहत्यां कर्दमं नीलशाक्य्म्।
अधा सारमिव दारुण आयुष्कृणोम्यन्तरम्।।3 ।।
1.58.4
विविद्धस्यावतृण्णस्य हृदस्य चाहृदस्य च।
त्रिपर्णी विश्वभेषजीदं कृणोतु भेषजम्।।4 ।।
1.58.5
काबवस्य विष्कन्धस्यापस्थापनभेधजम्।
इदं कृणोमि भेषजं यथायमगदोषति।।5 ।।
1.59.1
यस्मादङ्गात् संसुस्राव यद््बभूव गलन्त्यशः।
गावो वत्समिव जानानास्तत् परैतु यथायथम्।।1 ।।
1.59.2
नासृगस्ति पतङ्गस्य तर्दस्य मशकाद्याः।
वेणोः पुतुद्रोर्नास्त्यसृङ् मास्य ग्लौर्मापचिद्भुवत्।।2 ।।
1.59.3
अहं वेद यथासिथ गुर्विका नाम वा असि।
अमुं त्वं तमितो गच्छ यमहं द्वेष्मि पुरुषम्।।3 ।।
1.59.4
तस्यापि मध्य आ सीद नील ग्रीवासु सीदता।
वातस्यानु प्रवां मशकस्यानु संविदम्।।4 ।।
1.59.5
प्रेतो यन्त्वग्रुवो निरितो यत्न्वग्रुवः।
अधराचीमितः रः।।5 ।।
1.59.6
प्राहं ग्लावमध्मासं निरहं ग्लावमध्मासम्।
अधराचीरितः परः।।6 ।।
1.60.1
अभि त्वामहमोजसेन्द्रो दस्यूनिवाभुवम्।
सपत्नि नश्यतादितो दूरं गच्छाध्योकसः।।1 ।।
1.60.2
सासहा इदहं पतिं सासहै श्वशुरा उभौ।
अथो सपत्नीं सासहै यथा नश्यात्योकसः।।2 ।।
1.60.3
अभिभूरहमागमं विश्वकर्मा महावदात्।
अहं मित्रस्य कल्पन्येषु गृहेषु दुष्टरात्।।3 ।।
1.60.4
उत्तिष्ठ मम वा इदं न तवेहापि किं चन।
माञ्चैव पश्यन्नायत्यमुञ्च दिवि सूर्यम्।।4 ।।
1.61.1
यस्त्वा मृत्युरभ्यधत्त जायमानं सुपाशया।
तन्ते सत्यस्य हस्ताभ्यामुदमुञ्चद् बृहस्पतिः।।1 ।।
1.61.2
अभि त्वा जरिमाहित गामुक्षणमिव रज्ज्वा।
व्यन्ये यन्तु मृत्यवो यानाहुरितराञ्छतम्।।2 ।।
1.61.3
प्र विशतं प्राणापानावनड््वाहाविव व्रजम्।
शरीरमस्याङ््गानि जरिम्णे नयतं युवम्।।3 ।।
1.61.4
इहैव स्तं प्राणापानौ मेमं हासिष्टं मृत्यवे।
अयं जरिम्णः शेवधिररिष्ट इह वर्द्धताम्।।4 ।।
1.61.5
जरसे त्वा परि ध्मो जरसे नि धुयामसि।
जरा त्वा भद्रया नेषद् व्यन्ये यन्तु मृत्यवो यानाहुरितराञ्छतम्।।5 ।।
1.62.1
मुञ्चामि त्वा हविषा जिवनाय कमजातयक्ष्मादुत राजक्ष्मात्।
ग्राह्या गृभीतो यद्येष एतत्तत इन्द्राग्नी प्र मुमुक्तमेनम्।।1 ।।
1.62.2
यदि क्षितायुर्यदि वा परेतो यदि मृत्योरन्तिकं नीत एव।
तमा हरामि निर््ऋतेरुपस्थादस्पार्षमेनं शतशारदाय।।2 ।।
1.62.3
सहस्राक्षेण शतवीर्येण शतायुषा हविषाहार्षमेनम्।
इन्द्रो यथैनं जरसे नयात्यति विश्वस्य दुरितस्य पारम्।।3 ।
1.62.4
शतं जीव शरदो वर्धमानः शतं हेमन्ताञ्छतमु वसन्तान्।
शतमिन्द्राग्नी सविता बृहस्पतिः शतायुषा हविषाहार्षमेनम्।।4 ।।
1.63.1
यत्ते अन्नं भुवस्पत आक्षियेत पृथिवीमनु।
तस्य नस्त्वं भुवस्पते सं प्र यच्छ प्रजापते।।1 ।।
1.63.2
व्यात्ते परमेष्ठिनो ब्रह्मणापीपदाम तम्।
संवत्सरस्य दंष्ट्राभ्यां हेतिस्तं समधादभि।।2 ।।
1.63.3
इयं त्वं भवस्त्वाहुतिः समिद्देवी सहीयसी।
राजो वरुणस्य बन्धोसि सोमुमामुष्यायण-
ममुष्याः पुत्रमह्ने रात्र ये बधान।।3 ।।
1.63.4
मृणोसि देव सवितर्गायत्रेणच्छन्दसा।
मृणामुष्य पशनू द्विपदशचतुष्पदः।।4 ।।
1.63.5
योऽस्मान् द्वेष्टि यं वयं द्विष्मस्तं जहि
तं मृणस्तस्मै मा मीमृणस्तस्मै दुराहा।।5 ।।
1.64.1
नि ते पदं पदे मम नि चित्तमेतु निष्कृतः।
यथा सः केवलो ममाहं साधारणी तव।।1 ।।
1.64.2
पदेन गामनु यन्ति पदेनाश्वं पदारथम्।
पदेन मर्या मत्त्वं न एषो नो अहं त्वत्।।2 ।।
1.64.3
माप सृपो मा परा सृपो मान्यत्रास्मन्मनस्कृथाः।
यं त्वाहिरिव भोगैर्नाकुलेन परीमसि।।3 ।।
1.64.4
नि त्वा कृण्वे सम्नहने नि कुरीरे न्योपशे।
नि त्याधमस्मि लोम्नि न्वित्वा मुष्कयोर्मृजे।।4 ।।
1.65.1
घृता हृदा पृथिवी मा न एनोऽस्मान् प्रजान्वेचत किल्बिषाणि।
अनातुराः सुमनसः सुवीरा ज्योग्जीवन्तस्तव सख्ये स्याम्।।1 ।।
1.65.2
अन्तरेमि यातुधानानन्तरेमि किमीदिनः।
धियाम प्रित्या वयं सरस्वत्या चरामसि।।2 ।।
1.65.3
मा ते रिषं खनिता यस्मै च त्वा खनामसि।
द्विपाच्चतुष्पादस्माकं मा रिषद्देव्योषधे।।3 ।।
1.65.4
अन्या यो अन्यामवत्वन्यान्यस्या उपावत।
सध्रिचीः सवर्ता भूत्वा अस्यावत वीर्यम्।।4 ।।
1.66.1
धृवस्तिष्ट भुवनस्य गोप मा सं विक्था वनस्पते।
अत्रैव त्वमिह वयं सुवीरा विश्वा मृधो अभिमातीर्व्यस्य।।1 ।।
1.66.2
यो वानस्पत्यानामधिपतिर्बभूव यस्मिन्निमा विश्वा भुवनान्यार्पिता।
तमनज्मी मधुना दैव्येन तस्मान्मणिं निर्ममे विश्वरूपम्।।2 ।।
1.66.3
इमं मणिं विश्वजितं सुवीरमस्मादश्वत्थात् पर्युद््भूरामि।
येन विश्वाः पृतनाः सञ्जया न्यथो द्युमत्समितिमा वदानि।।3 ।।
1.66.4
सबन्धुश्चासबन्धुश्च यो न इन्द्राभिदासति।
वृश्चामि तस्याहं मूलं प्रजां चक्षुरथो बलम्।।4 ।।
1.67.1
देवी देव्या जातामि पृथिव्यामध्योषधे।
तं त्वा नितत्नि केशेभ्यो दृंहणाय खनामसि।।1 ।
1.67.2
इन्द्रस्त्वा खनत्प्रथमो वरुणस्य दुहितृभ्यः।
दृह जातां जनयाजातां ये जातास्तानु वर्षीयसस्कृधि।।2 ।।
1.67.3
यस्ते केशोवततः समूलो यश्च वृह्यते।
सर्वं तं विश्वभेषज्यामि षिञ्चामि वीरुधा।।3 ।।
1.67.4
अभीशुना मेयोऽस्तु विजामेनानुमेयः।
केशो नड इव वर्धतां शीर्ष्णस्ते असितस्परि।।4 ।।
1.68.1
यथा नडं कशिपुने स्त्रियो भिन्दन्त्यश्मना।
एवा भिनद्मि ते मुष्कौ तस्मै त्वामवसे हुवे।।1 ।।
1.68.2
त्वं वीरुधां श्रेष्ठतमाभिश्रुतास्योषधे।
सामुमद्य पूरुषं क्लीवमोपशिनं कृधि।।2 ।।
1.68.3
क्लीवं कृध्योपशिनमथो कुरिरिणं कृधि।
उभाभ्यामस्य ग्रावभ्यामिन्द्रो भिनत्वाण्ड्यौ।।3 ।।
1.68.4
क्लीव क्लीवं त्वाकरं वधो वध्नि त्वाकर-
मरसारसं त्वाकरमरसारसोसि।
कुरीरमस्य शीर्षणि कुम्भं चाधि निदध्मसि।।4 ।।
1.68.1
ये ते नाड्यौ देवकृते ययोस्तिष्ठति वृष्ण्यम्।
ते ते भिनद्मि शम्मयामुष्या अधि मुष्कयोः।।5 ।।
1.69.1
जायमानो निररुजत् सपत्नान् दोधतो भयान्।
स वै सपत्नानां सभा अवालप्स्यो अनाशयत्।।1 ।।
1.69.2
आरादरातिं कृणुतेऽशस्तिमप बाधते।
अवालप्स्यः स यो मणिः सहस्वानभिमातिहा।।2 ।।
1.69.3
चक्षुरस्य सूत्रमासीत्तर्द्म श्रोत्रमुताभरत्।
अवालप्स्यः स यो मणि- सहस्वानभिमातिहा।3 ।।
1.69.4
इमं मणिमावालप्स्यं यस्मिन्नारोहयामसि।
स वै सपत्नाना दत्ते स एनं पातु विश्वतः स एनं जसरे नयात्।।4 ।।
1.70.1
यतो जीवेभ्यो न पितूनुपैति यमानशे दुष्कृतं दैधिषव्यम्।
अयज्ञः प्रथमो यो विवेश कृच्छ्रादिज्योतिरभ्यश्नवातै।।1 ।।
1.70.2
नास्यौषधीष्वप्यस्ति नाप्स्वन्तर्नास्य सूर्यं संदृशमेति चक्षुः।
भूमिर्द्वेष्टि चरन्तमेनं यमानशे दुष्कृतं दैधिषव्यम्।।2 ।।
1.70.3
कृते देवा अमृजतैन एतत् कृत एनं मनुष्येष्वमृष्ट।
तत एतदमुया रक्ष ईर्ते प्रमुक्तं ज्योतेरधि दूरमेति।।3 ।।
1.70.4
येभिः पाशैर्दिधिषूपतिर्विबद्धः परौ परावार्पितो अङ्गे अङ्गे।
वि ते चृत्यन्तां विचृतो हि सन्ति।
भ्रूणघ्नि षूषन् दुरितानि मुष्टाः।।4 ।।
1.70.0
(इति चतुर्थो नाम प्रथमकाण्डे चतुर्दशोऽनुवाकः)
1.71.1
अग्निष्टे विश आ नयादिन्द्रो वायुर्बृहस्पतिः।
स ते धर्ममदीधरद्धातेव भुवनेभ्यः।।1 ।।
1.71.2
बृहस्पते परयेता विशामि ह्यग्निः पश्चादभि नुदात्यायतीः।
वायुरेना दक्षिणतः पूषोत्तरादपानुदात्।।2 ।।
1.71.3
आ सहस्री शतरथ आ रेवान्येतु नो विशन्।
इन्द्रो वामेन विश्पतिरा रूपेण बृहस्पतिः।।3 ।।
1.71.4
स्वर्जुष्टः कश्यपश्य स राष्ट्रे जागरत्स्वे।
ऋषभः शातमातुरः श्वेतन्तादविहृतो देवान् यज्ञेन बोधयात्।।4 ।।
1.72.1
महाजनाः प्रथमा ये दिदिविरे धने संहत्य महति द्विराजे।
तेषां वरे यः प्रथमो जिगाय तस्याहं लोकमनूद््भिदेयम्।।1 ।
1.72.2
मेदिनस्ते बैभीदकास्तत इन्द्र उपावतु।
अव्या वृक इव संरभ्य जिगीवानस्तमायसि।2 ।।
1.72.3
उद्बाहू हिरण्य जिद् गोजिदश्वजितौ भरे।
व्याघ्रो जघ्निवाँ इवोतिष्ठाधि देवनात्।।3 ।।
1.72.4
आदिनवं प्रतिदीव्ने कृतेनास्माँ अभि क्षर।
वृक्षमिवाशन्या जहि यो अस्मान् प्रतिदीव्यति।।4 ।।
1.73.1
दिवस्पृथिव्याः पर्यन्तरिक्षाद्वनस्पतिभ्यो अध्योषधीभ्यः।
यत्रयत्र विभृतो जातवेदा स्ततस्ततो जुषमाणो न एहि।।1 ।।
1.73.2
यस्ते अप्सु महिमा यो वनेषु य ओषधीषु पशुष्वप्स्वन्तः।
अग्ने सर्वास्तन्वः सं रभस्व ताभिर्न एहि द्रविणोदा अजस्रः।।2 ।।
1.73.3
यस्ते देवेषु महिमा स्वर्गो याते तनूः पितृष्वा विवेश।
पुष्टिर्याते मनुष्येषु पप्रथेऽने तया रयिमस्मासु धेहि।।3 ।।
1.73.4
श्रुत््कर्णाय कवये वेद्याय वचोभिर्वाकैरुप याम रातिम्।
यतो भयमभयं तन्नो अस्त्वव देवानां यज हेडो अग्ने।।4 ।।
1.74.1
इन्द्रो देवानां वऋणो धृतव्रतः सोमो वीरुधां जगतः परस्पाः।
वायुः पशूनां पशुपा जनानामयं पुरोरा नो अस्यास्तु मूर्धा।।1 ।।
1.74.2
मूर्धादिवो अन्तरिक्षस्य मूर्धा मूर्धा सिन्धूनामुत पर्वतानाम्।
मूर्धा विश्वस्य भुवनस्य राजाऽयं पुरोरा नो अस्यास्तु मूर्धा।।2 ।।
1.74.3
मृघस्ते सम्नाड् वहन्तु सर्वाँ अमित्रान् राजा वरुणो विषूचः।
इन्द्रः शत्रूनसुनीतिं नयाति तेऽयं पुरोरा नो अस्यास्तु मूर्धा।।3 ।।
1.74.4
विशस्त्वा राजन् प्रदिशो जुषन्तां दैविर्विशः सुप्रकेताः सकेताः।
विश्वा आशा मनुष्यो विभाह्ययं पुरोरा नो अस्यास्तु मूर्धा।।4 ।।
1.74.5
विशस्त्वा राजन् प्रदिशो जुषन्तां दैविर्विशः सुप्रकेताः सकेताः।
विश्वा आशा मनुष्यो वि भाह्ययं पुरोरा नो अस्यास्तु मूर्धा।।5 ।।
1.75.1
वि बाधस्व दृंहस्व व्रीडयस्वाधस्पदं शत्रवस्ते भवन्तु।
सपत्नसाह ऋषभो जनाषाडुग्रश्चेत्ता पञ्च कृष्टीर्वि राज।।1 ।।
1.75.2
शिवं क्षेत्र मनमीवन्ते अस्तूत्तमे नाके अधि तिष्ठेहि।
पुत्रान् भ्रातृत् बहुलान् पश्यामानो विश्वे त्वा देवा इह धारयन्तु।।2 ।।
1.75.3
त्वष्टा रूपेण सविता सवेनाहर्मित्रेण वऋणेन रात्री।
इन्द्रो जैष्ठ्येन ब्रह्मणायं बृहस्पतिर्धाता त्वा धीभिरभि रक्षत्विह।।3 ।।
1.75.4
वास्तोस्पत इह नः शर्म यच्छ घने वृत्राणां सङ्गथे वसूनाम्।
इहैवधि ग्रामपतिर्जनाषा़ड् विश्वैर्देवैर्गुपितो रक्षमाणः।।4 ।।
1.75.0
(इति चतुर्चो नाम प्रथमकाण्डे पञ्चदशोऽनुवाकः)
1.76.1
ऊर्ध्वो भव प्रति विध्याध्यस्मदुग्रं धनुरोजस्वाना तनुष्व।
प्रतिदुर्हार्दं हरसाशृणीहि कृत्वानमग्ने अधंर कृणुष्व।।1 ।।
1.76.2
प्रत्येनं याहि प्रतिभङ्ग्ध्येनं विविध्यन्नग्ने वितरं वि भाहि।
प्रत्यङ् प्रेहि वर्त्मना जर्हृषाणः कृत्याकृते दुष्कृते माधि वोचः।।2 ।।
1.76.3
यो नो दुर्हाद्धृदयेनाभिवस्ते यश्चक्षुषा मनसा यश्च वाचा।
प्रत्यङ् दंष्ट्राभ्यामभितं वभूषं कृत्याकृतं दुष्कृतं निर्दहाग्ने।।3 ।।
1.76.4
प्रती बोधश्चतुरक्षो दिव्यो अश्मेव वीडुभित्।
प्रभञ्जञ्छत्रून् प्रति याह्यग्ने कृत्याकृतं दुष्कृतं हृदये विध्य मर्मणि।।4 ।।
1.77.1
इन्द्र क्षत्रमभि वाममोजोऽजायथा वृषभ चर्षणीनाम्।
अपानुदो जनममित्रयन्तमुरुं देवेभ्यो अकृणोरु लोकम्।।1 ।।
1.77.2
मृगो नो भीमः कुचरो गिरिष्ठाः परावत आजगामा परस्याः।
सृकं संशाय पविमिन्द्र तिग्मं वि शत्रून्ताडि विमृधो नुदस्व।।2 ।।
1.77.3
अंहोमुचे प्र भरे मनीषामाशुत्राम्णो सुमतिमावृणानः।
इदमिन्द्र प्रति हव्यं गृभाय सत्याः सन्तु यजमानस्य कामाः।।3 ।।
1.77.4
अंहोमुचं वृषभं यज्ञानीं विराजन्तं प्रथममध्वराणाम्।
अपां नपातमश्विनौ हुवे धिय इन्द्रेण न इन्द्रियं धत्तमोजः।।4 ।।
1.78.1
धातारमिन्द्रं सवितारमूतये हुवे देवाँ अमृतान्मर्त्यः सन्।
श्रेष्ठो नो वसवो धत्त धाम्नि मा रधाम द्विषते मो अरातये।।1 ।।
1.78.2
अधि ब्रवीत्वधि वक्ता न इन्द्रो अधि ब्रवीतु सविता दैव्येन।
स्वस्ति मित्रावरुणा च धत्तां रात्रिंरात्रिमहरहश्च देवाः।।2 ।।
1.78.3
अधि ब्रवीतु पृथिवी उतद्यौरधिब्रुवन्तु मरुतः पृश्निमातरः।
यो नो द्वेष्ट्यरणो योः सनाभिः पविरिव नेमेरधरः सो अस्तु।।3 ।।
1.78.4
यस्य त्रया गतमनुप्रयन्ति देवा मनुष्याः पशवश्च सर्वे।
तन्नो देवं मनो अधि ब्रवीतु सुनीतिन्नो नयतु द्विषते मा रधाम।।4 ।।
1.79.1
वर्च्चस्वानसि देवेषु वर्च्चस्वानोषधीष्वा।
अथो वर्चस्विनं कृधि यमश्वत्थाधिरोहसि।।1 ।।
1.79.2
यमश्वत्थो अध्यरुक्षद्राजा मनुष्यं जनम्।
इन्द्रमिव वि मृधो हनत्तस्माद्राष्ट्रमनपच्युतम्।।2 ।।
1.79.3
आरोह नाम वा असि सहस्वानुदजायथाः।
तं त्वा सपत्न सासहमश्वत्थ वि भरादयम्।।3 ।।
1.79.4
राजा वा असि भूतानामृषभो वीरुधां पतिः।
स नः सपत्नानश्त्थ विषूचो व्युदा कृधि।।4 ।।
1.80.1
सम्पश्यमाना अमृता य आयन् शुद्धा योनिभ्योस्परिजाय मानाः।
शिवं कृण्वाना उपजिघ्रतेमं वीरं विरेष्वप्या कृणुध्वम्।।1 ।।
1.80.2
शिवो वो वीर इह जातो अस्तु शुद्धो योनिभ्यस्परिजायमानः।
अरिष्टोऽयं वर्द्धतां सर्वमायुर्वर्म ज्यायोभ्यो हविषा कृणोतु।।2 ।।
1.80.3
जरांमृत्युं प्रेप््सतु जीव एष नास्य क्रिमिरीशातो नोत जम्भः।
शंरभ्य जीव शरदः सुवर्चा अग्निष्टे गोपा अधिपा वसिष्ठः।।3 ।।
1.80.4
जरामृत्युर्जरायुर्जराचक्षुर्जरास्वः।
जरसे त्वा जरदष्टिं परि ददामि।।4 ।।
1.80.5
द्योष्टे पिता पृथिवी मातान्तरिक्षमात्मा।
वातः प्राणः सूर्यश्चक्षुर्विदस्पयः।।5 ।।
1.80.6
सुपर्णस्त्वाभ्यव पश्यादायुषे वर्चसेऽयमन्नस्यान्नपतिरस्तु वीरः।।6 ।।
1.80.0
(इति चतुर्चो नाम प्रथमकाण्डे षोडषोऽनुवाकः)
1.81.1
यज्ञस्य चक्षुः प्रभृतिर्मुखं च वाचा श्रोत्रेण मनसा जुहोमि।
इमं यज्ञं विततं निश्वकर्मणा देवा यन्तु सुमनस्यमीनाः।।1।।
1.81.2
ये देवानामृत्विजो ये च यज्ञिया येभ्यो हव्यं क्रियते भागधेयम्।
इमं यज्ञं सह पत्नीभिरेत्य यावन्तो देवास्तति मादयन्ताम्।।2।।
1.81.3
यन्मा हुतं यदहुतमाजगाम यस्मादन्नान्मनसोद्रारजीमि।
यद्देवानां चक्षुष आगसीनमग्निष्टद्धोता सुहुतं कृणोतु।।3 ।।
1.81.4
अग्नेष्ट््वा जिह्वया हुतमिष्टं मऋद््भिरनुमतं पितृभिः प्राश्नामि।।4 ।।
1.82.1
अग्नेः प्रजातं परि यद्धिरण्यममृतं दधे अधि मर्त्येषु।
य एनद्वेद स इदेनदर्हति जरामृत्युर्भवति यो बिभर्ति।।1 ।।
1.82.2
यद्धिरण्यं सूर्येण सुवर्णं प्रजावन्तो मनवः पूर्व ईषिरे।
तत्त्वा चन्द्रं वर्चसा सं सृजात्यायुस्मान् भवति यो बिभर्ति।।2 ।।
1.82.3
आयुषे त्वा वर्चसे त्वौजसे च बलाय च।
यथा हिरण्यतेजसा विभासासि जनाँ अनु।।3 ।।
1.82.4
यद्वेद राजा वरुणो वेद देवो बृहस्पतिः।
इन्द्रो यद्धृत्रहा वेद त्त आयुष्यं भुवत्तत्ते वर्चस्यं भुवत्।।4 ।।
1.83.1
यदावध्नन् दाक्षायणा हिण्यं शतानीकाय सुमनस्यामानाः।
तत्ते वध्नामि शतशारदायायुष्मान जरदष्टिर्यथासः।।1 ।।
1.83.2
नैनं रक्षांसि नः पिशाचाः सहन्ते देवानामोजः प्रथमजं ह्येतत्।
यो विभर्त्ति दाक्षायणा हिरण्यं स जीवेषु कृणुते दीर्घमायुः।।2 ।।
1.83.3
अपां रेतो ज्योतिरोजो बलं च वनस्पतीनामुत वीर्याणि।
इन्द्र इवेन्द्रीयमव रुध्मो अस्मिन् स दक्षमाणो बिभरद्धिरण्यम्।।3 ।।
1.83.4
समानां मासामृतुभिष्ट्वाहं संवत्सरस्य पयसा पिपर्मि।
इन्द्राग्नी त्वा ब्रह्मणा वावृधानावायुष्मन्तमुत्तमं त्वा करातः।।4 ।।
1.84.1
यत्ते चतस्रः प्रदिशो मनो जगाम दूरकम्।
तत्त आ वर्त्तयामसीह क्षयाय जीवसे।।1 ।।
1.84.2
यत्ते भूमि चतुःस्रक्तिं मनो जगाम दूरकम्।
तत्त आ वर्त्तयामसीह क्षयाय जीवसे।।2 ।।
1.84.3
यत्ते यमं वैवस्वतं मनो जगाम दूरकम्।
तत्त आ वर्त्तयामसीह क्षयाय जीवसे।।3 ।।
1.84.4
यत्ते समुद्रमर्णवं मनो जगाम दूरकम्।
तत्त आ वर्त्तयामसीह क्षयाय जीवसे।।4 ।।
1.84.5
यत्ते दिवं यत् पृथिवीं मनो जगाम दूरकम्।
तत्त आ वर्त्तयामसीह क्षयाय जीवसे।।5 ।।
1.84.6
यत्ते वायुमन्तरिक्षं मनो जगाम दूरकम्।
तत्त आ वर्त्तयामसीह क्षयाय जीवसे।।6 ।।
1.84.7
यत्ते सूर्यं यदूषसं मनो जगाम दूरकम्।
तत्त आ वर्त्तयामसीह क्षयाय जीवसे।।7 ।।
1.84.8
यत्ते चन्द्रं नक्षत्राणि मनो जगाम दूरकम्।
तत्त आ वर्त्तयामसीह क्षयाय जीवसे।।8 ।।
1.84.9
यत्त आपो यदोषधीर्मनो जगाम दूरकम्।
तत्त आ वर्त्तयामसीह क्षयाय जीवसे।।9।।
1.84.10
यत्ते परमां परावतं मनो जगाम दूरकम्।
तत्त आ वर्त्तयामसीह क्षयाय जीवसे।।10 ।।
1.85.1
यं गृह्णन्त्यस्परसो यं मथ्नाति बृहस्पतिः।
तं क्यपश्य ब्रह्मणा सविता पुनरा भरत्।।1 ।।
1.85.2
यो भर्त्ताकृः परिधाय मृगेष्वपि धावति।
तं कश्यपश्य ब्रह्मणा सविता पुनरा भरत्।।2 ।।
1.85.3
सविताग्निर्ब्रह्म सोम इन्द्रस्त्वष्टा बृहस्पतिः।
एते मरु द्युतं त्वा ब्रह्मणा पुनरा भरन्।।3 ।।
1.85.4
भद्रां वाचं शिवं चक्षुर्मरुद्युताय कृण्मसि।
इमा ह्यस्मा ओषधिमा हराम्य रुन्धतीम्।।4 ।।
1.85.0
(इति चतुर्चो नाम प्रथमकाण्जे सप्तदशोऽनुवाकः)
1.86.1
त्रिभ्यो रुद्रेभ्यः प्रवसन् यजासि ज्येष्ठः कनिष्ठ उत मध्यमो यः।
ज्योतिस्काराः कवयः सोमपा ये कण्वा अदन्तु निरितो वधेन।।1 ।।
1.86.2
इन्द्राग्नी वीतं हविषः संविदानौ समिद्धो अग्निः समिधा गीर्भिरिन्द्रः।
नुदेथां कण्डवा निरितो अरातिमाराद्रक्षांसि तपतं व्यस्मत्।।2 ।।
1.86.3
वास्तोष्पते सुप्रजसः सुवीरा षष्ठीस्यामि शरदः शतानि।
दुर्वास्तु कण्वा अभि निर्णुदस्व सुवास्त्वस्माँ उप सं विशस्व।।3 ।।
1.86.4
या तन्तिषत्खलसद् या च गोष्ठे या जाताः शकधूमे सभायाम्।
प्रपायां जाता उत याश्च भित्सु ताश्चातयामः शिवता नो अस्तु।।4 ।।
1.86.5
दुद्वा च दुद्वती च स्थस्तद््वां नाम तद्वां नामधेयम्।
रुद्रप्रेषिते स्तो व्ये नाम पर्यस्मान वृङ््क्तम्।
यो नो द्वेष्टि तमृच्छतम्।।5 ।।
1.86.6
वीची नामास्यघहारा नाम।
नमस्ते अस्तु वातकेऽन्यत्रास्मदघं कृधि।।6 ।।
1.86.7
ऋजीते परि णो नामग्रेण परि णो नम।
अश्मानं तन्वं कृण्महे अद्या नः सोम मृडय।।7 ।।
1.87.1
त्वं दर्भासि पतिरोषधीनां विभिन्दन् यासि कन्या इवैनाम्।
भिन्धि शिरः कृमेर्जायां न्यास्य शरीरं भिन्ध्युत भिन्ध्यस्थि।।1 ।।
1.87.2
यः कीकसास्थ्नो वीरदात्परुंषि यस्योद्धार उष्णिहास्ता हि वव्रे।
हनिष्यामि वां निरतः परेतं तृणान्यत्तमवसीरिणामिव।।2 ।।
1.87.3
अयं य आस्ते जठरेष्वन्तः कास्फीवशं निरुजं मर्त्यस्य।
1.87.4
हनिष्यामि वां निरतः परेतं स्तायदेयथुः प्रति वामभुत्सि।
ब्रह्मणा वां परितृह्य समन्तं विच्छेत्स्यामि नकुल इव सर्पम्।।4 ।।
1.88.1
यज्ञपतिमृषय एनसाहुर्निर्भक्ता भागादनु तप्यमानाः।
यदेनश्चकृवान् बद्ध एष ततो विश्वकर्मन् प्रमुमुग्द्ध्येनम्।।1 ।।
1.88.2
अदान्यान् सोमपान् मन्यमानो यज्ञस्य विद्वान् समये न धीरः।
मधव्यान् स्तोकानप यान् रराध सं मा तैः सृजतु विश्वकर्मा।।2 ।।
1.88.3
ये भक्षयन्तो न वसूनयानुधूर्यानग्नयो अन्वतप्यन्त्व धृष्ण्या।
या तेषामवया दुरिष्टात् स्विष्टं तद्विश्वकर्मा कृणोतु।।3 ।।
1.88.4
भीमा ऋषयो नमो अस्त्वभ्यश्चक्षुर्यदेषां मनसश्च संदृक्।
बृहस्पतये महिषाय दिवे नमो विश्वकर्मन्नमस्ते पाह्यस्मान्।।4 ।।
1.89.1
सर्वा इमा ओषधयः पृथिव्यामधि निष्ठिताः।
अथैव भद्रिके त्वमसुरेभ्यो अजायथा।।1 ।।
1.89.2
शतं ह्यस्परसां शतं स्वन्वतीनाम्।
गन्धर्वपत्नीनां शतस्येन्द्रो अपि कृतच्छिरः।।2 ।।
1.89.3
याः पतन्ति पुरोवातं पतन्ति रेष्मभिः सह।
चेतन्तिमश्मलां पलामिन्द्रो अप्सरसो हनत्।।3 ।।
1.89.4
वि वो यशो हवामहे वि वो हविष्यमोदनम्।
अपावरीरपोर्णुतास्मद् यक्ष्ममपोर्णुत वातस्तेजन्यं यथा।।4 ।।
1.90.1
असितस्य विद्रधस्य लोहितस्य वनस्पते।
विसल्पकस्यौषधे मोच्छिषः पिशितं चन।।1 ।।
1.90.2
यत्ते बलास तिष्ठतः कक्षे मुष्कावपाकृतम्।
वेदाहं तस्य भेषजं चीपद्रामभिचक्षणम्।।2 ।।
1.90.3
निर्बलासं बलासिनो विसल्पमुत विद्रधम्।
परोपहत्यां ते वयं परा यक्ष्मं सुवामसि।।3 ।।
1.90.4
शीर्षरोगमङ्गरोगं शूक्तिबल्गं विलोहितम्।
परा ते अज्ञातं यक्ष्ममधराञ्चं सुवामसि।।4 ।।
1.90.0
(इति चतुर्चो नाम प्रथमकाण़्डे अष्टादशोऽनुवाकः)
1.91.1
पयो देवेषु पय ओषधीषु पय आशासु पयोऽन्तरिक्षे।
तन्मे धाता सविता च धत्तां विश्वे तद्देवा अभि सं गृणन्तु।।1 ।।
1.91.2
पयो यदप्सु पय उस्रियासु पय उक्थेषूत पर्वतेषु।
तन्मे धाता सविता च धत्तां विश्वे तद्देवा अभि सं गृणन्तु।।2 ।।
1.91.3
यन् मृगेषु पय आविष्टमस्ति यदेजति पतति यत् पतत्रिषु।
तन्मे धाता सविता च धत्तां विश्वे तद्देवा अभि सं गृणन्तु।।3 ।।
1.91.4
यानि पयांसि दिव्यार्पितानि यान्यन्तरिक्षे वहुधा वहूनि।
तेषामीशाने वशिनि नो अद्य प्रदत्तां द्वावापृथिवी अहृणीयमाने।।4 ।।
1.92.1
आगन्मेमां समितिं विश्वरूपां यस्यां पूर्वमवदद्येव एकः।
सा नः सूक्तैर्जुजुषाणा समीच्यस्मान् वृणीतां सुमनस्यमाना।।1 ।।
1.92.2
इयं देवी समितिर्विश्वरूपा शिल्पं कृण्वाना चरति जनेषु।
तां राजानः कवयो हृत्सु केतैरराजानश्च वदनैः पुनन्ति।।2 ।।
1.92.3
अग्निं सामित्यमुप सं सदेम वाचा प्रियं मधुमत्या वदन्तः।
सोमो राजा वऋणो मित्रधर्मा मयि श्रीयमाण उप सं नमन्तु।।3 ।।
1.92.4
यो वः शुष्मो हृदये यो बाह्वोर्यश्च चक्षुषि।
जिह्वाया अग्रे यो मन्युस्तं वो वि नयामसि।।4 ।।
1.93.1
त्रिष्कुष्ठासि वृत्राज्जातस्त्रिर्दिवस्परि जज्ञिरे।
त्रिः सोमाज्जज्ञिषे त्वं त्रिरादित्येभ्यस्परि।।1 ।।
1.93.2
जीवलं नघारिषं जयत्कमपराजितम्।
तं त्वामृतस्येशानं राजन् कुष्ठा वदामसि।।2 ।।
1.93.3
अन्तरा द्यावापृथिवी अन्तरिक्षमिदं महत्।
तत्रामृतस्येशानं कुष्ठं देवा अबध्नत।।3 ।।
1.93.4
कुष्ठोसि देवकृतो हिमवद््भ्यो निराभृतः।
तीक्ष्णाभिरभ्रिभिः खातुः स चकर्तार सं विषम्।।4 ।।
1.94.1
यास्ते शतं धमनयः सहस्राणि च विंशतिः।
बभ्रोरश्वस्य वारेणापि नह्यामि ता अहम्।।1 ।।
1.94.2
शतस्य ते धमनीनां सहस्रस्यायुतस्य च।
दृतेः पदमिव सारथिरपि नह्यामि यद् बिलम्।।2 ।।
1.94.3
परमस्यां परावति शुष्को भण्डुश्च तिश्ठतः।
ततः शुष्कस्य शुष्मेण तिष्ठन्तु लोहिनीरपः।।3 ।।
1.94.4
परि वः सिकतामयं मरुं बिले वपामसि।
दकचिदस्रवित् पुरा तकचिदशमीदिदम्।।4 ।।
1.95.1
रुद्र मा त्वा जिहीडाम सुष्टुत्या मघवन्मा सुहूत्या।
भिषक् तमं त्वा भिषजां श्रुणोम्यु न्नो वीराँ ईरय भेषजेभिः।।1 ।।
1.95.2
रुद्र यत्ते गुह्यं नाम यत्ते अद्धातयो विदुः।
शिवा शरव्या या तव तयानो मृडजीवसे।।2 ।।
1.95.3
अग्निं त्वाहुर्वैश्वानरं सदनान् प्रदह्न्न्वगाः।
स नो देवत्राधि ब्रूहि मा रिषामा वयं तव।।3 ।।
1.95.4
याः देवैः प्रहितेषुः पतात्तपसे वा महसे वावसृष्टा।
सोमस्त्वामस्मद्यावयतु विद्वानवन्तु नः परितो देवहूतिषु।।4 ।।
1.95.0
(इति चतुर्चो नाम प्रथमकाण़्डे ऊनविंशोऽनुवाकः)
1.96.1
रायष्पोषं धेहि नो जातदेव ऊर्जावदग्ने यशः सूनृतावत्।
दधाम भागं सुनवाम सोमं यज्ञेन त्वामुप शिक्षेम शक्र।।1 ।।
1.96.2
वयमग्ने धनवन्तः स्यामालं यज्ञायोत दक्षिणायै।
ग्रावा वदेदभि सोमस्यांशुनेन्द्रं शिक्षे मेन्दुना सुतेन।।2 ।।
1.96.3
ईशानं त्वा शुश्रुमा वयं पुरो दधानां धनपते।
गोमदग्ने अश्ववद््भूरिपुष्टं हिरण्यवदन्नवद्धे हि मह्यम्।।3 ।।
1.96.4
दुहां मे द्यौः पृथिवी पयोऽजगरो मा सोदकोभि वि सर्पतु।
प्रजापतिना तन्वमा प्रीणेऽरिष्ठो म आत्मा।।4 ।।
1.97.1
अस्मां जुषध्वमसवोऽद्य मा नः पुरा जरसोऽसवो वधिष्ठ।
पाका गृणीमस्तव वीर्याय शतं हिमानधिपतिर्न एहि।।1 ।।
1.97.2
उन्मृणो अगादार्जुनमगात् सुश्रुद् भगवो गोपाय मा।
अह्नेद्यात्मानं परि ददे सूर्यप्राणो भवामि।।2 ।।
1.97.3
नि मृणो अगादासितमगात् सुश्रुद््भगवो गोपाय मा।
रात्रयेद्यात्मानं परि ददेऽग्निप्राणो भवामि।।3 ।।
1.97.4
अनाभूरस्य नाभोऽनाभुवो भूयास्म।
स यत्र त्वं प्रजापते त्रिरेकस्याह्नः प्रजाः सम्पश्यसि।
तत्र मामपि सं पश्यानष्टपशुर्भुवनस्य गोपाः।।4 ।।
1.98.1
यथा मृगं रोपयसि तिरश्चर्माति विध्यसि।
एवा त्वमुग्र ओषधेऽमुं रोपय मामभि।।1 ।
1.98.2
बन्धश्चेमा उपधिश्च मधुमन्नौ समञ्जनम्।
द्वारौ भगस्येमा ऊरू मृगस्तुष्यन्निवा चर।।2 ।।
1.98.3
अभि त्वाधामभिधिना जालेनेव महाजषम्।
यथा मम क्रतावसो मम चित्ते स चावहै।।3 ।।
1.98.4
अहं वै त्वदुत्तरास्म्यध त्वमुपधिर्मम।
सं नौ बध्नामि संवन्धनेन यथासावाविचर्त्यवा मृत्योरा परावतः।।4 ।।
1.99.1
अपोच्छन्ती दुःष्वप्न्यमप दुर्हार्दमुच्छतम्।
अपोष्टं सर्वं क्षेत्रियं सर्वाश्च यातुधान्यः।।1 ।।
1.99.2
उदगातां भगवती विचृतौ नाम तारके।
वि क्षेत्रियस्य मुञ्चतां सं ग्रम्थिं हृदयस्य च।।2 ।।
1.99.3
नमो अस्तु वरत्राभ्यो नम ईषायुगेभ्यः।
मृगायारण्ये तिष्टते क्षेत्रियायाकरं नमः।।3 ।।
1.99.4
आखोरिदं क्षैत्रपत्यं मनोश्च मानवस्य च।
मनः सर्वस्य पश्यत इह भूयः स्यादिति।।4 ।।
1.100.1
उदेहि देवि कन्य आचिता वसुना सह।
न त्वा तरन्त्योषधयो बाह्याः पर्वतीया उत।।1 ।।
1.100.2
यथा त्वा देव्योषधे सर्वः कामयते जनः।
एवा भगस्य नो धेहि देवेभ्य इवामृतं परि।।2 ।।
1.100.3
उत्सक्तपत्न्योषध आवतंकरणीदसि।
यदेषी यन्निषीदसि तत्र त्वाहं समग्रभमश्वमिवाश्वाभिधान्या।।3 ।।
1.100.4
यथा कुमारस्तरुणो मातरं प्रति नन्दति।
एवास्मान् प्रति नन्दतु यां वयं कामयामहे।।4 ।।
1.100.0
(इति चतुर्चो नाम प्रथमकाण्डे विंशोऽनुवाकः)
1.101.1
त्रीणि पात्राणि प्रथमान्यासन् तानि सत्यमुत भूतं ततक्ष।
ऋतस्यमाने अधि या ध्रुवाणि येभिर्देवा अमृतं भक्षयन्ति।।1 ।।
1.101.2
स्वर्यद्देवा विभजन्त आयं त्रीणि पात्राणि प्रथमान्यासन्।
आदित्या एकं वसवो द्वितियं तृतीयं रुद्रा अधि सं बभुवुः।।2 ।।
1.101.3
धातावेद सवितैतानि सर्वा बृहस्पतिः प्रथमो देवो अग्निः।
येभिरिन्द्रो जठरमापृणीते त्रिभिः पात्रैरुत विश्वे च देवाः।।3 ।।
1.101.4
ऊर्ध्वा तिष्ठन्ति न नु जिह्वा भवन्ति नोनं बभुव कतमच्चनैषाम्।
देवानां पात्राणि निहितानि यानि तानि सं पाति य ऋतस्य गोपाः।।4 ।।
1.102.1
पौर्णमासी प्रथमा यज्ञियासीदह्नां रात्रीणामतिशर्वरेषु।
येत्वां यज्ञैर्यज्ञेन बोधयन्त्यमी ते नाकं सुकृतः परेताः।।1 ।।
1.102.2
पूर्णा पश्चादुत पूर्णा पुरस्तात् पौर्णमासी मध्यत उज्जिगाय।
तस्यां देवैः संवसन्तो महित्वा नाकस्य पृष्ठे समिषा मदेम।।2 ।।
1.102.3
चतस्रो दिशः प्रदिशो ह पञ्च ष़डुर्वीराहू रजसो विमानीः।
द्वादशर्तव आर्तवाश्च ते मा प्याययन्तु भुवनस्य गोपाः।।3 ।।
1.102.4
यथादित्या अंशुमाप्याययन्ति यमक्षितमक्षितये पिबन्ति।
एवा मामिन्द्रो वऋणो बृहस्पतिरा प्याययन्तु भुवनस्य गोपाः।।4 ।।
1.103.1
आगन् रात्री सङ्गमनी वसूनां विश्वं पुष्टं वस्वावेशयन्ती।
अमावास्यायै हविषा विधेमोर्जं वसाना पयसा न आगन्।।1 ।।
1.103.2
मा त्वा रात्रि पुरो दघन् मोत पश्चा विभावरि।
आयुष्मन्तः सुप्रजसः सुवीरा ऋध्यास्म त्वा सुवर्चसः।
1.103.3
यस्य देवस्य सुमतौ सुनीतिरेति सुमतिं गृहाणात्।
आ मा पुष्टं च पोष्यं च रात्र्या देवानां सुमतौ स्याम।।3 ।।
1.103.4
अहमेवास्म्यमावास्या मा विशन्ति सुकृतो मयीमे।
मयि देवा उभये साध्याश्चेन्द्रज्येष्ठाः समगच्छन्त सर्वे।।4 ।।
1.104.1
प्रथमाह व्युवास सा धेनुरभवद्य मे।
सा नः पयस्वती दुहा उत्तरामुत्तरां समाम्।।1 ।।
1.104.2
यां देवाः प्रतिनन्दन्ति धेनुं रात्रिमुपायतीः।
संवत्वरस्य या पत्नी सा नो अस्तु सुमङ्गली।।2 ।।
1.104.3
संवत्सरस्य प्रतिमां ये त्वा रात्र्युपासते।
तेषामायुष्मतीं प्रजां रायस्पोषेण सं सृज।।3 ।।
1.104.4
इयमेव सा या प्रथमा व्यौच्छत् साप्स्वन्तरासु चरति प्रविष्टा।
वद्यूर्जिगाय नवगज्जनित्री त्रय एनां महिमानः सचन्ते।।4 ।।
1.105.1
वानस्पत्या ग्रावाणो घोषमक्रत हविष्कृण्वन्तः परिवत्सरीणम्।
एकाष्टके सुप्रजसः सुवीरा वयं स्याम पतयो रयीणाम्।।1 ।।
1.105.2
ईडायास्पदं घृतवत्सरीसृपं जातवेदः प्रतिहव्या गृभाय।
ये ग्राम्याः पशवो विश्वरूपास्तेषां सप्तानां मयि रन्तिरस्तु।।2 ।।
1.105.3
इडया जुह्वतो हविर्देवान् घृतवता यजे।
गृहानलुभ्यतो वयं दृषदो मोप गोमतः।।3 ।।
1.105.4
यज ऋःतुभ्य आर्तवेभ्यो माद्भ्यः संवत्सराय च।
धार्त्रे विधर्त्रे समृधे भूतस्य पतये यजे।।4 ।।
1.106.1
आयमगन् संवत्सरः पतिरेकाष्टके तव।
तस्मै देवाय हविषा विधेम स उ नः शर्म यच्छतु।।1 ।।
1.106.2
एकाष्टकायै हविषा विधेम यर्तून् पञ्चानु प्रविष्टा।
सस्येन सस्यमुपस़ञ्चरन्तोऽरिष्टास ऋतुनर्तुमुप सं चरेम।।2 ।।
1.106.3
वसन्तो ग्रीष्मो मधुमन्त वर्षाः शरद्धेमन्त ऋतवो नो जुषन्ताम्।
आनो गोषु भजन्त्वा प्रजायां सुशर्मण्येषां त्रिवरूथे स्याम।।3 ।।
1.106.4
एकाष्टका तपसा तप्यमाना जजान गर्भ महिमानमिन्द्रम्।
तेन देवा व्यषहन्त शत्रून् हन्तासुराणामभवच्छचीपतिः।।4 ।।
1.106.5
पूर्णादर्वे परापत सुपूर्णा पुनरापत।
सर्वान् यज्ञान् सम्पृञ्चतीषमूर्जं न आ भर।।5 ।।
1.106.6
इषमूर्जं न आभूत्येडया पशुभिः सह।
सरस्वति त्वमस्मासु रायस्पोषं नि यच्छ।।6 ।।
1.106.0
(इति चतुर्चो नाम प्रथमकाण्डे एकविंशोऽनुवाकः)
1.107.1
वातस्य नु महिमा रथस्या रुजन्नेति स्तनयन्नस्य घोषः।
दिवस्पृगेत्यरूणानि कृण्वन्नथो एति पृथिव्या रेणुमस्यन्।।1 ।।
1.107.2
सं प्रेरते अनुवातस्य विष्ठा मैनं गच्छन्ति समनेव योषाः।
ताभिर्विद्वान् सरसं देव ईयते पतिर्विश्वस्य भुवनस्य गोपाः।।2 ।।
1.107.3
आत्मा देवानां भुवनस्य गोपा यथावशं चरति देव एषः।
घोष इदस्य श्रूयते न रूपं तस्मै देवाय हविषा विधेम।।3 ।।
1.107.4
अन्तरिक्षे पथिभिरीयमानो न नि विशते कतमच्चनाहः।
अपां योनिः प्रथमजा ऋतस्य क्व स्विज्जातः कुत आ बभुव।।4 ।।
1.107.5
अन्तरिक्षे पतयन्तं वात त्वामाशुमाशुभिः।
पश्यन्ति सर्वे चक्षुषा न सर्वे मनसा विदुः।।5 ।।
1.107.6
उपत्रिकं सं च विचं त्रिर्यमं चतुरेकजम्।
तं मातरिश्वानं देवं दिवो देवा अवासृजन्।।6 ।।
1.108.1
अप न्यधुः पौरुषेयं वधं मदिन्द्राग्नी धाता सविता बृस्पतिः।
सोमो राजा वरुणो अश्विना यमः पूषास्मान् परि पातु मृत्योः।।1 ।।
1.108.2
यानि चकार भुवनस्य यस्पतिः प्रजापतिर्मातरिश्वा प्रजाभ्यः।
प्रदिशो यानि वसते दिशश्च तानि मे वर्माणि बहुलानि सन्तु।।2 ।।
1.108.3
यत्तनुष्वनह्यन्त देवा द्विराजयोधिनः।
इन्द्रो यच्चक्रे वर्म तदस्मान् पातु विश्वतः।।3 ।।
1.108.4
वर्म मे द्यावापृथिवी वर्माहर्वर्म सूर्यः।
वर्म मे विश्वे देवाः क्रन्मा मा प्रापत् प्रतीचिका।।4 ।।
1.109.1
सोमा रुद्रा वि बृहतं विषूचीममीवा या नो गयमाविवेश।
बाधेथां द्वेषो निऋतिं पराचैः कृतं चिदेनः प्र मुमुक्तमस्मत्।।1 ।।
1.109.2
तिग्मायुधौ तिग्महेती सुशेवौ सोमारुद्राविह सु मृडतं नः।
प्रणो मुञ्चतं दुरिता दवद्याद् गेपायतं नः सुमनस्य मानौ।।2 ।।
1.109.3
सोमारुद्रा धारयेथां वसुवीर्यं प्र वामिष्ट्वा वरमश्नवातै।
युवं नो धत्तमिह भेषजानि प्र यच्छतं वृषणा जेत्वानि।।3 ।।
1.109.4
सोमारुद्रा युवमस्मास्वन्तस्तनूषु विश्वा भेषजानि धत्तम्।
अव स्यतं मुञ्चतं किञ्चिदेनो अङ्गेषु बद्धमुत यद् दृषत्ते।।4 ।।
1.110.1
घृतस्य जूतिः समना सदेवाः संवत्सरं हविषा वर्धयन्ती।
श्रोत्रं चक्षुः प्राणोऽछिन्नो नो अस्त्वच्छिन्ना वयमायुषो वर्चसः।।1 ।।
1.110.2
उपास्मान् प्राणो ह्वयतामुप वयं प्राणं हवामहे।
वर्चो जग्राह पृथिव्यन्तरिक्षं वर्च्चः सोमो बृहस्पतिर्विधर्ता।।2 ।।
1.110.3
वर्चसो द्यावापृथिवी सङ्ग्रहणी बभूवतुर्वर्चो गृहीत्वा पृथिवीमनु सं चरेम।
यशसा गावो गोपतिमुप तिष्ठन्त्यायतीर्यशो गृहीत्वा पृथिवीमनु सं चरेम।।3 ।।
1.110.4
व्रजं कृणुध्वं स हि वो नृपाणो वर्मासीव्यध्वं बहुला पृथूनि।
पुरः कृणुध्वमयासीरधृष्टा मा वः सुस्त्रोच्चमसो दृंहता तम्।।4 ।।
1.111.1
न्यग्वात वाति न्यक्तपति सूर्यः।
नीचीन मध्न्या दुहे न्यग् भवतु ते विषम्।।1 ।।
1.111.2
नि गावो गोष्ठे असदन्नि वत्सा अधि तन्त्याम्।
न्यूर्मयो नदीनां नि शुष्मा अरसानाम्।।2 ।।
1.111.3
अहीनामहीकानां सं हि शीर्षाण्यग्रभम्।
हृदं सहस्रबाहुः परेत्य व्यनिजमहेर्विषम्।।3 ।।
1.111.4
तुराणामतुराणां विशामुरुक्षितामुत।
कृणोमि तुभ्यं भेषजमाहेयमरसं विषम्।।4 ।।
1.112.1
इमा ऊरू सवासिनौ वर्चसाञ्जे अहं मन।
नाम ह्येनयोर्वेद यथा न बहवो विदुः।।1 ।।
1.112.2
वर्चसा पीना पृथिवी सूर्येणोत्तभिता द्यौः।
त्विषिं यां पश्यामो वाते तां नि यच्छे ममोर्वोः।।2 ।।
1.112.3
वेद वै वां नामधेयं जिगीवाँ अपराजितम्।
प्रजां च ब्रह्वीमा शासे राष्ट्रं चेन्द्राभिरक्षितम्।।3 ।।
1.112.4
विदुषी वां नामधेयमश्विना सारघं मधु।
सूर्य इव चक्षुर्भूतानां प्रजा धारयतं मयि रयिं धारयतं मयि।।4 ।।
1.112.5
शतपाशां वि तनोम्यूरुभ्यां जघनेन च।
तस्मिन् यो बध्यते बन्धे स मे अस्त्वन्यक्षूकः।।5 ।।
1.112.0
(इति चतुर्चो नाम प्रथमकाण्डे द्वाविंशोऽनुवाकः।)
इत्यथर्ववेदे पैप्पलादसंहितायां चतुर्चो नाम प्रथमकाण्डः समाप्तः-