1.1
सुकेशा च भारद्वाजः शैब्यश्च सत्यकामः सौर्यायणी च गार्ग्यः
कौसल्यश्चाश्वलायनः भार्गवो वैदर्भिः कबन्धी कात्यायनः ते हैते ब्रह्मपराः
ब्रह्मनिष्ठाः परंब्रह्मान्वेषमाणा एष ह वै तत्सर्वं वक्ष्यतीति ते ह समित्पाणयो
भगवन्तं पिप्पलादमुपसन्नाः ।।
B.1.1
प्रथमः प्रश्नः
प्रथमो मन्त्रः
[ब्रह्मविद्यामधिगन्तुं सुकेशादीनां पिप्पलादाचार्यसमीपगमनम् ]
हरिः ओम्!
श्री भारद्वाजरामानुजाचार्यविरचिता
प्रतिपदार्थदीपिका
[मङ्गलाचरणम् ]
"		हिरण्यकशिपोर्वक्षो विदीर्य परमाद्भुतम् ।"
"		रूपमुग्रं दधानं तं श्रीनृसिंहं हरिं भजे ।। 1 ।।"
"		श्रीशं श्रियं शठारातिं भाष्यकारादिदेशिकान् ।"
"		पूर्वानस्मद्गुरून् सर्वान् प्रणमामि च वत्सजान्1 ।। 2 ।।"
"		सम्पत्पुत्रं तु संस्तुत्य यादवाद्रिनिवासिनम् ।"
"		प्रश्नोपनिषदो व्याख्यां करोमि हृदयङ्गमम् ।। 3 ।।"
[अद्वैतमतानुवादः]
"	अत्रेदं तत्त्वम् - एकमेवाद्वितीयं ब्रह्म1 (पै. उ. 1-1) इति श्रुत्या सजातीयविजातीयस्वगतभेदशून्यं"
परं ब्रह्मेति, तत् ईक्षत्यादिगुणरहितम् इति, माया चाविद्या च स्वयमेव भवति (नृ.उ.ता. 9-3)
इति, तदेव मायाऽविद्योपाधिकं सत् ईश्वरभावं जीवभावं च जगाम इति, रज्जुरेषा न सर्पः
इति अध्यारोपापवादरूप - ब्रह्म सत्यं जगन्मिथ्या इति आप्तोक्तवाक्यजन्यज्ञानेन अनादिजीवेश्वरत्वादिरूपब्रह्मभ्रान्तिः
निवर्तत इति अविद्यानिवृत्तिरेव मोक्षः नान्यः इति अयमेव परमार्थ इति अद्वैतिनां मतानुवादः ।
[विशिष्टाद्वैतिनां सिद्धान्तानुवादः]
"	यतो वा इमानि भूतानि जायन्ते । येन जातानि जीवन्ति यत्प्रयन्त्यभिसंविशन्ति तद्विजिज्ञासस्व"
। तद्ब्रह्मेति । (तै. भृ. 34) इत्यादिसर्वोपनिषद् - ब्रह्मसूत्र - श्रीभगवद्गीताश्रीविष्णुसहस्रनामप्रमाणप्रतिपाद्य
जगज्जन्मादिकारणं परं ब्रह्म श्रियःपतिः इति, स ईक्षत्यादिगुणविशिष्ट इति, नित्यो नित्यानाम्
(क.उ. 5-13) इति, ज्ञोऽत एव (ब्र.सू. 2-3-19) न जायते म्रियते (भ.गी. 2-20) (इत्यादिप्रमाणप्रतिपाद्या
जीवाः इति, तदुपासनया) निरंजनः परमं साम्यमुपैति (मुं.उ. 3-1-3) मम साधर्म्यमागताः ।
सर्गेऽपि नोपजायन्ते प्रलये न व्यथन्ति च (भ.गी. 14-2) (तेषां) जगद्व्यापारवर्जम् (ब्र.सू. 4-4-17)
भोगमात्रसाम्यलिङ्गाच्च (ब्र.सू.4-4-21) अनावृत्तिश्शब्दाद- नावृत्तिश्शब्दात्
(ब्र.सू. 4-4-22) न च पुनरावर्तते न च पुनरावर्तते (छां.उ. 8-15-1)
इत्यादिश्रुतिसूत्रस्मृतिप्रमाणैः अणुत्व-ज्ञातृत्व-नित्यत्वाजत्व- शेषत्वादिधर्माश्रया
जीवा (इति) पूर्वोक्तजगत्कारणत्वादिगुणाश्रयश्रियःपत्युपासनया तद्विष्णोः परमं पदम्
(सु.उ. 6) इत्युक्तपुनरावृत्तिरहितशाश्वतवैष्णवपरब्रह्मलोकं प्राप्नुवन्ति इति श्रीवैष्णवानां राद्धान्तानुवादः ।
(सिद्धान्तसम्मतार्थस्य श्रुतितात्पर्यसिद्धत्वम्)
"अत्रेदं विचार्यते -  ""उपक्रमोपसंहारावभ्यासोऽपूर्वता फलम् ।"
"		   अर्थवादोपपत्ती च लिङ्गं तात्पर्यनिर्णये"" ।। इति ।।"
"	उपक्रमोपसंहाराभ्यासाद्यनुगुणतया शिष्टाचारानुगुणतया च पक्षपातं विना परमार्थपरतत्त्वनिर्णयः"
प्रकृतिप्रत्ययविचारणपूर्वकशब्दार्थविद्भिः माध्यस्थैर्विद्वद्भिः कर्तव्यः ।
"	तथा चेत् सर्वप्रमाणतमदशविधोपनिषदाम्, एतदुपनिषदर्थसंशयविपर्यय- निवारणभूतब्रह्मसूत्राणाम्,"
सर्वोपनिषत्सारभूतश्रीभगवद्गीता - श्रीविष्णुसहस्र- नामोपक्रमोपसंहारपर्यालोचनया त्रिविधवैदिकशिष्टजनाचारानुकूलतया
च प्रकृति- प्रत्ययविशिष्टशब्दविचारपूर्वकवाक्यार्थनिर्णये कृते, जगज्जन्मादिकारणं परं
ब्रह्मेति स ईक्षत्यादिगुणविशिष्टः श्रियः पतिः इति, तदुपासनया सर्वेषां जीवानां जगद्व्यापाररहितश्रीविष्णुपरमसाम्यापत्तिः
इत्याद्यार्था एव उपपादिताः, न तु - ब्रह्मणो नैर्गुण्यम्, अज्ञत्वम्, अशक्तित्वम्,
ब्रह्मैव संसारदुःखित्वमाप्नोति - इत्यर्थाः प्रतिपादिताः माध्यस्थैः माध्वैः1 । तस्मात्
श्रीवैष्णवानां सिद्धान्त एव राद्धान्तित इति विज्ञेयो विज्ञानिभिः। एतदर्थविचारस्तु
अस्मत्कृत- सर्ववेदान्तसारार्थादिग्रन्थेषु विस्तरशः प्रतिपादितः ।
"	तथा च सर्वोपनिषदर्थसंशयविपर्ययनिवारणसमर्थकब्रह्मसूत्रेष्विव सर्ववेदान्तर्गतसर्वासु"
उपनिषत्सु आदौ परब्रह्मकर्तृकजगत्सृष्टिपूर्वकमुपक्रम्य, मध्ये
जीवात्म-परमात्मस्वरूपं निरूप्य (न्ते) ते2 । परमात्मोपासनया जीवानां पुनरावृत्तिरहितपरब्रह्मलोकस्थितिः
उच्यते; न तु ब्रह्मणि जगद्भ्रान्ति- रूपाध्यारोपापवाद उक्तः । तद्वत्  अस्यामुपनिषद्यपि,
सृष्टिपूर्वकम् उपक्रम्य जीवेश्वरस्वरूपनिरूपणपूर्वकं परब्रह्मलोकस्थितिः उक्ता भवति
। एवं सर्वासु उपनिषत्सु स्वस्वाभिनिवेशं विहाय विज्ञेयं विवेकिभिः ।
"	आदौ ब्रह्मविद्याधिगमयोग्याधिकारिण आह श्रुतिः - सुकेशा1 च भारद्वाज इति । भरद्वाजस्य"
अपत्यं पुमान् भारद्वाजः । सुकेशा च - चकारः समुच्चयार्थकः, तथा च भरद्वाजपुत्रः सुकेशा
नामकः एकः । शिबेः अपत्यं शैब्यः सत्यकामश्च - शिबिपुत्रः, सत्यकामनामको द्वितीयः ।
सूर्यस्य अपत्यं सौर्यायणी  इति, दीर्घश्छान्दसः । गर्गगोत्रोद्भवो  गार्ग्यः । तथा
च गर्गगोत्रोत्पन्नः  सौर्यायणी च तृतीयः । अश्वलस्य अपत्यम् आश्वलायनः कौसल्यश्च ।
तथा च अश्वलायनपुत्रः कौसल्यनामकः चतुर्थः । भृगोः गोत्रापत्यं भार्गवः, विदर्भस्य अपत्यं
वैदर्भिः । तथा च भृगुवंशोत्पन्नः वैदर्भिनामकः पंचमः । कात्यायनगोत्रापत्यं कात्यायनः
। कात्यायनगोत्रोद्भवः कबन्धी नामकः षष्ठः ।
"	एते पूर्वोक्ताः षट् ब्रह्मपराः ब्रह्म - वेदः, परम् - प्रथमप्रमाणम् येषां, ते ब्रह्मपराः"
वेदैकशरणाः । अत एव ब्रह्मनिष्ठाः परब्रह्मणि निष्ठा येषां, ते ब्रह्मनिष्ठाः । अत एव
परंब्रह्मान्वेषमाणाः - परं ब्रह्म कीदृशम्? इति मृगयन्तः, परब्रह्मस्वरूपं ज्ञातुम् इच्छन्त इत्यर्थः ।
"	एष ह वा - ह इति प्रसिद्धौ, वा इति एवकारार्थकः, ब्रह्मवेत्तृत्वेन लोकप्रसिद्धः एषः"
- पिप्पलाद एव तत्सर्वम् - वक्ष्यमाणा (भूत) स्मदुक्तसर्वप्रश्नजातं प्रति वक्ष्यति
इति, मत्त्वेति शेषः । ते - सर्वे पूर्वोक्ताः समित्पाणयः - समित्पाणिः श्रोत्रियं ब्रह्मनिष्ठम्
(मुं.उ. 1-2-12) इति प्रमाणान्तरोक्तश्रोत्रियब्रह्मनिष्ठाचार्यसन्निधेः गम्यत्वात्, (शिष्यस्य)
आचार्यकैंकर्योपयोगिसमित्फलाद्युपायनहस्ताः सन्तः भगवन्तम् - पूज्यम्, यद्वा - भगवत्प्रभावविज्ञानवन्तं
(वा) पिप्पलादं आचार्यंम्, पिप्पलस्य फलम्, पिप्पलम् - संसारवृक्षबीजम्, अवश्यानुभोक्तव्यकर्मफलम्
इत्यर्थः । भगवत्कृपाफलत्वेन भोग्यतया अत्ति इति पिप्पलादः तम्, एतन्नामकाचार्यम् उपसन्नाः
- आचार्यसमीपं शिष्यत्वेन सम्प्राप्ताः, न तु वंचकतया प्राप्तेति भावः ।
1.2
तान् ह स ऋषिरुवाच, भूय एव तपसा ब्रह्मचर्येण श्रद्धया संवत्सरं संवत्स्यथ ।
यथाकामं प्रश्नान् पृच्छत (थ) । यदि विज्ञास्यामः, सर्वं ह वो वक्ष्याम इति ।।
B.1.2
द्वितीयो मन्त्रः
[आचार्येण शिष्येभ्यः ब्रह्मचर्यादिविधानम् ]
"	प्र.दी. - गुरोः ज्ञातृत्वपरीक्षाम् अकृत्वैव शिष्येण गुर्वाज्ञा कार्येति गुरुणापि"
अत्यादरेण शिष्यसङ्ग्रहः न कार्य इत्याह - तान् ह स ऋषिः इति । यूयं पूर्वं तपोनिष्ठाः
एव तथापि भूय एव - पुनरपि, तपसा - कायशोषणभूतकृच्छ्रचान्द्रायणादितपसा ब्रह्मचर्येण
- योषित्स्मरणकीर्तनकेलिप्रेक्षण -गुह्यभाषणसंकल्पाध्यवसायक्रियानिर्वृत्तिलक्षणाष्टविधमैथुनवर्जनरूपब्रह्मचर्येण
श्रद्धया - आस्तिक्यबुद्धिलक्षणया च संवत्सरम् - एकं वत्सरम् नासंवत्सरवासिने प्रब्रूयात्
(ऐ.उ. 3-2-6) इति श्रुत्यन्तरम्, संवत्स्यथ - निवासं कुरुत, संवत्सरादुपरि यथाकामम्
- यथेष्टम्, प्रश्नान् - प्रष्टव्यार्थान् पृच्छत - अपृच्छत यदि विज्ञास्यामः - भवदुक्तप्रश्नार्थान्
वयं जानीमो यदि तत्सर्वम् - युष्मदुक्तसर्वप्रश्नानाम् उत्तरम् वक्ष्यामः इति स ऋषिः,
ब्रह्मतत्त्वज्ञः ह इति प्रसिद्धौ, पिप्पलादः, तान् - सुकेशादीन्, उवाच इति पूर्वेण अन्वयः ।।
1.3
"अथ	कबन्धी कात्यायन उपेत्य पप्रच्छ, भगवन्! कुतो ह वा इमाः प्रजाः"
प्रजायन्ते इति ।
B.1.3
तृतीयो मन्त्रः
[सृष्टिमूलप्रश्नः]
"	प्र.दी. - कबन्धी कात्यायनः सुकेशाद्यनुज्ञापूर्वकं पिप्पलादमुपसङ्गम्य आदौ प्रजास़ृष्टिः"
कस्माद्देवात् अभूत् इति प्रश्नः कृत इत्याह - अथ कबन्धी इति । अथ - संवत्सरब्रह्मचर्याचरणानन्तरम्
कात्यायनः - कबन्धीशिष्यः आचार्यसन्निधिम् उपेत्य, हे भगवन्! आचार्य! कुतो ह वा - ह
इति प्रसिद्धौ, वा इति एवकारार्थकः, कुतः प्रसिद्धात् कस्मात् देवादेव इमाः - परिदृश्यमानाः
प्रजाः - देवतिर्यङ्मनुष्यादयः प्रजायन्त इति - उत्पन्ना अभूवन् इति परि पप्रच्छ - पृष्टवान् ।।
1.4
तस्मै स होवाच । प्रजाकामो ह वै प्रजापतिः स तपोऽतप्यत । स तपस्तप्त्वा
स मिथुनमुत्पादयते रयिं च प्राणं चेति । एतौ मे बहुधा प्रजाः करिष्यत इति ।।
B.1.4
चतुर्थो मन्त्रः
[परमात्मनः सकाशात् जगदुत्पत्त्युपदेशः]
"	प्र.दी. - अथ इदं जगत्, परमात्मनः संकल्पात् अभवत् इति आचार्यः"
उत्तरमवदत् इत्याह - तस्मै स होवाच इति । ह इति प्रसिद्धौ । सः ह - ब्रह्मवेत्तृत्वेन
प्रसिद्धिः सः, पिप्पलादनामकः आचार्यः तस्मै - पूर्वोक्तकबन्धिने शिष्याय उवाच - अवोचत्
। सः - जगत्कारणत्वेन सर्वत्र प्रसिद्धः प्रजापतिः -
प्रकर्षेण जायन्ते इति प्रजाः - ब्रह्मादयः, तेषां ब्रह्मादीनां पतिः - रक्षकः, पाति
रक्षति इति पतिः । न हि पालनसामर्थ्यम् ऋते सर्वेश्वरं हरिम् इति अत्रत्यप्रजापतिशब्दः
श्रियः पतेरेव वाचकः ।
"	श्रियःपतिः प्रजाकामः - प्रजाः स्रष्टुकामः अभवत् । स तपोऽतप्यत । सः - प्रसिद्धः"
परमात्मा तपः - आलोचनम् तप-आलोचने इति धातुः, सृष्टिविषयकसंकल्पमकरोत् इत्यर्थः । स
तपस्तप्त्वा । सः - परमात्मा संकल्पं कृत्वा, स मिथुनमुत्पादयते । सः - प्रकृतिपुरुषरूपद्वन्द्वम्,
उत्पादितवान् - सृष्टवान् इत्यर्थः । तं मिथुनं किम्? रयिं च1 प्राणं च इति । एतौ रयिप्राणशब्दितौ
प्रकृतिपुरुषौ मे - प्रजाकामस्य मम बहुधा - अनेकप्रकाराः प्रजाः - देवमनुष्यादीन् करिष्यत
इति - स्रष्टुं समर्थ इति, सृष्टवान् इत्यर्थः । पूर्वं स्वस्मिन् लीनावेतौ सृष्ट्युन्मुखावकरोत् इति यावत् ।।
1.5
आदित्यो ह वै प्राणो रयिरेव चन्द्रमाः । रयिर्वा1 एतत्सर्वं यन्मूर्तं चामूर्तं च ।
तस्मान्मूर्तिरेव रयिः ।
B.1.5
पंचमो मन्त्रः
[प्राण-रयिशब्दार्थनिरूपणम् ]
"	प्र.दी. - रयिं2 भोग्यमन्नं, प्रकृतिः इत्यर्थः । सर्वेन्द्रियान् प्राणयति चालयति"
इति प्राणः - जीवः, जीवाधिष्ठानं विना इन्द्रियाणां चलनासम्भवात् । एतत् रयिप्राणशब्दार्थमाह
- आदित्यो ह वै  इति । प्राणो वै - प्राण एव, अत्ति भक्षयति इति अदितिः, अदितिरेव आदित्यः
- जीवः भोक्ता रयिरेव चन्द्रमाः भोग्यजातम् । एतदेव विवृणोति - रयिर्वा इति यन्मूर्तं
च । यत् - यस्माद्धेतोः, मूर्तं च - पृथिव्यप्तेजांसि च अमूर्तं च - वाय्वन्तरिक्षे
च, एतत्सर्वं रयिः तस्माद्धेतोः मूर्तिः सर्वं पांचभौतिकं शरीरम् रयिरेव - भोग्यमन्नमेव इति यावत् ।
1.6
अथाऽऽदित्यः उदयन् यत् प्राचीं दिशं प्रविशति तेन प्राच्यान् प्राणान् रश्मिषु
सन्निधत्ते । यत् दक्षिणं यत् प्रतीचीं यदुदीचीं यदधो यदूर्ध्वं यदन्तरा दिशः,
यत्सर्वं प्रकाशयति, तेन सर्वान् प्राणान् रश्मिषु सन्निधत्ते ।।
B.1.6
[आदित्यस्य प्राणशब्दवाच्यत्वे हेतुः]
"	प्र.दी. - एष अध्यात्मोपदेशः स्फुटतरमुपदेष्टुम् अनर्ह इति मत्वा आचार्यः परोक्षत्वेन"
उपदिशति - अथ आदित्य इति । यथा प्रसिद्धादित्यः उदयन् सर्वदिग्वर्तिपदार्थान् प्रकाशयति
तद्वत् इत्यर्थः । अथ - रयिनामकप्रकृतिनिरूपणानन्तरम्,  आदित्यः - आदित्यशब्दितो जीवः
उदयन् - सुषुप्तिस्थानात् उत्थितस्सन् इत्यर्थः । यत्प्राचीं दिशं प्रविशति । यत् -
येन हेतुना, प्राचीं दिशं प्रविशति - प्राग्भागं प्रविशति, धर्मभूतज्ञानाख्यरश्मिद्वारा
तद्दिग्वर्तिप्राणशब्दितचक्षुरादीन्द्रियाणि प्रकाशयति इत्यर्थः । तेन हेतुना प्राच्यान्
प्राणान् - प्राग्दिग्वर्तिप्राणशब्दितचक्षुरादीन् रश्मिषु सन्निधत्ते - धर्मभूत- ज्ञानाख्यरश्मिषु
सन्निधत्ते । धर्मभूतज्ञानाख्यरश्मिद्वारा चक्षुरादीन्द्रियाणि प्रेरयतीत्यर्थः । यद्दक्षिणां
यत्प्रतीचीं यदुदीचीं यदधो यदूर्ध्वं यदन्तरा दिशः । यत् - यस्मादेतास्सर्वादिशः प्रविश्य
यत्सर्वं प्रकाशयति - धर्मभूतज्ञानाख्यरश्मिद्वारा प्रकाशयति, तेन वा सर्वान् प्राणान्
- सर्वदिग्विद्यमानप्राणशब्दितचक्षुरादीन्द्रियाणि, रश्मिषु सन्निधत्ते - धर्मभूतज्ञानाख्यरश्मिद्वारा
चक्षुरादीन्द्रियाणि प्रेरयतीत्यर्थः ।।
1.7
स एष वैश्वानरो विश्वरूप प्राणोऽग्निरुदयते। तदेतदृचाभ्युक्तम् ।।
B.1.7
[परमात्मनः वैश्वानरादिशब्दवाच्यत्वम् ]
"	प्र.दी. - प्रजापतिशब्दवाच्यस्य परमात्मनः वैश्वानरादिशब्दवाच्यत्वमपि आह - स एष वैश्वानर"
इति । सः - प्रसिद्धः, एषः - पूर्वोक्तप्रजापतिशब्दवाच्यः श्रियःपतिः वैश्वानरः - विश्वेषां
नराणां नेता वैश्वानरः । इति शब्दोऽध्याहार्यः वैश्वानर
इति । विश्वम् - जगत् रूपं यस्य विश्वरूप इति, प्रपंचशरीरक इत्यर्थः । प्राणः - सर्वान्
प्राणयति जीवयति इति प्राणः, प्राणदः प्राणः (स.ना. 408) इति सहस्रनामसु उक्तम् , अतः
प्राण इति । अग्रं नयति इति अग्निः इति नयामि परमां गतिम् (वरा. च.श्लो) इति, सर्वोत्तमपरमपदलोकप्रापक
इत्यर्थः, अतः अग्निरिति । उदयते - तत्तद्धात्वर्थमुख्यवृत्तिभिः वैश्वानरादिशब्दवाच्योऽभवत्
इत्यर्थः । तत् - परं तत्त्वमुद्दिश्य एतदृचाभ्युक्तम् - एतन्मन्त्रेणापि उक्तमित्यर्थः
। अयं मन्त्रस्तु भगवता भाष्यकृताऽपि परमात्मपरत्वेन व्याख्यातः ।।
1.8
विश्वरूपं हरिणं जातवेदसं परायणं ज्योतिरेकं तपन्तम् ।
सहस्ररश्मिश्शतधा वर्तमानः प्राणः प्रजानामुदयत्येष सूर्यः ।।
B.1.8
[जीवः परमात्मानुवर्तीं]
"	प्र.दी. - पूर्वमन्त्रोदितं परमात्मानं हरिं प्राणशब्दवाच्यो जीवः शरीरवदनुसरति इत्याह"
- विश्वरूपमिति । विश्वम् - प्रपंचः रूपम् - शरीरं यस्य सः विश्वरूपः, तं जगच्छरीर इत्यर्थः
। जातानि वेदांसि वेदा इत्यर्थः यस्मात्सः जातवेदाः, तं जातवेदसम् । परायणम् - ब्रह्मादीनां
परमप्राप्यम्, ज्योतिः -
ज्योतिषां ज्योतिरुत्तमम् (तै.ब्राह. 3-7-4) इति सूर्यादिज्योतिषां प्रकाशकम्, एकम्
- समानाधिकवस्तुरहितम् तपन्तम् - प्रत्यक्षजाठराग्निसूर्यादिद्वारा सर्वं जगत् तपन्तम्,
हरिणम् - आश्रितदुःखनिवारकम्, हरिम् इत्यर्थः । हरिशब्दस्य नकारान्तत्वं छान्दसम् ।
वर्तमानः - विधेयतया शरीरवदनुवर्तमानः, सहस्ररश्मिः - नानाविधविषयविषयककिरणसदृशज्ञानवान्,
सूर्यः - सृ गतौ (धा.पा. 935) इति धातुः । सरति देहात् देहान्तरं गच्छति इति सूर्यः
। अत एव देवादिदेहधारी एषः - पूर्वोक्तः, प्रजानाम् - स्थावरजङ्गमादीनाम्, प्राणः -
धारकः प्राणशब्दितो जीवः । शतधा देवमनुष्यादिनानाविधदेहाभिमानितया सुषुप्तिस्थानात्
उदयति - उत्तिष्ठति । यद्वा - सृष्टिकाले देवादिरूपेण उत्पन्नोऽभवत् इति वा ।।
1.9
संवत्सरो वै प्रजापतिस्तस्यायने दक्षिणं चोत्तरं च तद्ये ह वै तदिष्टापूर्ते
कृतमित्युपासते, ते चन्द्रमसमेव लोकमभिजयन्ते त एव पुनरावर्तन्ते ।
तस्मादेते ऋषयः प्रजाकामा दक्षिणं प्रतिपद्यन्ते । एष ह वै रयिर्यः पितृयाणः ।।
B.1.9
नवमो मन्त्र
[इष्टापूर्तकारिणां पुनरावृत्तिः]
"	प्र.दी. - रयिशब्दार्थदक्षिणायनकृष्णपक्षरात्र्यपेक्षया प्राणशब्दार्थभूत उत्तरायणशुक्लपक्षदिवसानाम्"
उत्कर्षं च वक्तुमारभते - संवत्सरो वै इति । संवत्सरो वै प्रजापतिः - संवत्सराख्यकालरूपः
प्रजापतिः - परमात्मा, तस्य दक्षिणं चोत्तरं च - दक्षिणायनम् उत्तरायणं चेति अयने, दक्षिणायनोत्तरायणे
स्तः, भवतः । तद्ये ह वै इति । ये - जनाः, तत् - प्रसिद्धम्, इष्टापूर्ते - इष्टम् -
यागादि, श्रौतं कर्म, पूर्तम् - खातम्, तटाकादिकम्, कर्म कृतम् - अस्माभिः फलाभिसन्धिबुद्ध्या
कृतमिति उपासते - कर्म कुर्वन्ति, अनुष्ठितवन्तः, ते चान्द्रमसमेव लोकम् - चन्द्रलोकम्,
अभिजयन्ते - प्राप्नुवन्तीत्यर्थः । त एव पुनरावर्तन्ते - क्षीणे पुण्ये सति पुनः मर्त्यलोकं
प्राप्नुवन्ति । तस्मात् प्रजाकामाः एते - कर्मठाः स्वर्गादिक्षुद्रफलकामाः ऋषयः दक्षिणं
प्रतिपद्यन्ते - धूमो रात्रिस्तथा कृष्णः षण्मासा दक्षिणायनम् (भ.गी. 8-25) इत्युक्तधूमादिद्वारा
पितृलोकं प्राप्नुवन्ति । एष वै पितृयाणहः - एषः - पूर्वोक्तः, पितृयाणः - दक्षिणायनमार्गः,
रयिः - वैषयिकसुखप्रद इत्यर्थः ।।
1.10
अथोत्तरेण, तपसा ब्रह्मचर्येण श्रद्धया विद्ययाऽऽत्मानमन्विष्य
आदित्यमभिजयन्ते । एतद्वै प्राणानामायतनम् एतदमृतमभयम्, एतत्परायणम्;
एतस्मान्न पुनरावर्तन्त इत्येष निरोधः । तदेष श्लोकः ।।
B.1.10
दशमो मन्त्रः
[ब्रह्मोपासकानां अपुनरावृत्तिः]
"	प्र.दी - उत्तरायणमार्गगतानां पुनरावृत्तिरहितपरब्रह्मलोकप्राप्तिम् आह - अथोत्तरेणेति"
। अथ - कर्मठानां धूमादिद्वारा चन्द्रलोकप्राप्तिवर्णनान्तरम्, तपसा - कायक्लेशभूतकृच्छ्रचान्द्रायणादिरूपतपसा,
ब्रह्मचर्येण - स्त्रीसङ्गराहित्यादि - लक्षणाष्टविधब्रह्मचर्येण, श्रद्धया - आस्तिक्यलक्षणबुद्ध्या
श्रद्धया, विद्यया - ब्रह्मज्ञानबोधिकया विद्यया च युक्ताः, ब्रह्मज्ञानिनः, आत्मानम्
- परमात्मानम्, अन्विष्य - उपास्य, उत्तरेण - अग्निर्ज्योतिरहश्शुक्लः षण्मासा उत्तरायणम्
(भ.गी. 8-24) इत्युक्तज्योतिरहश्शुक्लपक्षोत्तरायणमार्गेण आदित्यमभिजयन्ते सूर्यद्वारेण
ते विरजाः प्रयान्ति (मुं. उ. 1-2-11) इति श्रुत्यन्तरोक्तम् आदित्यं प्राप्नुवन्ति,
सूर्यद्वारेणैते विरजां तीर्त्वा ब्रह्मलोकं प्रयान्ति इत्यर्थः । एतत् स्थानं प्राणानाम्
- अर्चिरादिमार्गेण गतानां प्राणशब्दवाच्यानां जीवानाम् इत्यर्थः । आयतनम् - आधारभूतम्,
एतदमृतम् - एतेषां मुक्तानां अतिभोग्यम् अभयम् -
संसारभयरहितम् एतत्परायणम् - एतेषां परमप्राप्यं च एतस्मात् - परब्रह्मलोकात् न पुनरावर्तन्ते
- संसारलाभार्थं देवमनुष्यादिलोकान् प्रति पुनः नावर्तन्ते इत्यर्थः । इत्येष निरोधः
। इति - एवं प्रकारेण, एषः - प्रजापतिशब्दवाच्यः परमात्मा, निरोधः - पुनरावृत्तेः प्रतिबन्धकः,
स्वोपासकान् पुनः नावर्तयतीति यावत् । तदेष श्लोकः । तत् - तस्मिन् संवत्सरात्मनि प्रजापतौ
विषये, एषः - वक्ष्यमाणश्लोकः इत्यर्थः ।।
1.11
पञ्चपादं पितरं द्वादशाकृतिं दिव आहुः परे अर्द्धे पुरीषिणम् ।
अथेमे अन्य उ परे विचक्षणं सप्तचक्रे षडर आहुरर्पितमिति ।।
B.1.11
एकादशो मन्त्रः
[परमात्मनः संवत्सररूपत्वम् ]
"	प्र.दी. - तदेष श्लोक इत्युक्तश्लोकार्थमाह - पञ्चपादम् इति । मानभेदेन वत्सरसंवत्सरपरिवत्सरेडावत्सरानुवत्सररूपाः"
पञ्चपादाः यस्य तम्, यद्वा - हेमन्तशिशिरौ एकीकृत्य पञ्चऋतवः पादाः यस्येति वा । पितरम्
- सर्वजगदुत्पत्तिहेतुभूतम् द्वादशाकृतिम् - द्वादशमासाः आकृतयो अवयवा यस्येति तम्,
दिवः परे - स्वर्गादिब्रह्मलोकात्परे, उत्कृष्टे, अर्द्धे - स्थाने इत्यर्थः, विद्यमानंप्रजापति
शब्दवाच्यं परमात्मानम्, पुरीषिणम् - पुरम् इषति इति पुरीषी, तम् इषु - इच्छायाम् (धा.पा. 1352)
इति धातुः । ब्रह्माण्डगोले पुर इव स्थितमित्यर्थः, आहुः - कालविदो वदन्ति ।
"	अथ - पक्षान्तरे, अन्ये - पूर्वोक्तेभ्यः अन्ये, इमे - कालतत्त्वविदः, उशब्दः एवकारार्थकः,"
सप्तचक्रे - आदित्यादिसप्तग्रहरूपचक्रयुक्ते, ऋतुरूपषडरयुक्ते, संवत्सराख्ये रथे कुशलं
सर्वं जगत् निश्चलं यथा भवति तथा अर्पितम् - प्रजापतिशब्दवाच्यपरमात्मना स्थापितम् `इत्याहुः' इति वा अन्वयः ।।
"	प्र. - पञ्चपादं पितरम् इति । वत्सर - संवत्सर - परिवत्सरेडावत्सरानुवत्सररूपाः पञ्चपादा"
यस्य स पञ्चपादः; अथवा, हेमन्तशिशिरयोः एकीकरणात् षडृतवः पञ्चर्तवः सम्पद्यन्ते, ते
"पादा यस्य स पंचपादः तम्1। पितरम् - सर्वस्य जनकम्, द्वादशाकृतिम् -  	द्वादशमासा- कृतिम्,"
दिवः स्वर्गात्, परे - परस्मिन्, अर्धे - स्थाने, पुरीषिणम् - पुरीषशब्देन स्वर्णभूमिसन्निहितं
ब्रह्माण्डगोलकावरणमुच्यते । तदस्य2 स्थानत्वेन अस्तीति पुरीषिणमाहुः इत्यन्वयः । अथेमे
। अथशब्दः पक्षान्तरपरिग्रहे, उशब्दोऽवधारणे, परशब्दः उत्कृष्टवचनः । पूर्वोक्तेभ्योऽन्ये
उत्कृष्टाः इमे - कालतत्त्वविदः
आदित्यादिग्रहसप्तकलक्षणचक्रयुक्ते ऋतुलक्षणारषट्कयुक्ते संवत्सराख्ये रथे जगत्सर्वं
विचक्षणम् - कुशलं निश्चलं यथा भवति तथा अर्पितम् इत्याहुः ।
"	आ.भा. -पञ्च- संख्याकाः, पादाः - ऋतुस्वरूपा यस्य, तम्, पञ्चपादम् । यद्यपि षडृतवो"
वसन्तादयः, तथापि हेमन्त-शिशिरयोः शीतबाहुल्यस्य तुल्यत्वात् एकतामभिप्रेत्य पञ्चर्तुपादोऽयं
संवत्सराख्यः प्रजापतिः इत्युक्तम् । द्वादशाकृतिम् - मेषादिद्वादशराशिषु सूर्यसंक्रमणात्
द्वादशमासा भवन्ति, त एव द्वादशमासा आकृतयोऽवयवा अवयवित्वसम्पादका अस्य तादृशम् । अवयवैरेव
तन्तुभिः पटस्य अवयवित्वं क्रियते, संवत्सरप्रजापतेरपि अवयवित्वं द्वादशमासैः अवयवैरेव
सम्पाद्यते, अतो द्वादशाकृतिः इत्युच्यते सः । पितरम् - जनकम् । सर्वं प्रत्युत्पत्तिहेतुत्वात्
संवत्सरस्य । दिवः द्युलोकात्, परे - उपरितने, अर्धे - स्थाने वर्तमानम् । पुरीषिणम्
- पुरीषं जलं वृष्टिरूपेण कार्यमस्यास्तीति पुरीषी तम्, जलवृष्टिकारकत्वादयं पुरीषी,
संवत्सराख्यः प्रजापतिः प्राणादित्यशब्दव्यपदेश्यः आदित्यस्य वृष्टिकारकत्वं प्रसिद्धमेवेति
। सर्वभूतं संवत्सरप्रजापतिमाहुः कालतत्त्वविद इति शेषः ।
"	अथेमे अथ शब्दः पक्षान्तरोपक्रममभिधत्ते, अन्ये पूर्वोक्तकालतत्त्वविदपेक्षया भिन्नाः"
परे - उत्कृष्टा इमे कालतत्त्ववेत्तारः इदं सर्वं जगत् विचक्षणम् - कुशलं यथा स्यात्
तथा सम्यग्रूपेण इति यावत् । अर्पितम् - संवत्सराख्ये प्रजापतौ इत्याहुः । कीदृशे संवत्सरे
इत्यत्राह - सप्तचक्रे ष़डरे - सप्तग्रहा एव, राहुकेतू, परित्यज्य, सूर्यादयः चक्राणि;
चंक्रमणशीलत्वात् चक्रसदृशानि यत्र तादृशे । षडृतव एव अरा रथनाभिप्रोतारस्थानीया यत्र
तादृशे । ईदृशे संवत्सरप्रजापतौ रथे सर्वं जगत् समर्पितमास्त इत्यर्थः ।
"	पूर्वपक्षे - ऋतूनां पादत्वं प्रकल्प्य, मासानामवयवत्वं च प्रकल्प्य आदित्यात्मा संवत्सर"
उक्तः । द्वितीयपक्षे ऋतूनाम् अरत्वं ग्रहाणां चक्रत्वं च प्रकल्प्य जगदाश्रयत्वेन कालरूपः
संवत्सरः उक्तः । उभयत्र कल्पनाभेदेऽपि वस्तु
न भिद्यत इति अनुसन्धेयम् ।।
"	सु. - पञ्चपादं पितरम् इति । मेषादिराशिषु प्रविशन् आदित्यः मासभेदापादनद्वारा संवत्सरव्यवहारे"
ऋतुव्यवहारे च हेतुर्भवति । तदिदमभिप्रेत्य रूप्यते पञ्चपादम् इति । पञ्च ऋतवः पादा
यस्य । हेमन्तशिशिरौ एकीकृत्य इत्थमुक्तिः । द्वादशाकृतिम् मेषादिद्वादशमासाकृतिकम्,
पितरम् - प्राणिमात्रोत्पादनहेतुत्वात् । दिवः परे अर्द्धे - अन्तरिक्षस्य उपरितनभागे
विद्यमानम्, पुरीषिणम् - पुरीषमिति जलमुच्यते, वृष्ट्याधायकतया पुरीषिणम् इत्युक्तिः ।
"	आहुः अन्ये - पुनरुत्कृष्टा एवमाहुः । सप्तचक्रे - चक्राणि, रथगतिसाधनानि, प्रकृते"
अश्वाः विवक्षिताः, सप्ताश्वे अस्मिन् आदित्ये, षडरे - षडृतुभेदनिर्वाहके, प्राणिजातम्
विचक्षणम् यथा तथा, सम्यगिति यावत्, अर्पितमाहुः । सूर्येणैव अस्य प्राणिजातस्य सत्तेति भावः ।।
द्वादशो मन्त्रः
[परमात्मनः मासरूपत्वम् ]
"	मासो वै प्रजापतिः । तस्य कृष्णपक्ष एव रयिः, शुक्लः प्राणः ।"
"	तस्मादेते ऋषयः शुक्ल इष्टिं कुर्वन्ति; इतर इतरस्मिन् ।।"
"	प्र.दी - प्रजापतिशब्दवाच्यस्य परमात्मनः मासाख्यकालशरीरमाह - मासो वै इति प्रजापतिः"
- एतच्छब्दवाच्यः परमात्मा, मासो वै - मासशरीरको भवति । तस्य - परमात्मनः कृष्णपक्ष
एव - कृष्णपक्षदक्षिणायनचन्द्रादिकम् रयिः - स्वर्गादितुच्छफलभूतभोग्यजातम्, शुक्लः
- शुक्लपक्षः प्राणः - प्रकर्षेण भगवल्लोकप्रापकः, अग्न्यादित्यादयः । एते - अर्चिरादिमार्गप्रदर्शित्वेन
मुख्याः भगवल्लोकप्रापका इति यावत् । तस्मादेते ऋषयः  - अतीन्द्रियार्थपरतत्त्वद्रष्टारः
शुक्ल इष्टिं कुर्वन्ति - शुक्लपक्ष एव, इष्टिं - यागं, भगवदाराधनं कुर्वन्ति । यद्वा
- शुक्लस्य - शुभ्रस्य दोषरहितश्रीविष्णोः इष्टिम् आराधनं कुर्वन्ति । इतरे - पूर्वोक्तेभ्यः
इतरे, इतरस्मिन् - कृष्णपक्ष एव, इष्टिम् - स्वोपास्यरुद्रादिदेवताविषयकाराधनं कुर्वन्ति ।
"	अग्निर्ज्योतिरहश्शुक्लः षण्मासा उत्तरायणम् । (भ.गी. 8-24)"
"	धूमो रात्रिस्तथा कृष्णः षण्मासा दक्षिणायनम् । (भ.गी. 8-25)"
"	एकया यात्यनावृत्तिमन्ययाऽऽवर्तते पुनः । (भ.गी. 8-26)"
इत्यादिभगवद्वाक्यम् अनुसन्धेयमत्र ।।
"	प्र. - यथा संवत्सरो रयिप्राणात्मना विभक्तः, एवं मासोऽपि विभक्त इति उपासनार्थं प्रदर्शयति"
- मासो वै प्रजापतिरिति । स्पष्टोऽर्थः ।
"	तस्मादेते इति । यस्मात् शुक्लः पक्षः प्राणतयोत्कृष्टः, तस्मात् ऋषयः अतीन्द्रियार्थद्रष्टारः"
सर्वेऽपि शुक्लपक्ष एव शोभनानि कर्माणि कुर्वन्ति । इतरे - अनृषयः, अज्ञाः पुनः अप्राणतया
असारभूते कृष्णपक्षे कुर्वन्ति इत्यर्थः ।।
"	आ.भा. - संवत्सरस्य प्रजापतेः दक्षिणायनं रयिः, उत्तरायणं प्राण इति विभागं प्रदर्श्य"
सम्प्रति मासाख्यप्रजापतेरपि रयिप्राणात्मना विभागं प्रदर्शयति इति उपासनासिद्धये ।
मासो वै प्रजापतिः - संवत्सराख्यप्रजापतिरेव स्वावयवमासात्मकोऽपि भवति इत्यर्थः । तस्य
- मासाख्यप्रजापतेः, कृष्णपक्ष एव रयिः - अन्नं चन्द्र इत्यर्थः । शुक्लः - शुक्लपक्ष
एव प्राणः - अत्ता आदित्यः तस्मात् - यतः शुक्लपक्षस्य प्राणत्वेन उत्कृष्टता तत एव
हेतोः, एते - ये शुक्लपक्षस्य देवयानान्तर्गतत्वात् उत्कर्षं जानन्ति ते ऋषयः - अतीन्द्रियवस्तुदर्शनशीला
ज्ञानिनः शुक्ले - शुक्लपक्षे एव इष्टिम् - यागादिशुभकर्मणि कुर्वन्ति - अनुतिष्ठन्ति
इतरे - शुक्लपक्षस्य उत्कृष्टत्वम् अजानाना अज्ञानिनः इतरस्मिन् - कृष्णपक्षे रयित्वेनानुत्कृष्टे
इष्टिम् - यागादिकं  कुर्वन्ति ।।
"	सु. - मासो वै प्रजापतिः - यः प्रजापतिः संवत्सरात्मा स एव तदवयवभूतमासात्मकोऽपि भवति"
इत्यर्थः । तस्य - मासात्मकस्य प्रजापतेः द्वाववयवौ कृष्णक्षः शुक्लपक्ष इति । तयोः
कृष्णो रयिः शुक्ल प्राणः, तयोस्तथात्वेन
रूपेण लिङ्गं तु उक्तमेव । तस्मात् रयिप्राणविभागकृतादेव विशेषात् ये ऋषयः - ज्ञानिनः
एते शुक्ल एवेष्टिं कुर्वन्ति । शुक्लपक्षो हि देवयानकोटौ गणितः । इतरे - अनात्मविदः
कामपराः पुनः इतरस्मिन् - कृष्णपक्षे इष्टिं कुर्वन्ति ।
त्रयोदशो मन्त्रः
[परमात्मनः अहोरात्ररूपत्वम् ]
"	अहोरात्रो वै प्रजापतिः, तस्याहरेव प्राणो रात्रिरेव रयिः । प्राणं वा एते प्रस्कन्दन्ति;"
"ये दिवा रत्या संयुज्यन्ते । ब्रह्मचर्यमेव तत्, यद्रात्रौ रत्या संयुज्यन्ते ।।	"
प्र.दी. - पूर्वोक्तप्रजापतिशब्दवाच्यपरमात्मनः अहोरात्रिशरीरकत्वमाह - अहोरात्र इति
। प्रजापतिः - एतच्छब्दवाच्यः परमात्मा । अहोरात्रो वै - अहोरात्रिशरीरको हि, तस्य अहरेव
प्राणः - दिव एव प्राणः, दिवाकालः भगवल्लोकप्रापकत्वेन मुख्यः । रात्रिरेव रयिः - रात्रिकालः
स्वर्गादितुच्छभोग्यवस्तुप्रदः, अद्य अहोरात्रिप्रसङ्गात् । ज्ञानिनोऽपि अहोरात्रकर्तव्याकर्तव्यानुष्ठानमाह
- प्राणं वा एते इत्यादिना । ये दिवा रत्या संयुज्यन्ते । ये - ऋषयः दिवा - प्राणभूतेऽह्नि
स्त्रीसम्भोगादिना संयुक्ताः भवन्ति, एते प्राणं वा प्रस्कन्दन्ति प्राणमेव निघ्नन्ति इत्यर्थः ।
"	तर्हि गृहस्थविहितस्वस्त्रीगमनं निषिद्धं स्यात् इत्याशंक्य आह - यत् यस्माद्धेतोः"
रात्रौ रत्या संयुज्यन्ते - रात्रौ ऋतुकाले स्वस्त्रीगमनं कुर्वन्ति तत् ब्रह्मचर्यमेव इति तद्विदः आहुः ।।
"	प्र. - अमुमेव विभागं अहोरात्रेऽप्युपासनाय दर्शयति1 - अहो रात्रो वै प्रजापतिः इति"
। स्पष्टोऽर्थः । प्राणं वा एते इति । यस्माद्धेतोः अह्नः प्राणरूपत्वम्, अत एव रत्या
- रत्यर्थम् । प्रयोजनस्य हेतुत्वविवक्षया तृतीया । प्राणभूतेऽह्नि स्त्रीभिः ये संयुज्यन्ते,
त एते प्राणमेव प्रस्कन्दन्ति - प्रकर्षेण
शोषयन्ति; प्राणापचारात् प्राणमेव निघ्नन्ति इत्यर्थः ।
"	ननु तर्हि स्वयोषिद्गमनं गृहस्थैः न कार्यम् इत्याशंक्य रात्रौ कार्यमित्याह - ब्रह्मचर्यमेव"
तदिति । रत्यर्थं रात्रौ स्त्रीसंयोगः2  ब्रह्मचर्यमेव । मैथुनमेव न भवति इत्यर्थः ।
तन्न दोषाय इति यावत् ।।
"	आ.भा. - मासावयवभूताहोरात्रात्मकोऽपि प्रजापतिः अस्ति इत्युपासनाय प्रदर्शयति । अहोरात्रः"
- अहश्च रात्रश्च अहोरात्रः, दिनरात्रिरूपावयवद्वयात्मकः प्रजापतिः, अस्ति इत्यर्थः
। वैशब्दः अवधारणार्थकः । तस्य - प्रजापतेः
अवयवात्मकम् अहः एव प्राणः - अत्र अत्ता आदित्यः । रात्रिरेव रयिः - अन्नमित्यर्थः ।
यस्मादहःप्राणरूपम् अत एव ये दिवा - अहोरात्राख्यप्रजापतेः प्राणस्वरूपे दिने, रत्या
- रत्यर्थं सम्प्रयुज्यन्ते - स्त्रीप्रसङ्गं कुर्वन्ति, त एते प्राणमेव प्रस्कन्दन्ति
- वीर्यरूपेण प्राणमेव विक्षिपन्ति - क्षीणप्राणाः भवन्तीत्येतत् । अतो दिने मैथुनं
वर्जनीयमिति प्रसङ्गात् वर्णितम् ।
"	यद्रात्रौ रत्या - रतिप्रयोजनेन संप्रयुज्यन्ते - स्त्रीसङ्गं कुर्वन्ति, तद्ब्रह्मचर्यमेव"
- मैथुनमपि ब्रह्मचर्यतुल्यमेव, गृहस्थस्य ऋतौ विहितत्वेन प्रशस्तत्वात् । इदमपि प्रसङ्गादेव
वर्णितम् । प्रकृतं तु अहोरात्रात्मकस्य प्रजापतेः अग्रिममन्त्रप्रतिपाद्यम् अन्नात्मना अवस्थानमेव ।।
"	सु. - मासाऽवयवदिनात्मकोऽपि स एव प्रजापतिर्भवतीत्याह - अहोरात्र इति । तस्य अवयवभूतम्"
अहः प्राणः, रात्रिरेव रयिः, तयोः प्रासङ्गिकं विशेषमाह - प्राणं वा इति । ये दिवा रत्या
संयुज्यन्ते एते प्राणं प्रस्कन्दन्ति - प्राणमेव आत्मनो विकिरन्ति, क्षीणप्राणबलाभवन्ति
इत्येतत् । यद्रात्रौ रत्या संयुज्यन्ते, तत् ब्रह्मचर्यमेव । न ततः तादृशी हानिरिति यावत् ।।
चतुर्दशो मन्त्रः
"[परमात्मनः अन्नरूपत्वम्]	"
अन्नं वै प्रजापतिः, ततो ह वै तद्रेतः, तस्मादिमाः प्रजाः प्रजायन्त इति ।।
"	प्र.दी. - कुतो वा इमाः प्रजाः प्रजायन्त (प्र. उ. 1-3) इति कबन्धिप्रश्नस्य अनुगुणतया"
प्रजाकामो वै प्रजापतिः, स तपोऽतप्यत, स तपस्तप्त्वा (प्र.उ. 1-4) इति आचार्य आदौ उत्तरमुक्त्वा
मध्ये च तत्प्रजापतिकृतसृष्टिप्रसङ्गं च पुनः पुनः वदन् उपसंहारदशायामपि प्रकृति-पुरुष-काल-संवत्सर-मास-पक्षात्
अन्नरेतश्शरीरकप्रजापतिशब्दवाच्य- परमात्मनः सर्वाः प्रजाः प्रजायन्त इत्याह - अन्नं
वै प्रजापतिः इति । प्रजापतिशब्दवाच्यः परमात्मा । अन्नं वै - अन्नशरीरको हि ततो ह वै
- परमात्मशरीरभूतान्नादेव रेतो भवति । तस्मात् - यस्य रेतः शरीरम् (बृ.उ. 5-7-27) इत्यादिना
रेतश्शरीरकत्वेनोक्तस्य परमात्मनः । इमाः प्रजाः - परिदृश्यमानदेवमनुष्यादि प्रजाः ।
प्रजायन्त इति - प्रकर्षेण जायन्त इत्यर्थः । तथा च उपक्रमोपसंहारादिषु प्रजापतिशब्दवाच्यपरमात्मनः
सकाशात् सर्वप्रजोत्पत्तिरुक्ता, न तु ब्रह्मणि जगदारोपितम् इत्युक्तम् ।।
"	प्र. - ननु प्रकृतिपुरुषकालात्मकं ब्रह्म कथं प्रजानामुपादानम् इत्युच्यते; अन्नपरिणामभूतस्य"
रेतस एव प्रजोपादानत्वदर्शनादित्याशंक्याह - अन्नं वै प्रजापतिरिति । अन्नावस्थं तदुत्पन्नरेतोऽवस्थं
च यतः प्रजापतिशब्दितं ब्रह्मैव, अतः प्रकृतिपुरुषसंवत्सरमासादिकालान्नरेतोवस्थारूपाद्ब्रह्मणः
सर्वाः प्रजाः प्रजायन्त इति प्रजापतिशब्दितस्य ब्रह्मणः उपादानत्वमुपपद्यत इति भावः ।।
"	आ.भा. - अन्नं वै प्रजापतिः - अन्नात्मकोऽपि प्रजापतिः अस्ति इत्यर्थः । ततः - तस्मात्,"
अन्नात्मकप्रजापतेः भक्षितात् अन्नात् इत्यर्थः । ह वै प्रसिद्ध्यवधारणार्थं निपातद्वयम्
। प्रसिद्धमेव एतत् इत्यर्थः । रेतोः - वीर्यं जायते, तस्मात् - वीर्यात् चरमधातोः योषिति
सिक्तात् प्रजा ः- मनुष्यादिरूपाः प्रजायन्ते - प्रकृति-पुरुष-संवत्सरमासाहोरात्रान्नरेतोवस्थं
परं ब्रह्मैव सर्वप्रजोत्पत्तिहेतुः इत्यर्थः । अत
एव प्रजापतिशब्देन प्रकृतः श्रीरामः परमात्मैव सर्वस्य जगत उपादानकारणम् इति सिद्धं भवति इति भावः ।।
"	सु. - तदेवं कालविभागे प्रजापतिः अन्नात्मकोऽपि भवति इत्याह - अन्नं वा इति । ततो"
ह वै तद्रेतः - अद्यमानादन्नाद्रेतः, ततः प्रजाः । संवत्सरो वै प्रजापतिः; मासो वै प्रजापतिः
अन्नं वै प्रजापतिः इति तत्र तत्र सामानाधिकरण्यनिर्देशेन प्रजापतेरेव प्रजासु हेतुत्वम्,
संवत्सरादीनां तु तथाभूते तस्मिन् विशेषणत्वमात्रमिति व्यज्यते । इत्थं च तत्तद्विशिष्टस्य
परमात्मनः सर्वत्र हेतुत्वं ज्ञापितं भावति ।।
पञ्चदश-षोडशमन्त्रौ
[उक्तसृष्टितत्त्वानुसारिषु अधिकारिभेदेन फलभेदः]
"	तद्ये ह तत् प्रजापतिव्रतं चरन्ति, ते मिथुनम् उत्पादयन्ते । तेषामेवैष ब्रह्मलोकः"
। येषां तपो ब्रह्मचर्यम्, येषु सत्यं प्रतिष्ठितम् । 15 ।
तेषामसौ विरजो ब्रह्मलोकः, न येषु जिह्ममनृतं न माया चेति ।।16।।
इति प्रथमःप्रश्नः
"	प्र.दी. - इहलोकस्थबद्धसंसारिजननिन्दापूर्वकं मुमुक्षुजनान् स्तौति श्रुतिः इत्याह"
- तद्ये ह वै प्रजापतिव्रतं चरन्ति इति । तत् - तस्मात् ये - बद्धसंसारिजनाः, प्रजापतिव्रतम्
- अन्नं वै प्रजापतिः इति प्रजापतिशब्दितान्नव्रतं भक्षणत्वेन चरन्ति - आचरन्ति । ते
मिथुनमुत्पादयन्ति - पुत्र- पुत्रिकादिसृष्टिं कुर्वन्ति, तेषामेवैषः - आत्मज्ञानरहितानाम्
एव, एषः - परिदृश्यमानः ब्रह्मलोकः - पुत्र-पश्वादिलक्षणप्रपञ्चवासो भवति इत्यर्थः ।
येषाम् - मुमुक्षूणाम्, तपः - कृच्छ्रचान्द्रायणादिकम् ब्रह्मचर्यम् - अधश्शयनस्त्रीसङ्गराहित्यं
च अस्ति । येषु सत्यं प्रतिष्ठितम् - भूतहितकरसत्यवाक्यं नित्यतया प्रतिष्ठितम्  येषु
जिह्मम् - कौटिल्यम्, न - न विद्यते । अनृतम् - असत्यवाक्यं च, माया च - मिथ्यावादश्च,
सत्पुरुषवञ्चना च नास्ति, तेषामेव असौ - तद्विष्णोः परमं पदम्
(सु.उ. 6) इति मुक्तजनानुभूयमानः, विरजः - कामादिदोषरहितः, ब्रह्मलोकः - परब्रह्मलोकः सम्भवति ।
"	यद्वा - असौ - पूर्वोक्तसर्वजगत्कारणभूतप्रजापतिशब्दवाच्यः । यद्वा, सर्वलोकेषु मोक्षप्रद"
इति प्रसिद्धो वा । विरजः - अपहतपाप्मत्वादिकल्याणागुणाष्टकः, ब्रह्मलोकः - ब्रह्मैव
लोको ब्रह्मलोकः । लोकृ दर्शने (धा.पा. 96) इति धातुः । सर्वमस्मिन् ब्रह्मणि लोक्यते
दृश्यत इति लोकः । स च असौ वा । सर्वजगन्निवासभूतपरमात्मा तैः लभ्यत इत्यर्थः । न तु
संसारिभिः इति यावत् । तथा च जगत्कारणभूतप्रजापति- शब्दवाच्यपरमात्मोपासनात्, उपासकानां
परब्रह्मलोकः सम्भवति इत्येतावदेव उक्तं न तु आप्तोपदेशज्ञानेन परब्रह्मणो जीवत्वभ्रान्तिनिवृत्तिरुक्ता ।।
। इति प्रथमप्रश्नप्रतिपदार्थदीपिका ।
"	प्र. - प्रसङ्गात्1 अमुमुक्षुनिन्दापूर्वकं मुमुक्षून् स्तौति - तद्ये ह वै प्रजापतिव्रतं"
चरन्ति इति । तस्मात् ये, अन्नं वै प्रजापतिः इति प्रजापतिशब्दितस्य अन्नस्य व्रतं भक्षणं
व्रतत्वेनानुतिष्ठन्ति, ये अन्नभक्षणशीला ब्रह्मचर्यरहिताः, त एव प्रजा उत्पादयन्ते
। एष ब्रह्मलोकः - पुत्र-पश्वादिलक्षणः कार्यभूतब्रह्मरूपः  लोकः । तेषामेव न त्वात्मकामानामिति भावः2 ।
"	येषां तपो ब्रह्मचर्यम् इति । येषां कायशोषणाख्यं तपः, न भक्षणशीलता, मैथुनवर्जम्;"
येषु च सत्यवचनं प्रतिष्ठितम् - येषु च मनस्यन्यद्वचस्यन्यत् कर्मण्यन्यद्दुरात्मनाम्
(हितो. मित्रलाभे - 102) इत्युक्त कौटिल्यलक्षणजिह्मत्वं नास्ति; भूताहितं3 असत्यवचनं
नास्ति - तेषामसौ विरजो निर्दोषः ब्रह्मैव लोको ब्रह्मलोकः परब्रह्मरूपं फलम् इत्यर्थः
। तथैव व्यासार्यैः सर्वव्याख्यानाधिकरणे विवृतत्वात् इति द्रष्टव्यम् । इति शब्दः प्रतिवचनसमाप्तौ ।।
।। इति प्रथमप्रश्नप्रकाशिका ।।
"	आ.भा. - अप्रशस्तप्रशस्तफलभागिताप्रदर्शनद्वारा अमुमुक्षोः निन्दां, मुमुक्षोः स्तुतिं"
च मन्त्रद्वयेन क्रमशो दर्शयति । तत्र पूर्वम् अमुमुक्षूणां दृष्टरूपफलविशेषद्वयं निरूपयति
। तद्ये ह वै निपातद्वयं प्रसिद्धिस्मरणार्थकम् । तत् - तस्माद्धेतोः ये प्रजापतिव्रतं
चरन्ति - प्रजापतिपदबोध्यस्य अन्नस्य व्रतं भक्षणं कुर्वन्ति ऋतौ भार्यागमनलक्षणं च
प्रजापतिव्रतं कुर्वन्ति न तु पशुन्यायेन यथाकामं मैथुनपरा भवन्ति । ते - धर्मप्रजापराः,
मिथुनम् - स्त्रीपुंलक्षणं सन्तानम्, उत्पादयन्ते - पुत्र - पुत्र्यादिप्रजावन्तो भवन्ति
इत्येतत् । इदन्तु दृष्टं फलमस्यामुमुक्षोः प्रदर्शितम् । अदृष्टं फलं दर्शयितुमाह -
तेषामेवैष ब्रह्मलोकः । तेषाम् - विहितान्नभक्षणरूपम् ऋतौ भार्यागमनादिरूपं च प्रजापतिव्रतं
ये चरन्ति तेषामेव ज्ञानविरहिणामपि अग्निहोत्रादिकर्मजन्यादृष्टसहकारवताम्,  एष ब्रह्मलोकः
- कार्यब्रह्मलोको यतः - पुनरावृत्तिः भवति तादृशः पितृयाणमार्गमाश्रित्य गम्यश्चन्द्रलोकादिः
आहिरण्यगर्भान्तो भवति प्राप्यः । येषां तु तपः - कायशोषणादिरूपम् तपो ज्ञानं तच्च परमात्मविषयकम्
। ब्रह्मचर्यम् - अष्टविधमैथुनपरित्यागरूपं प्रतिष्ठितमस्ति येषु सत्यं च - सदा सत्यवचनरूपं
प्रतिष्ठितम् - अव्यभिचारेण वर्तते, येषु जिह्मम् - जिह्मत्वं भावप्रधानो निर्देशः ।
तच्च मनोवाक्कायैः वैलक्षण्यात्मकं कौटिल्यं नास्ति, ये सदा मनोवाक्कायैः एकरूपता भवन्ति
`त' इति यावत् । प्राणिमात्रानिष्टजनकं मिथ्यावचनं येषु नास्ति प्राणिहितकारकमेव ये
वचनम् उच्चारयन्ति त इत्यर्थः । येषु माया बहिः अन्यथाप्रकाश्यान्यथाकरणरूपा नास्ति
ये मिथ्याचारता न भवन्ति तादृशा इत्यर्थः ।  तेषाम् - कौटिल्यानृतभाषणमायारहितानां ब्रह्मचर्यपराणां
परब्रह्मश्रीरामज्ञानवतामेव असौ विरजो ब्रह्मलोको निर्दोषो ब्रह्मलोकः अप्राकृतदेशरूपः
साकेताख्यो लोको भवति इत्यर्थः । एतेन मुमुक्षूणां तत्प्राप्यप्रशस्तलोकफलनिरूपणद्वारा
स्तुतिः प्रदर्शिता । प्रजापतिव्रतपरायणाः अज्ञानिनः पुण्यक्षये पुनरापतन्ति ज्ञानिनस्तु
च न पुनरावर्तन्त इति निन्दास्तुत्योः अभिप्रायः ।।
।। इति प्रथमप्रश्न आनन्दभाष्यम् ।।
"	सु. - तदेवं प्रजासष्टिप्रकारो, निरूपितः । प्रसङ्गात् गृहाश्रमनिष्ठानां दृष्टादृष्टफलविशेषौ"
निरूप्येते - तद्ये ह वा - इति । ह वा इति प्रसिद्ध्यर्थके । ये एतत् प्रजापतिव्रतं
चरन्ति - ऋतौ भार्यागमनलक्षणं प्रजोत्पादनव्रतं चरन्ति । व्रतशब्देन न पश्वादिवत्  रतिकामाः,
अपि तु धर्मप्रजैकपरा इति व्यज्यते । ते मिथुनम् उत्पादयन्ते - पुत्रीपुत्रादिलक्षणसन्तानरूपार्वाचीनफलसिद्धिः
भवति इति यावत् । तेषामेवैष ब्रह्मलोकः - वक्ष्यमाणाद्विरजसो लोकादर्वाचीनत्वम् अभिप्रेत्य
एष इति निर्देशः । यस्तु अर्वाचीनः कार्यब्रह्मलोको हैरण्यगर्भान्तः, स च तेषामेव गृहमेधिनाम्,
अग्निहोत्रादिषु अधिकारात् । केवलकर्मभिः तेषाम् - तत्सिद्धेः इति भावः । एवकारात् आत्मैककामा
व्यवच्छिद्यन्ते । यस्तु  विरजो ब्रह्मलोकः स तु ज्ञानिनाम् आत्मैककामानाम् एवेत्याह
- येषां तप इति । तपः अत्र विज्ञानम्, येषाम् - आत्मविद्या, अष्टविधमैथुनाभावलक्षणम्,
ब्रह्मचर्यं सत्यम् च येषु प्रतिष्ठितम् - सुस्थिरम् । तेषामसौ विरजो ब्रह्मलोकः - अप्राकृतः
परब्रह्मलोकः । सत्यशब्देन लिलक्षयिषितं स्फुटयति - न येषु जिह्ममनृतं न माया च इति
। जिह्मम् - कौटिल्यं करणत्रयेण वैरूप्यम् । अनृतम् - मिथ्यावचनम् । माया - मिथ्याचारता ।।
अत्रेदं बोध्यम् --
"		अत्राचार्याः प्रसिद्धार्थं परित्यज्य प्रयत्नतः । 	"
"		व्याचक्षते ततः कश्चिद्विशेषो लभ्यतामपि ।।"
"		अूबाधिते तु रूढार्थे स्वारस्येऽप्यक्षते सति ।"
"		कलंकयति वाक्यं हि यौगिकार्थपरिग्रहः ।।"
"		आदित्यो हेति मन्त्रस्थादित्यशब्दस्य योगतः ।"
"		जीवार्थकत्वाश्रयणे क्लेश एव विशिष्यते ।।"
"		श्रूयते चाव्यवहिते आदित्य उदयन्निति ।"
"		अनेनादित्यशब्दस्य युक्ता रूढार्थतैव तु ।।"
"		उदयश्चेन्निर्गमनं सुषुप्तिस्थानतो बहिः ।"
"		क्लिष्टार्थकल्पनाधिक्यात् हन्त व्याख्या कलंकिता ।।"
"		प्राचीं दिशं प्रविशतीत्याद्यप्यस्वरसं भवेत् ।"
"		शरीरे दिग्विभागश्चेदस्वारस्यं विशिष्यते ।।"
"		प्रसिद्धादित्यशब्दार्थस्वीकारे न्यूनताऽत्र का ।"
"		क्लिष्टोऽप्यर्थः परिग्राह्यो भवेद्यदपनुत्तये ।।"
"		ब्रह्मकारणकत्वस्य जीवेऽपि ज्ञापनाय चेत् ।"
"		किं तेन प्रकृतस्याद्य प्रश्नः को वा विभाव्यताम् ।।"
"		इमाः प्रजाः कुत इति प्रश्नस्योत्तरमुच्यते ।	"
"		सुसंगतमिदं तावत् प्रसिद्धार्थपरिग्रहात् ।।"
"		विवक्षितविशेषस्य नात्रापेक्षा विशेषतः ।"
"	अथापि पूर्वैराचार्यैर्व्याख्यातमिति गृह्यताम् ।।"
।। इति प्रथमप्रश्न सुबोधिनी ।।
2.1
अथ हैनं भार्गवो वैदर्भिः पप्रच्छ । भगवन् कत्येव देवाः प्रजां विधारयन्ते;
कतर एतत् प्रकाशयन्ते; कः पुनरेषां वरिष्ठः इति ।।
B.2.1
[प्राणप्रशंसा]
"	प्र.दी. - अनन्तरप्रश्नेषु देहेन्द्रियादिविलक्षणप्रत्यगात्मस्वरूपम् उच्यते - अथ हैनम्"
इति । अथ - कबन्धिप्रश्नानन्तरं हे भगवन् ! आचार्य! कत्येव देवाः - कतिसंख्याकाः एव
देवाः प्रजाम् - परिदृश्यमानस्थावरजङ्गमादिप्रजां विधारयन्ते - बिभ्रति एतत् - प्रपंचं
शरीरं तत्कार्यादिकं च कतरे - एषु देवेषु कतिसंख्याकाः देवाः प्रकाशयन्ते; तेषां मध्ये
कः पुनः वरिष्ठः - श्रेष्ठः इति । भार्गवो वैदर्भिः एनम् - पिप्पलादमाचार्यं पप्रच्छ इत्यन्वयः ।
2.2
तस्मै स होवाच आकाशो ह वा एष देवो वायुरग्निरापः पृथिवी
वाङ्मनश्चक्षुः श्रोत्रञ्च । ते प्रकाश्याभिवदन्ति, वयमेतत् बाणमवष्टभ्य
विधारयामः ।।
B.2.2
"	प्र.दी. - एवं पृष्टवते शिष्याय आचार्य आह - तस्मै स होवाच इति । ह वा इति प्रसिद्ध्यतिशयबोधकः"
। एषः आकाशो ह वा - प्रसिद्धभूताकाशश्च एषः - प्रसिद्धः दीव्यति - इति देवः दिवु क्रीडायाम्
(धा.पा. 1107) इति धातुः, वायुश्च - मुख्यप्राणः इत्यर्थः । अग्निरापः पृथिवी - पञ्चमहाभूतानि
चकारः समुच्चयार्थकः । वाक्च - चकारात् कर्मेन्द्रियाणि लक्ष्यन्ते । मनश्चक्षुःश्रोत्रम्
इति चकारात् ज्ञानेन्द्रियाणि लक्ष्यन्ते । ते - एते पूर्वोक्ताः पञ्चभूतज्ञानेन्द्रियाणि
मिलित्वा प्रकाश्य - स्वसामर्थ्यं प्रकाश्य तत् - प्रसिद्धं शरीरम् एतत्कार्यजातं च
पूर्वोक्ताः सर्वे वयम् - बाणमिव सञ्चारशीलम् एतत् शरीरम् अवष्टभ्य अवलम्ब्य धारयामः
- शरीरादिधारणं कुर्म इति । यथा गृहादिकं भित्तिस्तम्भादयो मिलित्वा धारयन्ति तद्वत्
इत्यर्थः इति पंचभूतज्ञानकर्मेन्द्रियाणि अभिवदन्ति इति । सः - पिप्पलाद आचार्य उवाच
इति पूर्वेण अन्वयः ।।
2.3
"तान् वरिष्ठः प्राण उवाच । मा ""मोहमापद्यथाहमेवैतत्  पञ्चधाऽऽत्मानं"
"प्रविभज्यैतद्बाणमवष्टभ्य विधारयामि""  इति ।।"
B.2.3
"	प्र.दी - पूर्वोक्ताकाशादीन् उद्दिश्य मुख्यः प्राणः अवोचत् इत्याह - तान् इति । हे"
आकाशादयः यूयं मोहम् - विपरीतबुद्धिम्, मा आपद्यथ - मा प्राप्नुथ, कुत इत्याह - अहमेव
आत्मानम् - स्वात्मानम् पञ्चधा- प्राणापानव्यानोदानसमानरूपेण प्रविभज्य बाणमिव - सर्वत्र
सञ्चारशीलम् एतत् - शरीरम् अवष्टभ्य - अवलम्ब्य विधारयामि इति तान् - पूर्वोक्ताकाशादीन्
वरिष्ठः - श्रेष्ठः, प्राण उवाच - मया अक्रियमाणे जीवने भवद्भिः न कोऽपि कार्यक्षमः
इति अवोचत् इति भावः ।।
2.4
ते अश्रद्दधाना बभूवुः सोऽभिमानादूर्ध्वमुत्क्रामत इव तस्मिन्नुत्क्रामत्यथेतरे
सर्व एव उत्क्रामन्ते । तस्मिंश्च प्रतिष्ठमाने सर्व एव प्रतिष्ठन्ते । तद्यथा
मक्षिका मधुकरराजानम् उत्क्रामन्तं सर्वा एवोत्क्रामन्ते । तस्मिंश्च प्रतिष्ठमाने
सर्वा एव प्रतिष्ठन्ते एवं वाङ्मनश्चक्षुश्श्रोत्रं च । ते प्रीताः प्राणं स्तुन्वन्ति ।।
B.2.4
"	प्र.दी. - ते - वागाद्याः प्राणाः मुख्यप्राणमाहात्म्यं प्रत्यक्षतो दृष्ट्वा तं स्तुवन्ति"
इत्याह - ते अश्रद्दधाना इति । ते - पूर्वोक्ताः, वागादिप्राणाद्याः, अश्रद्दधाना बभूवुः
- मुख्यप्राणवाक्ये न विश्वासं कुर्युः । सः - मुख्यप्राणः अभिमानात् - एतद्वागादिगर्वावलोकनजन्याहंकारात्,
ऊर्ध्वम् - स्वस्थानात् उपरिभागम्, उत्क्रामत इव - `इव' शब्दः अल्पार्थकः । किञ्चिदुत्क्रान्त
इव स्थितः सर्वतः उत्क्रान्ते देहविनाशः सम्भवति इति मत्वा नतु साक्षात् उत्क्रान्तः
। अथ - अनन्तरम्, तस्मिन् - प्राणे उत्क्रामति इतरे - मुख्यप्राणात् अन्ये सर्वं एव
- वागादिप्राणाद्याः उत्क्रामन्ते - ऊर्ध्वं गताः तस्मिंश्च प्रतिष्ठमाने - तस्मिन्
मुख्यप्राणे प्रतिष्ठमाने च सति, तिष्ठति सति, सर्वे - वागादिप्राणादयः प्रतिष्ठन्ते -
स्वस्थानस्था एव भवन्ति ।
"	यथा मक्षिकाः - मधुमक्षिकाः, उत्क्रामन्तम् - स्वस्थानात् ऊर्ध्वं गच्छन्तम्, मधुकरराजानम्"
- स्वराजानम्, स्वेषु उत्कृष्टम् इत्यर्थः । सर्वा एव उत्क्रामन्ते - सर्वमक्षिकाः अनुसृत्य
ऊर्ध्वं गच्छन्ति । तस्मिंश्च प्रतिष्ठमाने सर्वा एव प्रतिष्ठन्ते - तस्मिन् स्थिते
सर्वाः स्वस्थानस्था एव भवन्ति । एवम् - एवम्प्रकारेण तत् पूर्वोक्तम् वाङ्मनश्चक्षुश्श्रोत्रम्
। ते च प्राणादयश्च प्रीताः - तुष्टास्सन्तः, प्राणम् - मुख्यप्राणम्, स्तुन्वन्ति -
स्तोत्रं कुर्वन्ति ।
2.5
एषोऽग्निः तपत्येष सूर्य एष पर्जन्यो मघवान् एष वायुः एष पृथिवी
रयिर्देवः सदसच्चामृतं च यत् ।।
B.2.5
"	प्र.दी. - पवनः पवतामस्मि (भ.गी. 10-31) इति प्राणभृत्प्राणदः प्राण इति यः प्राणे"
तिष्ठन् प्राणादन्तरो----- यस्य प्राणः शरीरम् (बृ.उ. 5-7-20) इत्यादिभिः अस्य मुख्यप्राणस्य
सर्वजगद्धारकत्वेन वा भगवदंशभूतत्वेन वा भगवच्छरीरभूतत्वेन वा प्रतिपादनात् भगवतो विद्यमानसर्वशब्दवाच्यत्वं
सर्वशक्तिमत्वं च अस्तीति आप्राश्नन्तमाहुः - एषोऽग्निः तपति इति । एषः - मुख्यःप्राणः
अग्निः - वायोरग्निः (तै.आन. 25) इति अग्निरूपस्सन्, तपति - तापं वा, शीतनिवारणं वा
करोति । एषः प्राणः, सूर्यः - सूर्यरूपेण जलादिकं गृह्णाति । एष पर्जन्यः - मेघरूपेण
वर्षति । एष मघवान् - इन्द्ररूपेण पालयति इति । एष वायुः - वायुरूपेण सर्वं वहति । एष
पृथिवी - पृथिव्यादिकारत्वात्, पृथिवीरूपेण सर्वं धत्ते । रयिर्देवः - जलरूपो  देवः
जलरूपेण सर्वजन्तूत्पत्तिहेतुकः, चन्द्रमाश्च सदसच्च यत् - कार्यकारणभूतचेतनाचेतनरूपं
यत् सर्वं च । स एव अमृतम् , अमृतम् - मोक्षदेवान्न इति इति उभयस्वरूपः स एव इत्याहुः ।।
2.6
अरा इव रथनाभौ प्राणे सर्वं प्रतिष्ठितम् ।
ऋचो यजूंषि सामानि यज्ञः क्षत्रं ब्रह्म च ।।
B.2.6
"	प्र.दी. - अस्य भगवदंशभूतत्वात् सर्वम् अस्मिन् प्रतिष्ठितम् इत्याहुः । अरा इव इति"
। रथनाभौ अरा इव - चक्रनाभिनेम्यन्तरालवर्तीनि काष्ठानि अरशब्देन उच्यन्ते । चक्रमध्यप्रदेशो
नाभिशब्देन उच्यते । रथसम्बन्धि चक्रस्य नाभौ अर्पिता अरा इव - नेमिनाभिमध्यगतकाष्ठानीव
प्राणे - अस्य मुख्यप्राणे ऋचः - ऋग्वेदाः, यजूंषि - यजुर्वेदाः, सामानि - सामवेदाः
बहुत्वं तत्तद्वेदशाखाभेदेन ऋग्यजुस्साममन्त्रा इत्यर्थः । यज्ञः - तन्मन्त्रसाध्यसर्वयज्ञा
इत्यर्थः । ब्रह्म क्षत्रं च - यज्ञपरिपालकौ ब्राह्मणक्षत्रियौ चकारात् तत्परिचारकवैश्यशूद्रादिकम्
। सर्वं स्थावरजङ्गमादिकं जगत् प्रतिष्ठितं स्थितम् इत्यर्थः ।।
2.7
प्रजापतिश्चरसि गर्भे त्वमेव प्रतिजायसे । तुभ्यं प्राण! प्रजास्त्विमाः बलिं
हरन्ति यः प्राणैः प्रतितिष्ठसि ।।
B.2.7
"	प्र.दी. - परिदृश्यमानसर्वाः प्रजाः तुभ्यं बलिं समर्पयन्ति इत्याहुः -"
प्रजापतिः इति । हे प्राण! त्वमेव प्रजापतिः - प्रजापालकः सन् गर्भे चरसि - प्राणापानादिरूपेण
गर्भे सञ्चरसि प्रतिजायसे -सः गर्भे पोषकत्वेन पितृरूपत्वेन च स्थित्वा पुत्रादिरूपेण
जातः भवसि यः - त्वम्, प्राणैः सह सर्वप्राणिगर्भेषु प्रतितिष्ठसि - पोषकतया तिष्ठसि
तुभ्यम् इमाः प्राणाः - स्थावरजङ्गमादिसर्वाः, प्रजाः बलिं हरन्ति - अन्नं समर्पयन्ति,
पूजां कुर्वन्ति इत्यर्थः ।।
2.8
देवनामसि वह्नितमः पितृणां प्रथमा स्वधा ।
ऋषीणां चरितं सत्यमथर्वाङ्गिरसामसि ।।
B.2.8
"	प्र.दी. - देवर्षिपितृणां च हव्यकव्यप्रापकस्त्वमेवासि  इत्याहुः - देवानामसि इति ।"
हे प्राण! देवानाम् - ब्रह्मादिदेवानां, वह्नितमः - हविष्प्रापकतमः अपि पितृणां प्रथमा
- मुख्या, स्वधा - स्वधया दत्तकव्यादिवहश्च अथर्वाङ्गिरसाम् ऋषीणां सत्यम् - श्रेष्ठं
चरितम् - नित्यनैमित्तिकादिलक्षणं च त्वमेव, सर्वं तदधीनमेव इत्यर्थः ।।
2.9
इन्द्रस्त्वं प्राण ! तेजसा रुद्रोऽसि परिरक्षिता ।
त्वमन्तरिक्षे चरसि सूर्यस्त्वं ज्योतिषां पतिः ।।
B.2.9
"	प्र.दी. - भगवदंशभूतत्वेन त्वं सर्वशब्दवाच्योऽसि इत्याहुः - इन्द्रस्त्वम् इति ।"
हे प्राण ! त्वम् इन्द्रः - इदि परमैश्वर्ये (धा.पा. 63) इति परमैश्वर्यविशिष्टइन्द्रशब्दवाच्योऽसि
। तेजसा - सर्वसंहारकत्वशक्त्या रुद्रोऽसि - सर्वजनरोदनहेतुः असि । परिरक्षिता - स्थितिकाले
सर्वलोकपरिरक्षकोऽसि । ज्योतिषां पतिः - श्रेष्ठः सूर्यः । सरति सर्वत्र गच्छति इति
सूर्यः । सर्वलोकसञ्चारी असि । तथापि स्वाधिकारस्थाने अन्तरिक्षे - आकाशे च सञ्चरसि इत्याहुः ।।
2.10
यदा त्वमभिवर्षस्यथेमाः प्राण ते प्रजाः ।
आनन्दरूपास्तिष्ठन्ति कामायान्नं भविष्यतीति ।।
B.2.10
"	प्र.दी. - त्वत्तस्सर्वे जना आनन्दिष्यन्ति  इत्याहुः - यदा त्वम् इति । यदा - यत्काले,"
त्वमभिवर्षसि - पर्जन्यरूपेण अभितो वर्षसि अथ - अनन्तरम्, इमाः - सर्वाः प्रजाः प्राण
ते - जीवन्ति । सत्तावन्तो भवन्ति इत्यर्थः । कामाय  - यथेष्टलाभाय समर्थम्, अन्नम्
अस्माकं भविष्यति इति । मत्वा इति शेषः ।
आनन्दरूपास्तिष्ठन्ति - आनन्दिन्यो भवन्ति इत्यर्थः ।।
प्रतितिष्ठते1 । केनोत्क्रमते । कथं बाह्यमभिधत्ते । कथमध्यात्ममिति ।।
2.11
व्रात्यस्त्वं प्राणैक ऋषिरत्ता विश्वस्य सत्पतिः ।
वयमाद्यस्य दातारः पिता त्वं मातरिश्व नः ।।
B.2.11
प्र.दी. - सर्वशरीरकत्वेन सर्वं त्वमसि इत्याहुः - व्रात्यस्त्वं प्राणैक इति ।
हे प्राण! त्वं व्रात्यः - संस्कारहीनो ब्राह्मणोऽसि एकः - मुख्यः ऋषिः मन्त्रद्रष्टा
वा ब्रह्मविद्वान् वा  असि, अत्ता - अत्ति इति अत्ता । जगद्भक्षकश्च त्वमसि । विश्वस्य
पतिः - जगत्पालकोऽसि आद्यस्य - आदौ भवस्य तव दातारः - करप्रदातारः वयम् -  तव शेषभूता
इत्यर्थः । यद्वा - अत्तुं योग्यम् आद्यं भोग्यं वस्तु दातारः वयम् । हे मातरिश्व! -
वायो! त्वं हि नः पिता - अस्माकं प्रसिद्धजनकः सर्वजगत्पालकत्वात् ।  मातरिश्वन् इति
वक्तव्ये नकारलोपश्छान्दसः ।।
2.12
या ते तनूर्वाचि प्रतिष्ठिता या श्रोत्रे या  च चक्षुषि ।
या च मनसि सन्तता शिवां तां कुरु मोत्क्रमीः ।।
B.2.12
"	प्र.दी. - सर्वे वागादयः स्वस्वविषयिकां शक्तिम् अविच्छिन्नव्यापारवती कुरु इति प्रार्थयन्ति"
- या ते तनूः इति । ते - तव सम्बन्धिनी या तनूः वाचि - अपानरूपाशक्तिः, वाचि - वाग्रूपे
मयि तिष्ठति । विद्यमाना सती सन्तता - सर्वकालं वक्तृत्वादिवदनचेष्टां कारयती । श्रोत्रे
च या - तव शक्तिः सन्तता प्रतिष्ठिता या च चक्षुषि या च मनसि प्रतिष्ठिता ताम् - शक्तिम्,
शिवाम् - तत्तदिन्द्रियव्यापारकारयन्त्रीं कुरु मोत्क्रमीः - अस्मद्भ्यः उत्क्रमणं मा कुरु इति यावत् ।।
2.13
प्राणस्येदं वशे सर्वं त्रिदिवे यत्प्रतिष्ठितम्
मातेव पुत्रान् रक्षस्व श्रीश्च प्रज्ञां च धेहि न इति ।।
B.2.13
"	प्र.दी. - सर्वस्य त्वदधीनत्वात् सम्पत्प्रज्ञानं च अस्माकं प्रदेहि इत्याहुः - प्राणस्येदम्"
इति । इदम् - भूमौ परिदृश्यमानं त्रिदिवे - स्वर्गे यत्प्रतिष्ठितम् तत्सर्वं प्राणस्य
- सर्वप्राणिप्राणभूतस्य तव वशे - स्वाधीने स्थितम् इत्यर्थः । तस्मात् माता पुत्रान्
इव त्वं नः - अस्मान् रक्षस्व - परिपालय श्रीश्च - स्वस्वकार्यनिर्वाहकशक्त्यश्च प्रज्ञां
च - तद्विषयकज्ञानं च अस्माकम्, विधेहि - विधत्स्व ।।
।। इति द्वितीयप्रश्न प्रतिपदार्थदीपिका ।।
3.1
अथ हैनं कौसल्यश्चाऽऽश्वलायनः पप्रच्छ । भगवन्! कुत एष प्राणो
जायते । कथमायात्यस्मिन् शरीरे । आत्मानं वा प्रविभज्य कथं
B.3.1
"					  तृतीयः प्रश्नः"
[प्राणकार्यभेदाः]
"	प्र.दी. - अथ हैनं कौसल्यश्चाऽऽश्वलायनः इति । भार्गवप्रश्नानां दत्तोत्तरानन्तरम्"
। ह इति प्रसिद्धौ । एनम् - पिप्पलादमाचार्यम्, कौसल्यश्चाऽऽश्वलायनः पप्रच्छ । हे
भगवन्!  आचार्य ! कुत एषः प्राणो जायते । एषः - पूर्वोक्तः मुख्यप्राणः कस्मात्कारणात्
जातः? कथमायात्यस्मिन्
शरीरे - कथं प्रकारेण एतच्छरीरं प्रत्यागतः? आत्मानं वा प्रविभज्य कथं प्रतिष्ठते? आत्मानम्
- स्वात्मानम्, प्रविभज्य - विभागं कृत्वा, कथं प्रतितिष्ठति? केनोत्क्रमति - केन वृत्तिविशेषेण
शरीरात् उत्क्रामति । कथं बाह्यमभिधत्ते - अधिभूताधिदैवतं कथं धारयति? कथमध्यात्ममिति
- अध्यात्मं कथं धारयति?
3.2
तस्मै स होवाच - अतिप्रश्नान् पृच्छसि ब्रह्मिष्ठोऽसीति तस्मात् तेऽहं ब्रवीमि ।।
B.3.2
"	प्र.दी. - आचार्यः शिष्योक्तप्रश्नेभ्यः एनं शिष्यं ब्रह्मिष्ठं मत्वा अवदत् इत्याह"
- तस्मै स होवाच इति । ह इति प्रसिद्धौ, सः - आचार्यः, तस्मै - शिष्याय, उवाच, किमिति?
अतिप्रश्नान् प्रष्टुम् अनर्हान् अतिरहस्यान् अर्थान् त्वं पृच्छसि? तस्मात्  त्वं ब्रह्मिष्ठोऽसि
- ब्रह्मज्ञानीव लक्ष्यसे । अतः ते - उपदेष्टुम् अर्हाय तुभ्यम्, अहम् उत्तरम्, ब्रवीमि
- उत्तरं वच्मि । उत्तरमिति शेषः ।।
3.3
आत्मन एष1 प्राणो जायते । यथैषा पुरुषे छायैतस्मिन् एतदाततं
मनोकृतेनायात्यस्मिन् शरीरे ।।
B.3.3
"	प्र.दी. - कुत एष प्राणो जायते? इति प्रश्नस्य उत्तरमाह - आत्मन एष इति । एषः प्राणः"
पूर्वखण्डप्रतिपादितः मुख्यप्राणः । आत्मनः जायते - परमात्मनः सकाशात् जायते । एतस्मात्
जायते प्राणो मनः सर्वेन्द्रियाणि च (मुं.उ. 2-1-3) इति श्रुत्यन्तरम् । `कथम् आयात्यस्मिन्
शरीरे? इति प्रश्नस्य उत्तरमाह - यथैषा पुरुषे छाया इति, पुरुषं गच्छति सति पुरुषच्छाया
यथा गच्छति, एवम् एतस्मिन् पुरुषे - जीवे, एतन्मनः, अकृतेन - अप्रयत्नेन आततम् - व्याप्तम्,
संश्रितम् इत्यर्थः । एवं प्राणोऽपि, अकृतेन - अप्रयत्नेन अस्मिन् शरीरे -
जीवसम्बन्धिनि अस्मिन् शरीरे, आयाति - शरीरे प्रविष्टो भवति इत्यर्थः । मनः प्राणयोः
शरीरप्रवेशः अविनाभावसम्बन्धज इति बोद्धव्यः इति यावत् ।।
3.4
यथा सम्राडेवाधिकृतान् विनियुङ्क्ते एतान् ग्रामानेतान् ग्रामान् अधितिष्ठस्वेति,
एवमेवैष प्राणः इतरान् प्राणान् पृथग्पृथगेव सन्निधत्ते ।।
B.3.4
"	प्र.दी. - आत्मानं प्रविभज्य कथं प्रातिष्ठते इति प्रश्नस्य उत्तरमाह - यथा सम्राडेवाधिकृतान्"
इति । सम्राट् - राजा । अधिकृतान् - स्वेन कार्येषु  अधिकृतान् भृत्यानेव । एतान् ग्रामान्
एतान् ग्रामान् अधितिष्ठस्वेति विनियुङ्क्ते - नियमयति । एवमेवैषः मुख्य प्राणः, इतरान्
प्राणान् - स्वांशभूतान् प्राणापनादीन्. ग्रामस्थानीयेषु चक्षुरादीन्द्रियेषु पृथग्पृथगेव
सन्निधत्ते - नियमयति, प्राणापानव्यानोदानसमानद्वारा तेषु अधितिष्ठति इत्यर्थः ।।
3.5
पायूपस्थे  अपानम् । चक्षुश्श्रोत्रे मुखनासिकाभ्यां प्राणः स्वयं प्रतितिष्ठते1 ।
मध्ये तु समानः । एष ह्येतद्धुतमन्नं समं नयति । तस्मात् एतास्सप्तार्चिषोभवन्ति ।।
B.3.5
"	प्र.दी. - प्राणापानादिकार्यमाह - पायूपस्थे इति । अपानम् - अपानवायुः पायुश्च उपस्थं"
च पायूपस्थं तस्मिन् प्रातिष्ठते - अधितिष्ठन् मूत्रपुरीषोत्सर्जनं  कारयति इत्यर्थः
। प्राणः - प्राणनामको वायुः
मुखनासिकाभ्याम् निर्गतस्सन्, चक्षुश्च श्रोत्रं च चक्षुश्श्रोत्रं तस्मिन् स्वयं प्रातिष्ठते
- अधितिष्ठति, दर्शनश्रवणादिकं करोतीत्यर्थः । एषः - मुख्यप्राणो वा मध्ये तु - शरीरमध्यभागे
नाभिदेशे तु समानः - समाननामकवायुरूपेण स्थितः, हुतम् - भुक्तमेतत् अन्नम्, पानादिकं
च समं नयति । तस्मात् - समानवायोः प्रज्वलितात् जाठराग्नेः एताः - काली कराळी च मनोजवा
च, सुलोहिता या च सुधूम्रवर्णा (मुं. उ. 1-2-4) इत्यादि1 सप्तार्चिषः प्रादुर्भूता भवन्ति ।
"	यद्वा - तस्मात् समानवायुप्रकाशितजाठराग्नेः एताः, परिदृश्यमानाः चक्षु-श्रोत्रनासिकामुखरूप-सप्तशीर्षण्यद्वारैः"
ज्ञानरूपसप्तार्चिषः सम्भवन्ति, प्रादुर्भवन्ति इत्यर्थः ।।
3.6
हृदि ह्येष आत्मा । अत्रैतदेकशतं नाडीनाम् । तासां शतं शतमेकैकस्यां1
द्वासप्ततिः द्वासप्ततिः प्रतिशाखानाडीसहस्राणि भवन्ति । आसु व्यानश्चरति ।।
B.3.6
"	प्र.दी. - सर्वनाडीषु मुख्यप्राणः व्यानरूपः संचरति इत्याह - हृदि ह्येष आत्मा इति"
। एषः कर्मफलभोक्ता जीवः, हृदि - पुण्डरीकाकारमांसपिण्डान्तर्वर्तिहृदयाकाशस्थित इत्यर्थः
। अत्र - हृदयप्रदेशे नाडीनाम् एतत् - शतं चैका च हृदयस्य नाड्यः (क.उ. 6-16) इति श्रुतिप्रमाणप्रसिद्धं
एकशतम् - एकाधिकशतसंख्याकमस्ति तासां नाडीनाम् मध्ये एकैकस्यां द्वासप्ततिः द्वासप्ततिः
भेदाः सन्ति, एकैकस्याः द्वासप्ततिः द्वासप्ततिः भेदाः भवन्ति इत्यर्थः । द्वासप्तति
प्रभेदम् एकैकं प्रति शाखा भूता नाडीसहस्राणि, शतं शतम् - शतप्रभेदाः भवन्ति । तासु
नाडीषु व्यानरूपः सन् मुख्यप्राणः संचरति इत्यर्थः ।।
3.7
अथैकयोर्ध्व उदानः पुण्येन पुण्यं लोकं नयति; पापेन पापम्; उभाभ्यामेव
मनुष्यलोकम् ।।
B.3.7
"	प्र.दी. - उदानस्य स्थानं वदन्, केनोत्क्रमत इति प्रश्नस्य उत्तरमाह - अथैकया इति ।"
अथ - अनन्तरम्, एकया कयाचित् नाड्या, उदानः - उदाननामकवायुः, ऊर्ध्वः - ऊर्ध्वमुत्क्रान्तस्सन्,
पुण्येन - जीवकृतपुण्येन पुण्यलोकम्  स्वर्गादिकम्, नयति - जीवं प्रापयति इत्यर्थः ।
पापेन - जीवकृतपापेन, पापम् - जीवं नरकलोकं प्रापयति इत्यर्थः । उभाभ्यामेव - पुण्यपापाभ्यामेव
मनुष्यलोकम्, नयति जीवम् इत्यर्थः । पुण्यपापयुक्तो जीवः मनुष्यलोकं गच्छति इति भावः ।।
3.8
आदित्यो ह वै बाह्यः प्राण उदयति एष ह्येनं चाक्षुषं प्राणमनुगृह्णानः;
पृथिव्यां या देवता, सैषा पुरुषस्यापानमवष्टभ्य । अन्तरा यदाकाशः स
समानः । वायुर्व्यानः ।।
B.3.8
"	प्र.दी. - कथम् बाह्यमभिधत्त इत्यस्य उत्तरमाह - आदित्यो ह वै बाह्यः इति । ह वै इति"
प्रसिद्धबोधकः । बाह्यः प्राणो आदित्यो वा । एषः - अधिदैवतः, आदित्यः उदयति - उदयन्
एनम् चाक्षुषम् - चक्षुषि भवं चाक्षुषम्, प्राणमनुगृह्णानः - रूपोपलब्धिविषये चक्षुषः
आलोकरूपोपकारं करोति इत्यर्थः । तथा पृथिव्यां विद्यमाना या देवता - अग्निरूपाधिदेवता
। सैषा पुरुषस्यापानम् - पुरुषशरीरापानवृत्तिम् अवष्टभ्य - आकृष्य अधोभागापकर्षणेन अनुग्रहं
कुर्वती स्थिता । अन्तरा - द्यावापृथिव्योः मध्ये यः, आकाशः तत्स्थो वायुः समानः इत्युच्यते
। समानस्यान्तरा यः - आाकाशः, तत्स्थो वायुः व्यानः - सर्वशरीरव्यापनसामान्यत्वेन व्यान इत्युच्यते ।।
3.10
तेजो ह वा उदानः । तस्मादुपशान्ततेजाः पुनर्भवमिन्द्रियैर्मनसि
सम्पद्यमानैः।। 10 ।।
यच्चित्तस्तेनैष प्राणमायाति । प्राणस्तेजसा युक्तः स ह्यात्मना यथासंकल्पितं
लोकं नयति ।। 11 ।।
B.3.10
"	प्र.दी. - लौकिकः पुरुषः स्वशरीरगतबाह्योष्णे, निश्शेषविनिर्गते सति देहान्तरं प्राप्नोति"
इत्याह - तेजो ह वा उदान इति । तेजः उदानः - शरीरगत बाह्यतेजः, उन्नयनहेतुत्वात् उदान
इत्युच्यते । तस्मात् हेतोः तेजस एव
उन्नयनहेतुत्वात् उपशान्त तेजाः - अपगतशरीरौष्ण्यः । जीवः, मनसि सम्पद्यमानैः - सङ्गतैः,
इन्द्रियैः - सह पुनर्भवम् - देहान्तरं प्राप्नोति ।।
"	सर्वोऽपि जीवः मरणकाले यच्चित्तो भवति तल्लोकं प्राप्नोति इत्याह - यच्चित इति । एषः"
- जीवः, यच्चित्तः - मरणकाले यस्मिन् कामे चित्तं सः यद्विषयककामो भवति तेन- कामेन युक्तः
प्राणम् आयाति । प्राणः - अयं प्राणः तेजसा - तेजः परस्यां देवतायाम् (छां.उ.6-8-6)
इत्यत्र तेजश्शब्दो भूतान्तराणामपि उपलक्षणमिति श्रीभाष्यकाराभिप्रायः । अतः पंचभूतैः
परमात्मना च सहयुक्तः । यथा संकल्पितम् - जीवेन यथा संकल्पितो लोकः, तं लोकम् - एनं
जीवम्, नयति - देवमनुष्यतिर्यगादिलोकं प्रापयति इत्यर्थः ।
"	यं यं वाऽपि स्मरन् भावं त्यजत्यन्ते कलेबरम् ।"
"	तं तमेवैति कौन्तेय सदा तद्भावभावितः ।। (भ.गी.8-6)"
इति भगवद्वाक्यम् अनुसन्धेयम् ।।
3.11
य एवं विद्वान् प्राणं वेद, न हास्य प्रजा हीयते; अमृतो भवति । तदेष श्लोकः ।।
B.3.11
"	प्र.दी. - प्राणस्वरूपम् उपदिश्य तदुपासनाफलमाह - द्वाभ्यां मन्त्राभ्याम् । य एवं"
विद्वान् इति । एवम् - एतादृशोत्पत्त्यादिगुणविशिष्टं प्राणम्, यः विद्वान्
वेद - उपास्ते, अस्य - विदुषः, प्रजाः - पुत्रपौत्रादिसन्ततिश्च न हीयते - न विच्छिन्ना
भवति, किन्तु अमृतो भवति, `ह' इति प्रसिद्धौ । देहविलक्षणपरिशुद्धात्मज्ञानपूर्वकपरब्रह्मोपासनद्वारा,
मोक्षं प्राप्नोति इत्यर्थः । तदेष श्लोकः - तत् - पूर्वोक्तप्राणवेदनम् अधिकृत्य प्रवृत्तः
एष वक्ष्यमाणः श्लोकः ।।
3.12
उत्पत्तिमायतिं स्थानं विभुत्वं चैव पंचधा ।
"अध्यात्मं चैव प्राणस्य विज्ञायामृतमश्नुते । विज्ञायामृतमश्नुत इति । 	"
B.3.12
"	प्र.दी.-"
उत्पत्तिमायतिम् इति । प्राणस्य उत्पत्तिं - परमात्मनः सकाशात् प्राणस्य उत्पत्तिम्,
आयतिम् मनसा सह अस्य प्राणस्य जीवे प्रवेशः । स्थानम् - पाय्वादिइन्द्रियेषु स्थितम्,
विभुत्वम् - सम्राडिव प्रभुत्वम्, पंचधा - प्राणापानादिरूपेण पंचधाविभागम्, अध्यात्मम्
- आदित्यादिरूपेण बाह्यम् अवस्थानं च विज्ञाय - ज्ञात्वा अमृतमश्नुते - देहादिविलक्षणपरिशुद्धात्मस्वरूप-
ज्ञानपूर्वकपरमात्मोपासनद्वारा, मोक्षं प्राप्नोति इत्यर्थः । विज्ञायामृतमश्नुत इति
द्विरुक्तिः प्रश्नानां प्रत्युक्तिसमाप्तिबोधिका ।।
।। इति तृतीयप्रश्नप्रतिपदार्थदीपिका ।।
4.1
अथ हैनं सौर्यायणी गार्ग्यः पप्रच्छ । भगवन् ! एतस्मिन् पुरुषे कानि
स्वपन्ति । कान्यस्मिन् जाग्रति । कतर एषः स्वप्नान् पश्यति । कस्यैतत्
सुखं भवति1 । कस्मिन्नु सर्वे सम्प्रतिष्ठिता भवन्ति2 इति ।।
B.4.1
[जीवस्य स्वप्नसुषुप्तिविषयकः प्रश्नः]
"	प्र.दी. अथ हैनम् इति । अथ - आश्वलायनकृतप्रश्नदत्तोत्तरानन्तरम् ह इति प्रसिद्धौ ।"
सौर्यायणी गार्ग्यः एनम्-पिप्पलादमाचार्यं पप्रच्छ । हे भगवन् ! एतस्मिन् पुरुषे - जीवे,
सुप्ते सति इति शेषः । कानि इन्द्रियाणि स्वन्ति? अस्मिन् जीवे सुप्ते सति कानि इन्द्रियाणि
जाग्रति - जागरूकाणि भवन्ति ?  देवः - दिवु क्रीडादिकान्तिगतिषु (धा.पा.1107) इति द्योतानदिगुणविशिष्टः
एषः - जीवः, कतरः - कीदृशस्सन् स्वप्नान् - स्वप्नलब्धपदार्थान् पश्यति । एतत् सुखम्
- विषयजन्यसुखं, दुःखस्यापि उपलक्षणम्3, कस्य भवति । सर्वे कस्मिन् प्रतिष्ठिता भवन्ति?
इति पप्रच्छ इति पूर्वेण अन्वयः ।।
"4.2	"
तस्मै स होवाच - यथा गार्ग्य ! मरीचयोऽर्कस्यास्तं गच्छतः सर्वा एतस्मिन्
तेजोमण्डले एकी भवन्ति । ताः पुनरुदयतः प्रचरन्ति - एवं ह वै तत् सर्वं
परे देवे मनस्येकीभवति । तेन तर्ह्येष पुरुषो न शृणोति, न पश्यति, न
जिघ्रति, न रसयते, न स्पृशते, नाभिवदते, नादत्ते, नानन्दयते, न विसृजते,
नेयायते; स्वपिति इति आचक्षते ।।
B.4.2
"	प्र.दी. - कानि इन्द्रियाणि स्वपन्ति इति प्रश्नस्य उत्तरमाह - तस्मै स होवाच इति ।"
सः - प्रसिद्धः पिप्पलादः आचार्यः ह इति प्रसिद्धौ । तस्मै - उपसन्नाय शिष्याय उवाच
। शृणु, हे गार्ग्य ! अर्कस्य - सूर्यस्य अस्तं गच्छतः ततः सर्वा एव मरीचयः - किरणाः,
एतस्मिन् तेजोमण्डले - सूर्यमण्डले एकीभवन्ति, पुनः - सूर्यस्य उदयतः सर्वत्र प्रचरन्ति
- संचरन्ति किरणाः एवम् - एवं प्रकारेण, एतत्सर्वम् - ज्ञानेन्द्रियकर्मेन्द्रियजातं
सर्वं परे - इन्द्रियेभ्यः उत्कृष्टे देवे - द्योतनादिगुणविशिष्टे मनसि एकीभवति - स्वस्वव्यापारविरोधिसंश्लेषयुक्तं
भवति । तेन - सर्वेन्द्रियाणाम् परतत्वेन हेतुना, तर्हि तस्मिन् काले, एषः पुरुषः -
जीवः, न शृणोति शब्दादिकम् । न पश्यति रूपादिकम् । न जिघ्रति गन्धादिकम्। न रसयते मधुरादि
रसादिकम् । न स्पृशते काठिन्यादिकम् । न अभिवदते न वदति । नादत्ते - न स्वीकरोति, न
आनन्दयते - उपस्थेन्द्रियजन्यानन्दहीनो भवति । न विसृजते - मूत्रपुरीषादिकं न उत्सृजते,
नेयायते - न गच्छति, किन्तु स्वपिति - निद्रां प्राप्नोति । तद्विदः,
चिदचित्तत्त्वविदः आचक्षन्ते वदन्ति इत्यर्थः ।।
4.3
प्राणाग्नय एव एतस्मिन् पुरे जाग्रति । गार्हपत्यो ह वा एषोऽपानः
व्यानोऽन्वाहार्यपचनः यत् गार्हपत्यात् प्रणीयते, प्रणयनादाहवनीयः प्राणः ।। 3 ।।
B.4.3
"	प्र.दी - प्राणापानव्यानोदानसमानोच्छ्वासनिश्वासमनांसि अष्ट जागृवन्ति सन्ति । शरीरे"
स्वपन्तं जीवम्, अनुदिनं परमात्मानं प्रापयन्ति इति । कानि अस्मिन् जाग्रति?  इत्यस्य
उत्तरमाह - प्राणाग्नय एव एतस्मिन् इति । एतस्मिन् पुरसदृशे नवद्वारयुक्तशरीरे पुरुषे,
जीवे सुप्ते सति प्राणाग्नय एव - प्राणापानादिरूपाग्नय एव जाग्रति - जागरणी कुर्वन्ति
। ह वै इति प्रसिद्धौ । एषः - प्रसिद्धः, अपानः - अपानवायुः, गार्हपत्यः - गार्हपत्यस्थानीय
इति ज्ञेयः । व्यानः - सर्वशरीरवर्ती वायुः, अन्वाहार्यपचनः - दक्षिणाग्निस्थानीयः ।
गार्हपत्यात् प्रणीयते । प्रणयनात् प्राणः, प्राणः  आहवनीयः - आहवनीयस्थानीय इत्यर्थः
। यत् उच्छ्वासनिश्वासौ एतौ द्वौ आहुती - आहुतिस्थानीयौ आहुती । समं  नयति इति समानः
। उच्छ्वासनिश्वासौ समं नयति इति समानवायुः इत्युच्यते । अयं तु आहुतिद्वयस्थानीय इत्यर्थः
। ह वै इति प्रसिद्धौ । मनो ह वा - मनो ह वै यजमानः - अर्ध्वयुः । इष्टफलमेव उदानः -
इष्टफलप्रदायकः उदानवायुः, लोकान्तरस्थफलोन्नयनहेतुत्वात् उदान इत्युच्यते ।
"	सः - उदानवायुस्तु एनम् - सुप्तं जीवम्, अहरहः - अनुदिनम्, ब्रह्म -परमात्मानम्, गमयति"
- प्रापयति । तथा च प्राणपंचकोच्छ््वासनिश्वासमनोरूपाष्टसु पदार्थेषु अग्निहोत्राहुत्यवयवभूतयजनमानाग्नित्रय
आहुतिद्वय अध्वर्युकर्तृकफलभूताष्टावपि पदार्थान् निरूप्य, सुप्तस्य जीवस्य अनुदिनं
परब्रह्मप्राप्तिः उक्ता श्रुतिभिः इति भावः ।।
4.4
यदुच्छ्वासनिश्वासौ एतावाहुती समं नयति इति समानः । मनो ह वाव
यजमानः । इष्यफलमेव उदानः । स एवं यजमानमहरहर्ब्रह्म गमयति ।। 4 ।।
B.4.4
"	प्र.दी - प्राणापानव्यानोदानसमानोच्छ्वासनिश्वासमनांसि अष्ट जागृवन्ति सन्ति । शरीरे"
स्वपन्तं जीवम्, अनुदिनं परमात्मानं प्रापयन्ति इति । कानि अस्मिन् जाग्रति?  इत्यस्य
उत्तरमाह - प्राणाग्नय एव एतस्मिन् इति । एतस्मिन् पुरसदृशे नवद्वारयुक्तशरीरे पुरुषे,
जीवे सुप्ते सति प्राणाग्नय एव - प्राणापानादिरूपाग्नय एव जाग्रति - जागरणी कुर्वन्ति
। ह वै इति प्रसिद्धौ । एषः - प्रसिद्धः, अपानः - अपानवायुः, गार्हपत्यः - गार्हपत्यस्थानीय
इति ज्ञेयः । व्यानः - सर्वशरीरवर्ती वायुः, अन्वाहार्यपचनः - दक्षिणाग्निस्थानीयः ।
गार्हपत्यात् प्रणीयते । प्रणयनात् प्राणः, प्राणः  आहवनीयः - आहवनीयस्थानीय इत्यर्थः
। यत् उच्छ्वासनिश्वासौ एतौ द्वौ आहुती - आहुतिस्थानीयौ आहुती । समं  नयति इति समानः
। उच्छ्वासनिश्वासौ समं नयति इति समानवायुः इत्युच्यते । अयं तु आहुतिद्वयस्थानीय इत्यर्थः
। ह वै इति प्रसिद्धौ । मनो ह वा - मनो ह वै यजमानः - अर्ध्वयुः । इष्टफलमेव उदानः -
इष्टफलप्रदायकः उदानवायुः, लोकान्तरस्थफलोन्नयनहेतुत्वात् उदान इत्युच्यते ।
B.4.4
"	प्र.दी - प्राणापानव्यानोदानसमानोच्छ्वासनिश्वासमनांसि अष्ट जागृवन्ति सन्ति । शरीरे"
स्वपन्तं जीवम्, अनुदिनं परमात्मानं प्रापयन्ति इति । कानि अस्मिन् जाग्रति?  इत्यस्य
उत्तरमाह - प्राणाग्नय एव एतस्मिन् इति । एतस्मिन् पुरसदृशे नवद्वारयुक्तशरीरे पुरुषे,
जीवे सुप्ते सति प्राणाग्नय एव - प्राणापानादिरूपाग्नय एव जाग्रति - जागरणी कुर्वन्ति
। ह वै इति प्रसिद्धौ । एषः - प्रसिद्धः, अपानः - अपानवायुः, गार्हपत्यः - गार्हपत्यस्थानीय
इति ज्ञेयः । व्यानः - सर्वशरीरवर्ती वायुः, अन्वाहार्यपचनः - दक्षिणाग्निस्थानीयः ।
गार्हपत्यात् प्रणीयते । प्रणयनात् प्राणः, प्राणः  आहवनीयः - आहवनीयस्थानीय इत्यर्थः
। यत् उच्छ्वासनिश्वासौ एतौ द्वौ आहुती - आहुतिस्थानीयौ आहुती । समं  नयति इति समानः
। उच्छ्वासनिश्वासौ समं नयति इति समानवायुः इत्युच्यते । अयं तु आहुतिद्वयस्थानीय इत्यर्थः
। ह वै इति प्रसिद्धौ । मनो ह वा - मनो ह वै यजमानः - अर्ध्वयुः । इष्टफलमेव उदानः
- इष्टफलप्रदायकः उदानवायुः, लोकान्तरस्थफलोन्नयनहेतुत्वात् उदान इत्युच्यते ।
"	सः - उदानवायुस्तु एनम् - सुप्तं जीवम्, अहरहः - अनुदिनम्, ब्रह्म -परमात्मानम्, गमयति"
- प्रापयति । तथा च प्राणपंचकोच्छ््वासनिश्वासमनोरूपाष्टसु पदार्थेषु अग्निहोत्राहुत्यवयवभूतयजनमानाग्नित्रय
आहुतिद्वय अध्वर्युकर्तृकफलभूताष्टावपि पदार्थान् निरूप्य, सुप्तस्य जीवस्य अनुदिनं
परब्रह्मप्राप्तिः उक्ता श्रुतिभिः इति भावः ।।
4.5
अत्रैष देवः स्वप्ने महिमानमनुभवति । यद्दृष्टं दृष्टमनुपश्यति, श्रुतं
श्रुतमेवार्थमनुशृणोति, देशदिगन्तरैश्च प्रत्युनुभूतं पुनः पुनः प्रत्यनुभवति, दृष्टं
चादृष्टं च श्रुतं चाश्रुतं च अनुभूतं चाननुभूतं च सच्चासच्च सर्वं पश्यति; सर्वः
पश्यति ।।
B.4.5
[जीवस्य स्वप्नद्रष्टुत्वम् ]
"	प्र.दी. कतर एष देवः स्वप्नान् पश्यति इत्यस्य उत्तरमाह - अत्रैष देव इति। अत्र - कानि"
इन्द्रियाणि स्वपन्ति? कानि जागरणं कुर्वन्ति सन्ति । एषः - प्रसिद्धः देवः - द्योतनादिगुणविशिष्टः
जीवः । स्वप्ने - स्वप्नकाले महिमानमनुभवति - गजतुरागवाहनारूढत्वादिलक्षणस्वपरवैभवम्,
अनुभवति - पश्यति । यद्दृष्टं
दृष्टमनुपश्यति - जाग्रदवस्थायां पूर्वं यद्दृष्टं तदेव स्वप्नकाले दृष्टं सत्् अनु
- पश्चात् स्वप्नदृष्टमेव पुनः स्वप्ने पश्यति । श्रुतम् - श्रुतमेवार्थम्  अनुशृणोति
- जाग्रत्काले श्रुतम्, श्रुतम् - भूयः श्रुतम् इत्यर्थः । अनुशृणोति - तदनुगुणमेव स्वप्ने
शृणोति इत्यर्थः । यद्वा - जाग्रत्काले श्रुतार्थं स्वप्ने श्रुतं भवति । तत् अनु -
पश्चात्काले कालान्तरस्वप्ने शृणोति । देशदिगन्तरैश्च प्रत्युनुभूतम् - देशान्तरदिगन्तरेषु
प्रत्यहम् अनुभूतमर्थम् पुनः पुनः प्रत्यनुभवति - स्वाप्नकाले अनुदिनम् अनुभवति । प्रत्यक्षदृष्टश्रुतार्थमेव
अनुभवतीति नियमो नास्ति इत्याह - दृष्टं चादृष्टं च इत्यादि । दृष्टं च - स्वदेहालंकारादिकम्,
अदृष्टं च - स्वशिरश्च्छेदन-स्वदेहदहनादिकं च । श्रुतं च अश्रुतं च - श्रुतमिन्द्रादिलोकम्
अश्रुतम् - केनापि न श्रुतम् उपदेशगम्यम् । अनुभूतं च अननुभूतं च - सर्वैः अनुभूयमानम्
अननुभूयमानं वा स्वप्ने स्वयं सर्वं पश्यति देहविशिष्टो जीवः । कर्तृभोक्त्रादिरूपस्सन्
प्रत्यक्षज्ञानकर्मेन्द्रियोपरतत्त्वेऽपि ईश्वरसृष्टस्वाप्निकज्ञानकर्मेन्द्रियैः उक्त
ईश्वरसृष्टरथतुरगारोहणस्वशरीरच्छेदनादिकम्, सर्वं च पश्यति इत्यर्थः ।।
4.6
स यदा तेजसाऽभिभूतो भवति, अत्रैष देवः स्वप्नान्न पश्यति । अथ तदेतस्मिन्
शरीरे एतत् सुखं भवति ।।
B.4.6
[सुषुप्तिविषयकः प्रश्नः]
"	प्र.दी. - कस्यैतत्सुखं भवति इति प्रश्नस्य  सुषुप्तिकाले परमात्मना संश्लिष्टस्य जीवस्यैव"
सुखं भवति इति उत्तरमाह - स यदा तेजसाऽभिभूत इति । सः जीवः, यदा - सुषुप्तिकाले, तेजसा
- सर्वलोकप्रकाशकपरमात्मना, अभिभूतः - अभितः सर्वतः भूतः सत्तां प्राप्तः । प्राज्ञेनात्मना
सम्परिष्वक्तो न बाह्यम् किंचन वेद नान्तरम् (बृ.उ.6-3-21) इत्यादि प्रमाणान्तरैः परिष्वक्त
इत्यर्थः । तथा च-जीवः सुषुप्तिकाले परमात्मना संपरिष्वक्त इत्यर्थः । अत्र - सुषुप्तिकाले,
एषः देवः - जीवः, स्वप्नान् - स्वप्नलब्धरथगजतुरगादीन्, न पश्यति । तत् - स्वाप्नादिकम्
एतस्मिन् शरीरे - एतत् शरीरविद्यमानकाल एव; न तु ब्रह्मणि विद्यमानकाल इत्यर्थः  एतत्सुखं
भवति । एतत् - सर्वलोकानुभूयमानम् अहं सुखम् अस्वाप्सम् इति सुखम् । ब्रह्मानन्दमित्यर्थः
परमात्मना संश्लिष्टस्य जीवस्यैव भवति ।।
4.7
स यथा सोम्य वयांसि वासोवृक्ष सम्प्रतिष्ठन्ते, एवं ह वै तत्सर्वं पर आत्मनि
सम्प्रतिष्ठते ।।
B.4.7
[सुषुप्तौ परमात्मनि लयः]
"	प्र.दी. - कस्मिन् सर्वे प्रतिष्ठिता भवन्ति इति प्रश्नस्य सर्वं परब्रह्मणि प्रतिष्ठितं"
भवति इत्युत्तरमाह - स यथा सोम्य इति । हे सोम्य! प्रियदर्शन ! वयांसि - पक्षिणः निवासवृक्षात्
उत्प्लुत्य सर्वा दिशो गत्वा यथा वासोवृक्षम् - पूर्वनिवासवृक्षम्, संप्रतिष्ठन्ते -
आश्रयन्ति सः दृष्टान्तः । ह वै इति प्रसिद्धौ ।   एवम् - प्रसिद्धम् एतत्सर्वम् - जीवेन
सह सर्वमिन्द्रियादिकम् परे - देहेन्द्रियात्मविलक्षणे  आत्मनि - परमात्मनि सम्प्रतिष्ठन्ते
- सङ्गता  भवन्ति  इत्यर्थः ।।
4.8
पृथिवी च पृथिवीमात्रा च आपश्चापोमात्रा च तेजश्च तेजोमात्रा च वायुश्च
वायुमात्रा च आकाशश्चाकाशमात्रा च चक्षुश्च द्रष्टव्यं च श्रोत्रं च श्रोतव्यं च
घ्राणं च घ्रातव्यं च रसश्च रसयितव्यम् च त्वक् च स्पर्शयितव्यं च वाक् च
वक्तव्यं च हस्तौ च आदातव्यं च उपस्थश्चाऽऽनन्दयितव्यं च पायुश्च
विसर्जयितव्यं च पादौ च गन्तव्यं  च अहंकारश्चाहंकर्तव्यं च चित्तं च
चेतयितव्यं च तेजश्च विद्योतयितव्यं च प्राणश्च विधारयितव्यं च ।।
B.4.8
"	प्र.दी.  - सर्वं पर आत्मनि समप्रतिष्ठित इत्यत्र सर्वशब्दार्थविवरणमाह - पृथिवी च"
पृथिवीमात्रा च इति । पृथिवी च  - भूमिश्च पृथिवीमात्रा च - गन्धतन्मात्रा च भूम्याः
पूर्वावस्था गन्धतन्मात्रा इत्युच्यते । भूम्याः सूक्ष्मावस्थरूपगन्धतन्मात्रोत्पत्त्यनन्तरं
स्थूलावस्थारूपपृथिवी उत्पद्यत इति
पुराणप्रक्रिया; सर्वभूतेषु एवं द्रष्टव्यम् - आपश्च आपोमात्रा च - जलं च रसतन्मात्रं
च । तेजश्च तेजोमात्रा च - अग्निश्च रूपतन्मात्रा च । वायुश्च वायुतन्मात्रा च - पवनः
स्पर्शतन्मात्रा च । आकाशश्च आकाशमात्रा च - नभः शब्दतन्मात्रं च । चक्षुश्च द्रष्टव्यं
च - नेत्रेन्द्रियं नीलपीतादिरूपम् । श्रोत्रं च श्रोतव्यं च - श्रवणेन्द्रियं शब्दश्च
। घ्राणं च घ्रातव्यं च - घ्राणेन्द्रियं सुगन्धादिकम् । रसश्च रसयितव्यं च - जिह््वेन्द्रियम्
मधुरादिरसश्च । वाक् च वक्तव्यं च - वागिन्द्रियम् वक्तव्यव्यहारश्च । हस्तौ च आदातव्यं
च - आनयनशक्तिः । उपस्थश्चानन्दयितव्यं च - शिश्नयोनिरूपश्च उभयसंश्लेषजन्यानन्दश्च
। पायुश्च विसर्जयितव्यं च - पायुः गुदस्थानं पुरीषादिकम् । पादौ च गन्तव्यं च - गमनशक्तिश्च
। मनश्च मन्तव्यं च - मननरूपशक्तिश्च । बुद्धिश्च बोद्धव्यं च - निश्चयात्मिका बुद्धिः,
बुद्ध्या ज्ञातव्यं च । अहंकारश्च अहंकर्तव्यं च, चित्तं च चेतयितव्यं च - चेतनावदन्तःकरणं
चित्तं तद्विषयश्च । तेजश्च विद्योतयितव्यं च - तज्जन्मप्रकाशश्च, प्राणश्च विधारयितव्यं
च - प्राणापानादिकं धार्यमाणां च शक्तिश्च ।।
4.9
एष हि द्रष्टा स्प्रष्टा श्रोता घ्राता रसयिता मन्ता बोद्धा कर्ता विज्ञानात्मा
पुरुषः। स परेऽक्षरे आत्मनि सम्प्रतिष्ठते ।।
B.4.9
"	प्र.दी. - एषः - पूर्वोक्तः, पुरुषो जीवः । द्रष्टा स्प्रष्टा श्रोता घ्राता रसयिता"
मन्ता बोद्धा कर्ता  एते तृजन्ताः, विज्ञानात्मा - विज्ञानस्वरूपो, हि - एतादृशकतृर्त्वभोक्तृत्वज्ञातृत्वविज्ञानस्वरूपत्वादिगुणविशिष्टः
खल्वयं जीवः । सः - जीवः, परं सर्वविलक्षणे ब्रह्मरुद्रादिभ्यः । परे अक्षरे - नाशरहिते,
आत्मनि - परमात्मनि, सम्प्रतिष्ठते - सङ्गतो भवति इत्यर्थः ।
"	पक्षिणः स्वनिवासभूतवृक्षात् उत्प्लुत्य सर्वदिशं गत्वा पुनः पूर्वनिवासवृक्षं प्रविशन्ति"
इति दृष्टान्तेन संहारकाले सर्वं जगत् ब्रह्मणि प्रलीनमिति सृष्टिकाले पुनः उद्गतमिति
। चिदचिदीश्वरत्रयं सर्वदा सत्यमिति फलितम् । अनादिभ्रान्त्या ब्रह्मणि जगदारोपितम्
इति । तस्यैव अज्ञत्वादिकम् इति । तत् रज्जुसर्पादिकम् इव असत्यम् इति इतरजनवादोऽसत्य इति च फलितः ।।
4.10
परमेवाक्षरं प्रतिपद्यते स यो ह वै तदच्छायमशरीरमलोहितं शुभ्रमक्षरं
वेदयते यस्तु सोम्य ! सर्वज्ञस्सर्वो भवति । तदेष श्लोकः ।।
B.4.10
[सुषुप्तिलयाधारस्य परमात्मनः ज्ञानस्य फलम्]
"	प्र.दी. - यः एतत्परमात्मानं वेद सः सर्वज्ञतुल्यो भवति इत्याह - स यो"
ह वै तत् इति । ह वै इति प्रसिद्धिबोधकः । सः - प्रसिद्धः कर्तृत्व - भोक्तृत्व - ज्ञातृत्वादिगुणविशिष्टः,
यः - जीवः, एतत् - पूर्वमन्त्रेषु परमात्मत्वेन प्रतिपाद्यम् अच्छायम् - अज्ञानरहितं,
पापरहितं वा, अत एव अशरीरम् - कर्मकृतप्राकृतशरीररहितम् अलोहितम् - प्राकृतरक्तवर्णादिरहितम्,
शुभ्रम् - परिशुद्धम्, अक्षरम् - अविनाश्यम्, परब्रह्म वेदयते - जानाति सः हे सोम्य
! प्रियदर्शनशिष्य ! यः वेदयते - परमात्मानं जानाति, सः तं प्रपद्ये इति शेषः । सर्वज्ञो
भवति - विदितसर्वार्थज्ञानवान् भवति । यद्वा - सर्वज्ञतुल्यो भवति । अनन्तरं सर्वी भवति
- सर्वम् अस्य अस्तीति सर्वी सोऽश्नुते सर्वान् कामान् सह (तै.आन. 25) इति । सर्वकामान्
अवाप्तवान् भवति तदेष श्लोकः । तत् - ब्रह्म अभिमुखीकृत्य एषः - वक्ष्यमाणः, श्लोकः इत्यर्थः ।।
4.11
ज्ञानात्मा सह देवैश्च सर्वैः प्राणा भूतानि सम्प्रतिष्ठन्ति यत्र ।
शुभ्रमक्षरं वेदयते यस्तु सोम्य स सर्वज्ञः सर्वमेवाऽऽविवेशेति ।।
B.4.11
"	प्र.दी. - एतत् प्रश्नार्थज्ञानिनः फलमाह - विज्ञानात्मा इति । सर्वैः - इन्द्रियैः,"
देवैः - तदधिष्ठानभूतसूर्यादिदेवैश्च सह, प्राणाः - पंचप्राणाः, भूतानि - पृथिव्यादिभूतानि,
विज्ञानात्मा - विज्ञानस्वरूपो जीवश्च यत्र परब्रह्मणि सम्प्रतिष्ष्ठन्ति - प्रविशन्ति
। अक्षरम् - नाशरहितं तत् परब्रह्म यस्तु वेदयते - जानाति । हे सोम्य
! प्रियदर्शनशिष्य ! सः जीवः, सर्वज्ञो भवति - सर्वज्ञतुल्यो भवति  । यद्वा - विदितसर्वार्थज्ञानवान्
भवति । सर्वमेवाऽऽविवेशेति - काम्यमानसर्वलोकप्रविष्टो भवति । सर्वलोकसंचारी भवति
इत्यर्थः । इति शब्दः उक्तप्रश्नोत्तरसमाप्तिबोधकः ।।
।। इति चतुर्थप्रश्नप्रतिपदार्थदीपिका ।।
5.1
अथ हैनं शैब्यः सत्यकामः पप्रच्छ । स यो ह वै तद््भगवन् मनुष्येषु
प्रायणान्तमोंकारमभिध्यायीत, कतमं वाव स तेन लोकं जयतीति ।।
B.5.1
[प्रणवोपासना]
"	प्र.दी. - अथ - सौर्यायणीप्रश्नानां दत्तोत्तरानन्तरम्, शैब्यः सत्यकामः। ह इति प्रसिद्धौ"
। प्रसिद्धम् । एनम् - आचार्यम्, पप्रच्छ, हे भगवन्! पूज्य आचार्य ! मनुष्येषु मध्ये,
यः - अधिकारी । ह वै इति प्रसिद्धिबोधकः । प्रायणान्तम् - आप्रयाणान्तम्, आमरणान्तम्
इत्यर्थः । अत्र दीर्घव्यत्ययश्छान्दसः। एतत् प्रसिद्धम्, ओंकारमभिध्यायीत - आभिमुख्येन
तत् - तदर्थचिन्तनं कुर्यात् । तेन - प्रणवतदर्थज्ञानेन सः - अधिकारी वाव इति एवकारार्थकः,
कतमं वाव लोकम् - कर्मज्ञानभक्तिप्रपत्तिभिः लब्धलोकेषु कतमं - कमेव लोकम्, जयते - साधयति
प्राप्नोति इत्यर्थः ।।
5.2
तस्मै स होवाच एतद्वै सत्यकाम ! परं चापरं च ब्रह्म यदोंकारः तस्माद्विद्वान्
एतेनैवायतनेन एकतरमन्वेति ।।
B.5.2
"	प्र.दी. - आचार्यः उत्तरमाह - तस्मै स होवाच इति । तस्मै - श्रद्धावते शिष्याय, सः"
- पिप्पलादाचार्यः, उवाच - अवदत्, हे सत्यकाम! शिष्य! एतत् प्रसिद्धम्, ओंकारः - ओंकाररूपम्,
ब्रह्म परं चापरं च - वाच्यवाचकरूपसम्बन्धभेदेन द्विविधम् । तस्मात् हेतोः, विद्वान्
एतेनैव आयतनेन - प्रणवोपासनमार्गेण, एकतरम् - परम् अपरम् वा ब्रह्म, अन्वेति - अनुसरति उपास्त इत्यर्थः ।।
5.3
स यद्येकमात्रमभिध्यायीत स तेनैव संवेदितस्तूर्णमेव जगत्यामभिसम्पद्यते।
तमृचो मनुष्यलोकमुपनयन्ते स तत्र तपसा ब्रह्मचर्येण श्रद्धया सम्पन्नो
महिमानमनुभवति ।।
B.5.3
"	प्र.दी. - एकमात्रप्रणवोपासनं कुर्वताम् ऐहिकं मनुष्यलोकावाप्तिरूपं फलमाह - ओम् ओम्"
ओम् एकमात्र द्विमात्र त्रिमात्र प्रणवस्वरूपम् एतत् । स
यद्येकमात्रम् इति । सः - विद्वान् उपासकः, एकमात्रम् - ह्रस्वम् अपरब्रह्मवाचकं प्रणवम्,
अभिध्यायीत यदि - उपास्ते यद्याभिमुख्येन, सः तेनैव संवेदितः - एकमात्रोंकारकरणकापरब्रह्मध्यानेनैव
लब्धसत्ताकः, तूर्णमेव - शीघ्रमेव, जगत्याम् - भूमौ, अभिसम्पद्यते - अभितः सर्वत्र श्रेष्ठत्वं
प्राप्नोति । तं ऋचः - ऋङ्मन्त्राः देहत्यागानन्तरम्, तम् मनुष्यलोकमुपनयन्ते -  प्रापयन्ति
। सः - उपासकः, तत्र - मनुष्यजन्मनि, तपसा - कायक्लेशादिरूपतपसा ब्रह्मचर्येण - मैथुनक्रियादिरहितवृत्त्या
श्रद्धया - आस्तिक्यबुद्ध्या च, सम्पन्नः - युक्तः । महिमानम् - श्रेयस्साधनभूतमहिमाजनकम्
अनुष्ठानम्, अनुभवति - अनुतिष्ठति इत्यर्थः ।
5.4
अथ यदि द्विमात्रेण मनसि सम्पद्यते, सोऽन्तरिक्षं यजुर्भिरुन्नीयते सोमलोकम् ।
स सोमलोके विभूतिमनुभूय पुनरावर्तते ।
B.5.4
"	प्र.दी. - अपरब्रह्मवाचकद्विमात्रप्रणवोपासकानां स्वर्गादिफलानुभवानन्तरं पुनरावृत्तिमाह"
- अथ यदि द्विमात्रेण इति । अथ - अनन्तरम्, द्विमात्रेण -
अपरब्रह्मवाचकेन द्विमात्रेण ओं प्रणवेन, मनसि-उपासकस्य मनसि, सम्पद्यते-अपरब्रह्मवाचकद्विमात्रप्रणवोपासनं
सम्भवति । यदि सः - उपासकः, यजुर्भिः मन्त्रैः, अन्तरिक्षलोकम् - स्वर्गादिलोकम्, उन्नीयते
- प्रापयते । सः अन्तरिक्षलोकात्, सोमलोकम् - चन्द्रलोकं प्राप्नोति । सः सोमलोके विभूतिम्
- तल्लोकसुखम्, अनुभूय पुनरावर्तते-तत्तल्लोकसुखानुभवानन्तरम् मर्त्यलोकं प्रति पुनरागच्छति
। आब्रह्मभुवनाल्लोकाः पुनरावृत्तिनोऽर्जुन  (भ.गी. 8-16), एकया यात्यनावृत्तिम् अन्यया
वर्तते पुनः (भ.गी. 8-26). क्षीणे पुण्ये मर्त्यलोकं विशन्ति (भ.गी.9-21) इत्यादिप्रमाणजातम् अनुसन्धेयम् ।।
5.5
यः पुनरेतं त्रिमात्रेणोमित्येतेनैवाक्षरेण परं पुरुषमभिध्यायीत, स तेजसि सूर्ये
सम्पन्नः यथा पादोदरस्त्वचा विनिर्मुच्यते एवं ह वै स पाप्मना
विनिर्मुक्तः स सामभिरुन्नीयते ब्रह्मलोकम् । स एतस्माज्जीवघनात् परात्परं
पुरिशयं पुरुषमीक्षते । तदेतौ श्लोकौ भवतः ।।
B.5.5
"	प्र.दी. - त्रिमात्रप्रणवह्मोपासकानां पुनरावृत्तिरहितश्रीविष्णुपरमपदप्राप्तिः उच्यते"
- यः पुनरेतम् इति । यः पुनः-विद्वान् उपासकः । त्रिमात्रेणैवोमित्येतेनैवाक्षरेण -
परब्रह्मवाचकेनैतेन ओम् - त्रिमात्रेण ओंकारेण, परं पुरुषम् - परमपुरुषम्, अभिध्यायीत
- आभिमुख्येन ध्यानं करोति । सः - उपासकः, तेजसि सूर्ये - तेजोमण्डलभूते सूर्ये प्रथमम्,
सम्पन्नः - सङ्गतस्सन्, यथा पादोदरः - उदरमेव पादाः यस्य सः पादोदरः, सर्पः यथा, त्वचा
- जीर्णत्वचा, विनिर्मुक्तो भवति, एवं ह वै - एवं प्रकारेणैव, ह इति प्रसिद्धौ । वै
इति एवकारार्थकः । सः उपासकः, पाप्मना विनिर्मुक्तो भवत्येव । अनन्तरं सः -
मुक्तियोग्यः पुरुषः, सामभिः - साममन्त्रैः । यद्वा - सामगानविद््भिः नित्यसूरिभिः वा
सान्त्वचनस्वभावैः उक्तैर्वा वायु - सूर्य-चन्द्र-विद्युद्वरुणेन्द्र - धात्रमानवपुरुषैः
वा, ब्रह्मलोकम् - परब्रह्मभूतश्रीवैकुण्ठलोकम्, उन्नीयते-प्रापयते। सः परमपदं प्राप्तो
मुक्तजीवः । एतस्मात् - परिदृश्यमानात् अचेतनात्, परात् - उत्कृष्टात्, जीवघनात्, -
जीवस्वरूपाद्वा जीवसमष्टिभूतचतुर्मुखब्रह्मणः परात् नित्यमुक्तात् । परम् - उत्कृष्टम्,
पुरिशयम् - पू प्राणिनः सर्वगुहाशयस्य (आप.ध.सू.1-22-4) इति । सर्वप्राणिनोऽस्य पुरप्रायं
सर्वान्तर्यामिणम्, पुरुषम्-भगवन्तम्, ईक्षते-पश्यति । अपूर्वपदार्थमिव अत्यादरेण अनुभवति
इत्यर्थः । तत्-ओंकारध्यानमधिकृत्य वक्ष्यमाणश्लोकौ प्रवृत्तौ ।।
5.6
तिस्रो मात्रा मृत्युमन्त्यः प्रयुक्ताः अन्योन्यसक्ता अनविप्रयुक्ताः।
क्रियासु बाह्माभ्यन्तरमध्यमासु सम्यक् प्रयुक्तासु न कम्पते ज्ञः।।
B.5.6
"	प्र.दी. - त्रिमात्रप्रणवोपासनाभिज्ञः बाह्माभ्यन्तरादि क्रियासु देशविप्रकृष्ट कालविप्रकृष्टान्योन्यसंश्लिष्टतया"
अनर्थप्रदत्रिमात्रभूतप्रणवसहितासु सतीष्वपि प्रणवोपासनलब्धफलात् न च्यवति इत्याह-तिस्रो
मात्रा इति अनविप्रयुक्ताः - विप्रयुक्ताः - विप्रकृष्टाः । देशविप्रकृष्टाः कालविप्रकृष्टाः
न भवन्ति इति अनविप्रयुक्ताः । देशकालविप्रकृष्टरहिताः एताः न भवन्ति इति अनविप्रयुक्ताः
देशकालविप्रकृष्टा इत्यर्थः । अन्योन्यसक्ताः - अत्यन्तशीघ्रोच्चारणेन परस्परसम्मिश्राः,
तिस्रो मात्राः- एकमात्र-द्विमात्र-त्रिमात्ररूपाः, प्रयुक्ताः सन्तः, मृत्युमन्त्यः
- मृत्युप्रदाः अनर्थप्रदाः भवन्ति इत्यर्थः । बाह्माभ्यन्तरमध्यमासु बाह्याः क्रियाः
यज्ञादयः, अभ्यन्तराः - क्रियाः मानसिकाः, मध्यमाः क्रियाः वाचनिकजपादयः तासु क्रियासु-अनर्थभूतत्रिमात्रासु
एतासु संयुक्तासु सतीष्वपि, ज्ञः - प्रणवोपासनाभिज्ञः पुरुषः जीवः, न कम्पने-न चलते
फलात् न च्युतो भवति इत्यर्थः ।।
5.7
"ऋग्भिरेतं यजुर्भिरन्तरिक्षं सामभिर्यत्तत् कवयो वेदयन्ते । 	"
तमोंकारेणैवायतनेनान्वेति विद्वान् यत्तच्छान्तमजरममृतमभयं परं चेति
।। इति पञ्चमः प्रश्नः।।
B.5.7
"	प्र.दी. - प्रणवोपासनज्ञः परब्रह्म प्राप्नोति इत्याह - ऋग्भिरेतम् इति । सः विद्वान्"
ऋग्भिरेतम् - मनुष्यलोकम्, यजुर्भिरन्तरिक्षं लोकम्, सामभिर्यत्तत् कवयो वेदयन्ते -
कवयो नित्यसूरयः तत् प्रसिद्धं यत् परमपदं सामभिः वेदयन्ते - पश्यन्ति । तम् - परमपदम्,
ओंकारेणैवायतनेनान्वेति-प्रणवध्यानमार्गेण, अन्वेति-गच्छति । अनन्तरम्, यत्-प्रसिद्धम्
शान्तम् ऊर्मिषट्करहितम्1, अजरम् - जरामरणरहितम्, अभयम्-भयरहितं तत्, परं च ब्रह्म, अन्वेति ।।
"		।। इति पंचमप्रश्नप्रतिपदार्थदीपिका ।।"
6.1
अथ हैनं सुकेशा भारद्वाजः पप्रच्छ । भगवन् ! हिरण्यनाभः कौसल्यो राजपुत्रो
मामुपेत्यैनं प्रश्नमपृच्छत षोडशकलं भारद्वाज ! पुरुषं वेत्थ इति  । तमहं
कुमारम् अब्रुवम् नाहमिमं वेद; यद्यहमिमवेदिषम् कथं ते नावक्ष्यमिति ।
समूलो वा एष परिशुष्यति, योऽनृतमभिवदति । तस्मान्नार्हाम्यनृतं वक्तुम् । स
तूष्णीं रथमारुह्य प्रवव्राज । तं त्वा पृच्छामि, क्वासौ पुरुष इति ।।
B.6.1
[जीवस्य षोडशकलत्वं परमात्मोपासनं च]
"	प्र.दी. - अथ हैनम् इति । अथ - सत्यकामप्रश्नानन्तरम्, ह इति प्रसिद्धौ । एनम् - पिप्पलादमाचार्यम्,"
सुकेशा भारद्वाजः पप्रच्छ । हे भगवन् ! आचार्य ! हिरण्यनाभः - एतन्नामकः, कौसल्यो राजपुत्रः
- कोसलदेशाधिपती राजपुत्रः, मामुपेत्येतम् (नम्) - मया वक्ष्यमाणम्, प्रश्नमपृच्छत ।
हे भारद्वाज ! त्वं षोडशकलं पुरुषं वेत्थ - जानासि, किमति माम् अपृच्छत् । तम् कुमारम् अहम्
अब्रुवम् - अवदम्, नाहमिमं वेद । अहमिमम् पुरुषम्, न वेद - न जानामि । यदि अहमिममवेदिषम्-अहमिमं
जानामि यदि, ते - तुभ्यम् शिष्याय, अहं कथं नावक्ष्यमिति-कथं न वदामि । योऽनृतमभिधत्ते
- असत्यं वदति । एषः समूलः परिशुष्यति-मूलेन - श्रेयस्साधनभूतेन पुण्येन सह विनष्टो
भवति । तस्मादहम् अनृतम्-असत्यं वक्तुम्, न अर्हामि । अतः मद्वाक्ये असत्यशंकां मा कुरु
। सः - राजपुत्रः, तूर्ष्णी रथमारुह्य प्रवव्राज - गतवान् । अतः त्वाम् अहं षोडशकलं
पुरुषम्, पृच्छामि असौ पुरुषः क्व इति-कुत्राऽस्ते इति पृच्छामि इत्यन्वयः ।।
6.2
तस्मै स होवाच । इहैवान्तश्शरीरे सोम्य स पुरुषः, यस्मिन्नेताः षोडशकलाः
प्रभवन्तीति ।।
B.6.2
"	प्र.दी. - तस्मै स होवाच इति । सः - आचार्यः, तस्मै-शिष्याय, उवाच। हे सोम्य ! - प्रियदर्शन"
! इह-इहलोके विद्यमाने, शरीरे अन्तः - हृदयप्रदेशे विद्यमानः,यः सः पुरुषः एव जीव एव
। यस्मिन् जीवे, एताः - वक्ष्यमाणाः प्राणादिनामान्ताः, षोडशकलाः प्रभवन्ति - जीवस्य
स्वसंसर्गप्रयुक्तसुखदुःखादिभोगोपकारं कर्तुम्, प्रभवन्ति, समर्थाः भवन्ति इत्यर्थः
। सुखदुःखोपभोक्तृत्वं जीवस्य विना परमात्मन अभावात् । अत्रत्य पुरुषशब्दः जीववाचक एवेति विज्ञेयः ।।
6.3
स ईक्षांचक्रे । कस्मिन्नहमुत्क्रान्त उत्क्रान्तो भविष्यामि, कस्मिन् वा प्रतिष्ठिते
प्रतिष्ठास्यामीति1 ।।
B.6.3
"	प्र.दी. - एतद्धृदयपुण्डरीकवर्ती जीवः स्वोत्क्रान्तिप्रतिष्ठाने आलोचितवान् इत्याह"
- स ईक्षांचक्रे इति । सः - जीवः, ईक्षांचक्रे-पर्यालोचितवान्, किमिति? कस्मिन् उत्क्रान्ते,
अहमुत्क्रान्तो भविष्यामि इति । कस्मिन् प्रतिष्ठिते अहम् प्रतिष्ठितस्याम् इति आलोचनम्
अकरोत् इत्यर्थः । तथा च मदुत्क्रान्तिप्रतिष्ठासहभूतोत्क्रान्तिप्रतिष्ठावान् कः? इति
आलोचितवान् इति यावत्।।
B.6.4
"	प्र.दी. - जीवः स्वभोगोपकारभूतषोडशकलासृष्टिहेतुभूतादृष्टारम्भककर्म कुर्वन् प्राणादि"
नामान्ताः कलाः सृष्टवान् इत्याह-स प्राणमसृजत इति । सः - जीवः, एवं पर्यालोच्य प्रथमतः
स्वोत्क्रान्तिप्रतिष्ठासहभूतोत्क्रान्तिप्रतिष्ठं मुख्यप्राणमसृजत - सृष्टवान्, प्राणाच्छ्रूद्धाम्
- आस्तिक्यबुद्धिं सृष्टवान्  तस्मात् त्वं शब्दगुणकम्, खम् - नभः, वायुः ज्योतिः, आपः
- जलम्, पृथिवी, इन्द्रियम् - वागादीन्द्रियम्, मनः, मनसः अन्नम्-शरीरवृद्धभूतम्, अन्नम्,
तस्मात् वीर्यम्-शरीरेन्द्रियसामार्थ्यजनकं वीर्यम्, तपः - कायक्लेशादिरूपं तपः । मन्त्राः
- ऋग्यजुस्सामादयः, कर्म - ज्योतिष्टोमादिकम् । लोकाः - तल्लब्धलोकाः स्वर्गादयः।  लोकेषु
- विद्यमानानां देवदत्तादीनाम् नामानि च एतान् सर्वान् असृजत इत्यन्वयः । यद्यपि ब्रह्मादिजगत्सृष्टिकर्तृत्वं
परमात्मन एव । तथापि भगवच्छरीरभूतजीवकर्तृका इयं सृष्टिरपि सर्वशरीरभूतभगवत एव उपचर्यते ।।
6.5
स यथेमा नद्यस्स्यन्दमानास्समुद्रायणास्समुद्रं प्राप्यास्तं गच्छन्ति, भिद्येते तासां
नामरूपे, समुद्र इत्येवं प्रोच्यते-एवमेवास्य परिद्रष्टुरिमाष्षोडशकलाः पुरुषायणाः
पुरुषं प्राप्यास्तं गच्छन्ति ; भिद्येते तासां नामरूपे, पुरुष इत्येवं प्रोच्यते।स
एषोकलोऽमृतो भवति । तदेष श्लोकः।।
B.6.5
"	प्र.दी. - परमात्मनः जीववत् भोक्तृत्वाभावात् अकलत्वामृतत्वे च आह - स यथेमा नद्यः"
इति । इमाः - परिदृश्यमानाः, स्यन्दमानाः गच्छन्त्यः, नद्यः - गङ्गादिनद्यः, समुद्रायणाः
- समुद्राधाराः, समुद्रं प्राप्य-समुद्रं प्रविश्य, अस्तं गच्छन्ति-जनानाम् अदर्शनं
यान्ति, समुद्रात् अपृथक्स्थितिप्रतिपत्तियोग्याः भवन्ति इत्यर्थः । तासां नामरूपे -
समुद्रप्रवेशानन्तरं तासां नदीनां नामरूपे नामानि गंगाकावेरी इत्यादि रूपाणि शुक्लकृष्णादिरूपाणि
च, भिद्येते - विभिन्नानि भवन्ति । तादृशव्यवहारो नास्तीत्यर्थः । सः - पूर्वोक्तः नद्यादिसमुदायः
। समुद्र इत्येवं प्रोच्यते - समुद्र एव इति लोकव्यवहारः इत्यर्थः । एकमेवास्य परिद्रष्टुः
- भोक्तुर्जीवस्य इमाः - पूर्वोक्ताः, पुरुषायणाः - जीवभोगोपकारकाः, षोडशकलाः - प्राणादिनामान्ताः,
पुरुषम्-सहस्रशीर्षा पुरुषः (तै.आर.3-12) स एव वासुदेवोऽसौ साक्षात्पुरुष उच्यते इत्यादिनिरुपाधिकपुरुषशब्दवाच्यं
श्रियःपतिम् प्राप्य अस्तं गच्छन्ति । जीवस्येव भोगप्रदा न भवन्ति । परमात्मनः कर्मफलभोक्तृत्वाभावात्
। किन्तु क्षरधाराः शिलातलं प्राप्य कुण्ठीभूता यथा भवन्ति, तद्वत् असमर्था भवन्ति इति
यावत् । तासां नामरूपे भिद्येते - पूर्वनामरूपव्यवहारो नास्ति । परमपुरुषापृथक्स्थितिप्रतिपत्तिकतया,
पुरुष इत्येवं प्रोच्यते - परमपुरुष इत्येवं प्रोच्यते बुधैः । सः - प्रसिद्धः सर्वाधारः,
एषः - पुरुषशब्दवाच्यः श्रियःपतिः, अकलः - भोक्तृत्वाभावात्, अमृतः - जरामरणादिरहितत्वात्
"। तदेष श्लोको भवति - तत् ब्रह्म अभिमुखीकृत्य, एषः - वक्ष्यमाणः, श्लोकः - प्रवृत्तौ भवति । 	"
6.6
अरा इव रथनाभौ कला यस्मिन् प्रतिष्ठिताः ।
तं वेद्यं पुरुषं वेद मा वो मृत्युः परिव्यथा इति ।।
B.6.6
"	प्र.दी. - पूर्वोक्तपुरुषशब्दवाच्यः परमात्मा मुमुक्षुवेद्यः तदुपासनात् संसाररूपमृत्युबाधाः"
मुमुक्षूणां युष्माकं न सन्ति इत्याह - अरा इव इति । रथनाभौ - रथचक्रमध्यप्रदेशे, अराइव-नेमिनाभिमध्यप्रविष्टकाष्ठा
इव, यस्मिन्-परमात्मनि, प्रतिष्ठिताः - प्रविष्ठाः भवन्ति इत्यर्थः । तम् - जगत्कारणत्वेन
प्रसिद्धम्, अत एव वेद्यम् - मुमुक्षुजनवेद्यम्, पुरुषम्-निरुपाधिकपुरुषशब्दवाच्यम्
श्रियःपतिम्, वेद-ज्ञास्यतेत्यर्थः । वः - युष्मान्, मृत्युः-संसाररूपमृत्युः, मा परिव्यथाः
- परितो बाधां मा करोतु ; न कुर्यात्  इत्यर्थः ।।
6.7
तान् होवाच - एतावदेवाहमेतत् परं ब्रह्म वेद, नातः परमस्तीति ।।
B.6.7
प्र.दी. - आचार्यः शिष्यान् प्रति स्वाभिप्रायमाह - तान् होवाच इति । तान् - पूर्वोक्त
सुकेशादि षट् शिष्यान् पिप्पलादः आचार्यः, उवाच ह - उक्तवान् किल ! अहम् एतावदेव । तत्
- पूर्वोक्तं परब्रह्म, वेद-जानामि, मम परब्रह्मविषये एतावदेवज्ञानम् इत्याह - अत इति
। अतः - पुरुषशब्दवाच्यश्रियःपतेः, परम् - अधिकं वस्तु नास्ति इति अस्मदभिप्रायः । मत्तः
परतरं नान्यत्किञ्चिदस्ति धनञ्जय (भ.गी.7-7) इति भगवदुक्तिः अत्र अनुसन्धेया ।।
6.8
ते तमर्चयन्तः त्वं हि नः पिता योऽस्माकमविद्यायाः परं पारं तारयसीति ।
नमः परमऋषिभ्यो नमः परमऋषिभ्यः ।।
B.6.8
समाप्ता च प्रश्नोपनिषत्
"	प्र.दी. - षट् शिष्याः आचार्यं सम्पूज्य त्वम् अस्माकं प्राप्य-प्रापकोऽसि इत्याह"
ते तमर्चयन्ति इति । ते - मुमुक्षवः षट्् शिष्याः सुकेशादयः, तम् - आचार्यम्, अर्चयन्तः
- परब्रह्मोपदेशानन्तरम् आचार्यं पादादिशिरःपर्यन्तं सुगन्धपुष्पादिभिः पूजां कुर्वन्तः
सन्तः, हे आचार्य ! त्वं नः - सर्वेषाम् अस्माकम्, पिता हि - जनकः खलु ! स हि विद्यातस्तं
जनयति । तच्छ्रेष्ठं जन्म । शरीरमेव मातापितरौ जनयतः (आप.ध.सू. 1-16, 17, 18) इति परब्रह्मज्ञानप्रदस्य
आचार्यस्य पितृत्वम् आपस्तम्बेनापि अङ्गीकृतम् । यस्त्वम् अस्माकमविद्यायाः परं पारम्-अज्ञानसमुद्रस्य
उत्तरं तीरं ज्ञानवेदिकां प्रापयसि। अतः त्वम् अस्माकं प्राप्यप्रापकोऽसि इत्यर्थः
। नमः परमऋषिभ्यो नमः परमऋषिभ्यः इत्युत्तरशान्तिः ।
"	ततश्च अत्रेदं तत्त्वम्-प्रथमप्रश्ने प्रजापतिशब्दवाच्यपरमात्मनः सकाशात् सर्वजगदुत्पत्तिः"
उक्ता । द्वितीयप्रश्ने परमात्मशरीरभूतमुख्यप्राणस्तुतिः उक्ता ।
तृतीयप्रश्ने परमात्मनः सकाशात् मुख्यप्राणोत्पत्त्यादिकम् उक्तम् । चतुर्थप्रश्ने सर्वेन्द्रियादिभिः
सह जीवः परमात्मनि प्रविशति इति । तत् ज्ञानवतां परमात्मसाम्यं सर्वकामफलावाप्त्यादिकम्
उक्तम् । पञ्चमप्रश्ने त्रिमात्रप्रणवोपासकानां मनुष्यान्तरिक्षश्रीवैकुण्ठलोकप्राप्तिः
उक्ता । षष्ठप्रश्ने सर्वं जगत्पुरुषशब्दवाच्यपरमात्मनि प्रतिष्ठितम् इति । तादृशपरमपुरुषज्ञानवतां
मृत्युभूतसंसारबाधा नास्ति इति । परब्रह्मप्राप्तिः इत्याद्यर्था एव प्रतिपादिताः ।
न तु ब्रह्मणि जगदारोपितम् इति तन्मिथ्येति । मायाविद्याऽऽवृतिभ्यां परब्रह्मजीवेश्वरभावं
च जगाम इति । आप्तोपदेशज्ञानद्वारा जीवेश्वरौ उभौ पुनः ब्रह्म भवत इत्याद्यर्थाः कुत्रापि
उक्ताः । अत सर्वजगत्कारणं पुरुषशब्दवाच्यः श्रियःपतिः इति तद्विदां तल्लोकतत्साम्यापत्तिः इति च फलितम् ।।
। इति षष्ठप्रश्न प्रतिपदार्थदीपिका ।
। इति श्रीभारद्वाजरामानुजार्य विरचितप्रश्नोपनिषत्प्रतिपदार्थदीपिका समाप्ता ।