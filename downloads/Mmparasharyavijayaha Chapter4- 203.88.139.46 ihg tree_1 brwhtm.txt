	जिज्ञासा तावदविशिष्टा, सांगसशिरस्कस्वाध्याध्ययनजन्यपातप्रतीतिस- -मुत्थतदर्थजिज्ञासायाः पूर्वोत्तरभागयोरपक्षपातात्, अतस्तदनुजिघृक्षया प्रवर्त्यमानग्रन्थस्य पूर्वोत्तरभागोभयविषयत्वौचित्यात् तत्कर्तव्यताप्रतिपादकमिदं सूत्रं विंशतिलक्षणीविषयमेव युक्तम् । क्रसंगत्येकव्याख्यानरूपताभिरनपवादभिरेकग्रन्थत्वञ्च युक्तमेव । कर्तृभेदात् परं शंकाशूकावकाशः, तमपि विचारयामः । किं जैमिनेर्ब्रह्ममामांसाग्रन्थाकरणम् तदर्थापरिज्ञानात् ? उतनुग्रह बिरहात् ? नाद्यः, भगवद्बादरायणशिष्यस्य तदयोगात्, तस्य ब्रह्मविदग्रेसरत्वस्य भगवतैव 'परं जैमिनिर्मुख्यत्वा' दित्यादिभिः ख्यापनाच्च । न द्वितीयः, पूर्वमामांसाग्रन्थस्याप्यकरणप्रसंगात्, परमपुरुषार्थाभ्यर्थिदनेष्वनुजिघृक्षाविरहस्तु ब्रह्मप्राप्तेर- -पुरुषार्थत्वात् तदर्थापरिज्ञानाद्वा स्यात्, न च तदुभयं शंकमप्यर्हति । एवमाचार्यबादरायणस्य ब्रह्मज्ञानांगत्वेपि कर्मणोऽनिरूपणं न तदज्ञानान्नाप्यनुजिघृक्षाविरहात् । तस्मादाचार्यान्तेवासिनोर्जगदनुग्रहप्रवणयोरन्यतरभाग -
करणमन्योन्यसमयेनैकैकभागकरणादित्यनाग्रहचितैरभ्युपगन्तव्यम्  ।  प्रमेयगौरवानु  -
सारादाचार्यान्तेवासिनोर्भागव्यवस्था । अत एव हि 'आचार्यस्तु ते गतिं वक्ते' तत्र यताचार्यस्तु ते गतिं वक्तेति वाक्यानुसारात् भिन्नवक्तृकयोरप्येकवाक्यत्वम्, तथा पूर्वोक्तन्यायसहकृतवृत्तिकारवचनात् पूर्वोत्तरमामांसयोरेकवाक्यत्वमनुसन्धेयम् । आचार्यस्य शिप्यमुखेन पूर्वभागकारणं शिष्यस्यानुग्रहशीलताप्रदर्शनार्थम्, स्वानुग्रहपात्रताप्रख्यापनार्थं च । तस्मात्स्वतः प्राप्तसर्वविषयत्वबाधकाभावात् प्रतिज्ञा कृत्स्नविषयैव । नचैवं कृत्स्रस्यापि जैमिनिनैव करणापत्तिः । नह्ययगथशब्दः - 'अथ शब्दानुशासन' मित्यादिवदारम्भार्थकस्सन् स्वकर्तव्यप्रतिज्ञापरः, किन्त्वध्ययनानन्तर्यपरस्सन् धर्मविचारकर्तव्यताप्रसाधपरः । यद्यपि विचारकर्तव्यताप्रसाधनस्य स्वकृतिवैयर्थ्यपरिहारार्थत्वात् साधितकर्तव्यभावस्य विचारस्य स्वकर्तव्यत्वम् सिद्ध्यति, तथापि न कृत्स्नस्यापि स्वकर्तव्यता । एवञ्चो भाभ्यां सम्भूय चिकीर्षितस्य ग्रन्थस्यादौ कृत्स्नशास्त्रकर्तव्यता प्रसाधितेति मन्तव्यम् । यद्युक्ताथाननुगुणं तदा नोक्तार्थसम्भवः, नच लेशतोप्यनानुगुण्यं दृश्यते, किन्तु आनुगुण्यमेव । तथाहि - पूर्ववृत्तं तावत्समानम्, वेदाध्ययनानन्तर्यमथशब्दार्थः, अध्ययनन्तदधीनमापातज्ञानञ्च भागद्वयसाधारणमेव, न कर्मविचारासाधारणं पूर्ववृत्तं निर्दिष्टम् । युक्तिश्च समाना, अध्ययनविधेरक्षरग्रहणपर्यन्तत्वात् । अर्थज्ञानपर्यन्तत्वाभावेन स्वाध्यायस्य विवक्षितार्थत्वे मानाभावान्मीमांसा नारम्भणीयेति 
पूर्वपक्षे युक्तेः - अर्थ परत्वस्य स्वतःप्राप्तस्याध्ययनविधावपि बाधकाभावेन स्वाध्यायस्य विवक्षितार्थत्वान्मीमांसा आरम्भणीयेति राद्धान्तयुक्तेः - अध्ययनस्य स्वर्गार्थतया विधेस्स्वाध्यायस्याविवक्षितार्थ-   -त्वमिति पराभिमतपूर्वपक्षयुक्तेः - अध्येतव्य इत्यक्षरग्रहणपरम्परया जायमानवाक्यार्थज्ञानार्थनियमविधेर्विवक्षितार्थत्वमिति सिद्धान्तषुक्तेश्च समानत्वात् । अक्षराणि च समानानि, धर्मजिज्ञासेति धर्म पदस्योपासनेपि वृत्तेः । यदि साक्षात्पलसाधनमपूर्वं धर्मस्तदेहाप्युपासनासाध्यं अपूर्वं धर्मः । यद्युत्तरविचारोपि धर्मविचार ः, तर्हि तत्र ब्रह्मणः प्राधान्यं भज्येतेति चेत् ? न, भगवदाराघनस्यैव कर्मज्ञानात्मकस्य विचारद्वयेनापि प्रतिपादनेनोभयत्रापि ब्रह्मण एव प्राधान्यात् । एवमपि 'अथातो ब्रह्मजिज्ञासे'ति ब्रह्मणो विशेषेण प्राधान्यं प्रतीयत इति चेत् ?  सत्यम्, सिद्धरूपस्य ब्रह्मणो वेदान्तैः प्रिपादनासम्भवशंकापरिहारार्थं तथा निर्देशात् । तथा च कर्मविचारस्य ब्रह्मनिरूपणनिरपेक्षत्वात्तत्सापेक्षोपासनफलविशिष्टं ब्रह्म विचार्यतया पुनः प्रतिज्ञायते पूर्वपक्षिशंकानिराकरणाय । लक्षणाञ्च समानम् ;  उपासनस्यापि चोदनालक्षणत्वात् । यद्यप्यथातोब्रह्मजिज्ञासेति सपरिकरब्रह्मविचारं प्रतिज्ञाय उपासनांगभूतकर्मणश्शरीरकतृतीयाध्याये निरूपणमुचितम्, तथापि कर्मविचारस्य बहुग्रन्थसाध्यत्वात् त्रैवर्गिकसाधारण्यात्तेषां ब्रह्मज्ञानापेक्षाविरहात् तृतीयाध्यायानिवेशः । त्रैवर्गिकाणां मुमुक्षूणाञ्च साधारणत्वात्त्रिवर्गे प्रथमप्रावण्यान्नित्यनैमित्तिकाननुष्ठाने प्रत्यवायेन समावर्तनप्रभृतिकर्मणामनुष्ठयत्वात्पाठक्रमानुसाराच्च कर्मविचारः प्रांनिवेशितः । यद्यप्यथाते वेदार्थजिज्ञासेत्येव वक्तुमुचितम्, तथापि रागादेव विचारे प्रवृत्तिरिति सिद्धान्तयुक्तिख्यापनाय श्रेयस्साधनत्वं बोधयितुं धर्मजिज्ञासेत्युक्तम् । आपाततः श्रेयस्साधनत्वबोधे हि तन्निरूपणाय रागात्प्रवर्त्तेरन् । एवञ्च प्रवर्तकाभावादप्रवृत्तिपूर्वपक्षे रागात्प्रवृत्तिरिति सिद्धान्त इत्यधिकरणशरीरं सूचितं भवति । अर्थज्ञानकामादिकारिकस्वाध्यायकरणकाध्ययनविधिनैव स्वफलसिद्धये विचारे प्रवर्त्यते पुरुष इति त्वनुपपन्नम्, अर्थज्ञानकाम इति पदाभावात्, विधेः स्वफलसिद्धये विधेयतदंगातिरिक्तानुष्ठापकत्वासिद्धेः, अर्थज्ञानजनकतायाः प्रत्यक्षसिद्धत्वेन विधानासम्भवात्, स्वाध्यायोध्येतव्य इति प्रतीयमानगुणकर्मत्वविरोधाच्च । 
	एतेनार्थज्ञानकामाधिकारिकस्वाध्यायकरणकाध्ययननियमविधिरपि निरस्तः । 
नाप्यर्थज्ञानफलकगुणकर्माध्ययन नियमविधिः, अर्थज्ञान फलताया अश्रवणादेव । नचार्थज्ञानस्य विध्यत्पर्शे स्वाध्या यस्या विवक्षितार्थत्वप्रसंगः 
स्वाध्यायाध्ययनविधिववोपपत्तेः । ननु अंगाध्ययनस्यार्थज्ञानपर्यन्तत्वगवश्याश्रयणीयम् , अन्यथा अध्ययनसंस्कृतवेदजन्यार्थज्ञानोपयोगित्वासम्भवेन वेदांगत्वानिर्वाहात्, लतश्चांगाध्ययनवद्वेदाध्ययनमप्यर्थज्ञानपर्यन्तं स्यात्, तव्यप्रत्ययस्वारस्यातिलंघनमपि 'वेदांगानि समस्तानि कृष्णपक्षे तु सम्पठे' दित्यत्र द्वितयाविभक्तिस्वारस्यातिलंघनवदेव स्यादिति चेन्न ; - "प्रयाजशेषेण हवींप्यभिघारयती" त्यत्र प्रयाजशेषप्रातिपदिकानुसारेण तृतीयाविभक्त्य वगतगुणभावस्येव वेदांगनीति स्मृतावंगप्रतिपदिकानुसारेण द्वितीयाविभक्त्यवगतप्राधान्यस्य त्यागेपि स्वाध्ययविधिवाक्यगततव्य प्रत्ययस्वारस्यत्यागे कारणाभावात् । तस्मात्तव्यप्रत्ययेन कर्मण एव भाव्यत्वावगमेन स्वपदेनैव भावनाया भाव्याकांक्षाशान्तेर्नार्थज्ञानस्य भाव्यत्वकल्पनमुचितम् । तच्च भाष्यं किमित्यपेक्षा च यतीयकर्मत्वस्या न्येनानभिधाननिमित्तः कर्मबोधनार्थस्तव्यप्रत्ययस्तस्य प्रथमान्तस्वाध्याय पदेनोपस्थापनातिवृत्ता । 
	एतेन "स्वाध्यायोध्येतव्य" इत्यत्राध्ययनानुष्ठानसिद्ध्यर्थं विधिपरत्वाश्रयणस्यावश्यकत्वेन कर्मपरत्वस्याप्याश्रयणे वाक्यभेदप्रसंगादिति निरस्तम्, वाक्येभेदापादकासिद्धेः । 
	यत्तु कैश्चिदुक्तम्-स्वध्यायमध्ययनेन भावयेदिति विध्यर्थः, अध्ययनभावना च दृष्टं समीहितं भाव्यमपेक्षमाणा समानपदोपात्तमध्ययनं सन्निहितं च स्वाध्यायमसमीहितत्वादुपेक्ष्याक्षरावाप्तिप्रभृत्यर्थावबोधपर्यन्तं यद्यदध्ययनसाध्यन्दृष्टं पुरुषस्य समीहितन्तत्सर्वं भाव्यतया स्वीकरोति, नत्वक्षरावाप्तिमात्रम्, अश्रुतगौणफलत्वाविशेषात्, संकोचकाभावाच्च । नन्वक्षरावाप्तेरश्रुतत्वेपि प्रथमोपस्थितत्वादावश्यकत्वादर्थरहित- -स्वाध्यायभागे फलत्वेन क्लृप्तत्वात् सर्वस्वाध्यायानुगतत्वाच्च तस्या एव भाव्यत्वेनान्वये निवृत्तभाव्याकांक्षा भावना नार्थावबोधपर्यन्तं धावतीति चेन्न ;  "स्थापुरयं भारहारः किलाभूदधीत्य वेदन्न विजानाति योर्थ" मित्यादिश्रुत्याऽर्थज्ञानपर्यन्तत्वरहिताध्ययनस्य विफसत्वप्रतिपादनेन निन्दनादध्ययनास्यार्थावबोधपर्यन्तताया एवावश्याश्रयणीयत्वात् । किंचाक्षरावाप्तिः ग्रामाद्यवाप्तिवन्न संयोगादिरूपा, अनभ्युपगमात्, अननुभवाच्च, किन्तु 
स्वमात्राधीनोच्चारणानुकूलस्मृत्यनुकूलस्मृत्यनुभवसाधारणस्वाध्याया क्षरावधारणरूपैव, अन्यानिरुक्तेः; नच तादृशोच्चारणानुकूलज्ञानजनकस्वाध्यायगोचरदृढतरसंस्कारप्रचयरूपत्वेन सा निर्वक्तुं शक्येति वाच्यम्, तादृशसंस्कारप्रचयस्य तादृशाक्षरावधारमं विनानुत्पत्तेः, 
ज्ञानमनुत्पाद्योच्चारणं प्रति हेतुत्वानिर्वाहाच्च, स्वरूपे फले चापेक्षणीयतया स्वाध्यायावधारणस्यैव तत्प्राप्तिरूपत्वौचित्यात् । नच तदवधारणस्याप्यनुभवरूपस्य व्यवहिततया संस्कारमनुत्पाद्योच्चारणहेतुत्वानिर्वाहेण स्मरण रूपस्य तस्य संस्कारं विनोत्पत्त्यभावेनच त्वदभिमतस्वाध्यायावाप्तिपदार्थं भूततदवधारणेपि तत्स्वरूपे स्मरणे तत्फले उच्चारणे च तादृशसंस्कारप्रचयस्यावश्यापेक्षणीयतया तादृशखाध्यायावधारणमेव तदवाप्तिः नतु तादृशसंस्कारप्रचय इत्यत्र किं विनिगमकमिति वाच्यम्, यत्र यदक्षरा वधारणात्प्रागेव स्वस्वप्याप्तेतरस्वोच्चारणानुकूलयावत्समवधानं तत्र तदक्षरावधारणस्य संस्कारोत्पत्तिक्षण एव उच्चारणहेतुत्वसम्भवेन सर्वत्रोच्चारणे तस्य संस्कारनिरपेक्षताया एव विनिगमकत्वात् । तथाच तादृशस्वाध्यायाक्षरावधारणात्मिकायास्तदवाप्तेर्न तत्त्वेन भावनाभाव्यत्वं शक्याभ्युपगमम्, तस्य लिखितपाठादिजन्यतादृशावधारणसाधारणतयाऽति- -प्रसक्तत्वेनाध्ययनभावनाभाव्यत्वानवच्छेदकत्वात्,     तादृशावधारणरूपावाप्तौअध्ययन- -नियमा सम्भवाच्च ; किन्त्वलौकिकश्रेयस्साधनस्वाध्यायाक्षरावधारणत्वेन, तत्र स्वाध्यायाक्षरांशस्य गौरवग्रस्तत्वेनालौकिकश्रेयस्साधनावधारणत्वमेव लाघवात्सामान्यरूपत्वाच्च तदवच्छेदकं वाच्यम्, तच्च तदर्थावधारणेप्यविशिष्टमिति कथमध्ययनविधेर्नार्थज्ञानपर्यन्तत्वसिद्धिः ? ननु उक्तावधारणत्वत्य स्मृतिपुराणादि- -साध्यार्थावधारणादिसाधारणतया तिप्रसक्तत्वेनाध्ययनबावनाभाव्यतावच्छेदकत्वनिर्वाहाय तादृशावधारणत्वे स्वाध्यायाक्षरांशप्रवेश आवश्यकः , एवञ्च नार्थावधारणसंग्रह इति चेन्न ;  विध्यन्तरापेक्षितस्वाध्यायसाध्यावधारणत्वस्या पूर्वीयस्वाध्याय साध्या वधारणत्वस्यवानुगतानतिप्रसक्तस्य पराभिमतस्वमात्राधीनोच्चारणानुकूलस्वाध्यायगोचरदृढ- -तरसंस्कारप्रचयरूपावाप्तित्वापेक्षया वा स्वमात्राधीनोच्चारणानुकूलस्मृत्यनुभवसाधारण- -स्वाध्यायाक्षरावधारणत्वापेक्षया वा लघुभूतस्यैवाध्ययनभावनाभाव्यतावच्छेदकत्वेन विवक्षितत्वादिति । 
	अत्रोच्यते । स्वारसिकवाक्यार्थस्याभिधानादेवायन्न वाक्यार्थः । तव्यप्रत्ययमनादृत्यार्थकर्मत्वांगीकारेपि नैवं वाक्यार्थस्सम्भवति, किन्त्वध्ययनेन स्वाध्यायं 
भावयेदित्यर्थः स्यात्, नहि भावनायां भाव्यमाकांक्ष माणायान्तां विहाय समभिव्याहृतपदार्थस्य तदुपसर्जनीभूताध्ययनावच्छेदकतयान्वयेः युक्तः, स्वाध्यायस्याध्ययनभावनाभाव्यत्वेनान्वये सति तत्साध्यताया 
आप्यत्ववेषनिबन्धत्वात्तादृशस्वाध्यायसाध्यताया अध्ययना वच्छेदकत्वं विना अनुपपत्तेः स्वाध्यायाध्ययनेन स्वाध्यायं भावयेदिति पर्यवस्यति । अस्तु वा स्वरूपेण साध्यस्यैव भाव्यत्वम्, अथापि रवाध्यायावाप्तिरेव भाव्या स्यात्, समानपदोपात्तस्वाध्यायनिष्ठत्वात्, अव्ययनभावनां प्रति अर्थज्ञानपेक्षया सन्निहितत्वात्, हुमादिव्यापकत्वात्, तत्र फलतया क्लृप्तत्वाच्च ; एवंच स्वाध्यायाध्ययनेन स्वाध्यायं भावयेदिति वाक्यार्थः । नचाक्षरावाप्तेरसमीहितत्वम्, अर्थज्ञानेपि तुल्यत्वात् ; सामान्यावच्छेदकं वदद्भिस्तैरेव स्वाध्यायावाप्तेस्समीहितत्वाभिधानाच्च । अध्ययनाकरणे प्रत्यवायश्रवणात्प्रत्यवायपरिहारो वा भाव्यस्स्यात् । 'स्थाणुरय' मित्यादिवाक्यञ्चाध्ययनविधेर्नार्थज्ञानाधिकारिकत्वमवगमयितुं शक्नोति, परन्तु क्रत्वपर्यवसाय्यध्ययनन्निन्दति क्रतौ प्ररोचना मुत्तम्भयितुम् । 
	यदुक्तम्-स्वाध्यायावाप्तिस्स्वाध्यायावधारणम्, स्वाध्यायावधारणत्वञ्च नाध्ययनजन्यतावच्छेदकमिति ; अस्त्वेवम्, अनवच्छेदकत्वे दोषाभावात्, अवच्छेदकतापुरस्कारेणैव साध्यतावगमे सति विधिवैय्यर्थपरिहारायाध्ययनजन्यावाप्तेरेव नियमादृष्टानुविद्धायाः क्रतूपयोग्यर्थज्ञानार्थता कल्पनात् । अस्तुवाऽलौकिकश्रैयस्साधनस्वाध्यायावधारणमध्ययनेन भावयेदिति कार्यतावच्छेदकान्तर्भावेन वाक्यार्थः । 
	यच्चोक्तम् - विध्यन्तरापेक्षितस्वाध्यायसाध्यावधारमत्वमपूर्वीयस्वाधायायसा-  -ध्यावधारणत्वं वा लध्विति ; तन्न, स्वाध्यायसाध्यत्वं हि न स्वाध्यायेन जन्यता, अर्थज्ञाने तदसिद्धेः ; तस्य पदज्ञानजन्यत्वात् ; किन्तु प्रयोज्यत्वमात्रम्, तथाच प्रायश्चित्तविध्यपेक्षितं यल्लिपिमूलोच्चारणा धीनं स्वाध्यायावधारणं तस्याप्यध्ययनसाध्यत्वप्रसंगः, स्वाध्याय साध्यावधारणमात्रस्य भाव्यत्वे प्रथमावधारणप्रभृतिचरमावधारणपर्यन्तानां शतानां सहस्राणां वा सम्भवात्तेषां नियमादृष्टानुवेधः कल्पनीयः, इति गौरवम्, एवंच स्वतात्पर्यमावेदयन्तीं 
अतिमनादृत्य स्वाभीष्टानर्थबोधनाय श्रुतिपीडने तच्छुतिद्रोहादनर्थपरम्परातश्च न कदाचिदपि मुक्तिः । तस्माद्यथाश्रुति विधिकर्मत्वबोधनमेवेष्टव्यम् । 
	नन्वेकस्य शब्दस्य एकस्मिन्प्रयोगे वृत्तिद्वयेन युगपद्धोधकत्व मक्षादिपदेषु न दृष्टमिति चेत् ? किमतः, पुष्पवच्छब्दे तद्दर्शनात् ; यथादर्शनन्तत्र शक्तिद्वयं युगपद््बोधकमिति यदि तदेहापि तद्बलादेव युगपद्बोधनमेष्टव्यम् । इयांस्तु विशेषः, पुष्पवत्पदे दिवाकरनिशाकर शक्त्योः परम्पराव्यभिचारो दर्शनादेव, इह तु 
भावकर्मान्यतरशक्ययभिचारेण विधिशक्तेर्बोधकत्वदर्शनेपि क्वचित्तच्छक्त्योर्विधिव्यभिचारेण बोधकत्वं दर्शनादेवेष्टव्यम् । "विष्णुरुपांशु यष्टव्यः" "श्रोतव्योमन्तव्य" इत्यादौ यदि तत्रार्हार्थस्तव्यः, तर्हि तच्छक्तेर्व्यभिचारो विधि शक्तिव्यभिचार एव दर्शनात् स्वभाव इति न काचिदनुपपत्तिः । विधे रध्ययनान्वयित्वात्कर्मत्वस्यान्यान्वयित्वात् कथं व्यधिकरणयोरेकेनाभि धानमिंति कथन्ता तु निर्णिबन्धना, दृश्यते हि यजेतेति यागान्वयि  विधेः कर्त्रन्वयिसंख्यायाश्चैकेनाभिधानम् । 
	यच्चोक्तं सांगाध्ययनसम्पादितमेवार्थज्ञानं फलवदुत्तरकर्मांगमित्यस्यासिद्धौ तादृशार्थज्ञानरूपविद्याविरहान्न शूद्राणां क्रत्वधिकार इत्यपशूद्राधिकरणविरोधापातः, शूद्राधिकारस्यापि तथासति दुर्वारत्वापातात् ; ननु "न शूद्राय मतिन्दद्यात्" "न चास्योपदिशेद्धर्मन्न चास्य व्रतमादिशेत्" "पद्युवा एतत् श्मशानं यच्छूद्रः, तस्माच्छूद्रसमीपे नाध्येतव्यम्" । "अथ हास्य वेदमुपश्रृण्वस्त्रपुजतुभ्यां श्रोत्रप्रतिपूरणं धारणे शरीरभेदः उदाहरणे जिह्वाच्छेद" इत्यादिनिषेधवचनैरु पदेष्ट्रादिसामग्रीबाधाच्छूद्रादेर्वेदार्थज्ञानासम्भवेन वैदिककर्मस्वनुष्ठानप्रस सक्तेरेवाभावान्न विरोध इति चेन्न ;  - अध्ययनविदेरर्थज्ञानपर्यन्तनियमवित्वाभावपक्षे शूद्रानुष्ठितर्वैककर्मणान्निष्कलत्वे मानाभावेन निषिद्धागम्यागमनादौ रागिण इव निषिद्धाद्ययनवितचारादौ रागिणश्शूद्रस्य प्रवृत्ति सम्भवेन तदनुष्ठानप्रसक्तेः तदनुष्ठितयागादेरपि तस्मिन् स्वर्गादिफल सम्पादनप्रसंगात् ;  निषेधस्यानिष्टफलत्वप्रतिपादनपरत्वेपि तदनुष्ठितविहित कर्मविफलत्वप्रतिपादनपरत्वासिद्धेः ; यद्यपि " तस्माच्छूद्रौ यज्ञेनवक्लृप्त" इति शूद्रायानधिकारः श्रूयते, तथापि " यज्ञेनवक्लृप्त" इति वैदिककर्मविशेष एव स श्रूयते, नतु वैदिककर्ममात्रे ;  किंच तथाविधश्रुतिस्मृत्योश्चोपनयनाधानादिकराणान्तराभावमादायापि प्रवृत्तत्वसम्भवेन साक्षात्तस्य तन्निषेधकत्वायोगः, "गर्भाष्टमेषु ब्राह्मणमुपनयीत गर्भैकादशेषु राजन्यं गर्भद्वादशेषु वैश्यम्," "वसन्ते ब्राह्मणोग्नीनादधीत ग्रीष्मे राजन्यश्शरदि वैश्य" इत्यादावुपनयनाग्न्याधानादौ राजसूये 
राजत्वत्त्येव ब्राह्मणत्वादीनां कारणत्वेनोपादानेन शूद्रे च तदभावेन तत्कारणकोपनयनादीनामभावोन्नयनात्तन्मूलत्वाच्च निषेध्मृतेः ; तथाचा क्षरावाप्तिपर्यन्तत्वपक्षे उपनयनादेराधानादेश्च त्रैवर्णिकाध्ययनतदनुष्ठेयकर्मस्वेव कारणत्वेनान्यथासिद्धतया शूद्राधिकारनिषेधस्मृतिर्न तदधिकार निषेधपर्यवसायिनी ;  नन्वध्ययनविधेरर्थावबोधपर्यन्तत्वनियमविधित्वपक्षेपि कथमुक्तातिप्रसंगो न स्यादितिचेत् ? 
उच्यते, उक्तरीत्या अध्ययनसम्पादितमेवार्थज्ञानं फलवदुत्तरकर्मागन्नान्यादृशमित्यस्मिन्पक्षे नियमशरीर पर्यवसानेन शूद्रस्य चोपनयनादिसंस्कारविरहादुपनयनांगकनियमाध्ययन सम्पादितस्वाध्यायार्थज्ञानाभावेन तादृशस्यैव स्वाध्यायार्थज्ञानस्य फल वदुत्तरकर्मांगत्वेनान्यादृशस्य तस्यातथात्वेनोक्तातिप्रसंगानवकाश इति ;  तस्मादध्ययनविधिरर्थज्ञानपर्यन्त इति स्थिते विधिमात्रस्यानुष्ठेयभावनारथत्वादंशत्रयवत्या एव भावनाया अनुष्ठेयत्वादत्रेतिकर्तव्यतारूपांशस्य सामान्यतो विधिवाक्यार्थत्वेपि यागादिविधिष्विवेतिकर्तव्यताया असम्भवेन योग्यतया मामांसापरपर्यायो विचार एवेतिकर्तव्यतात्वमर्हतीति स एवेतिकर्तव्यतात्वेनाध्ययनविधिना शेषरूपेणाक्षिप्यत इति स्य वैधत्वमकामेनापि स्वीकार्यमिति । 
	अत्रोच्यते । यदुक्तमध्ययनसम्पादितमेवार्थज्ञानं फलवदुत्तरकर्मांग न्नान्यादृशमिति स्वपक्षे नियमपर्यवसानमिति ;  तत्स्वपदमनुपदमेवोपन्यस्तं  विस्मृत्योक्तम्, स्वाध्यायसाध्यावधारणत्वं क्रत्वन्तरोपयोगित्वविशेषितं कार्यतावच्छेदकमिति ह्युपन्यस्तम्, तत् कथं क्रत्वधिकारे अपशूद्रत्वसिद्धिः ?  क्रतूपयोग्यवधारमत्वं कार्यतावच्छेदकमित्युक्तौ क्रतूपयुक्तपरशाखातदर्थावधारणयोरपि स्वाध्यायाध्ययनसाध्यत्वप्रसंग- । अपिच  प्रमाणानुरोधीहि प्रमेयनिश्चयः, नतु स्वाभीष्टनिर्णयानुरोधि प्रमाणम्, ततश्चास्य स्वाध्यायविधेरशूद्रत्वे प्रामाण्याभावे सिद्धे यदि तत्र प्रमाणान्तरं न स्यात् तस्य सशूद्रत्वमेव स्यात्, आचारस्यैव वा प्रामाण्यं स्यात् ;  नन्वत्र क्रतूपयोग्यवधारमत्वन्नावच्छेदकम्, ततश्च कार्यतावच्छेदकापुरस्कारेणैवार्थज्ञानार्थतया अध्ययनन्नियम्यत इति चेत् ? एवमपि नापशूद्राधिकाः, स्वध्यायाध्ययनस्य तदर्थज्ञानं प्रत्येव नियाम्यत्वात् ;  वस्तुतस्तु अपशूद्रत्वे आचार्याननुग्रह एव गतिः, आचार्याः खलु शूद्राणामनधिकारप्रयुक्तो यज्ञदानादिनिषेध इत्यभिप्रायेण प्रथमं "नशूद्रायेत्यनुजगृहुः, निरुक्ताशयस्पष्टीकरणार्थमन्तरं" "पद्युहवे" 
त्याद्यनुजगृहुः । अत्र शूद्रस्य हेयत्ववचनमनधिकारितात्पर्यकमिति हृदयम् । अनधिकारप्रयुक्त एव दम्डविधिरित्यभिप्रायेण अनन्तरं 'अथ हास्ये' त्यादिकमनुडगृहुः । यदि स्वर्गसाधनमेव शूद्रानुष्ठितोपि यागः, तदा तस्य पुम्यकृत्त्वान्न तन्निमित्तदण्डविधिर्युज्यते, अतोनधिकार एव वचनस्य तात्पर्यमित्याचार्याणां हृदयम् । 
	वस्तुतस्तु नात्रापशूद्रनयविरोधशंकावकाशः ; तथाहि - इत्थं हि तदधिकरणशरीरम्, किमग्निहोत्रादिषु चतुर्णामपि वर्णानामधिकारः, उतापशूद्राणां 
त्रयाणामिति । तदर्थमिदं विचार्यते - किं कामश्रुतिप्रयुक्तं विद्यार्जनम्, उत स्वाव्यायविधिसिद्धविद्योपजीविन्यः कामश्रुतय इति । द्वेधा चात्र पूर्वपक्षः, एकस्तावत् स्वाध्यायाध्ययनं क्रत्वनुष्ठानज्ञानौपयिकतया विहितं क्रत्वंग क्रतुविधिभिरेव प्रयाजादिवत्प्रयुज्यते, क्रतवश्चा विशेषेण चातुर्वण्यमधिकुर्वाणाः चतुर्णामध्ययनं प्रयुंजते, तत्र त्रयाणां 'वसन्ते ब्राह्मणमुपनयी' तेत्यादिभिरुपनयनसंस्कारोध्ययनांगत्वेन विहितः, चतुर्थस्तु विध्यभावादनुपनीत एव अधीत्य विद्यां लब्ध्वाधिकरोतीति ; द्वितीयस्तु न क्रत्वंगमध्ययनम्, श्रुत्याद्यभावात्, अक्षरग्रहणादिदृष्ट कार्यपरम्परया वाक्यार्थज्ञानस्यानुष्ठानौपयिकत्वेन स्वयमेव फलत्वोपपत्ते स्तत्रैवाध्ययनं स्वविधिना विनियुज्यते, न तद््द्वारेण क्रतौ, तेनाधानादी वाग्न्यंग ज्ञानांगमध्ययन्न कृत्वंगम्, अतस्तेन विनापि क्रतूनामवैगुण्या दनधीतवेद एव शूद्र उपद्रष्टृवचनादनुतिष्ठन्नधिकरोति । क्रतवोह्यविशेषेण चतुरोप्यधिकुर्वन्तस्त्रयाणामध्ययनविधिसिद्धविद्यत्वाद्वद्यार्जनन्नप्रयुञ्जते, शूद्रस्य त्वन्यतस्मिद्धविद्यात्वाभावात्तदार्जनमपि प्रयुज्यते, अतो यद्यपि स्वाध्यायविधिरनिर्दिष्टकर्तृकत्वात्कर्तारमपेक्षमाणाः प्रकृतोपनयनसंस्कृतान् किमर्थं वयमाचार्यसमीपमानीता इत्येवं प्रयोजनमपेक्षमाणान् ब्राह्मणादीनेव कर्तृत्वेन स्वीकुर्वन् तेषामेवाध्ययनं विधत्ते, न शूद्रस्य, तथाप्य विहितेनैवाध्ययनेनोपायान्तरेम वा विद्यां लब्ध्वाधिक्रियेतेति । 
	सिद्धान्तस्तु - क्रतुविधयोह्यन्यथानुपपत्त्या विद्यार्जनमाक्षिपन्ति, यदा तु स्वाध्यायविधिविहिताध्ययनोपात्तविद्यान्द्विजन्मनो लभन्ते तदा तैरेव लब्धात्मानोनुपपत्तिक्षयान्न चतुर्थस्य विद्यामाक्षिपन्ति, मन्त्रवत्सु चानधीत वेदस्य कुतोधिकारः, कुतस्तराञ्चानग्नेरग्निसाध्येषु ? तस्मात्त्रायाणामधिकार इति । 
	यदा चैवं विहितोपायसिद्धज्ञानवत एव विघयोधिकुर्वन्ति तदा तदेत 
ज्ज्ञानमकर्मकालोपात्तमप्यग्निकत्क्रतूनामंगमिति तच्छून्यस्य स्वाच्छन्द्येन विद्यामार्जयतोपि न सिद्ध्यत्यधिकारः । 
	अत्रादिकारनिरविशेषपर्यवसानसापेक्षाः क्रतुविधयः स्वापेक्षितविद्याप्रयुक्तिलाघवमपेक्षमाणाश्शूद्रस्याप्यधिकारे तत्र विद्याप्रयुक्तिगौरवभिया ताननधिकुर्वन्तः रशाखाधीनविद्यापरयुक्तावपि स्वशाखाधीनविद्याया (विधया) अन्यथासिद्धत्वेन तत्र प्रयुक्त्यपेक्षाविरहात् त्रैवर्णिकेषु प्रयुक्तिलाघवं पश्यन्तः 
तानेवाधिकुर्वन्तीति न्यायनिष्कर्षः । तथाच स्वर्गकामस्त्रैवर्णिको यजेतेति क्रतुविधितात्पर्यं पर्यवसितम् । एवञ्च कथमपशूद्रत्वासिद्धिः ।
	नन्वर्थज्ञानेद्देशेन विधानाभावे कथं क्रतुविधिना विद्यायाः प्रयुक्त्यभाव इति च्त् ? तथासति वा कतं प्रयुक्त्यभाव ? नहि स्वाध्यायाध्ययनविधिना प्रयुक्तिसम्भवः, फलस्याप्रयोज्यत्वात् ; तथाचाध्ययनविधिप्रयुक्ताध्ययनगृहीतस्वाध्यायस्वबावलभ्या विद्या न केनापि प्रयोज्या, प्रवृत्तिं विनैव तत्सिद्धेरिति हि वाच्यम्, तथाच गुणकर्मत्वपक्षे अर्थकर्मत्वपक्षे च समानमेव प्रयुक्तिलाघवमिति सिद्धं पक्षद्वये प्यपशूद्रत्वमिति । तस्मात् नार्थज्ञानोद्देशेन स्वाध्यायावच्छिन्नाध्ययनविधिः, किन्तु तव्यप्रत्ययानुसारात् स्वाध्यायोद्देशेनैवाध्ययनविधिः, स्वाध्यायस्य कर्मतया साध्यत्वेन भाव्यत्वोपपत्तेरिति । अपिचानध्ययने प्रत्यवायश्रवणेनाध्ययन विधेर्जीवनाधिकारत्वाच्छान्ताधिकाराकाङ्क्षस्य नार्थज्ञानाधिकारकल्पनावकाशः । अर्थज्ञानोद्देशेन विधावपि नध्ययनविधिर्विचार प्रयुङ्क्ते, साध्यं हि साधनेन विनानुपपद्यमानं स्वगोचराकाङ्क्षामुखेन स्वसाधने नन्यथासिद्धे चिकीर्षामुत्पाद्य तत्प्रयुङ्क्ते, यथा - स्वर्गः परमापूर्वं परमापूर्वं यागम्, इत्यादिलोकसिद्ध एव चायमर्थः  ततश्चाध्ययनस्य तद्भावनाया वा विचारसाध्यताभावान्न ताभ्यां विचारप्रयुक्तिः किन्वर्थज्ञानेनैव । तच्च फलमेवेति फलरागादेव लोकसिद्धकार्यकरणभावग्रहानुरोधेन विचारे प्रवर्तते पुरुषः । अतः कथमर्थज्ञानोद्देशेन विधावपि वैधता विचारस्य यदि परमध्ययनविधिनार्थज्ञानं विधयेत स्वाध्यायार्थज्ञानेन क्रत्वादि भावयेदिति तदा विचारस्यार्थज्ञानप्रयोज्यता पाततश्शंक्येतापि, नतदष्टम्, युक्तं वा, अर्थज्ञानभावनाबोधकपदाभावात् । प्रयुक्तिलाघवमपेक्षमाणस्य विधेर्लोकसिदधकार्यकारणभावग्रहेणाध्ययनप्रवृत्तिमङ्गीकुर्वतः परमसाहसिकस्य हासपत्रतां 
विना किमुत्तरं वक्तव्यम् ।
	नन्वध्ययनं हि गुणकर्म, अतस्तद्विधिरर्थज्ञानस्य दृष्टलत्वात्तत्साधनं विचारं प्रयुक्तङ्क्ते, अवहननविधिरिव वैतुष्यार्थमावृत्तिम्, इति चेन्न ; - तत्रावृत्ताववघातस्यैव विधानात्, तस्यैव हि लोकतः प्राप्तयनियमः । किञ्चात्र कर्मत्वानुगुणं फलं स्वाध्यायावाप्तिरेव, तत्कर्म समवेतत्वात् । वैतुष्यवत् । अतो ऽध्ययनविधिरध्ययनावृत्तिमेव प्रयुञ्जीत, नान्यत् । विचारस्याध्ययनविद्यंशत्रयान्तर्भावश्चासिद्धः, अर्थज्ञानं किमंशः, अध्ययनं केनांशः, उपनयनगुरुशिश्रूषादि कथमंशः, अतस्तत्र विचारो नावकाशं लभत इति । 
किमंशसाधनतामात्रेणाध्ययनाङ्गत्वशंका न कस्यापि सम्भवति । यागादिविधिष्विवेतिकर्तव्यताया असम्भवेनेत्यप्यसंङ्गतम् । गुर्वनुवृत्त्यादेर्विधानादेव योग्यतया विचार इति कर्तव्यतेत्यसङ्गतम्, अध्ययनं प्रति विचारस्यायोग्यत्वात् । तस्माद्यथा तुषविमोकस्य दृष्टत्वात् यागार्थपुरोडाशोपयागाच्च व्रीहीणां पूर्वमनुपयुक्ततया प्रतिपत्तिकर्मणो  भिन्नत्वात् अवहननस्य तत्संस्कृतव्रीहीणां वितुषाणां भाव्युपयोगाकाङ्क्षिणां पुरोडाशमुखेन क्रतूपयोग इष्यते, एवमर्थज्ञानस्य ब्रह्मयज्ञजपादेश्च दृष्टफलत्वात्पूर्वमनुपयुक्तस्वाध्यायाध्ययनस्य प्रतिपत्तिकर्मणो भिन्नत्वाद्गृहीतस्य स्वाध्यायस्योत्तरोपयोगाकांक्षिणोर्थज्ञानपमुखेनादृष्टोपयोग इष्यते । अस्यच नियमविधित्वाल्लिखित पाठादिकं व्यावर्त्यते । एवञ्चानधीतस्वाध्यायजन्यार्थज्ञानादि न क्रतूपयोगीति सिद्ध्यति ।
	नन्वेवं सति विचारनिर्वृत्तेः प्राक् स्वशाखोक्तकर्मानुष्ठानं न स्यात्, व्यर्थत्वात्, इति चेन्न; - शिष्टाः कलु बालानपि नित्यनैमित्तिकान्यनुष्ठापयन्ति, अतो नित्यनैमित्तिकेषु स्वाध्ययाध्ययनवन्नाधीतस्वाध्यायजन्यर्थज्ञान इति वा अधीतस्वाध्यायजन्यार्थज्ञानविधुराणां कर्मणामनुकल्पत्वं वा कल्प्यताम् । वस्तुतस्तु नाध्ययनमर्थज्ञानस्याध्ययनजन्य्यैव विहिकर्मानुष्ठानोपयोगित्वात् तन्मुखेन पुरषार्थपर्यवसायि, अपितु ब्रह्मयज्ञजपादिमुखेनैव, भाव्युपयोगमाकांक्षमाणस्य संत्कृतस्वाध्यायस्य होमादिव्यापकेन तेनैवाकांक्षाशान्तेः । अतो धर्मपदेन सूचनादुपपन्नत्वाच्च रागात्प्रवृत्तिरित्येव राद्धान्तवर्णनमुचितम् ।
	ननु धर्मजिज्ञासा न कर्तव्येति पूर्वपक्षिमोक्ते तत्प्रयुक्तपदगेव गृहीत्वा तेन धर्मिणन्निर्दिश्य कर्तव्यत्वप्रतिज्ञायां कथं धर्मिनिर्देशकेनैव हेतुसूचनसम्भवः ? उच्यते, 
पूर्वपक्षिणा वेदार्थविचारो न कर्तव्य इत्येवोच्यत, कृत्सस्वाध्यायस्याविवक्षितार्थत्ववादिनस्तस्य विशिष्य धर्मग्रहणे प्रयोजनाभावात् ; सिद्धान्तिना तु राद्धान्तयुक्तसूचनाय धर्मग्रहणं कृतमिति । लक्षणस्य कर्मोपासनसाधारण्यं स्पष्टम् । अथवा अधर्मस्यापि विचार्यत्वाद्धर्मपदं वेदार्थमत्रोपलक्षणम्, धर्मपदेनोपलक्षणस्य पूर्वोक्त सिद्धान्तयुक्तिसूचनं प्रयोजनम्, एवं कर्मब्रह्मोभयङ्ग्रहादक्षरसाम्यम् । लक्षणमपि समानम्, ब्रह्मणोपि चोदनाप्रमाणकत्वात् । चोदना हि विधिवाक्यं यागादिरूपाराधनतात्पर्यकन्तत्फलप्रदनित्याराध्यतात्पर्यकञ्च, अर्वाचीनदेवतानां प्रळयकालास्थायिनीनां सर्गाद्यफलप्रदानासामर्थ्यात्, ततश्चार्वाचीनानां फलप्रदत्वे 
अकृताभ्यागमकृतविप्रणाशप्रसङ्गः एवञ्च भगवत्येव क्वचिद्देवतान्तरकञ्चुकिते क्वचिच्च तदकञ्चुकिते चोदनानां तात्पर्यम् । अत एव स्मरन्ति - ''ये यजन्ति पितृन् देवान् ब्राह्मणान् सहुताशनान् । सर्वभूतान्तरात्मानं विष्णुमेव यजन्तिते ।।'' ''अहं हि सर्वयज्ञानां भोक्ता च प्रभुरेव च । न तु मामबिजानन्ति तत्वेनातश्च्यवन्तिते'' ।। ''यो यो यां यां तनु भक्तः श्रद्धयार्चितुमिच्छति । तस्य तस्याचलां श्रद्धां तामेव विदधाम्यहम्'' ।। स तयातान् ।।'' इति । अत्रच ब्रह्ममीमांसाया हे ब्रह्ममीमांसाया असाद्यारण्येन कर्तव्यत्वविषयपूर्वपक्षानुत्थानात् अथातो धर्माजज्ञासेति सामान्य प्रतिज्ञालक्षणतन्निरूपणानन्तरं कर्मविचारासाधारणप्रतिज्ञाया अकरणमिति मन्तव्यम् । तस्मादथातोधर्माजिज्ञासेति । शास्त्रादावेव ब्रह्ममीमांसाया अपि प्रतिज्ञातत्वादैकग्रन्थ्यसिद्धिः । ऐकग्रन्थ्ये सत्यस्य ग्रन्थस्य पूर्णोपदेशतासिद्धिश्च भवति । एतच्छास्त्रप्रतिपाद्यभगवदुपासनाङ्गतया ''विविदिषन्ति यज्ञेन दानेन तपसानाशकेने'' ति कर्माणि विधीयन्ते । अतस्तन्निरूपणमप्यत्रैव कार्यम् । असिना जिघांसति अश्वेन जिगमिषतीत्यादाविवात्र यज्ञादीनां प्रकृत्यर्थवेदनसाधनतयैवान्वयः, नतु प्रत्ययार्थ साधनतया, ''क्रियावानेष ब्रह्मविदां वरिष्ठः'' । ''कर्मणैव हि संसिद्धिमास्थिता जनकादयः'' । ''पुण्यं ज्ञानं वर्धयति क्रियमाणं पुनःपनः ।'' ''कषायपक्तिः कर्माणि ज्ञानन्तु परमागतिः'  । 'कषाये कर्मभिः पक्वे ततो ज्ञानं प्रवर्तते'' । इत्यादिश्रुतिस्मृत्यनुसारात् । वेदेच प्रकृत्यर्थप्राधान्येनैव सनन्तप्रयोगो भूयान् - ''तद्विजिज्ञासस्व'' 'निदिध्यासितव्यः' 'विजिज्ञासितव्यः' इत्यादि । किञ्च - विविदिषन्तीत्यस्य सन्निधौ 'मनसैवानुद्रष्टव्य' मिति विशदवेदनं विहितम् । 'एतमेव 
विदित्वा मुनिर्भवतीति स्तुतम् । अतो विधिस्तुतिविषयस्यैव वेदनस्यात्र विध्यन्ताकांक्षा, नतु तदुभयरहिताया विविदिषायाः । यदिग्रन्थद्वयस्य परम्पराकांक्षितार्थप्रतिपादकता न स्यात्तदानीं कथमैक ग्रन्थ्यमिति शक्येतापि । उपजीवनप्रकारश्च दर्शितः । इतोन्ये प्रकारभेदा अपि भूयांसः स्पष्टाश्च ।
	ननु जैमिनीयग्रन्थे ईश्वरस्य निराकरणात्तद्विरोधाद्वेदाचार्यग्रन्थस्य कथमनयौरेकग्रन्थ्यम् ? उच्यते, किं जैमिनेर्ब्रह्म नाभिमतमिति वा जैमिनिर्विप्रलम्भक इति वा भ्रान्तस्यैयं शंका, उत तस्मिन् तद्भ्रन्ति विधुरस्य ? आद्ये तस्य ब्रह्मविदग्रेसरतया भगवतैव दर्शितत्वात् न तस्मिन् भ्रमविप्रलम्भौ भवत इत्युत्तरम् । द्वितीयेपि 
किमैकग्रन्थ्यमाक्षिप्यते ; उत विरुद्धतया भगवद्द्रोहिभिर्व्याख्यातानां सूत्राणामाचार्यजैमिन्यभिमतोर्थः क इति जिज्ञास्यते ? आद्यस्तु न सम्भवति, ब्रह्मानवबोधविप्रलम्भयोर्निरसनेन विरुद्धसूत्रकरणासम्भवात् । अपिच यदि परोक्तरीत्या देवताभावनिमित्त एव तन्न्यायः, कथन्तर्हि अनुष्ठान ब्रह्माङ्गीकारयोरविरोधः । अतो ब्रह्मसिद्ध्यविरोद्येव तत्र न्यायोभप्रेत इति सर्वैरपि ब्र्मवादिभिरास्थेयम् । जिज्ञासा तु वेदान्तविजये निरूपितास्माभिः ।
	ननु कथं तर्हि वेदाचार्येण केषाञ्चिदर्थानां जैमिनिमतत्वेनोपन्यासस्तन्निरासश्च क्रियते ? श्रवणकाले जैमिनिना शंकितानामर्थानां तद्बुद्धिप्रचिरव्यापयिषया तथोपन्यस्य निरास इति ब्रूमः ।
	ननु कर्मब्रह्ममीमांसयोरैकशास्त्र्यनिरूपणे किं प्रयोजनमितिचेत्तर्हि तन्निरसने वा तव किं प्रयोजनमध्यवसितमायुष्मतेत्युत्तरम् । वस्तुतस्तु अथशब्दस्यारम्भार्थत्वासम्भवः, तत्स्वारस्यलाभः, उत्तरत्र उख्तमित्यादेः स्वारस्यम्, एतन्निरूप्यार्थापेक्षितनिरूप्यार्थान्तराणामपीहैव ग्रन्थे निरूपणात् पूर्णोपदेसत्वम्, अविच्छिन्नसम्प्रदायाभियुक्तोपदेशानुग्रहश्चेतीमानि प्रयोजनानीत्युक्तप्रायमेव । अत एव सुस्थं पूर्वनिरूपितकर्माधिगमानन्तर्यं ब्रह्मविचारकर्तव्यतायाः ।
	ननु केन विचारावगमः? जिज्ञासापदेनेति ब्रूमः । अत्र केचित्जिज्ञासाशब्दो न विचारपरः, लक्षणाप्रसङ्गात् ; किन्तु ज्ञानेच्छापरः, अतो भवतीत्येवाध्याहार इत्याहुः ; तन्न, साङ्गवेदाध्ययनादेवापातप्रतीत्यापूर्वोत्तरभागसाधारण्येन जिज्ञासोदयेन तस्याः 
कर्मविचारानन्तर्यस्य साधन चतुष्टयनन्तर्यस्य चासम्भवात् ; अतो लक्षणापि न दोषाय । वस्तुतस्तु नलक्षणा, सविशेषणे हीति न्यायेन ज्ञान एव कर्तव्यतान्वयात् ; किन्तु विशेषणान्वयो ऽस्वरस इत्येतावत्, तच्च स्वरसार्थान्तराभावत्तदङ्गीकार्यम् . नचास्वारस्यमपि, जिज्ञासानिदिध्यासनादिपदानां प्रकृत्यर्थप्राधान्येनैव बहुशः प्रयोगात् । जिज्ञासानिदिध्यासनादिपदानां प्रकृत्यर्थप्राधान्येनैव बहुशः प्रयगात् । जिज्ञास्यलक्षणपरजन्मादिसूत्रविषयवाक्ये जिज्ञास्यलक्षणसमर्पके तद्विजिज्ञासस्वेति ज्ञानप्राधान्यदर्शनादिहापि ज्ञानप्राधान्यमेव युक्तम् । कर्तव्य इत्यत्रार्हार्थस्तव्यः, भवतिक्रियाध्याहारवादिनापि विचारकर्तव्यतासमर्थन एव सत्रतात्पर्यमिष्यते, तस्यैव शाब्दत्वे सम्भवति तत्परित्यागो न न्याय्य इति ।
	अत्र नीलकण्टमतानसारिण आहुः - कर्मविचारानन्तर्यमेवाथशब्दार्थः, कर्मविचारस्य तदनुष्ठानचित्तशुद्धिद्वारा कर्मफलनित्यत्वानित्यत्वविचारप्रवर्तनेन कर्फलानित्यत्वविवेकवैराग्य शमदमादि मुमुक्षाजिज्ञासाहेतुतया ब्रह्मविचारोपयुक्तत्वात् पूर्ववृत्तत्वम्, विशुद्धचित्तस्य च ''तद्यथेह कर्मचितो लोकः क्षीयते एवमेवामुत्र पुण्यचितो लोकः क्षीयते'' - ''प्राप्यन्तं कर्मणस्तस्य यत्किञ्चेह करोत्ययम् । तस्माल्लोकात्पुनरेत्यस्मै लोकाय  कर्मणे''  इत्यादिश्रुतिभिः कर्मफलानित्यत्वव्याप्तिज्ञापनादिलक्षणोपपत्त्यादितात्पर्योप -बृंहिताभिस्सर्गप्रळयाद्यर्थवादसंहिताभिस्स्वर्गाद्यनित्यत्वसिद्धेर्नित्यत्वावबोधिमन्त्रार्थवादानां प्रशंसामात्रपरत्वसिद्धेः करमफलानित्यत्वनिश्चय उपपद्यते, अतो वैराग्यादिकमिति । तत्र कर्मभेदफलसम्बन्धसाधनतारतम्यफलतारतम्यानां न्यायेनैव कर्मविचारदशायामेव सिध्द्युपपादनेनानित्यत्वनिश्चयस्य कुतः कर्मानुष्ठानापेक्षा? किञ्च कर्मतत्फलविचारात् कर्मफलानित्यत्वविचारप्रवृत्तेश्चित्तशुद्धिसापेक्षत्वपयोजकं वैलक्षण्यं किमपि न पश्यामः । नापि कर्मप्रतिपादकवाक्यार्थज्ञानात् कर्मफलानित्यत्वप्रतिपादकवाक्यार्थज्ञाने, नहिदेहात्मभ्रमादिदार्ढ्येन तद्विवेकादिज्ञानस्येव कर्मफलस्यानित्यत्वमेव नियमेन पश्यतो यागादिफलनित्यत्वे विचिकित्सावतस्तदनित्यत्वग्रहे चित्तशुद्ध्यपेक्षा, अनुष्ठितकर्मणामपि तद्यथेहेत्यादिवाक्ये आवृत्तिविधानादिन्यायसहकारभावेन नहिनिन्दान्यायेन ब्रह्मज्ञानार्थवादताप्रतीतिस्सामान्यविषयतया चातुर्मास्यफलस्वर्गान्यवियताप्रतीतिश्च न निवारयितुं शक्या । चित्तशुद्धेस्तन्निवारकत्वे न्यायापेक्षापि न स्यात् । न्यायस्फुरण एव चित्तशुद्धेरूपयोग इति चेत् ?कर्मविचारेपि तदपेक्षाप्रसङ्गात् । सूक्ष्मन्यायस्य तदपेक्षत्वे कर्मविचार एव तदपेक्षा स्यात्, तन्न्यायानामेव सूक्ष्मत्वात् । फलानित्यत्वव्याप्तिस्तु लोके सर्वैरपि स्पष्टमेवावगम्यते । श्रुतिवशादेवहि नित्यत्वशंका । साच वेदान्तन्यायेषु वाक्यनिबन्धनपूर्वपक्षशंकावन्नाशुद्धिसापेक्षा, तत्रापि अशुद्ध्यपेक्षाङ्गीकारे ब्रह्मविचारस्य कर्मानुष्ठानापेक्षा भज्येत ।
	यत्तु तेनैवोक्तम् , चित्तशुद्धिरहिताः प्रथमं धर्मविचारशास्त्राभ्यासादक्षय्यादिवाक्यमपि रात्रिसत्रादिन्यायैः फलपरं मन्यमानास्तद्विरोधिन्यायञ्च तत्राव्युत्पादितं परामृष्टुमक्षमाः स्वयमेव ब्रह्मजिज्ञासासूत्रार्थे न प्रवर्तन्ते , येतु प्रागुजन्मानुष्ठितैरेव तथाभूतैः कर्मभिस्सम्पन्नचित्तशुद्धयस्त एवैतत्सूत्रपरिज्ञाने प्रवर्तन्ते , अनन्तरमेतत्सूत्रपाठेन नित्यानित्यविवेकं लब्ध्वा तन्मूलमैहिकामुष्मिकफलेभ्यो वैराग्यं शमदमादिसाधनं मुमुक्षुत्वञ्च 
प्राप्य सहजसिद्धायाश्शिवभिक्तेरतिशयञ्च प्राप्य जन्मादिसूत्रमारभ्य प्रवर्तिष्यमाणब्रह्मविचारे प्रवर्तन्त इति । तत्र चित्त शुद्धेः प्रथमसूत्रप्रवृत्तिहेतुत्वे न किञ्चिदपि श्रुत्यादिकं प्रमाणं पश्यामः । चित्तशुद्ध्यभावे चित्तस्य विषयाकर्षात् प्रत्यग्विचारे न प्रवर्तत इति यदि, तदा चित्तशुद्धिश्शास्त्रप्रवृत्तावेव हेतुः , न प्रथमसूत्रे , जन्मादिसूत्रमारभ्य हि शास्त्रं परेषां मते । एकसूत्रपाठेन नित्यानित्यवस्तुविवेक इत्यप्यसङ्गतम् , न तावदिदं सूत्रं उपदेशरूपेण तदुत्पादकम् , न्यायनिबन्धनत्वात्, तत्समर्थपदादर्शनाच्च ; नापि न्यायप्रदर्शनमुखेन , त्वदीये संशयपूर्वपक्षराद्धान्तोपन्यासे प्रधानतया तदर्थतया वास्यार्थस्य विचार्यत्वानुक्तेः । किञ्चास्मिन् सूत्रे यदि स न्यायो व्युत्पाद्यस्तदा एवं सूत्रसन्निवेशोसङ्गतः , कर्मविचारानन्तर्यब्रह्मजिज्ञासयोरवक्तव्यत्वात् । नित्या नित्यन्यायप्रतिपादकसन्दर्भेण हि भवितव्यम् । किंच विषयप्रयोजन सम्बन्धाधिकारिरूपानुबन्धिचतुष्टयप्रदर्शनपरमिदं सूत्रमिति हि सर्वैरिष्यते , नतु तदुत्पादकमिति । धर्मविचारानन्तरं तदाराधनरूपधर्मानुष्ठानशुद्धचित्तस्य विवेकादिसम्पत्त्या ब्रह्मज्ञानेच्छा भवतीत्येतावान् सूत्रवाक्यस्य शब्दार्थ इति ह्युक्तम् । तत्रान्यतस्सिद्धचित्तशुद्धेः हेतुतयानुवादवत् नित्यानित्यविवेकस्याप्यन्यतस्सिद्धस्यैवेहानुवादो युक्तः । यदि शुद्धचित्तस्यै तत्सूत्रप्रवृत्तस्यानेन सूत्रेण नित्यानित्यविवेकादिसम्पत्त्या ब्रह्मज्ञानेच्छा भवतीति सूत्रवाक्यार्थः , तदा नित्यानित्यविवेकार्थन्यायो विवक्षित इति वक्तुं शक्येतापि , नचैवं वाक्यार्थः कस्मैचिद्रोचते । । किंच ''तद्यथेह कर्मचितो लोकः क्षीयते एवमेवामुत्र पुण्यचितो लोकः क्षीयते'' इति वाक्ये व्याप्तिप्रदर्शनेनोपपत्तिरूपतात्पर्यलिङ्गावगम्यत् ब्रह्मज्ञानानन्तस्थिरफलत्वे तात्पर्यनिर्णयान्नित्यानित्यविवेको भवति , अयंच न्यायोऽतश्शब्देनोच्यते, अतोनेनैव सूत्रेण नित्यानित्यविवेकसिद्धिरिति ह्युच्यते , तदनुपपन्नम् , स्पष्टतात्पर्यस्य वाक्यस्य सत्वशुद्धिविरहात् ज्ञानालाभेपि कर्मानुष्ठाने तत्सिद्धौ सुखेनैव ज्ञानलाभात् तल्लब्धये कुतस्सूत्रमपेक्ष्यते । यदि शुद्धचित्तस्यापि स्पष्टतात्पर्यलिङ्गस्य वाक्यस्यार्था च बोधो न सिद्ध्यतीत्युच्यते , कथं तर्हि अथ इत्येतावन्मात्रेण तत्सिद्धिः । तथासति अत इदमेवमित्येतावन्मात्रेणैव सर्वार्थसिद्धौ विंशतिलक्षणीसूत्राणामपि वैयर्थ्यमेव ।
	सिद्धान्तस्तु नैतद्दोषगन्धवार्तामपि सहते , 'अथातश्शेषलक्षणम्' अ थातःक्रत्वर्थपुरुषार्थयोर्जिज्ञासे' त्यादावथशब्देन पूर्वग्रन्थसिद्धार्थस्य परामर्शात्तद्धेतुबाव एवातश्शब्दस्य तात्पर्येण तद्धेतुभावोपपादकेपि अतश्शब्दस्य तात्पर्यसम्भवात् । परपक्षेप्येवं 
कर्मविचारस्य हेतुभावोपपादके तात्पर्याङ्गीकारे कर्मविचारानन्तरं ततएव हेतोः कर्मानुष्ठानेन विशुद्धचित्तस्य न्यायप्रतिसन्धानेन नित्यानित्यविवेकात् ब्रह्मजिज्ञासा भवतीत्येतावल्लभ्येत, नत्वत्र तन्न्यायव्युत्पादनम् ।
	केचुत्तु - साधनचचुष्टयानन्तर्यमथशब्दार्थमाहुः ; तत्र विवरणमतानुसारिणस्त्वाहुः - मुमुक्षाधिकारिविशेषणम् , तत्र हेतुश्शमदमादिः , तत्र इहामुत्रार्थफलभोगविरागः , तत्र नित्यानित्यवस्तुविवेक इति ;  तन्न, अधीतवेदान्तार्थस्य विचारात्प्रागनिर्णयेन मुमुक्षाया असम्भवात् ।
	अत्राह नवीनः - न तावन्नित्यानित्यवस्तुविवेकासम्भवः , आमनुष्यादाब्रह्मलोकं कर्मकार्यम् , कार्यञ्च सर्वमनित्यं घटादिवदिति न्यायानुगृहीतया ''तद्यथेह कर्मचितो लोकः क्षीयते'' इति स्वष्टश्रुत्यैव विचारात् प्रागेव कर्मफलस्यानित्यत्वावधारणसम्भवात् । आत्माच नित्य इत्यवगम्यते , अन्यथा कस्यापि मते मोक्षाय प्रवृत्त्यसम्भवात् ; तस्या नन्दरूपत्वमपि परमप्रेमास्पदत्वात् ''आनन्दाध्द्येव खल्विमानीत्या'' दिवाक्याच्च निश्चीयते । नचैवं विचारानारम्भप्रसङ्गः , अन्यस्याप्येवं निश्चेतुं शक्यत्वादिति वाच्यम् ; यत्र मानान्तरविरोधो वर्तते तद्धि शब्दश्रवणमात्रान्न निश्चेतुं शक्यते, अद्वैतसमन्वयश्च तत्तत्पूर्वपक्षन्यायमानान्तरादिना प्रथमं विरुद्धतया प्रतीयत इति न वाक्यमात्रान्निश्चेतुं शक्यते । ब्रह्मणो नित्यानन्दरूपत्वन्तु न तथेति तच्छब्दा देव निश्चेतुं शक्यते । नहि परमात्मनः सुखाभेदे प्रत्यक्षविरोधोस्ति । नचानित्यसुखस्य नित्यार्थाभेदविरोधः , अनुकूलतर्काभावेन सुखमात्रे अनित्यत्वावधारणायोगात् । सौपुप्तिकसुखावमर्शदर्शनेन जीवसुखस्यापि नित्यतया तद्विनाशबुद्धेरन्यविषयत्वावधारणसम्भवात् । किञ्च येन यदेकं न्यायेन निश्चितं तेन इतरदपि न्यायेन िश्चेतव्यमिति न नियमः , पुरुषाणां विचित्रबुद्धितया न्यायानां चालौकिकविषयतयातिसूक्ष्मत्वात्तिन्नियमानुपपत्तेः । अन्यथा धूमाग्न्योर्व्याप्तिस्सर्वै रेव गृहीतेति सर्वापि व्याप्तिरेवं ग्राह्येति वैशेषिकादिग्रन्थान्तरारम्भो व्यर्थ एव स्यात् । एतादृश एव पुरुषोस्मिच्छास्त्रेधिकारी, तदुक्तम् - ''नात्यन्तमज्ञो नोतज्ञस्सोस्मिशास्त्रे ऽधिकारवान्'' इति । एवंच ब्रह्मसुखस्य जीवसुखस्य च नित्यत्वं तदितरभोगानाञ्चानित्यत्वं सुनिरूपणम् । ततो वैराग्यम् , तत श्शरीरेन्द्रियचेष्टाया मनोवृत्तेश्च निमित्ताभावाज्जित्तेन्द्रिययोर्व्यापारोपरमरूपौ शमदमौ भवतः , ताभ्यांच तितिक्षादिः , ततश्चाविक्षिप्तचितो निरस्तानर्थप्रतानानतिशयानन्दगळिताखिलभेदमात्मानं 
वेदान्तवाक्येभ्योधिगम्य मुमुक्षुर्भवति , ततो ''ब्रह्मविदाप्नोति परं'' ''तरतिशोक'' मित्यादिश्रुतितो ज्ञानस्य मोक्षहेतुतान्निश्चित्य जिज्ञासत इति ।
	अत्रोच्यते - यदि न्यायोपबृंहितवाक्येन नित्यानित्यवस्तुविवेकः , तदा ज्ञातव्यान्तरपरिशेषाभावप्रसङ्गाद्विचारविधेरेवोच्छेदप्रसङ्गः । तथाहिमुमुक्षासिद्ध्ये हि नित्यानित्यवस्तुविवेकादेः पूर्ववृत्तत्वमिष्यते, अत्र यद्यद्वैतनिश्चयाभावेपि मुमुक्षा जायते , तर्हानन्दत्वनित्यत्वयोर्निर्धारणं किमर्थमपेक्ष्यते ? नित्यपुरुषार्थनिर्धारणाभावे अनित्यसुखवैराग्याभावेन कथं मुमुक्षेति यदि , तदा प्राप्तियोग्यताज्ञानाभावे कथं सा ? कथंचाद्वितीयत्व ज्ञानं विना अभेदलक्षणप्राप्तियोग्यताज्ञानमित्यपि पश्य । किञ्च यद्यद्वैतनिश्चयो विचारात्प्राङ्नास्तीत्यभिमतम् , तदा परमप्रेमास्पदत्वेनानन्दरूपताज्ञानं ब्रह्मणि कथमुपपाद्यते । ननु जीव एव तदुपपाद्यत इति चेत् ? किन्तस्य प्रयोजनम् ? तत्स्वरूपस्य पुरुषार्थताबुद्धिरिति न तादर्थ्येन विचारप्रवृत्तिसम्भवः । किञ्च स्वयमेव ''ब्रह्मविदाप्नोति परमि'' ति ज्ञानस्य मोक्षसाधनताज्ञानमानन्दरूपताज्ञानञ्च उपपादयता परब्रह्मण एव प्राप्यताबुद्द्युपपादनात् ब्रह्मणा सह स्वस्याभेदज्ञानाभावे स्वस्वरूपस्यानन्दरूपताबुद्धेः क उपयोगः ? किञ्चाभेदबुद्ध्यभावे कार्यानित्य ताज्ञानवतो नित्यपुरुषार्थज्ञानमसम्भवि । यच्च सूक्ष्मत्वादनिर्धारणमुक्तम् ; तदनुपपन्नम् , सुखईस्यामित्येवं सुखे प्रेमदर्शनेन प्रेमास्पदतामात्रस्य सुखरूपतासाधकत्वं कस्यापि बुद्धिमनधिरूढम् ; कार्यं सर्वमनित्यमेवेति बुद्दौ विद्यमानायामपि अभेदमबुद्ध्वापि नित्यसुखस्य साध्यतां सुखविनाशप्रत्यक्षस्यान्यविषयतां कृडत्स्नसुखस्याप्येकतां जगत्कारणे प्रकृति पुरुषसन्देहे विद्यमान एवानन्दरूपताञ्च परमसूक्ष्मैरतिदुर्भगैरपन्यायैः पश्यतो दुर्मेधसः कुबुद्ध्यगोचरं किमपि सौक्ष्मयं जलचन्द्रघटाकाशादि न्यायेष्वभेदसाधकतया ऽभिमतेषु लेशतोपि न पश्यामः । मानान्तर विरोधस्सुखनित्यत्वेपि तुल्यः । तसमाद्यदनिर्धारितमित्युक्तं तन्निर्धारणमवर्जनीयमेव । यन्निर्धारितमित्युच्यते तदेवत् सन्दिग्धम् । तथाहि आनन्दत्वन्तावत् जगत्कारणे सन्दिग्धम् , कारणत्वस्य प्रधानचेतनगतत्व सन्देहेनानन्दपदस्यापि मुख्यगौणार्थत्वसन्देहात् , ''अशरीरं वा वसन्तं न प्रियाप्रिये स्पृशत'' इति मोक्षदशायां आनन्दाभावप्रतीतेर्मुक्तिकाले प्राप्यतया विद्यमानस्य तस्यानन्दस्वरूपत्वासम्भावनयाच ''आनन्दाद्ध्येवे'' ति वाक्यार्थनिर्णयाभावात् । परमप्रेमास्पदत्वेनानन्दरूपतानिर्धारणसम्भवोप्यहन्त्वस्यैवाहमर्थे प्रेम्णि प्रयोजकत्वात् । 
सुखत्वस्य प्रेमप्रयोजकत्वं स्वसमवायान्तर्भावेनैव , अहं सुखईस्यामित्येवेच्छादर्शनात् , परसमवेततया ज्ञाते निरुपाधिकेच्छाया अदर्शनात् । शत्रुगततया ज्ञाते द्वेषदर्शनात् , कुत्राप्यसमवेतो निरतिशयानन्दः ; कश्चिदस्तीति केनचिदुक्ते सिद्धताज्ञानविरहदशायामपीच्छाया अदर्शनाच्च । तस्मादहन्त्वमपि प्रेमप्रयोजकमेव । अथवा - अहं सुखीस्यामिति प्रेम्णो दर्शनात् सुखविशिष्टात्मन्येव प्रेम, न स्वात्ममात्रे , नापि सुखमात्रे, अहं स्यामिति तु प्रेम चन्दनादाविव सुखसाधनताप्रयुक्तम् । वस्तुतमस्तु सुखवदहमर्थेपि परमप्रेमास्पदमेव , तत्त्वश्च तत्त्वादेव, तथैवानुभवात् , अहं स्यामिति ह्यनुभवः । नच तस्य तत्त्वमानन्दात्मकचैतन्याभेदाध्यासादेवेति वाच्यम् , तथासति विश्वमेव परमप्रेमास्पदं स्यात् । तदङ्गीकारेच वस्तुत्वादेव विश्वस्य परमप्रेमाप्त्पदत्वम् , नतु चैतन्याभेदादिति स्यात् । किञ्चत्वदभिमतसुखस्य निरुपाधिकप्रेमास्पदत्वं यदि क्वचिद्द-श्येत तदानीमेव तदभेदाध्यासादन्यत्र तदिति स्यात् , नचैदस्ति , लोके हि सुखतया सम्प्रतिपन्ने तरतमभावमुपगते वस्तुन्येव प्रेमास्पदता दृश्यते । तरतमभावो वृत्तिगत एव , नतु स्वरूपगतः , व्यक्त्यैक्यात् , तरतमभावेन प्रेमतारतम्यदर्शनादपि प्रेम्णस्तादृशवस्त्वेव विषयः तस्माद्यदि चैतन्य स्वरूपस्य तरतमभावापन्नवस्तुना व-त्तिरिति त्वदभिमतेनैक्याध्यासोस्तितदा तद्वस्त्वभेदाध्यासनिबन्धनमेव चैतन्यस्य प्रेमास्पदत्वमिति स्यात् ; यदि तेन नैक्याध्यासः , तदा चैतन्यस्य प्रेमास्पदतागन्धोपीति स्यात् ; तस्मादहमर्थस्य प्रेमास्पदत्वन्निरुपाधिकमेव । तस्मादनुभवबलादहन्त्वानन्दत्वरूपप्रेमास्पदतावच्छेदकद्वयाङ्गीकारो न दोषः । एतेन सुखास्रयत्व निबन्धनमेवाहमर्थस्य प्रेमास्पदत्वम्, न तत्स्वरूपनिबन्धनमिति प्रत्युक्तम् , नित्यत्वमपि सन्दिग्धमेव , '' नात्माश्रुतेरि'' त्यादिना तस्यापि विचारात् , ''विज्ञानघन एवैतेभ्यो भूतेभ्यस्समुत्थाय तान्येवानुविनश्यती'' त्यादिना विनाशप्रतीतेस्तस्य विचार्यत्वाच्च  । नच कर्मविचारदशायामेव शरीरवियोगानन्तरमपि स्थायित्वनिश्चयान्नित्यत्वं निश्चितमेवेति वाच्यम् , सर्वभूतमोक्षानन्तरस्थायित्वस्यानिश्चयादेतच्छरीरानन्तरं शरीरान्तरसम्भन्धस्यैव ग्रहात् । यदुक्तम् - आत्माच नित्य इत्यवगम्यते , अन्यथा कस्यापि मते मोक्षाय प्रवृत्तिर्न स्यादिति ; तत्र किन्नित्यत्वं स्वप्रकाशसिद्धमित्यभिमतम् , उत शास्त्रेण ज्ञातव्यमिति ? आद्यमुपहास्यम् । द्वितीये तत्तच्छास्त्रेण तत्वहितपुरुषार्थान्निश्चित्य स्वहिते प्रवर्तत इति । तत्तच्छास्त्र श्रवणात्प्रागात्मनित्यत्वज्ञानाभावे तवेव न कस्यापि मते दोषः । यच्च 
नित्यत्वप्रतीत्युपपादनम् , तद्यदि जीवानन्दविषये , ब्रह्मज्ञानस्य कुतो नित्यतावगमोपपादनम् । आत्मत्वहेतुना तत्रापि नित्यत्वावगमविवक्षायामीक्षत्याद्यधिकरणं दत्तजलांजलि स्यात् । किञ्चैवं नित्यानन्दब्रह्मनिर्धारणाभावात्तन्मूलवैराग्यमसम्भावितम् । तन्निश्चयेपि न वैराग्यसम्भवः , त्वयैव प्रतिषिद्धत्वात् । सौषुप्तिकपरामर्शानुसारात् जीवसुखस्यापि नित्यत्वं ह्यवोचः । विनाशबुद्धेरन्यविषयत्वोपपादनेन सर्वं सुखं नित्यमेवेत्यवगमेन कथमितर भोगेष्वनित्यताबुद्ध्या तत्र वैराग्यम् ? अवच्छेदकानित्यताज्ञानं न वैराग्यप्रयोजकम् , तथासति ग्रामे स्थिरतया ज्ञाते गृहारामक्षेत्रावच्छेदाना मनित्यताज्ञानात् ग्रामे वैराग्यापत्तेः । नचावच्छेदकवैराग्यमेवेह विवक्षितमिति वाच्यम् , तत्र भोग्यताबुद्धिविरहे नित्यसिद्धवैराग्यस्यानित्यताज्ञाननैरपेक्ष्यात् । भोग्यताबुद्धौ चानित्यताज्ञानादपि न वैराग्यम् , सार्वभौमस्य सहस्रसंवत्सरं राज्यमनुभवतोपि क्षमभात्रं कन्दुकक्रीडादर्शनात् । यदि तस्य नित्यसुखविरोधिता ज्ञायेत , तदा परं ततो वैराग्यं स्यात् । तज्ज्ञानञ्च त्वयैवापह्नुतम् ; अवच्छेदकताबुध्द्युपपादनेन समानकालीनत्वबुधद्युपपादनात् । किञ्च स्वरूपानन्दापेक्षया वैषयिकसुखानामल्पाल्पानामप्युत्कर्षस्य नित्यानन्दाविरोधस्य च ज्ञायमानत्वात् न वैराग्य सम्भवः । इदानीमानन्दस्वरूपमावृतम् , विषयसम्बन्धाधीनवृत्तितारतम्ये नावरणनिवृत्तितारतम्यात् प्रकाशतारम्यम् ,  मोक्षेत्यन्तावरणनिवृत्तावनवच्छिन्ना -
नन्दप्रकाश इति बुद्धिस्सम्भतीति चेन्न ; - स्वरूपस्यैव प्रकाशरूपतया तरतमभावनिश्चयासम्भवात् । नह्यावरणतरतमभावस्सन्नपि स्वरूप एव तरतमभावसम्पादनक्षभः । किञ्चाऽवरणनिवृत्तितारतम्यस्य प्रकाशतारतम्यप्रयोजकत्वे सुखवृत्त्यभावदशायां स्वरूपसुखप्रकाशो न स्यात् , ततश्च परमप्रेमास्पदत्वन्न स्यात् । निरवयवे निर्धर्मके स्वरूपे ईषदनावृतमिति शंका नोत्थानमर्हति । आवरणनिवृत्तितारतम्यमप्यनुपपन्नम् , तदपिह्यावार्यस्य सावयवत्वे सधर्मकत्वे वा भूयोवयवावच्छिन्नाल्पावयवावच्छिन्ननिवृत्तौवा किञ्चिद्धमार्वच्छिन्नभूयोधर्मावच्छिन्ननिवृत्तौ वा स्यात , नचैतत्सम्भवति । किञ्च नास्ति न प्रकाशत इति व्यवहारयोग्यतावरणमित्युच्यते ; को नाम तन्निवृत्तौ तरतमभावः ? उत्कृष्टसुखगोचरन्नास्तीति व्यवहारयोग्यताप्रतियोगित्वं निवृत्तेरुत्कर्ष इति शंकानोदेतुं समर्था , सुखतदावरणनिवृत्त्युत्कर्षयोः परस्परनिरूप्यतयान्योन्याश्रयात् , आवरणनिवृत्तितारतम्यस्यैव सुखतारतम्यरूपतया आत्माश्रयाद्वा ।
	किञ्च - शमादेः कथं मुमुक्षाहेतुता ? नचाविक्षिप्तचित्ततया वेदान्तादात्मावगमे मुमुक्षेति वाच्यम् , मुमुस्षायाः प्रागेव तादृशात्मावगमे ततः श्रवणे प्रवृत्त्यनुपपत्तेः । यद्यापातप्रतीतेरेव सा , तर्हि नित्यानित्यविवेकदशायामेव सिद्धेति न तस्याश्शमाद्यपेक्षा । दुरीश्चरद्वारबहिर्वितर्दिकादुरासिकाविक्षिप्तचित्ताः निरन्तररसिकविलासिनीचर्वितसारगद्गदकण्ठा अपि ह्यद्वैतन्निर्द्धार्य तत्रैव प्रागल्भवाचस्त्रिचतुरवराटिकालिप्सया चातुर्वर्ण्यबहिष्कृतपञ्चषपल्लीपालकदुरीश्वरनामांकितग्रन्धानपि रचयन्तः परश्शतमिथ्यावादिन उपलभ्यन्ते । तस्मादद्वैतस्य निर्धारणेपि न शमापेक्षा । किं पुनरापातप्रतीतौ ।
	''शान्तो दान्त'' इति श्रुतिस्तु शमादेरुपासनार्थतामाह । नच ''प्रशान्तचित्तायेति'' वाक्यमन्यार्थानुवादरूपमङ्गत्वबोधनसमर्थम् , ग्रहणोपयोगिचित्तावधानं पूर्वकाण्डादिसाधारणं लोकसिद्धमेवहि तत्रानूद्यते । नहि ''शमदमाद्युपेतस्स्या'' दिति ब्रह्मविचारान्तर्निरूपयिप्यमाणं शमादि ब्रह्मविचाराधिकारिविशेषणं भवितुमर्हम् । विपर्यस्तश्चैषां साव्यसाधनभावः तथाहि - वैषयिकसुखविरागो नानित्यताज्ञानमात्रात् , तज्ज्ञाने सत्यपि प्रेम्णो दर्शनात् ; किन्तु मोक्षोपायं कामयमानस्य शमदमादेस्तदङ्गता ज्ञानादेव; मुमुक्षयैवच मोक्षोपायकामनेति मुमुक्ष्यैव शमादिस्साध्यते । मुमुक्षापि न सम्भवति , ब्रह्मस्वरूपानन्दस्य नित्यमनुभूयमानत्वात् । नच भेदभानदशायां दुःखसंभिन्नतया स्वरूपानन्दस्यासत्कल्पतया मुमुक्षासम्भवतीति वाच्यम् , असत्कल्पता किं द्युमणिसन्निधौ खद्योतादेरिवाप्रकाशः , किंवा प्रबलव्यसनाभिभूते सुहृद्दर्शनादेरिव यथापुरं सुखानुत्पादकत्वम् ,  किंवा प्रबलानर्थसंवलितविषसंपृक्तमधुभक्षणजन्यसुखस्येव स्वविषयकामनानुत्पादकत्वम् ? नाद्यः , तथासति प्रेमानुपपत्तेः । न द्वितीयः , स्वतः पुरुषार्थतया सुखोत्पादकत्वेन पुरुषार्थत्वासिद्धेः । न तृतीयः , सर्वदा प्रेमदर्शनात् , त्वयातदभ्युपगमाच्च । अथस्यात् - ब्रह्मानन्दोहि परमपुरुषार्थः , स स्वाभाविकाभेदाद्यद्यपि प्राप्त एव , तथाप्यौपाधिकभेदेनाप्राप्तत्वभ्रमात् कामना सम्भवत्येव, कण्ठचामीकरन्यायादिति ; उच्यते, स्वाभाविकाभेदो यद्यगृहीतस्तदा प्राप्तियोग्यताज्ञानाभावान्न काम्यता, नहि भिन्नस्य भेदः कालान्तरे सम्भवति । यदि ज्ञातः, कुतो प्राप्तताभ्रमः ? कुतो मुमुक्षा? कुतो जिज्ञासा ? कण्ठचामीकरन्यायश्च विषमः तच्च न प्राप्तत्वबुध्द्यनन्तरं काम्यते, किन्तु प्रागेवेति ।
	किञ्च यद्यपरोक्षज्ञानं मोक्षसाधनत्वेन निर्णीतं स्यात्, तदा मुमुक्षा ज्ञानकामनाद्वाराधिकारस्स्यात् । तच्च विचारारम्भात् प्राक्सन्दिग्धमेव प्रपञ्चमिथ्यात्वज्ञानं 
विना निवर्त्यत्वग्रहणासम्भवात् । यदि कश्चित्स्वाधीनन्यायावधारीतसमस्तवेदान्तार्थस्य साधनचतुष्टयसम्पन्नस्याधिकारिणः श्रवणविधिबलात् श्रवणे प्रवृत्तिं कल्पयेत्, सोयं ''सोहंमन्त्रविदेवास्मिनात्मविदि''ति श्रवणाधिकारिण आत्मज्ञानाभावोक्त्या प्रतिवक्तव्यः । नच मोक्षसाधनज्ञानाभाव एव तत्रोच्यत इति वाच्यम्, मन्त्रविदेवास्मीत्युक्त्या ज्ञानस्वरूपस्यैव निषेधावगमात् ।
	वस्तुतस्तु पूर्वकाण्डविचार इवात्रापि जिज्ञासुरेवाधिकारी ; नच तदर्थमेव साधनचतुष्टयापेक्षा, प्रकारान्तरेण जिज्ञासोत्पत्तेः प्रागभिधानादिति ।
	वाचस्पतिमतानुसारिणस्तु - नित्यानित्ययोर्क्सन्तीति नित्यानित्यवस्तूनि, तानि च सत्यत्वासत्यत्वसुखत्वदुःखत्वानि, सत्यत्वादिधर्मिणः तद्धर्माणाञ्चविवेको नित्यानित्यवस्तुविवेक इति । तदिदमसारम् । तथाहि किमात्मानात्मनोरन्यतरस्मिन् सत्यत्वं सुखत्वं च इतरस्मिन्नसत्त्वं दुःखत्वं चेति विवेको विवक्षितः, अथवा प्रपञ्चो ऽसत्योदुःखात्मकश्च तदधिष्ठानं सत्यं सुखरूपं चेति विवेको विवक्षितः ? नाद्यः, वैराग्याहेतुत्वात् । न द्वितीयः निरूपणीयपरिशेषासिद्धेः । नच निर्गुणत्वं निरूपणीयं शिष्यत इति वाच्यम् , दृगन्यन्मिथ्या दृश्यत्वादिति प्रपञ्चमिथ्यात्वसिद्ध्यैव निर्गुणत्वसिद्धेः । अपिच प्रपञ्चाधिष्ठानस्य सत्यस्य कथं सुखत्वनिश्चयः ? ''यो वै भूमा तत्सुखमि'' ति वाक्यादिति चेत् ? कथमनेनाधिष्ठानस्य सुखरूपतासिद्धिः । यत्र ''नान्यदि'' ति वाक्यशेषादिति चेत् ? तत्र किं ''यत्र नान्यत्पश्यति नान्यच्छृणोति नान्यद्विजानाति सभूमायोवै भूमा तत्सुखं यत्रान्यत्पश्यत्यन्यच्छृणोत्यन्यद्विजानाति तदल्पं अथ यदल्पं तन्मर्त्यन्नाल्पे सुखमस्ती'' ति वाक्यस्य यस्मिन् दृष्टे तत उत्कृष्टं भोग्यं न पश्यति स एव भूमा सुखम्, यस्मिन् दृष्टे तत उत्कृष्टं भोग्यं पश्यति तद्वैषयिकसुखं अल्पम् , नाल्पे सुखत्वमस्तीत्यर्थो विवक्षितः ; अथवा यस्मिन् दृष्टे तत उत्कृष्टं भोग्यं विषयं न पस्यति स भूमा सुखसाधनं निरवधिकानन्दहेत्वनुभवगोचरः, यस्मिन् शब्दादिविषये दृष्टे तत उत्कृष्टं भोग्यं विषयं पश्यति तदल्पं किञ्चित्सुखजनकं तस्मिन्नल्पे सुखं नास्ति शब्दाद्यनुभवेन जातमपि सुखमल्पत्वात् मर्त्यत्वादनित्यत्वाच्चासुखकल्पमित्यर्थः ; यद्वा यस्मिन्नधिष्ठाने तत्वतस्साक्षात्कृते ततोन्यद्यथापुरं सत्यत्वेन न पश्यति स भूमा सुखम् यस्मिन् दृष्टे अन्यत्सत्यत्वेन पश्यति तदल्पं विनाशि तत्र सुखत्वन्नेति ? तत्र नाद्यद्वितीय योरधिष्ठानस्य सुखत्वसिद्धिः । यद्यप्याद्ये सिद्ध्यति, तथापि अधिष्ठानां सुखमित्येवंरूपप्रतीतेरनेन वाक्येन 
न सिद्धिः । नापि तृतीयः घटाजौ सुखस्याप्रसक्त्या तत्र सुखस्य निषेधासम्भवात् । वैषयिकसुखेषु सुखत्वन्निषिध्यत इति चेन्न ; - भूम्नएव तत्त्वेन तत्र निषेधासम्भवात् ।अपिच भूम्नस्सुखत्वसिद्धावपि तस्य स्वीयपुरुषार्थताज्ञानाभावे वैराग्यासम्भवात् स्वपुरुषार्थतासिद्धिर्वाच्या, सा च स्वस्माद्भिन्नतया प्राप्यता ज्ञाने स्वस्य भूम्नो भेदेन मिथ्यात्वप्रसङ्गात् पुरुषार्थभागिनोसिद्ध्यापत्त्यास्वाभिन्नतयैव भूमसुखस्य स्वपुरुषार्थता वाच्या, तथाचाभेदोपि ज्ञातएव । एवञ्चासत्यवादिनां प्रप़्चमिथ्यात्वं ब्रह्मणो निर्गुणत्वं जीवब्रह्मणोरभेद इत्येव ज्ञातव्यसर्वस्वम् । तच्च नित्यानित्यविवेकदशायामेव ज्ञातमिति विचारानारम्भापादकस्य कथं विचाराधिकारता । ननु सर्वोप्यर्थोज्ञात एव, तथापि वेदान्तानान्तत्र समन्वयो न ज्ञात इति तत्परिज्ञानार्थो विचार इति चेन्न; -  सर्वस्याप्यर्थस्य वेदान्तं विनैव ज्ञाने वेदान्तानामनुवादकत्वप्रसङ्गात् । वेदान्तैरेव ज्ञाने न विचार्यपरिशेषः ।
	किंच - तत्वज्ञाने ज्ञाते किमर्थस्समन्वयावगमः ? तत्समन्वयापरिज्ञाने एषामर्थानां तद्विरोधशंका स्यादिति तु न सम्भवति, तथासति वैराग्यसिद्धिप्रसङ्गात् । यच्च नित्यानित्यविवेको न प्रसिद्धनित्यानित्यविषयः, किन्तु सत्यासत्यविषय इत्यत्र नियामकमुक्तं परिमळभाप्ये 'नित्यानित्यवस्तुविवेकानन्तरं नित्यफलप्रेप्सामनपेक्ष्य तावद्विवेकमात्रेण सकलकर्मफलविराग उक्तः, नित्यवस्तुप्रेप्सया तत्प्राप्त्युपायान्वेषणं पश्चादुक्तम्, अयं क्रमो नित्यत्वं सत्यत्वमिति व्याख्याने युज्यते, न स्थायित्वमिति व्याख्याने, अस्थायिनं भोगं भुञ्जानस्तत्परित्यागे स्थायिभोगलाभमालक्ष्य हि ततो विरज्यते, नान्यथा, अनृतासक्तस्तु तदनृतत्वनिश्चये सति तत्परित्यागे ऽतथाभूतवस्तुलाभप्रतिसन्धानाभावेपि ततो विरज्यते, नहि रजतार्थी क्वचन रजतभ्रमेण प्रवृत्तस्तन्मिथ्यात्वनिश्चये सति तत्परित्यागे सत्यरजतस्य स्वलभ्यत्वप्रतिसन्धानाभावे ततो न निवर्तते ; अद्य, ततो निवृत्तस्सत्यरजतप्राप्त्युपायं किंचित्पश्यतिचेत्तत्र प्रवर्तते, इति ; चेत् तद साधु, असत्यत्वनिश्चयमात्रात् सुखसाधनतया ज्ञायमानान्निवृत्त्यनुपपत्तेः । रजतान्निवृत्तिस्तु तथात्वेन ज्ञाते रजते कटकादीष्टसाधनताज्ञानविरहादेव । अत एव इन्द्रजालादिदर्शने प्रवर्तन्ते पुरुषाः । अत एव चाङ्गुल्य वष्टम्भेन चन्द्रद्वित्वमुत्पादयन्ति कुतूहलिनः, उपनेत्रेण च वर्णस्थौल्यं वृद्धा इति । नन्वत्र सर्वत्र इष्टसाधनमिथ्यात्वज्ञानेपि इष्टमिथ्यात्वज्ञानं नेति चेत् ? किन्तर्हि इष्टंसुखमपि मिथ्यात्वेन ज्ञातव्यम् ? एवं सति शुक्तिरजतेपि वैराग्यासिद्धिप्रसङ्गः । आनन्दस्य सत्यताविवेकोक्ति विरोधश्च । नन्वत्र न सुखे वैराग्यमपेक्षितम्, परन्तु 
तदवच्छेदकवृत्तावेवेति चेत् ? न - तर्हि तन्नित्यानित्यविवेकसाध्यम्, सुखतत्साधनातेरिक्त वैराग्यस्य स्वतस्सिद्धत्वात् ।
	ननु सुखवृत्तेस्सुखाभेदेन ज्ञानात्तस्यान्तत्साधने च रागो भवति, मिथ्यात्वज्ञाने तु नेतिचेत् ? कथं नित्यसिद्धसुखस्य तदभेदेन ज्ञायमाने रागः ? तदभिव्यक्तेस्तदुपपत्तिः, अत एव खल्वभिव्यक्तितरतमभावाद्रागतरतमभावो दृश्यत इति चेत् ? तर्हि तदभिव्यक्तेस्सत्यत्वे न ततो वैराग्यस्य सम्भवः, मिथ्यात्वेपि सुखाभिव्यक्तेरेवाव्यभिचारेण रागप्रयोजकतया न वैराग्यसम्भवः । नच सत्यतया ज्ञायमानसुखाभिव्यक्तित्वं असत्यत्वेनाज्ञायमानसुखाभिव्यक्तित्वं वा रागप्रयोजकम्, गौरवात् । तस्मादुत्कृष्टसुखविरोधिताज्ञानं प्रबलतरव्यसनानुबन्धित्वज्ञानं वा, सुखवैराग्यप्रयोजकम्, उत्कर्षश्च कालस्वरूपाभ्यान्द्रष्टव्यः ।
इति जिज्ञासाधिकरणं प्रथमम् ।
जन्माद्यधिकरणम् ।। 2 ।।
	नन्वेवमपि ब्रह्मविचारो नारम्भणीयः, लक्षणसम्भवेन चिदचिद्विलक्षणवस्त्वसिद्ध्या वेदान्तानां कर्मकर्तृमुखेन कर्मप्रशंसार्थत्वादित्यत्राह -
	1. जन्माद्यस्य यतः ।। 1-1-2 ।।
	तैत्तिरीये श्रूयते - ''यतो वा इमानि भूतानि जायन्ते येन जातानि जीवन्ति यत्प्रयन्त्यभिसंविशन्ति तद्विजिज्ञासस्व तद्ब्रह्णे''ति । अत्र संशयः - किमिदं वाक्यं ब्रह्म लक्षणतः प्रतिपादयितुं शक्नोति नेति । तदर्थं जन्मादिकारणत्वे धर्मिभेदः प्रसज्यते नेति । यदा धर्मिभेदः प्रसज्यते तदा ''न तत्समश्चाभ्यधिकश्च दृश्यत'' इत्यादिप्रतिपन्न निस्समाभ्यधिकाद्वितीयवस्त्वसिद्ध्या तादृशवस्तुनो लक्षणतः प्रतिपत्तुमशक्यतया तत्र वेदान्तानां प्रामाण्यासम्भवेन ब्रह्मविचारो नारभ्भणीय इति सिद्ध्यति । यदा धर्मिभेदो न प्रसज्यते तदा निस्समाभ्यधिकाद्वितीयवस्तुसम्भवेन तस्य लक्षणतः प्रतिपत्तुं शक्यत्वात् वेदान्तानान्तत्र प्रामाण्यसम्भवात् आरम्भयोग्यो ब्रह्मविचार इति सिद्ध्यति ।
	अत्र  व्यावृत्तिसमानाधिकरणव्यावर्तकधर्माणां  स्वेतरधर्मास्रययावद्धर्म्य - 
पेक्षया स्वाश्रयभेदकत्वस्यौत्सर्गिकतया जन्मादिकारणत्वैर्धर्मिभेदः प्रसज्यते ; नच दण्डकुण्डलकमण्डलुभिरपि धर्मिभेदप्रसङ्गः, प्रत्यक्षेण तदपवादात् ; मानान्तरागोचरे तत्र ब्रह्मणि न तथापवाद इति धर्मिभेदः प्रसज्यत एव ; ननु माभूत्तिर्हि कारणत्वं लक्षणम्, 
माभूवंश्च कारणत्वादयो धर्माः, येनोक्तदोषः प्रसज्यते, किन्तु प्रप्ञ्चगतजन्मादिकमेव लक्षणं स्यात्, लक्षणं हि नाम इतरव्यावृत्तवस्तुप्रत्यायकम्, ततश्च कश्चन्द्रशब्दवाच्य इति जिज्ञासायां शाखाग्रे चन्द्र इति वाक्ये यथा शाखाया उपलक्षणतया इतरव्यावृत्तवस्तुप्रत्यायकत्वम् - एवमिहापि मुमुक्षुभिर्जिज्ञास्यं ब्रह्म किमिति जिज्ञासायां यतोवेत्यत्र जन्मादेरुपलक्षणतया इतव्यावृत्तवस्तुप्रत्यायकत्वमस्त्विति चेन्न, - उपलक्षणत्वे हि ज्ञाताकारो  ज्ञाप्याकार उपलक्षणमित्याकारत्रयं वाच्यम्, यथा - शाखोपलक्षणम्, ज्योतिर्मण्डलसम्बन्धितेजःपण्डित्वं ज्ञाताकारः, चन्द्रशब्दवाच्यत्वं तत्र ज्ञाप्याकार इति ; इहच न ज्ञाताकारोस्ति, मानान्तरागोचरत्वात् ; सत्यादिलक्षणवाक्यप्रतिपन्नस्य सत्यत्वादेर्ज्ञाताकारता तु न सम्भवति, धर्मिभेदप्रसङ्गादेव, तत्रापि कथञ्चिदुपलक्षणत्वाङ्गीकारे तत्र ज्ञाताकारसिद्धये एतद्वाक्यस्यापेक्षणयीत्वात् अन्योन्याश्रयः ; किंच वेदान्तेषु निर्विशेषं हि वस्तु प्रतीयते, तत्र ज्ञाप्याकारश्चानुपपन्नः, तस्मादुपलक्षणत्वानुपपत्त्या जन्मादिकारणत्वानां नानात्वाद्धर्मिभेदो ऽवर्जनीयः; इत्येवमखण्डार्थवादिकल्पितकुतर्कावलम्बनेन पूर्वः पक्षः ।
	अखण्डार्थवाद्युक्तमौत्सर्गिकत्वं निर्णिबन्धनम्, क्वचिद्दर्शनमात्रेणाङ्गीकारे अभेदकत्वमेवोत्सर्ग इति वैपरीत्यं किन्न स्यात् । तदङ्गीकारेपि न दोषः, एकेनैव तच्छब्देन व्यक्त्यैक्यस्वरसैकवचनान्तेन उपादानातिरिक्तस्य लयस्थानत्वासम्भवरूपतर्कसहकृतेन प्रतिनिरिर्देशेनापवादात् । उपलक्षणत्वेपि न दोषः, लक्षणजिज्ञासाप्रयोजकज्ञनविषयाकारो हि ज्ञाताकारः, यथा ज्योतिर्मण्डलमध्यवर्तित्वम्, तज्ज्ञानादेव ह्यस्मिन् ज्योतिर्मण्डले कश्चन्द्र इति प्रश्नः, एवमिहापि भृगुप्रश्नस्य निरतिशयब्रह्मत्वं ज्ञाप्याकारः । वस्तुतस्तूपलक्ष्योपलक्षणरूपाकारद्वयमेव नियतम्, चन्द्रशब्दवाच्यं किंचिदस्तीत्येतावन्मात्रं जानतां प्रश्नेपि शाखाग्रे चन्द्र इत्युपलक्षणदर्शनात् । सविशेषमेव ब्रह्म वेदान्तैः प्रतिपाद्यत इतीहाभिप्रेतं प्रागेवाभिहितम् । अतो लक्षणतः प्रतिपत्तुं शक्यतया वेदान्तानां ब्रह्मणि प्रामाण्यसम्भवात् ब्रह्मविचारः कर्तुं योग्य इति राद्धान्तः ।
	वाक्यार्थस्तु - अस्य - चिदचिदात्मकस्य प्रपञ्चस्य, यतोजन्मादि तद्ब्रह्मजिज्ञासा कार्येति । आदिपदेन स्थित्यादिपरिग्रहः । वाक्ये यत्प्रयन्त्यभिसंविशन्तीत्यत्र प्रयन्ति सन्ति यदभिसंविशन्तीति योजना । यद्यपि यत्प्रयन्ति यदभिसंविशन्तीति यच्छब्दानुषङ्गेण लयस्थानत्वम्मुख प्राप्यत्वं योच्यत इत वक्तुं शक्यम्, अभिसंविशन्तीति बन्धकत्वमुच्यत इति वा वक्तुं शक्यम्, तथापीमानि भूतानीत्यत्र चिदचितोर्विवक्षितत्वादचिदंशे 
मुक्तप्राप्यत्वान्वयासम्भवेन एकदेशान्वयो ऽस्वरसः । किञ्च प्रतिका यत्पदःवृत्तेर्दर्शनेन प्रळयसंवेशनयोर्भिन्नकार्यत्वे यत्प्रयन्ति यदभिसंविशन्तीति यच्छब्दावृत्तिप्रसङ्गः । बन्धहेतुत्वार्थकत्वपक्षे सन्निहितयत्पदमुल्लङ्घ्य व्यवहितस्य येनेति पदस्यानुषङ्गः । संसारमभिसंविशन्तीति कर्माध्याहारप्रसङ्गश्च । संविशन्तीत्यस्य स्वापार्थकस्य बन्धपरत्वांगीकारे लक्षणा, व्यवहितानुषङ्गाश्च । तद्विजिज्ञासस्व तद्ब्रह्मेत्यत्र तत्तद्ब्रह्मेति विजिज्ञासस्वेत्यन्वयः । प्रथमतच्छब्दो यच्छब्दप्रतिनिर्धेशकः, द्वितीयस्तु बुद्धिस्थमुमुक्षुजिज्ञास्यत्वपरामर्शी । मुमुक्षुभिर्जिज्ञास्यत्वस्य बुद्धौ विपरिवृत्त्या खलु भृगुणा प्रश्नः कृतः ।
	अत्र जन्मकारणत्वादीनि प्रत्येकमेवेतरव्यावर्तनसामर्थ्यात्तथैव लक्षणानीति केचिदाचार्याः । अपरेतु - 'अधीहि भगवो ब्रह्मे' ति मुमुक्षुभिर्जिज्ञास्यं ब्रह्म किमिति पृष्टे यद्युत्पत्तिकारणं ब्रह्मेत्युच्यते तदा शिष्यस्य स्थितौ कारणान्तरशंकया तस्याप्येतत्तुल्यताज्ञानेन जिज्ञास्यान्तरशंकया इदमेव जिज्ञास्यमिति बुद्धिर्न स्यादिति श्रुतौ समुदायस्यैव लक्षणत्वाभिप्रायेण यच्छब्दावृत्तावपि तच्छब्द एक एवोक्तः, तदनुसाराच्च सूत्रेण समुदायस्यैव लक्षणत्वं विवक्षितमित्यनुगृगह्णन्ति ।
	यत इति हेतौ पञ्चमी, 'नतु जनिकर्तुः प्रकृति' रित्यपादानसंज्ञानिबन्धनपञ्चमी, स्थित्यादिकर्तुः प्रकृतावपादानसंज्ञाया अविधानात्, ततश्चोपादानत्वकर्तुत्वयोर्ग्रहः, विषयवाक्यानुसाराच्च । तत्र यद्यपि येनयदिति स्थित्यादिहेतोः पदान्तरेण निर्देशाद्यत इति जनिकर्तुरपादान संज्ञानिमित्ता पञ्चमी सम्भवति, अथापि यथाप्राप्त्यनुवादत्वात् सदेवेति आपकवाक्यानुरोधात् हेतावेव । तत्र हीदं सदासीत् स्यामित्युपादानत्वं इति द्वितीयातृतीयार्थयोस्सङ्ग्राह्यत्वाच्चात्र हेतुपञ्चम्येव ग्राह्येति ।
	परेतु - यतो वा इमानि भूतानीति श्रुत्युक्तं ब्रह्मणो जहत्कारणत्वं लक्षणं सम्भवति नवेति सन्देहे प्रपञ्चसत्यत्वे तेन निर्विशेषब्रह्मावगत्य सम्भवात् मिथ्यात्वे कृतकत्वेन नित्यस्येव तेन सत्यस्य ब्रह्मणो लक्षयितु मशक्यत्वान्न सम्भवतीति पूर्वः पक्षः ; मिथ्याभूतेनापि प्रपञ्चजन्मादिनानिष्प्रपञ्चं ब्रह्म ताटस्थ्येन लक्षयितुं शक्यम्, यद्रजतमभात्साशुक्तिरिति वत्, एवमस्य शाखाग्रे चन्द्रमा इति वत् तटस्थलक्षणत्वेपि प्रकृष्टप्रकाशश्चन्द्र इति स्वरूपलक्षणेन स्वरूपविशेषावगमवत् ''आनन्दाद्ध्येव खल्विमानि भूतानि जायन्त'' इत्यादिनिर्णयवाक्यावगतेन स्वरूपलक्षणेन ब्रह्म 
स्वरूपविशेषावगतिर्भवतीति सम्भवति तटस्थलक्षणमिति सिद्धान्त इति ।
	अपरेतु ''तद्विजिज्ञासस्व तद्ब्रह्मे'' ति वाक्यस्थं ब्रह्म किं जीवः उत विष्णुरिति चिन्ता, तदर्थं ब्रह्मशब्दस्य रूढ्यर्थजीवत्यागेन यौगिकार्थविष्णुग्रहणे हेतुर्नास्ति उतास्तीति, तदर्थं विध्युद्देशस्थब्रह्मशब्दस्वारस्याय यतोवेति पूर्ववाक्यं जीवे कथञ्चिन्नेतुं शक्यं उताशक्यमिति । पूर्वपक्षस्तु - जीवएवेदं ब्रह्म ''ब्रह्मजातिजीवे'' त्याद्यभिधानात् ब्रह्म शब्दस्य तत्र रूढेः, विष्णौ तु तस्य यौगिकत्वात्, योगाद्रूढेर्बलीयस्त्वात् ; नच जीवपरत्वे यतोवेत्यादिपूर्ववाक्योक्तकारणत्वमेव बाधकम्, विध्युद्देशगतब्रहमशब्दस्वारस्याय जीवस्याप्यदृष्टद्वारा तत्र हेतुत्वोपपत्तेः इमानीत्यनेन जीवकर्तृककार्यजातस्यैव निर्देशोपपत्तेश्चेति । सिद्धान्तस्तुविष्णुरेव जिज्ञास्यं ब्रह्म, विष्ण्वेकनिष्ठस्य कारणत्वस्य जिज्ञास्ये यतोवेति श्रवात् ; तस्य जीवेऽनुपपत्त्या रूढेरपि बाधात्, अदृष्टद्वारा जीवकारणत्वे एवंकारणत्वप्रतिपादनास्वारस्यात्, अभिसंविशन्तीति पद, पस्थापितमुक्तप्राप्यत्वस्य च सर्वधानुपपत्तेः ; इमानीति सर्वनाम्नश्च संकोचकाभावात् ; किंच ''तदेव ब्रह्म परमं कवीना'' मिति श्रुतौ विष्णौ विद्वद्रूढिरुक्ता ; नच स्वस्यामुख्यत्वे मुख्यान्तरे वा सति स्वस्य परमत्वम्, साचासम्भाविताज्ञानमूला रूढ्यन्तराद्बलीयसीति ।
	अन्येतु जन्मादीनां वैय्यधिकरण्येन लक्षणत्वं न सम्भवती पूर्वपक्षं कृत्वा तेषान्तटस्थलक्षणत्वं राद्धान्तयन्ति ।
	इतरेतु जन्च तदादिश्च तथा, सर्वो द्वंद्वो विभाषैकवद्भवतीत्याहुः ।
	अत्र विभक्तिविपरिणामेन ब्रह्मशब्दानुषङ्गः सर्वपक्षसाधारणो दोषः, यत्प्रयन्ति यदभिसंविशन्तीति योजनोक्तदोषस्त्वपरान्येतरपक्षसाधारणः । किंच आद्ये पक्षे किं जिज्ञासासूत्रे सविशेषस्य जिज्ञास्यत्वमुक्त्वा तस्यात्र लक्षणमुच्यते, उत निर्विशेषस्य ? नाद्यः, शास्त्रस्य सविशेष परत्वप्रसङ्गात् ; लक्षणासम्भवपूर्वपक्षानुत्थानाच्च । न द्वितीयः, लक्षणस्या नाकांक्षितत्वात्, कृत्स्नस्यापि मिथ्यात्वेन व्यावर्त्यासिद्धेः । मिथ्यावस्तुनो व्यावर्त्यत्वे तत्प्रयोजिकाया विद्यमानताया लक्षणेपि सत्त्वात् लक्षणक्षेपो न सङ्गच्छते । किंच - दृगतिरिक्तस्य मिथ्यात्वेन दृशस्सत्यत्वेन च ज्ञानात् दृग्रपस्वरूपलक्षणं सत्यत्वेन मिथ्यावस्तुव्यावृत्तिश्च ज्ञाते एवेति कुतो लक्षणाकाङ्क्षा । विवरणमते प्रपञ्चमिथ्यात्वव्युत्पादनमेव प्रथमसूत्रम्, वाचस्पतिमते साधनसम्पत्तिदशायामेव मिथ्यात्वन्निर्व्यूढामिति पूर्वपक्षश्चानुपन्नः, - मिथ्यावस्तुनोपि विद्यमानतया लक्षणत्वसम्भवात्, 
अन्यथा लोके लक्षणस्यैवासिद्ध्यापातेन इह लक्षणापेक्षा कुतः स्यात् । मिथ्यावस्तुनो व्यावर्तकत्वाभावे सिद्धान्ते ताटस्थ्योक्त्या कथं परिहारः । एतेन लक्ष्यसमसत्त्वस्यैव लक्षणत्वमित्यपि ध्वस्तम्, तटस्थलक्षणत्वस्याप्यभावप्रसङ्गादेव । शुक्तिरजतस्यापि तच्छुक्तिव्यावर्तकत्वमस्त्येवेति कथं मिथ्यावस्तुनो लक्षणत्वासम्भवः । दृष्टान्तश्च विषमः, कृतकत्वं हि नित्येनासम्बन्धात् न तदन्यस्माद्य्वावर्तयति, कारणत्वन्तु ब्रह्मगतम्, तत्कथमन्यस्मान्न व्यावर्तयेत् । एवं सिद्धान्तो प्यनुपपन्नः, ताटस्थ्योक्तिवैय्यर्थ्यात् । नहि ताटस्थ्यं मिथ्यावस्तुनो लक्षणत्वोपपादकम्, किन्तु साक्षादसम्बन्धिनः । मिथ्यात्वे हि साक्षात्सम्बन्धवत् परम्परा सम्बन्धोप्यनुपपन्न एव । दृष्टान्तश्च विषमः, रजतभानविषयत्वस्य सत्यस्यैव शुक्तिस्वरूपलक्षणत्वात् । बाधानन्तरमपि शुक्तौ पूर्वरजतस्य विद्यमानतां ये जानन्ति मिथ्यावादिनस्तेषां रजतमपि  शुक्तिस्वरूपलक्षणमेव,  शुक्तिस्वरूपसम्बन्धादितरस्माद्व्यावृत्तिबुद्ध्युपयोगाच्च । तस्मात्ताटस्थ्योक्तिर्वर्था । साक्षादसम्बन्धात् पूर्वपक्षकरणे हि ताटस्थ्योक्तिस्सफला स्यात् । ननु - पूर्वपक्षे जगत्कारणत्वस्य ब्रह्मस्वरूपलक्षणत्वं न सम्भवति, तस्य मिथ्यात्वे ब्रह्मणो मिथ्यात्वप्रसङ्गात्, सत्यत्वे तस्य प्रपञ्चनिरूप्यत्वेन निरूपकसत्यत्वमन्तरेण निरूप्यसत्यत्वाप्रसिद्ध्या प्रपञ्चस्यापि सत्यत्वप्रसङ्गेन निर्विशेषस्वरूपलक्षणत्वासम्भवादिति विवक्षितम्, अतस्तटस्थलक्षणत्वेन परिहारस्सिद्धान्ते युक्त इति चेन्न ; - साक्षात्सम्बन्धि स्वरूपलक्षणम्, परम्परासम्बन्धविशेषवत् तटस्थलक्षणमित्येव विभागात् । नहि स्वरूपमेव लक्षणं सम्भवति, लक्षणं हि नाम पूर्वं स्वरूपे ज्ञातेपि इतरव्यावृत्त्यवबोधाय जिज्ञासायोग्यं वस्तु, नच स्वरूपन्तादृशम्, स्वरूपस्य ज्ञानेनेतरव्यावृत्तिबुद्धौ लक्षणाकाङ्क्षा विरहात्, तज्ज्ञानेपि तदबुद्धौ न व्यावृत्तिबुद्धये स्वरूपजिज्ञासा स्यात्, किन्तु धर्मजिज्ञासा । नच निरंशे ज्ञाताज्ञातस्वरूपद्वयं वक्तुं शक्यम् । किंचैव पूर्वपक्षे सति निरूपकस्य मिथ्यात्वेपि निरूप्यसत्यत्वस्य प्रपञ्चाभावरूपे ब्रह्मण्यङ्गीकृतत्वेन तथैव परिहारे कर्तुं शक्ये सिद्धान्ते ताटस्थ्योक्तिर्व्यर्था । किंचात्र तटस्थलक्षण एव सूत्रे सब्दतः प्रतिपन्नेपि स्वरूपलक्षणपरत्व किमर्थमिष्यते ? यदि परिमळोक्तरीत्या तटस्थेन शाखाग्रेण देशान्तरस्थवस्तुव्यावृत्तिसिद्धावपि तद्देशस्थनक्षत्राव्यावृत्तिवदिहापि कारणत्वेन शंकार्हवस्त्वन्तराद्व्यावृत्तिर्व सिद्ध्यतीति तदर्थं स्वरपलक्षणेपि तात्पर्यमित्युच्येत, तदा तटस्थलक्षणं व्यर्थम् । नन्वानन्दाद्ध्येव खल्विमानि जायन्त इत्यानन्दस्य 
जगत्कारणतयोपदिष्टत्वात् तादृशस्वरूपलक्षणप्रतीत्यर्थमेव तटस्थलक्षणकीर्तनपिति चेन्न, - तटस्थ लक्षणप्रतिपन्नस्वरूपातिरिक्तस्वरूपस्य स्वरूपलक्षणेन प्रतिपत्तौ सद्वितीय त्वस्यावर्जनीयत्वात् । किञ्च - कारणत्वस्यान्यत्र सम्भावनायामान्दस्वरूपे कथन्नान्यत्र सम्भावना ? तेन विषमो दृष्टान्तः, प्रकृष्टप्रकाशत्ववदन्यत्र सम्भावनाविरहासिद्धेः । किंच तटस्थलक्षणेन स्वरूपप्रतिपत्तिरस्ति नवा ? नान्त्यः, लक्षणत्वस्यैवाभावप्रसङ्गात् । आद्ये किमर्थं स्वरूपलक्षणम् ? इतरव्यावृत्तिबुद्धिजननार्थमिति चेत् ? किमस्याः प्रतीतेः पूर्वप्रतीतिवैलक्षण्यम् ? पूर्वाप्रतीतानन्दत्वगोचरतेति चैद्धन्तदुस्त्यजं सद्वितीयत्वम् । पूर्वाप्रतीतानन्दस्वरूपगोचरतेत्युक्तावष्ययमेव दोषः । किंचसत्यंज्ञानमित्येतदपि स्वरूपलक्षणमित्युच्यते, तदप्यनुपपन्नम्, अनृतादि व्यावृत्तिबुद्धिहेतुतया हि तस्य लक्षपाता वात्या, स्वरूपमात्रस्य समानाधिकरणलक्षणवाक्येन लक्षणया प्रतीतौ कथं व्यावृत्तिसिद्धिः ? सत्यत्वादिविशिष्टैकदेशलक्षणत्वाद्य्वावृत्तिबुद्धौ वैशिष्ट्ये मातान्तरं वाच्यम्, तत्रापि लक्षणायामुक्त एव दोषः । तस्य मुख्यार्थत्वाङ्गीकारे चातत्वावेदकत्वप्रसङ्गः । इष्टापत्तावानन्दस्वरूपविशेषसिद्धिः । किंच - सत्यं ब्रह्मेत्येतावतैव स्वरूपलक्षणसिद्धेः ज्ञानादिपदं किमर्थम् ? ज्ञानादिस्वरूपलक्षणार्थमिति चेत् ? किन्तत्सत्यस्वरूपादन्यत् ? तथासत्यद्वैतभङ्गः , सामानाधिकरण्यभङ्गश्च । अस्तुवा अभेदे सत्येव स्वरूपभेदः, तथाप्यनेन पदेनास्य स्वरूपस्य लक्षणेत्ययन्नियमः कुतः ? नहि गंगायां स्तीरविशेषसम्बन्धित्ववत् सत्यत्वस्य ज्ञानस्वरूपव्यावृत्तसत्यसम्बन्धित्वं गृहीतमिति ।
	द्वितीयपक्षे - जीवादिषु रूढ्यङ्गीकारेण पूर्वपक्षो गारुडपुराण विरुद्धः, ब्रह्मजातिजीवेत्यादिकञ्चासिद्धमित्याहुः । अतः पूर्वपक्षोप्यनुपपन्नः । किंच - प्रथमाधिकरणे त्वया सर्वेषामद्वैतवाक्यानां विचारविधिवाक्यगतब्रह्मशब्दमुख्यार्थत्वानुरोधेनैवान्यथानयनादि-
हापि तदनुरोधाय 'यतोवे' त्यस्य तत्प्रापकाणाञ्चैवान्यथानयनं युक्तमिति । राद्धान्तोप्यनुपपन्नः, योग्यार्थानुरोधायापि बहुनां वाक्यानामन्यथाकरणे क्रियमाणे रूपढ्यर्थानुरोधाय अन्यथाकरणे का विचिकित्सा । ''तदेव ब्रह्म परमं कवीनामि'' ति परमशबप्दो मुख्यपरः, मुख्योर्थ इति ब्रह्मवादिनो वदन्तीत्यर्थः । किंच - ब्रह्मणश्चिदचिद्विलक्षणत्वचिन्तायाः कथमुपोद्धाते निवेशः।
	अन्यपक्षो जघन्य एव;  तत्र पूर्वपक्षो नोपपन्नः, यतो जायन्ते तद्ब्रह्मेत्युक्तौ कथं लक्षणवैय्यधिकरण्यशंका ? नहि जातं ब्रह्मेत्युक्तम्, येन जन्मनो लक्षणत्वं प्रतीयेतासम्भवश्च 
शंक्येत, यत इति यच्छब्दनिर्दिष्टस्य कारणत्वावगमात् जन्मादेस्समभिव्याहाराच्च जन्मादिकारणं ब्रह्मेत्यवगमेन कारणत्वमेव लक्षणमिति स्वरसतोवगम्यते । नापीदन्त्वं नापि जन्मादि । सिद्धान्ते ताटस्थ्योक्तिरनुपपन्ना, कारणत्वस्य स्वरसतोलक्षणतया प्रतीयमानस्य स्वरूपगतलक्षणत्वात् । नच जन्मादिकारणत्वापेक्षया जन्मादिकमेव लघ्विति वाच्यम्, तथासति लाघवेन जन्मैकमेव लक्षणं स्यात् । यदि प्रयोजनवशात् गौरवम्मृष्यते, तदा वैयधिकरण्येन प्रत्यवस्थितं पूर्वपक्षिणं प्रति समानाधिकरणधर्मोक्त्यातन्निरासस्य प्रयोजनत्वादिदमपि मृष्यताम् । लघुभूतस्य व्यधिकरणस्यापि लक्षणत्वोपपादनसम्भवात् गुरुणो लक्षणत्वमनुपपन्नमिति चेन्न; - सम्बन्धार्थं कारणत्वस्यापेक्षिततया लाघवासिद्धेः । अन्यथा सम्बन्धविशेषेण जगत एव लाघवात् लक्षणत्वप्रसङ्ग इति ।
	इतरपक्षे आदिपदे तदाद्यर्थकत्वस्य घक्तव्यतया बहुव्रीह्यर्थलक्षणाप्रसङ्गः । सर्वो द्वन्द्व इत्येकवद्भावश्च जघन्यः ।। 2 ।।
।। इति जन्माद्यधिकरणं द्वितीयम् ।।

अथ शास्त्रयोनित्वाधिकरणम् 
	ननु 'यदेवे' त्यादिवाक्यं जगत्कारणत्वेवेश्वर प्रतिपादयतीत्युक्तमयुक्तम्, अनुमानेन तत्सिद्धेरित्याह - 
	1 . शास्त्रनित्वात् ।। 1-1-3 ।।
	ननु 'यतोवे' त्यादिवाक्ये उपादानत्वस्यापि प्रतिपन्नत्वात्तस्य चानुमानागोचरत्वात्तेन रूपेण प्रतिपादनसम्भवात् कथमीश्वरस्य तद्वाक्यप्रतिपाद्यत्वाक्षेप इति चेत्? उच्यते, नैयायिकोह्यत्र पूर्वपक्षी, सच जगत ईश्वरोपादनकत्वस्य स्वानभिमतत्वात् तदनुपादानत्वसाधककुतर्क बलेन श्रुतेरतदर्थतां आनुमानिकेश्वरानुवादरूपतां उपादानत्वादिप्रतिपादकांशस्य तदर्थवादरूपताञ्च मन्वानः कारणवाक्यानां ब्रह्मण्यप्रामाण्यमापाद्य तदर्थवादरूपताञ्च मन्वानः कारणवाक्यानां ब्रह्मण्यप्रामाण्यमापाद्य तद्विचारारम्भमाक्षिपति । सिद्धान्तेचानुमानन्निराक्रियते । अनुप्रादानत्वसाधककुत-
र्कस्तु प्रकृत्यधिकरणे निराकरिष्यते । 
	अत्र संशयः - ईश्वरोनुमेयो नवेति । अत्र पूर्व पक्षः ईश्वरोनुमेय एव । तथाहि अदृष्टाद्वारकोपादानगोचरजन्यकृत्यजन्यानि सममेतानि जन्यानि, 
अदृष्टप्रागभावव्याप्यप्रासभावाप्रतियोग्युपादानगोचरा    परोक्षज्ञानाचिकीर्षाकृतिमज्जन्यानि , समवेतत्वे सति  प्रागभावप्रतियोगित्वात्, घटादिवदित्यनुमानादनित्यज्ञानतवदस्मदादिजन्य -
त्वस्य क्षित्यादौ बाघात्पक्ष धर्मताबलन्नित्यज्ञानादिमान् जनकतया सिद्ध्यति । अत एव तस्व सर्वज्ञत्वमपि, ज्ञानादौ नियतविषयकत्वस्य सन्निकर्षादिरूपहेतुप्रयोज्य तया निर्हेतुके तत्र कारणव्यावृत्त्या नियतविषयकत्वस्यापि व्यावृत्तेः । ननु - पक्षे उपादानपदं यत्किञ्चिदुपादानपरम्, स्वोपादानपरं वा नाद्यः, रूपाद्युपादानशंखादिगोचरजन्यकृतिजन्यतया शब्दादौ पक्षतावच्छेदकाव्याप्तेः नान्त्य, क्षित्यादौ स्वोपादानगोचरजन्यकृत्यप्रसिद्ध्य तदजन्यत्वाप्रसिद्धेरिति चेन्न; स्वोपादानगोचरजन्यकृतिजन्यत्वावच्छिन्नाये घटादयस्तद्भिन्नत्वस्य विवक्षितत्वात्, तस्य च शब्दे क्षित्यादौ चा विकल्पात् । वस्तुतस्तूपादानगोचरकृतित्वावच्छिन्नजनकत्वाप्रतियोगित्वं विवक्षितम्, अतो नोक्तदोषावकाशः, स्वविषयसमवेतकार्ये प्रत्येवकृतेरुक्तरूपेण हेतुत्वात् । अत एव न स्वपदान्तर्भावेनाननुगमशंकापि, तस्याप्रवेशात् । न च स्वविषयसमवेतकार्ये प्रति स्वोपादानगोचरकृतित्वेन हेतुता, नतूपादानगोचरकृतित्वेनेत्यप्रसिद्धिरिति वाच्यम्, उपादान गोचरकृतित्वं यत्र कारणतावच्छेदककोटिप्रविष्टं तादृशकारणत्वाप्रतियोगित्वस्य  विवक्षितत्वात्  ।  स्वोपादानगोचरकृतित्वस्यावच्छेदकत्वेप्युपादान गोचरकृतित्वं प्रविष्टमेव । अस्तुवा क्षित्यादेः प्रत्येकं पक्षता, तथापि नक्षतिः, पक्षसमे व्यभिचारसंशयस्यादोषत्वात् । तत्तदुपादानगोचरमपि ज्ञानं पक्षधर्मताबलान्नित्यमित्युक्तरीत्या सर्वज्ञसिद्धिः । साध्ये चोपादानगोचरज्ञानादिमज्जन्यत्वं  विवक्षितम्;  नचार्थान्तरम्,  अन्योपादानगोचर-
ज्ञानादेरन्यकार्यहेतुत्वेऽतिप्रसङ्गात्,  परिशेषात्स्वोपादानगोचर  ज्ञानादिमज्जन्यत्व -
सिद्धिः । यद्वा कार्यमात्रं क्षित्वादिकं वा कृतिजन्यं कार्यत्वादित्यनुमानं कृतिजन्यत्वं विषयीकुर्वत् लाघवादेककृतिजन्यत्वं विषयीकरोति, तथाचादृष्टाद्वारिका तद्द्वारिकावा जन्या कृतिः कार्यमात्रे क्षित्यादिमात्रे वा नैको हेतुस्सम्भवतीति अगत्या अतिरिक्तेश्वरसिद्धिः । न च कार्यमात्रे क्षितौ वा कृतिजन्यत्वं सिद्धमिति सिद्धसाधनमिति वाच्यम्, अनुमितिसमानाकारसिद्धेरेव प्रतिबन्धकत्वात्; अन्यथातिप्रसङ्गात् ।  न चेहसा,  एककृतिजन्यत्वस्यानुमितिप्रकारस्य कार्यत्वावच्छिन्ने सिद्धिविरहात् । वस्तुतस्तु कार्ये प्रति ज्ञानेच्छाकृतीनां हेतुता, उपादानं न तत्र हेतुः, नाचानयोरनासन्नयोः कारणत्वम्, इति - विषयविषयिभावः कारणप्रत्यासतिर्घटादावनयोः कल्पितः, इति क्षित्याद्युपादनस्यापि तज्जनक 
ज्ञानादिना सह स एव सम्बन्धः, क्लृप्तत्वात्, इति अदृष्टजनकज्ञानादिना सह क्षित्याद्युपादानस्य तत्सम्बन्धाभावात् न तदादाय सिद्धसाधनमिति क्षित्याद्युपादानगोचरज्ञानादिमदीश्वरसिद्धिः । 
	नन्विन्द्रियादिनिरूपितकार्यतावच्छेदकं लाघवात् प्रत्यक्षत्वम्, एवं ज्ञानजन्यतावच्छेदकमिच्छात्वम्, इच्छाजन्यतावच्छेदकं कृतित्वमिति कथं नित्यप्रत्यक्षेच्छाकृतिसिद्धिरिति चेन्न ; - प्रत्यक्षत्वमिच्छात्वं कृतित्वंच कार्यतावच्छेदकं कल्पयित्वा कर्तृजन्यतावच्छेदकं घटत्वपटत्वादिकमनन्तं कल्प्यताम् - उत जन्यत्वविशेषितज्ञानत्वादित्रयं कार्यतावच्छेदकं कल्पयित्वा कर्तृजन्यतावच्छेदकं कार्यत्वमेव सर्वसाधारणं कल्प्यतामिति विशये प्रथमपक्षे बहूनां कर्तृजन्यतावच्छेदकत्वकल्पाया अतिगौरवग्रस्ततया लाघवात् द्वितीयपक्ष एवाश्रीयते।
	ननूक्तानुमाने शरीरजत्यत्वमुपाधिः; नच तस्य साध्यव्यापकता ग्राहकतर्काभावादप्रयोजकत्वम्, कार्यकारणभावस्यैव विपक्षे बाधकत्वात्; तथाहि - अस्ति घटादौ कार्ये शरीरजन्यत्वम्, तत्र जन्यतावच्छेदकं न घटत्वादिकम्, अननुगमात् ; नापि कार्यत्वम्, उभयमते क्षित्यादौ व्यबिचारात्, किन्तु कर्तृजन्यत्वमेव, लाघवात्, अनुगतत्वाच्च; ननु कार्यत्वावच्छेदेन कर्तृजन्यत्वं गृहीत्वा उत्तरकाले शरीरजन्यतावच्छेदकतया कल्पनीयम्, अन्यथा कर्तृजन्यत्वाग्रहेण कस्य शरीरजन्यतावच्छेदकत्वं कल्प्येत, तथाच उपजीव्यत्वात् प्राथमिकत्वाच्च कर्तृजन्यतावच्छेदकतया गृहीतकार्यत्वाबाधेनैव शरीरजन्यतावच्छेदककल्पना, तदबाधश्चन कर्तृजन्यत्वस्य शरीरजन्यतावच्छेदकत्वे - इति घटस्वादिकमननुगतमपि शरीरजन्यतावच्छेदकत्वेन कल्प्यत इति चेन्न, - शरीरजन्यतावच्छेदकत्वेन कर्तृजन्यत्वकल्पनायां कर्तृजन्यत्वग्रह एवोपजीव्यः, नतु कार्यत्वावच्छेदेन कर्तृजन्यत्वग्रहः, येनोपजीव्यबाधस्स्यात्, तथाच जन्यत्वपुरस्कारेणैव क्वचिद्धटादौ कर्तृजन्यत्वग्रहाच्छरीरजन्यतावच्छेदकत्वकल्पना तस्य सम्भवत्येवेति चेन्न; - उपजीव्यत्वाभावेपि वस्तुलाघवमस्त्येव, कर्तृजन्यत्वस्य शरीरजन्यतावच्छेदकत्वापेक्षया जन्यत्वस्य कर्तृजन्यतावच्छेदकत्वे लाघवात् । नचात्र  भिन्नविषयतया  लाघवानवतारः , परस्परविरोध्यर्थपर्यवसायिनोर्लघुगुरुप्रमाणयोरेव लाघवावतारात्, अत्रापि कर्तृजन्यत्वजन्यत्वयोर्मध्येशरीरजन्यतावच्छेदकत्वकर्तृजन्यतावच्छेदकत्वान्यतरकल्पनायांक्षित्यादिषु  कर्तृ जन्यत्वं तज्जन्यत्वं वा स्यादिति विरुद्धार्थपर्यवसाने लाघवावताराविरोधात् । 
वस्तुतस्तु शरीरत्वं साक्षात्प्रयत्नाधिष्ठितत्वमेव, तज्जन्यत्वं क्षित्यादावप्यस्ति, तज्जनकपरमाण्वादेरीश्वरप्रयत्नसाक्षादधिष्टितत्वात्, अतस्साधन व्यापकत्वान्नायमुपाधिरिति ।
	सिद्धान्तस्तु - किमत्र लोकदृष्टकार्यकारणभावानुरोधेन कर्ता साद्यते, उतान्यथा ? आद्ये घटादिकार्ये शररव्यापारस्य तत्र ज्ञानस्यच कारणताग्रहादिहापि तथा साधने सर्गाद्यसमय ईश्वरशरीरसर्गार्थं शरीरान्तरसर्गापेक्षया तस्यापि तथापेक्षया तथानवस्था । द्वितीये साधनमाकस्मिकमेव स्यात् । अथएव ''नावेदविन्मनुते तं बृहन्तं'' ''तं त्वौपनिषदंपुरुषं वेद'' ''वेदान्तविज्ञानसुनिश्चितार्था'' इत्याद्युच्यते ।
	किंञ्चानेनानुमानेन सावर्ज्ञ्यसिद्धिरनुपपन्ना, कारणविरहात; सर्वविषयत्वे चिकीर्षाकृत्योरपि सर्वविषयत्वप्रसङ्गः, अनादिसिद्धे तद्बाधोक्तोसिद्धेरेव चिकीर्षाकृतिविरहप्रयोजकतया घटोत्पत्त्यनन्तरं तयोरसम्भवान्ननित्यत्वसम्भवः, तस्मान्नित्यताङ्गीकारे तयोस्सर्वविषयत्वमपरिहार्यमेव । याचलाघवात् एककृतिविषयत्वसिद्धिरुक्ता, सानुपपन्ना, अदृष्टाद्वारककृतिजन्यत्व एव लाघवेनापूर्वकल्पने गौरवात् ; तथाच सिद्धसाधनं दुष्परिहरम् । यच्चोक्तं ज्ञानादीनामुपादानस्य च हेतुत्वे सति प्रत्यासत्त्यपेक्षायामन्यत्रं सिद्धत्वाद्विषयविषयिभाव एव प्रत्यासत्तिरिति, तन्न, ज्ञानादीनां घटादिकार्ये साध्ये उपादानेन विषयत्वरूपासत्तिरिव तत्काले ज्ञानादिसाध्यादृष्टसमवधानरूपासत्तिरपि दृश्यते, इयंचेहाप्यस्त्येवेति कथमुपादानविषयत्वकल्पना, क्षित्यादेर्ज्ञानादिसाध्यत्वेतिप्रसङ्गवारणस्य एतावतैव सिद्ध्योपादानविषयत्वस्याकल्पनीयत्वात् । शङ्खध्मानादावपि शङ्खापरोक्ष्यादेरुपादानागोचरस्यैव जनकत्वं दृश्यते, अतः कथमुपादानगोचरत्व नियमः ? यदप्युक्तं घटत्वादीनामनन्तानां कर्तृजन्यतावच्छेदकत्वकल्पनापेक्षया कार्यत्वस्यैव तत्कल्पनं लघ्विति, तन्न, कृतेश्शरीरव्यापारे तत्र चिकीर्षायास्तत्र ज्ञानस्यच जनकत्वावधारणेनोक्तलाघवानवतारात् । घटादेः कृतिजन्यत्वेपि शरीरव्यापारद्वारैव कृतैर्जनकत्वावधारणान्न तन्नैरपेक्ष्येण हेतुत्वसम्भवः । यद्यपि परमाणूनां तमसो वा साक्षात्प्रयत्नाधिष्ठेयत्वेन शरीरत्वात्तत्प्रेरणमुखेनैव कार्योत्पादकत्वाच्छरीरव्यापारद्वारकत्वं कृतेरुपपद्यते, तथापि ज्ञानेच्छाकृतीनां द्वारद्वारिभावो नित्यानामनुपपन्नः, तेषामानित्यत्वाङ्गीकारे चिकीर्षायास्सुखदुःखाभावान्यतरोद्देशसाध्यतया तयोश्च कर्मसाध्यतया ईश्वरस्य कर्मवश्यत्वञ्च प्रसजेत् ।
	सूत्रार्थस्तु - शास्त्रम्, योनिः - कारणं यस्य तच्छास्त्रयोनीति बहुव्रीहिः जिज्ञासासूत्रे ब्रह्मज्ञाननिर्देसज्ज्ञानादेर्विचारात्मकज्ञानविशेषपर्यवसानेपि तस्यैव प्रयोगादत्र धर्मिनिर्देशकपदाकांक्षया बुद्धिस्थस्य ब्रह्मज्ञानपदस्यैव सुखेनाध्याहारो भविष्यतीत्यभिप्रेत्य सूत्रलाघवार्थमिह धर्मिनिर्देशो न कृतः । एतदर्थमेव विचारपद एव प्रयोक्तव्येपि जानातेः प्रयोगः । एवञ्च भाष्यादौ योनिः कारणे प्रमाणमिति निर्देशस्सिद्धार्थकथनपरः । अथवा योनिशब्दो ज्ञापकहेतुपरः, शास्त्रप्रमाणकत्वात् कारणब्रह्मजिज्ञासा कार्येति योजनायामर्थात् ब्रह्मण एव धर्मित्वलाभ इति ।
	परेतु - इह लक्षणीकृतजहत्कारणत्वाक्षिप्तं सर्वज्ञत्वं पूर्वसूत्रे अस्येति पदेन सूचितस्य जीवव्यावर्तनस्य स्थिरीकरार्थं वेदकारणत्वेन दृढीकुर्वता भगवता सूत्रकारेण वेदस्य नित्यत्वात् ब्रह्मणस्सर्वकारणत्वमनुपपन्नमित्यपि शंका निराक्रियते । तन्निराकरणञ्चानुषङ्गिकम् । अनुषङ्गलब्धेर्थे च न पृथक्सङ्गत्यपेक्षा, अतो वेदानित्यत्वव्यवस्थापनं वियत्पादे संगतन्नात्र कर्तुं युक्तमिति शंका नोत्तिष्ठति।
	''अस्य महतो भूतस्य निःश्वसितमेतद्यदृग्वेदो यजुर्वेद'' इत्यादिवाक्यं ब्रह्मणो वेदकारणत्वेन सर्वज्ञत्वं साधयति नवेति सन्देहे - न तावद्वेदवकर्तृत्वेन तस्य तत्साधनम्, वेदस्य पौरुषेयत्वापातात्; नापि वेदोपादानत्वेन, कार्योपादानयोरेकशक्तिमत्त्वस्य मृत्पिण्डघटादिषु ब्रह्मतत्कार्यान्तरेषु च बहुशो व्यभिचारदर्सनेनाप्रामाणिकतया वेदस्य सर्वार्थप्रकाशनशक्तिमात्रेण ब्रह्मणि तदसिद्धेः ; तत्सिद्धौ वा वेदः स्वयमज्ञ एव जीवानान्तत्तदर्थगोचरप्रकाशजनक इति ब्रह्मणोप्यज्ञस्यैव प्रकाशकत्वापत्तेश्च; एवमपि ब्रह्मणो वेदाविषयनदीवालुका संक्यादिप्रकाशकत्वालाभाच्च ; इति पूर्वः पक्षः । राद्धान्तस्तु - वेदकर्तृत्वेन तस्य तत्साधयत्येव, कर्तृत्वमिह नार्थमुपलब्य रचयितृत्वम्, येन सापेक्षत्वलक्षणम्पौरुषेयत्वमापद्येत; नाप्युच्चारयितृत्वमात्रम्, अध्यापकसाधारण्येन तावता वेदे ब्रह्मवक्तकत्वविशेषासिद्धेः ; सर्ववेदोच्चारणेन महोपाध्यायतामात्रं हि तदा ब्रह्मणः स्यात् ; किन्तु ब्रह्म स्वतन्त्रमप्यध्येतृणां पुरुषार्थसिद्धये नियतक्रमस्वराद्यपेक्षमाणं पूर्वपूर्वकल्पेषु स्वकृतेनैव नियतेन क्रमादिना विशिष्टान्वर्णान् करोति सर्गादौ, ''धातायथापूर्वमकल्पयत्'' इति श्रुतेः ष एतदेवचाध्यापकविलक्षणं ब्रह्मणोवेदकर्तृत्वं यदन्यदीयक्रमाद्यनपेक्षणेन पूर्वमपि स्वकृतेनैव क्रमेण विशिष्टेषु वैदिकवर्णेषु कर्तृत्वम्, तथाचातीतानागतानन्तकल्पस्थवैदिकक्रमस्वरादिप्रतिसन्धानं 
अनन्तवैदिकवर्णपदवाक्यप्रतिसन्धानञ्च ब्रह्मणो न मानान्तरात्, तस्यान्तःकरणसम्बन्धाभावेन मानान्तराप्रवृत्तेः; किन्त्वनावृतस्वरूपचैतन्यबलादिति संकोचकाभावाद्यावत्स्वसंसृष्टप्रकाशवत्सर्वज्ञं ब्रह्मसिद्ध्यति । आनुमानिकेश्वरवादिनामपि सर्वज्ञसिद्धिरेवमेव, सर्वस्यापक्षत्वेन हेतुतया सर्वगोचरज्ञानासिद्धेः । वेदोपादानत्वेन वा तस्मिन् तत्साधयति, दीपगतायाः प्रकाशनशक्तेः तदुपादाने वह्नावपि दृश्यमानतया कार्यकारणयोरेकशक्तिकत्वस्य औत्सर्गिकत्वेन वेदगतायास्सर्वार्थप्रकाशनशक्तेर्बाधकाभावेन तदुपादाने ब्रह्मण्यपि प्राप्तेः । नहि घटगतोदकाहरणशक्तेर्मृत्पिण्ड इवानधकारगतावरणशक्तेः प्रकाशरूपत्वेन श्रुतिसिद्धे ब्रह्मणीव वेदगतसर्वार्थप्रकाशनशक्तेस्तं प्रति परिणामितयोपादाने नीहारेणप्रावृतेत्यादिभिरावरणत्वेन सिद्धे अज्ञान इव वेदगतसर्वार्थप्रकाशनशक्तेर्ब्रह्मणिबाधोस्ति । यद्वा वेदगता सर्वार्थप्रकाशनशक्तिस्तदुपादानगता, कार्यगतप्रकाशशक्तित्वात्, दीपप्रकाशशक्तिवदिति विशिष्यानुमीयते, अत उदकाहरणादिशक्तौ न व्यभिचारः । यद्वा तदुपादानगतत्वमात्रं साध्यम्, नतु यावत्तदुपादानगतत्वम्, तच्चाबाधितं ब्रह्मगतत्वमात्रमादाय सिद्ध्यतीति न कश्चिद्दोषः । नच वेदवद्दीपवच्च ब्रह्मणोपि जीवज्ञानहेतुत्वेन साध्यं पर्यवस्येदिति न सर्वज्ञसिद्धिरिति वाच्यम्, स्वप्रकाशसर्वव्याप्तचैतन्यरूपत्वेन श्रुतिसिद्धे ब्रह्मण्यावरणमिवृत्त्यनुकूलायाश्शक्तेः पक्षधर्मताबलात् साक्षात्तदनुकूलत्वेनैव सिद्धेः; नहि कुलालादिज्ञानमिच्छाद्वारैव कार्यानुकूलन्दृष्टमिति क्षित्यादिकार्यानुकूलतयानुमीयमानमपि ज्ञानमिच्छाद्वारैव तदनुकूलमनुमानवादिभिनुमीयते, एवमपि वेदविषयार्थगोचरज्ञानालाभेन सार्वज्ञ्यासिद्धिरिति शंकातु पूर्वन्यायेनैव परिहरणीया । ननु ब्रह्मणस्स्वसंसर्गियावदर्थप्रकाशवत्त्वेऽतीतानागतवस्तुज्ञानासिद्धेः कथं सार्वज्ञ्यसिद्धिः ? उच्यते, उक्तरीत्या ब्रह्मणो विद्यमाननिखिलप्रपञ्चसाक्षात्कारसिद्धौ तज्जनितसंस्कारवत्तया च स्मरणोपपत्तेः अतीतसकलवस्त्ववभाससिद्धिः । नच ज्ञानसूक्ष्मावस्थारूपस्संस्कारो नित्यचैतन्ये न भवेदिति शंक्यम्, तस्य स्वरूपेणाकार्यत्वेपि दृश्यवच्छिन्नरूपेण कार्यत्वोपपत्तेः । सृष्टेः प्राङ्मायायास्सृज्यमाननिखिल पदार्थस्फुरणरूपेण जीवादृष्टानुरोधेन विवर्तमानत्वात् तत्साक्षितया तदुपाधिकस्य  ब्रह्मणोपि तत्साधकत्वमित्यनागतवस्तुविधान -
सिद्धिरित्येवंब्रह्मचैतन्यस्यकालत्रयवर्तिवस्तुविषयत्वसिद्धिरिति केचिदाहुः ।
	अन्येतु स्वरूपज्ञानेनैव ब्रह्मणस्स्वसंसृष्टावभासकत्वात् सर्वज्ञत्वम्, 
अतीतानागतयोरविद्याचित्रभित्तौ विमृष्टानुन्मीलितचित्रवत्संस्कारात्मना सत्त्वेन तत्संसर्गस्याप्युपपत्तेः; नतु वृत्तिज्ञानैस्तस्य सर्वज्ञत्वम्, ''तमेव भान्तमनुभातिसर्वमि'' ति सावधारणश्रुतिविरोधात् । सृष्टेः प्राहेकमेवाद्वितीयमित्यवधारणानुरोधेन महाभूतानामिव वृत्तिज्ञानानामपि प्रळयस्य वक्तव्यतया ब्रह्मणस्तदा सर्वज्ञत्वाभावापत्त्या प्राथमिकमायाविवर्तरूपे ईक्षणे तत्पूर्वके महाभूतादौ च सृष्टत्वाभावप्रसङ्गाच्चेति ।
	यत्त्वत्र भाष्ये वर्णकान्तरं प्रदर्शितम्, तदित्थम् - पूर्वसूत्रे जीवेषु जगत्कारणत्वस्यासम्भावना ब्रह्मणि तत्सम्भावना चा स्य यत इति पदाभ्यान्दर्शिता, अतो नैय्यायिकाद्यभिमतेश्वरानुमानमेवोपन्यस्तमिति स्याद्भ्रमः, तन्मूलपूर्वपक्षनिराकरणार्थे इदं वर्णकम् । ''तंत्वौपनिषदं पुरषम्पृच्छामी'' त्यातिश्रुतिर्ब्रह्मण उपनिषदेकगम्यत्वं प्रतिपादयितुं शक्नोति नवेति विचारः । नशक्नोति, नैय्यायिकोक्तकार्यत्वादिलिङ्गकानुमानगम्यत्वाद्ब्रह्मणः; नच कार्याप्रयोजका अपि बहवो गुणाः श्रुतिसिद्धाः स्वीक्रियन्ते, ते लिङ्गैर्नसिद्ध्यन्तीते वाच्यम्, तावता कल्पितस्य सगुणेश्वरस्यौपनिषदत्वसिद्धावपि जिज्ञास्यस्य निर्विशेषप्रत्यक्चैतन्यरूपस्य ब्रह्मणस्तदसिद्धेः । प्रतीचः प्रत्यक्षसिद्धत्वात्, तत्र सकलविशेषाभावस्य प्रपञ्चमिथ्यात्वानुमानेन सिद्धेः तस्य सच्चिदानन्दरूपतायाश्च अहमस्मि अहमुपलभे इत्यनुभवाभ्यां निरुपाधिकप्रेमास्पदत्वेन च सिद्धेः, सर्वशरीरेषु तदैक्यस्य च सर्वेषु कर्णपुटेषु श्रोत्रैक्यम्येव लाघवात्सिद्धिरिति पूर्वः पक्षः । सिद्धान्तस्तु - उदाहृतश्रुतिरुपनिषद्गम्यत्वं प्रतिपादयितुं शक्नोति, प्रपञ्चमिथ्यात्वानुमानस्य लाघवतर्कस्य च तेन तेन प्रत्यनुमानेन प्रतितर्केण च पराहततया श्रुत्यननुगृहीतान्मानान्तरान्न निर्विशेषनिर्द्वन्द्ववस्तुसिद्धिः, निरतिशयानन्दे कथञ्चिदपि मानान्तरानवताराच्चेति । आद्यवर्णके ब्रह्म सर्वज्ञमिति साध्येनाध्याहृतेन शास्त्रस्य वेदस्य योनित्वात् - कर्तृत्वादुपादानत्वाद्वेति सौत्रहेतोरन्वयः । द्वितीयवर्णके ब्रह्म वेदान्तप्रतिपाद्यमित्यस्मिन् साध्ये शास्त्रम्, योनिः - प्रमाणं कारणमस्य, शास्त्रयोनि, तत्त्वात् - शास्त्रप्रमाणकत्वादिति सौत्रहेतोरन्वयः । नचाद्यवर्णके शास्त्रग्रहणं व्यर्थम्, लौकिकवौदिक साधारणशब्दयोनित्वमात्रेण सर्वज्ञत्वसिद्धेरिति  वाच्यम्  ;  आनुषङ्गिकवेदनित्यत्वमूलसर्वकारणत्वासम्भवशंकानिरा  -
करणार्थं द्वितीयवर्णकोपयोग सौकर्यार्थं च शब्दमात्रोपलक्षणतया शास्त्रग्रहणोपपत्तेः । नच द्वितीयवर्णके हेतोस्साध्यावैशिष्ट्यम्, तत्र हेतोरब्भक्षादिवदवधारणगर्भतया शास्तततरैकप्रमाणकत्वादित्यर्थकस्य प्रमाणान्तरागम्यत्वादित्यर्थे पर्यवसानादिति ।
	अपरेतु - उक्तं जन्मादिकारणत्वं किं विष्ण्वसाधारणम्, उतनेति विचारः । हरविरिञ्चादीनामपि जगदनेककर्तृकं विचित्रकार्यत्वात् हरो जन्मकारणं सर्वज्ञत्वादित्याद्यनुमानैः  पाशुपताद्यागमैश्च  जगत्कारणत्वावधारणेनासाधारण्यासम्भवात् जिज्ञास्ये ब्रह्मण्यनूद्यमानजगत्कारणत्वानुरोधेन विष्णुरेव जिज्ञास्यं ब्रह्म गुणपूर्णमिति निर्धारणमयुक्तमिति पूर्वः पक्षः । जगत्कारणस्य धर्मादिवच्छास्त्रप्रमाणकत्वाच्छास्त्रप्रमाणकत्वाच्छास्त्रस्य श्रुतिपुराणभारतमूलरामायणपञ्चरात्र -
तदनुसारिस्मृत्यादिरूपस्य विष्णवेकनिष्ठ जगत्कारणत्वप्रतिपादकत्वादनुमानस्य प्रत्यनुमानादिना दूषयितुं शक्यस्य स्वातन्त्र्येणादृष्टार्थ निश्चायकत्वासम्भवात्, पाशुपतादीनां मोहशास्त्रत्वप्रसिद्धेः, जगत्कारणत्वं विष्ण्वसाधारणमिति सिद्धान्तः ।
	अन्येतु - परोक्तं वर्णकद्वयं वर्णयन्ति । सूत्रार्थञ्चैवमाहुः - शास्त्रस्य प्रामाण्यात् जन्मादिलक्षणं ब्रह्म भवतीति ।
	इतरेतु - पूर्वोक्तलक्षणमजिज्ञास्यसाधारणमित्यस्वरसादाह - शास्त्रयोनित्वात्  । तद्ब्रह्म, शास्तृ - सर्वनियन्तृत्वलक्षणम्, कथमिदं लक्षणं सतः ? प्रधानेपि सम्भवादित्यत्राह अयोनित्वात् । योनिः प्रकृतिः, योनिभिन्नत्वात्, विभुचिदितरशासनागोचरशक्तस्वभावत्वादित्यर्थः । ननूक्तायोनित्वे स्थिते तन्मूलमनितरसाधारणमुक्तलक्षणं स्थास्यतीत्याशंकायामपि शास्त्रयोनित्वादित्येवोत्तरम् । अयोनित्वशास्तृत्वे ब्रह्मणस्तः, शास्त्रप्रमाणकत्वात् । योन्यन्यत्वे '' सत्यं ज्ञानमनन्तं ब्रह्मे'' त्यादि शास्त्रं प्रमाणम् । शास्तृत्वे तु '' एतस्य वा अक्षरस्य प्रशासने गार्गी'' त्यादीति ।
	अत्र प्रतिज्ञाध्याहाररूपसाधारदूषणं स्पष्टमेव । आद्ये पक्षे सर्वज्ञत्वमिह न समर्थनीयम्, प्रयोजनाभावात् । नच जीवव्यावृत्तिः प्रयोजनम्, नारकित्वस्याप्युपलक्षणतया लक्षणत्वसम्भवेन जीवव्यावृत्तेरकार्यत्वात् । एवं जीवव्यावृत्तेरकार्यत्वाद्वेदकारणत्वस्य सार्वज्ञ्यानुपपादकतया वक्ष्यमाणत्वाच्च वेदकारणत्वस्य प्राधान्यापत्त्या वियत्पाद एवास्य सूत्रस्य कर्तव्यता दुर्निवारा । किंच वेदस्यानादित्वे तज्जनकत्वाभावेन जगत्कारणत्वशंका नोत्तिष्ठति, अविद्यां प्रति ब्रह्मणो जनकत्वाभावेपि जगत्कारणतायास्त्वयैवाङ्गीकारात् । तस्मात्सर्वथापि न शास्त्र निवेशसम्भवः । सिद्धान्ते ब्रह्मणोन्तःकरणसम्बन्धाभावादनावृतचैतन्येन सम्बन्धात् सार्वज्ञ्यमुपपादितम्, तेन वेदवक्तृत्वं 
न सर्वज्ञत्वोपपादकमिति स्वयमेवाविष्कृतम् । एवंच 'यस्सर्वज्ञ' इत्यादि श्रुतिप्वभीष्टदोग्ध्रीषु जाग्रतीष्वपि एवं शून्यगृहे भिक्षाटनोक्तिरुन्मादमेव व्यनक्ति । यदुच्यते - वक्तरिवाक्यार्थादधिकविषयज्ञानवत्त्वदर्शनात् सर्ववेदवक्तरि तदधिकज्ञानवत्त्वे सार्वज्ञ्यसिद्धिरिति ; तत्र किं कृत्स्नस्याप्यर्थस्य वेदविषयत्वं विवक्षितम्, उतन? आद्ये बाधः । द्वितीये कतिपयार्थविषयज्ञानवत्त्वेनार्थान्तरम् । किंच अतीतानागतज्ञानं यद्यनेन सूत्रेण उपपाद्येत तदा कारणत्वापेक्षितसर्गकालीनपूर्वभाविसर्वार्थज्ञानसिद्ध्या कारणत्वमुपपादितं स्यादित्यधिकरणं सप्रयोजनं स्यात्, ब्रह्मणः करणाधीनज्ञानाभावेनातीतानागतयोस्सर्गकालावर्तमानतया ब्रह्मासंसर्गितया च शिथिलीकृतस्य सार्वज्ञ्यस्यानेन सूत्रेण दृढीकरणात् । दृढीकरणं च उपन्यस्तेन दुर्मतद्वयपलालबन्धनेनैव । नचानेन सूत्रेण संस्काराधीनाविद्यावृत्तिस्सूक्ष्मरूपं वोपपद्यते । तात्पर्यकल्पनन्तु जन्मादिसूत्र एव सुशकम् । अथ स्यात्,अनेन सूत्रेण शास्त्रकारणत्वं ब्रह्मणः प्रतिपाद्ते, नच तत्प्रतिपादनं फलवत्, सर्वकारणत्वोक्त्यैव तत्सिद्धेः, अतोस्य सूत्रस्य प्रयोजनाभावात् स्थितस्य गतिश्चिन्तनीयेति न्यायेन पूर्वसूत्रं कारणत्वलक्षणमात्रतात्पर्यकम्, इदन्तु सार्वज्ञ्योपपादनतात्पर्यकमिति कल्पनीयमिति चेत् ? उन्मत्तप्रलपितानां वाक्यं हि स्थितगतिचिन्तां समश्नुते । यथा - अत्रैव शंकरवाक्यानां कथंचिद्गतिर्वाचस्पतिना चिन्त्यते, तद्वाक्यानां या काचित् गतिः कल्पतरुकारेण तद्वाक्यानां या कापि गति रन्येनेति । सर्वज्ञो हि महामीमांसको भगवान् परमपुरुषवरणविषयः तेनैवा विर्भूतस्वरूपः प्रमाणभूत आचार्यो दर्भपवित्रपाणिर्बादरायणो वहितमनाश्शुचाक्वकाशे प्राङ्मुख उपविश्य महता प्रयत्नेन ब्रह्मसूत्राणि प्रणयति स्म, तत्र नयुक्तं वर्णमात्रेणाप्यनर्थकेन भवितुम्, किंपुनरियता सूत्रेण । यदि तत्तत्सूत्राकरणे अनर्थस्स्यात् करणेचाभ्युदः यस्तदानीमेवसूत्रस्य सप्रयोजनता । तदनुगुणञ्च तात्पर्यं भगवता भाष्यकारेणानुगृहीतमेव ।
	यच्च मतद्वयमुक्तम्, तत्राद्यं द्वितीयेन निरस्तम् ; एतदप्यनुपपन्नम्, सूक्ष्मरूपस्यातीतानागताभ्यां भिन्नत्वे तयोर्ज्ञानासिद्धेः, अभिन्नत्वे लयसर्गयोरुत्सादः। अस्तु तर्ह्याद्यः पक्षः, नच 'तमेव भान्तमि' ति श्रुतिविरोधः, साहि श्रुतिर्ब्रह्मचैतन्यस्यैव घटादिप्रकाशकत्वमाह, नतु वृत्तिन्निषेधति, तथासत्यन्तःकरणवृत्तेरप्युत्सादात्, सर्गकाले वृत्त्युत्पत्तावपि प्रळयकाले नैकत्वावधारणविरोधः, प्रळयकाले सर्वज्ञत्वाभाव इष्ट एव । 
पक्षान्तरेपि स्थूलावस्थप्रकाशभावस्यावर्जनीयत्वात् तत्तत्सत्वकाले तत्तत्साक्षात्कारसत्वात् सार्वज्ञ्यं सिद्धमेव । नहि सर्वदा सार्वज्ञ्याभावे सार्वज्ञ्यस्य हानिः, यथापूर्वसर्गार्थन्तु सर्गकाले अतीतानागतज्ञानस्या पेक्षितत्वात्तदानीं वृत्तिरिष्यते, नतु सार्वज्ञ्यसिद्धये - इति । उच्यते, प्रतिबिंबपक्षे बिंबप्रतिबिंबयोरैक्यात्सार्वज्ञ्यं न जीवव्यावर्तकम् ; नच प्रत्यन्मुखत्वादिवत् किञ्चिज्ज्ञात्वसर्वज्ञत्वयोर्व्यवस्था, दृष्टान्तासिद्धेः । प्रत्यङ्मुखत्व प्राङ्मुखत्वभेदादीनां एकस्मिन्नेव मुखे अध्यासेन व्यवस्थाया असिद्धेः । विस्तरस्तु वेदान्तविजये द्रष्टव्यः ।
	उपाध्यवच्छेदपक्षेपि महोपाध्यवच्छिन्नगतस्य व्याप्योपाध्यवच्छिन्न गतत्वस्यावर्जनीयत्वेन न जीवव्यावृत्तिसिद्धिः । जीवोपाध्यनवच्छिन्न प्रदेश एव सार्वज्ञ्यमिति जीवव्यावृत्तिस्सिध्यत्येवेति चेत् ? एवन्तर्हीश्वरे दुःखिस्वाद्यभावसिद्ध्ये ईश्वरोपाध्यनवच्छिन्नप्रदेश एव दुःखाद्युत्पत्तेर्वाच्यतया ईश्वरोपाधेरव्यापकत्वप्रसङ्गेन ईश्वरस्य व्यापकत्वन्न स्यात् । एतेन उपादानत्वेन सार्वज्ञ्यसिद्धिर्निरस्ता । किंच वेदगता प्रकाशनशक्तिः किं ज्ञानजननशक्तिः, उतावरणनिवर्तनशक्तिः? आद्ये ब्रह्मण्यपि सैव सिद्ध्येत् । अन्त्ये आश्रयासिद्धिः । परम्परासम्बन्धेन वेदगतत्वान्नाश्रयासिद्धिरिति चेत् ? किं येन सम्बन्धेन शक्तिः कार्यगता तेनैव सम्बन्धेन कारणगतेति विवक्षितम्, उत येन केनचित्सम्बन्धेन ? नाद्यः, ब्रह्मणि ज्ञानजनकत्वमात्रसिद्धिप्रसङ्गात् । न द्वितीयः, उत्सर्गोक्तिविरोधात् । नह्युदकाहरणावरणप्रकाशनशक्तयो मृत्पिण्डब्रह्मविद्यासु परम्परासम्बन्धेनापि बाधिताः । ज्ञानजनकत्वेनार्थन्तरत्वाच्च । विशेषानुमानेप्यविद्यावरणनिवृत्त्यनुकूलाशक्तिः किं साक्षादावरणनिवृत्त्यनुकूला विवक्षिता, उत साक्षात्परम्परौदासीन्येनानुकूलमात्रा ? नाद्यः, आश्रयासिद्धेः, साध्यवैकल्याच्च । न द्वितीयः, सिद्धसाधनात् । वेदतज्जन्यवृत्तिद्वारा तत्सिद्धेः । एतेन पक्षधर्मताबलमप्यनवकाशीकृतम् । अत एव दृष्टान्तो विषम् । किञ्चावरणनिवृत्तिशक्तिमात्रेण न सार्वज्ञ्यम् । अपिच जीवस्यैव ह्यावरणं न ब्रह्मणः । द्वितीयवर्णकेपि संगतिस्तावदनुपपन्ना, सूत्रवाक्यार्थभ्रमनिवृत्त्यर्थं अधिकरणान्तरारम्भे शास्त्रयोनित्वादित्यत्रापि शास्त्रोपादानकत्वभ्रमनिवारणार्थ मधिकरणान्तस्मारभ्येत । तथाचानवस्था । एवं सूत्रान्तरेष्वपि । न वाक्यार्थ भ्रमनिराकरणायाधिकरणम्, किन्तु तन्मूलपूर्वपक्षनिराकरणायेत्युक्तावप्यति प्रसङ्गस्समानः ।
	अत्र भाष्यादौ कार्यालिङ्गकानुमानमेवोक्तम्, तेनौपनिषदत्वेनाभिमतनिर्विशेषवस्त्वसिद्धेः पूर्वपक्षानुत्थानादसंगतमेवोक्तमिति मत्वास्वगुरुद्रोहमलावृतनेत्रोयं पण्डितम्मन्यः प्रत्यक्षमिथ्यात्वानुमानाभ्यां सिद्धिमाह । कार्यलिङ्गनिबन्धनपूर्वपक्षस्यातिजुगुप्सितत्वम्मन्वानस्सिद्धान्ते तदनुमानदूषणेपि व्रीळया नादूषयत् । तत्राशनायाद्यतीतस्वरूपस्य प्रत्यक्षेणासिद्धे तन्मूलपूर्वपक्षोप्यनुपपन्नः । विशेष्यस्वरूपसिद्ध्यंगीकारे कार्यलिङ्गेनापि सिद्ध्यतीति किमर्थं प्रत्यक्षोपन्यासः । किंच तदुपन्यासस्वरूपस्य प्रत्यक्षसिद्धतया औपनिषदत्वाभावसाधनार्थ एव पर्यवसन्नः । मिथ्यात्वानुमानतन्निराकरणाभ्यां तस्यैवौपनिषदत्वं समर्थितम्, नतु ब्रह्मणः; निरतिशयानन्दे मानान्तरानवकाशादित्यप्यसङ्गतम्, - निरतिशयपदेन स्वरूपविवक्षायां तन्मानान्तरगम्यमेवेति मानान्तरानवतारोक्तिविरोधः । निरतिशयत्वविवक्षायां तस्यैवौपनिषदत्वप्रसङ्गः । प्रत्यक्षावलम्बनेन पूर्वपक्षे सङ्गतिरप्यनुपपन्ना स्यात् । तस्मात् स्वगुरुवदेव स्वयमप्यन्ध इति । जगत्कर्तुरेवौपनिषदत्वमङ्गीकृत्य तस्यैवानुमानिकत्वनिरासे भाष्यस्य तात्पर्यमिति यदि भाष्यं समर्थयित्वा पण्डितम्मन्यस्तु मिथ्यावादीत्युपेक्ष्यते तदा वाढमित्युत्तरमिति ।
	द्वितीयपक्षोप्यनुपपन्नः, पूर्वपक्षानुत्थानात् । अनेकवर्णपदवाक्यानि स्वयमेव कुर्वन् पूर्वपक्षी कथमनेककर्तृकत्वमनुमिनुयात् । अतस्सिद्धान्ते शास्त्रयोनित्वमनुपपन्नम् । नच पाशुपतमतनिरासार्थन्तत्, तस्यापि शास्त्रत्वात् । नचाशास्त्रमेव तदिति वाच्यम्, ''साङ्ख्यं योगः पाञ्चरात्रं वेदाः पाशुपतं तथा । आत्मप्रमाणान्येतानि न हन्तव्यानि हेतुभि''रिति भारत एवाध्यात्मशास्त्रत्वोपपादनात् ; विरुद्धांशाप्रामाण्यस्य विरोधाधिकरण एव सिद्धत्वात् । ईक्षत्यधिकरणेन साङ्ख्यस्य वेदार्थतया प्रामाण्यस्येव पत्युरसामञ्जस्यादित्यनेन पाशुपतस्यापि वेदार्थतया प्रामाण्यस्य निरासेन क्वचिन्मोहशास्त्रत्वस्थापनाच्च नेह तस्यावकाशः । किंच नेह कण्ठरवेण पाशुपतनिरासः क्रियते, किन्त्विच्छयैव केवलं विवक्षा कल्प्यते, कल्पनञ्च पूर्वसूत्रेपि सुशकमेव । कथञ्चित्स्थितगतिचिन्तनस्य नात्रावकाश इत्युक्तमेव ।
	तृतीयपक्षे सूत्रार्थोनुपपन्नः, शास्त्रस्य प्रामाण्यमात्रेण प्रकृतार्थासिद्धेः । तत्प्रतीत्यर्थं शब्दोवाध्याहार्यः अर्थाद्वा तत्सम्बन्धप्रतीतिर्वाच्या, ततो वरं सम्बन्धप्रतीत्यर्थं बहुव्रीह्यङ्गीकारः । तत्पुरुषश्चात्र जघन्यः, पूरणगुणेत्यादिना षष्ठीसमासनिषेधात् । ''तदशिष्यं 
संज्ञाप्रमाणत्वादि'' ति निर्देशेपि अस्वारस्यमपरिहार्यम् । तस्मादत्र बहुव्रीहिरेव ज्यायानिति ।
	इतरपक्षे अरुच्या लक्षणान्तरकथने जन्मादिसूत्रवैय्यर्थं स्पष्टम् । अयोनित्वादिति च व्यर्थम्, अचेतनत्वेन प्रकृतौ शास्तृत्वशंकाया अनुत्थानात्, ब्रह्मणि प्रकृतिभिन्नत्वकीर्तनेन प्रकृतौ शास्तृत्वशंकाया अपरिहाराच्च ।
इति शास्त्रयोनित्वाधिकणम् ।। 3 ।।

अथ समन्वयाधिकरणम् ।
	उक्तं शास्त्रप्रमाणकत्वं ब्रह्मणो न सम्भवति, वेदान्तानां ब्रह्मणि समन्वयासम्भवादित्यत्राह -
	1 - तत्तु समन्वयात् ।। 1-1-4 ।।
	अत सन्देहः - वेदान्तानां ब्रह्मणि समन्वयोस्ति नवेति ।
	अत्र पूर्वः पक्षः - वेदान्तानां सिद्धे व्युत्पत्तिसमर्थनेन यद्यपि ब्रह्मण्यन्वयस्सम्भवति, तथापि न समन्वयः, प्रयोजनपर्यवसितोह्यन्वयस्समन्वयः, प्रवृत्तिनिवृत्तिपरत्वविधुराणां स्वरूपपराणां सद्विद्यादिकानान्नप्रयोजनशिरस्कता, अत्रानुष्ठेयार्थप्रतिपादने सत्येव हि तदनुष्ठानमुखेन प्रयोजनशिरस्कता, अतोर्थमुखेन प्रयोजनशिरस्कत्वाभावाज्जपमुखेनैव प्रयोजनशिरस्कता वाच्या, तथाचोपासनविधियुक्तानामपि वाक्यानां सद्विद्यादिवत् ब्रह्मविषयतया प्रतीयमानानां सद्विद्यादौ क्लृप्तप्रयोजनपर्यवसानमेव युक्तम्, 'नान्यःपन्था, इति ब्रह्मज्ञानातिरिक्तस्य मोक्षसाधनत्वनिषेधात् भगवदुपासनस्य देवतान्तरोपासनस्य च मोक्षसाधनत्वोपदेशात् तेषां च सृज्यत्वश्रवणात् ब्रह्मणश्चातादृशत्वात् ; - इत्येवं ब्रह्मणि वेदान्तानां समन्वयासम्भवात् शास्त्रप्रमाणकत्वं ब्रह्मणो न सम्भवतीति विचारो नारम्भणीय इति ।
	राद्धान्तस्तु - अस्त्येव समन्वयः, सद्विद्यायां हि निखिलजहन्निमित्तोपादानकारणं ब्रह्म प्रतिपाद्य 'तस्य तावदेव चिरं यावन्न विमोक्ष्ये अथ सम्पत्स्य' इत्युक्तम् । इदं च वाक्यं अधिकार्यभिलाप इति प्रतीयते, अतः प्रकरणाद्ब्रह्मज्ञानवतो मम संसारमोक्षानन्तरं ब्रह्मप्राप्तिर्भवतीत्युच्यते । एवं ब्रह्मज्ञानस्य प्राप्तिसाधनत्वेवगते किन्तज्ज्ञानं साधनभऊतमिच्याकङ्क्षायां 'निदिध्यासितव्यो द्रष्टव्य' 
इत्यादिवाक्यैरनुष्ठेयज्ञानावगमात्तन्मुखेन सद्विद्यादीनामपि प्रयोजनशिरस्कत्वात् सर्ववेदान्तानां भगवत्येव पर्यवसानस्योक्तत्वेन पूर्वक्तविरोधासिद्धेश्च वेदान्तानां ब्रह्मणि समन्वयाच्छास्त्रप्रमाणकत्वं ब्रह्मणि सम्भवत्येव ; सद्विद्याया उपासनतात्पर्यकत्वमेतत्सूत्रविवक्षितं प्रागुक्तमपीहानुसन्धेयमिति ।
	परे ऽन्येचास्य सूत्रस्य सिद्धव्युत्पत्तिपरत्वं वदन्ति । तदनुपपन्नम्, प्रथमसूत्रस्याथातश्शब्दसूचिताधिकारसमर्थनार्थं सिद्धव्युत्पत्तिपरत्वस्य समर्थितत्वात् ।
	अपरेतु - अस्तु शास्त्रैकसमधिगम्यं जगत्कारणम्, तथाप्यति व्यापकमिदं लक्षणम्, शास्त्रतोपि क्वचित्कवचित्पशुपतिहिरण्यगर्भादीनामपि कारणत्वप्रतीतेः, इति पूर्वपक्षए राद्धान्तः सम्यग्विचारितादुपक्रमादितात्पर्यलिङ्गरूपादन्वयात्सम्यग्वचनवृत्त्या सर्वशास्त्रस्य तत्परत्वरूपा दन्वयाच्च विष्णवाख्यं ब्रह्मैव कारणतया शास्त्रगम्यमिति । तदनुपपन्नम्, 'एतेन सर्वे व्याख्याता' इत्यत्रैवास्यार्थस्य वक्ष्यमाणत्वादिति ।
	इतरेतु - जन्मादिकारणत्वमवश्यं लक्षणतयाभ्युपगन्तव्यम्, 'यतोवे' त्यादिश्रुत्यनुसारात्, तच्च न सम्भवति, 'यतो वा इमानि भूतानी' ती दमा प्रसिद्धभूतादिपरिग्रहे 'यत्प्रयन्त्यभिसंविशन्ती' ति लक्षणवाक्यशेषो पदिश्यमानप्रयदभिसंवेशस्य ब्रह्मण्ययोगात्, चिद्रूपस्य ब्रह्मणो जडानु पादानत्वात्, प्राणिपरिग्रहे इमानि भूतानीति जन्मादिसाक्षात्कर्तृश्रुतभूतश्बदायोगा, दित्यत्राह 'तत्तुसमन्वयात्' ;  पूर्वसूत्रस्थशास्त्रयोनित्वपदीय प्रकृत्यंशस्तृतीयान्त इहानुवर्तते । तच्छास्त्रं अखिलप्रपञ्चोपादानादित्रिकारण्यपि शास्त्रयोनि शक्त्या समन्वयात् (?), अतो ब्रह्मणि वाक्यशेषोपदिश्यमानप्रयदभिसंवेशो युज्यते, इति । अयमपि पक्षोनुपपन्नः,  जन्मादि  सूत्रोक्तलक्षणसमर्थनपरत्वे  तदानन्तर्यप्रसङ्गादध्याहारप्रसङ्गाच्च।
इति समन्वयाधिकरणम् ।। 4 ।।

अथ ईक्षत्यधिकरणम् ।
	इत्थच्चतुस्सूत्र्या शास्त्रारम्भस्समर्थितः । अथ शास्त्रमारभ्यते ।
	1 - ईक्षतेर्नाशब्दम् । - ।। 1-1-5 ।।
	जगत्कारणत्वं यद्ब्रह्मलक्षणमुक्तं तत्परीक्ष्यते प्रथमद्विकेन । अस्मिन्पादे 
अयोगव्यवच्छेदः क्रियते । ननु कथं प्रथपादस्यायोगव्यवच्छेदपरत्वम्, एतदधिकरणपूर्वपक्षे सर्वेषामपि वेदान्तानामचिद्विलक्षणपरत्वाक्षेपे सत्येव ह्ययोगव्यवच्छेदतात्पर्यमुपपद्यते, तथाक्षेपे पूर्वपक्षस्य तात्पर्यमसिद्धमेव ; तथाहि ईक्षत्यधिकरणे 'गतिसामान्यादि' त्युच्यते, अयं खलु सूत्रार्थः - उपनिषदन्तरेषु ब्रह्मणः कारणत्वप्रतिपादनादिहापि तथैव भवितव्यमिति; तथा 'अन्तस्तद्धर्मोपदेशादि' त्यत्रतच्छब्देन ब्रह्म परामृश्य ब्रह्मधर्माणामुपदेशादित्युच्यते, एवं 'आकाशस्तल्लिङ्गादि' त्यत्र तच्छब्देन ब्रह्म परामृश्य तदसाधारण धर्मादित्युच्यते; एतत्सर्वं वाक्यान्तरेष्वपि ब्रह्मप्रतिपादने पूर्वपक्षिणा आक्षिप्ते न युज्यत एवेति चेत् ? उच्यते, प्रथमसूत्रात्प्रथमान्ततया विपरिणतब्रह्मपदान्वयेन साध्यलाभे सम्भवत्यपि नाशब्दमिति साध्यं निर्दिष्टम्, अयञ्च निर्देशो वाक्यान्तरेपि ब्रह्मप्रतिपादनाभावो यदि विवक्षितस्स्यात् तदानीमेव युज्यते, ब्रह्मपदेन साध्यविशेषालाभात् ; तथा 'अन्तस्तद्धर्मोपदेशादि' त्यत्र 'भेदव्यपदेशाच्चान्य' इति साध्यं निर्दिष्टम्, अयंच निर्देशो ब्रह्मपदाननुवृत्तिज्ञापकः; अपिच 'भेदव्यपदेशाच्चान्य' इत्यस्यादित्यमण्डलानतरुपास्यः प्रसिद्धादित्यजीवादन्यः 'यआदित्येतिष्ठन्नि' ति ततो भेदव्यपदेशादित्यर्थः, परैरपि तथैव व्याख्यातम्, एवं सत्यन्ययोगव्यवच्छेदपरत्वे इदं सूत्रमनन्वितार्थं स्यात्, जीवातिरिक्तः परमेश्वरः कारण्तवोपास्यत्वादिना श्रुत्यन्तरेषु प्रतिपाद्यतान्नाम, अन्तरादित्यवाक्ये प्रतिपाद्यः प्रसिद्धादित्य इति खल्वन्ययोगव्यवच्छेदपरत्वे पूर्वपक्षः, अस्यपूर्वपक्षस्य भेदव्यपदेशेन निरासः कथमुपपद्येत, भेदव्यपदेशादन्यत्वाङ्गीकारेणैव पूर्वपक्षप्रवृत्तेः । यदुक्तं परैः - आदित्यादन्तरः अन्तरादित्य इति श्रुतिसाम्यात् इह प्रतिपाद्यस्तद्वदन्यएवेति; तन्न, तथासति हि श्रुतिसाम्यादिति हेति र्निर्दिश्येत, नतु भेदव्यपदेशादिति, श्रुतिसाम्यढ्चासिद्धम्, अन्तरान्तश्श्रुत्योर्भिन्नत्वात् । अक्षरद्वयसाम्यात् श्रुतिसाम्याङ्गीकारेपि कथन्तस्य साधकत्वम्, अन्तरात्मत्वमेकत्रोच्यते, इतरत्र सविग्रहस्य मण्डलावस्थानम् ? एवंहि नार्थप्रत्यभिज्ञा । एवमपि श्रुतिसाम्यमात्रादभेदे आदित्यादन्तर इत्यत्रापि सविग्रहस्यैव वृत्तिरुच्येत । तस्मादन्ययोगव्यवच्छेदपरत्वे सूत्रमनुपपन्नम् । अयोग्यव्यवच्छेदपरत्वेप्यनेन सूत्रेण परमेशवरसिध्दावपीदं वाक्यं प्रसिद्धादित्यपरमेवास्त्विति शंका नोत्तिष्ठाति, 'सयश्चाय' मित्यानन्दमयाभेदस्य प्रागभिधानात् ।
	अन्येतु परमेश्वरत्वे पूर्वसूत्रेण समर्थिते परमेश्वरएव मण्डलाभिमान्यस्त्विति 
शंकायां 'यआदित्येतिष्ठन्नि' ति भेदव्यपदेशात् परमेश्वरो मण्डलाभिमानिनोन्य इत्याहुः । तन्न, तथासति परस्परानुपजीविसाध्यद्वयपरत्वेनाधिकरणभेदप्रसङ्गात्, तथाङ्गीकारे चकारास्वारस्यं स्पष्टम् । तेन हि सूत्रद्वयस्यापि एकमेव साध्यमित्यवगम्यते । तेनेदं सूत्रमयोगव्यवच्छेदपरमेव । ईक्षणात्मोपदेश एव गतिसामान्यसूत्रविवक्षितः । एवञ्च बहुषुकारणवाक्येषु ईक्षणात्मोपदेशादिति गतिसामान्यसूत्रार्थः । सौत्रतत्पदद्वयमपि न ब्रह्मपरम्, किन्तु भेदव्यपदेशाच्चान्य इति अन्यत्वस्य प्रति ज्ञातत्वाच्चकारेण प्रथसूत्रेपीयमेव प्रतिज्ञेत्यवगमात् अन्यपरमेव । पूर्वपक्षतया प्रसक्तस्यान्यत्वप्रतियोगितयान्वयः । ततश्चादित्यान्यधर्मस्योपदेशादित्यर्थः । आदित्यायोग्यधर्मस्योपदेशात्ततो भेदसिद्धिरिति भावः । आकाशस्तल्लिङ्गादित्यत्रापीदमेवान्यपदमनुवर्तते, प्रसिध्दाकाशादन्य इत्यर्थः । वस्तुतस्त्विदमपि तत्पदद्वयमयोगव्यवच्छेदमेव पिशुनयति । तथाहि - यद्यन्ययोगव्यवच्छेदार्थता, तदा उत्तरपादेष्विव सर्वत्र ब्रह्मेत्यन्वयात् आदित्यान्तर्वर्तिब्रह्मधर्मोपदेशात् आकाशो ब्रह्म लिङ्गादित्युक्ते दृश्यत्वादिगुणकोधर्मोक्तेरित्यत्रेव तत्पदाभावेपि समभिव्याहृतसम्बन्धलाभात् ब्रह्मधर्मोपदेशात् ब्रह्मलिङ्गादिति लभ्यत एव, अतोन्ययोग व्यवच्छेदपरत्वे तत्पदं व्यर्थम् । अयोगव्यवच्छेदपरत्वे त्वादित्यान्तवर्ती जीवादन्यो धर्मोपदेशादित्युक्ते अन्यधर्मोपदेशादित्यर्थः स्यात्, ततश्चापगत पाप्मत्वादिधर्माधिकरणस्याप्रसिध्देर्धर्मोपदेशादित्यसङ्गतं स्यात् । तद्धर्मोपदेशादित्युक्ते तु तस्यैव धर्म इत्यर्थलाभार्थत्वात्तच्छब्दस्यावधारणेनादि त्यायोग्यत्वलाभादादित्यायोग्यधर्मोपदेशादिति लभ्यते । आकाशस्तल्लिङ्गादित्यत्र लभ्यते, लाघवार्थन्तत्पदप्रयोगः । अतस्तत्पदद्वयमपि अयोग व्यवच्छेदतात्पर्यसाधकमेव । एवमयोगव्यवच्छेदेन लक्षणस्यासम्भव निरासस्सिद्ध्यति । 
	नन्वेवं सति ''अन्तर्याम्यधिदैवाधिलोकादिषु तद्धर्मव्यपदेशादि'' त्यत्र तच्छब्दोपि कथमयोगव्यवच्छेदं न पिशुनयेदिति चेन्न; - इमामाशंकां यतो रद्दान्तप्रतिज्ञायां नारायणपदमप्रयुञ्जानो भगवानेव पर्यहार्षीत् । अत्र तत्पदप्रयोगस्समानप्रकरणसौबालवाक्यप्रतिपन्ननारायणव्यञ्जनेन देवता निर्धारणतयैव सार्थ इति हि भगवान्मन्यते । अतः प्रसिद्धपरामर्शी तच्छब्दः । पूर्वोत्तराधिकरणसिद्धान्तप्रतिज्ञयोर्नहि र्नारायणशब्दं भगवान्प्रयुङ्क्ते । न जानीमो भगवतो 
भावम् । तद्धर्मव्यपदेशात् - सौबाल प्रसिद्धनारायणधर्मव्यपदेशादिति विवक्षितम् । अथ स्यात्कथमेवमेष भावो वेदाचार्यस्य भवता ज्ञात इति; निर्देशस्वारस्यादिति ब्रूमः । तथाहि अन्तर्यामी तद्धर्मव्यपदेशादिति निर्देष्टव्ये अधिदैवाधिलोकादिष्विति निर्देशेन श्रुत्यन्तरेष्वसंशयं अन्तर्यमिब्राह्मणद्वये संशयंच भगवान्वेदाचार्यो मन्यते । स्वप्रथमानुवाकस्य भगवत्परतया विनियोगवशेन निर्णयात् ''अन्तःप्रविष्टश्शास्ताजनानामि'' ति वाक्यं भगवत्परतया निर्णीतम् । 'ब्रह्मविदाप्नोतिपरमि'त्यनुवाकस्य द्वितीयान्तानन्तपदेन ब्रह्मपरत्वस्य निर्णयात् 'तत्सृष्ट्वेत्या' दिवाक्यमपि निर्णीतार्थम् । सुबालोपनिषन्नारायणपरतया सुप्रसिद्धैव । यद्यपीहापि नारसिंहपुराणादौ भहवति रूढतया प्रसिद्धामृत पदमहिम्ना ब्रह्मपरत्वं प्रतीयत एव, तथापि श्वेताश्वेतरे 'क्षरं त्वविद्याह्य मृतन्तु विद्ये' ति जीवस्यामृतपदेन निर्देशेन तत्रैवामृताक्षरमिति विशेषणस्या न्तत्रामृतपदप्रयोगे जीवप्रतीत्यर्थत्वाच्च पूर्वपक्षयुक्तिनिराकरणसामर्थ्यममृतपदस्य नास्तीत्यभिप्रायेणान्तर्यामिब्राह्मण एव विचारः क्रियत इति ।
	यत्तु कश्चिदाह - अलक्ष्ये प्रधानादौ कारणत्वस्याभावसमर्थनादति व्याप्त्युद्धार एव स्यादिति । एवं वदतः कोभिप्रायः ? किमसम्भवोद्ारो नेति, किंवातिव्याप्त्युद्धारो भवतीति, अथवातिव्याप्त्युद्धारावदेव पादभेदो न स्यादिति ? नाद्यः, लक्ष्ये सिद्धे तत्र लक्षणाभावे तद्विशिष्टलक्ष्य प्रतीत्यभावात् ; लक्ष्यसिद्धावपि विवक्षितविशिष्टप्रतीत्यभावसिध्द्या लक्षणा सम्भवेन तदुद्धारेऽसम्भवोद्धारो नेति वक्तुमशक्यत्वात् । नद्वितीयः, तावताप्यसम्भवोद्धारस्याक्षतेः । नतृतीयः, तात्पर्यभेदादेव पादविपादीविभागसिद्धे- । प्रथमपादे सदादिवाक्यैर्ब्रह्मप्रतिपादनेन ब्रह्मसिद्धावेव तात्पर्यम्, तद्वाक्ये ब्रह्मप्रतिपादनस्यान्यप्रतिपादने असम्भवात् अन्यनिरासः त्रिपाद्यान्तु ब्र्हमप्रतिपादनाभावे अन्यप्रतिपादनप्रसङ्गात् ब्रह्मप्रतिपादनम् । एवञ्चासम्भवनिरासे प्रथमपादस्य तात्पर्यम्  । अतिव्याप्ति निरासे त्रिपाद्याः । सूत्रकारश्च लक्ष्यस्य तत्र लक्षणस्य च सिद्धावे वातिव्याप्तिनिरासः कार्य इत्यभिप्रैति । एवमभिप्रायश्च पूर्वोक्तहेतुभिरेवागम्यते ।
	ईक्षतेर्नाशब्दम् ।। 1-1-5 ।।
	इदामाम्नायतेच्छान्दोग्ये - ''सदेव सोम्येदमग्न आसीदेकमेवाद्वितीयं तदैक्षत बहुस्यां प्रजायेये'' त्यादि । तत्र संशयः - किं सच्छब्दवाच्यं साङ्ख्योक्तं स्वतन्त्रमानुमानिक प्रधानम्, 
उत प्रधानशरीरकमिति । किं युक्तम् ? साङ्ख्योक्तं स्वतन्त्रप्रधानमेवेति । कुतः ? इदमिति प्रसिद्धमचेतनं त्रिगुणात्मकं कार्यं िर्दिश्य तस्य 'सदासीदेकमेवे'ति स्थूलावस्थशून्यसद्रूपताप्राप्तिरुच्यते, एकस्य सतो विज्ञानेन सर्वविज्ञाञ्च प्रतिज्ञाय दृष्टान्तेन तदुपपाद्यते, इदं सर्वं सच्छब्द वाच्यस्य त्रिगुणात्माचेतनरूपत्व एव सम्भवति ; एवं सद्विद्याया अचेतनपरत्वे सति 'आत्मावा इदं' 'ब्रह्मवा इदं' 'एकोहवै नारायण' इत्यादिकारणवाक्यं सर्वं सद्विद्यार्थानुवादरूपत्वादचेतनपरमेव ; 'एकोहवै नारायणआसी' दित्यस्य 'एक आसीदि' ति प्रत्यभिज्ञया सद्विद्यानुवादरूपत्वस्य स्फुटत्वादचेनपरत्वे सिद्धे 'नारायणाद्ब्रह्माजायते' इत्यस्य नारायणपदेनैतदर्थप्रत्यभिज्ञानात् अचेतनपरत्वं सिद्धम् ; एवं कृत्स्नमपि कारणवाक्यं अचेतनपरमेवेति । अत्राह - 'ईक्षतेर्नाशब्दमि' ति । साङ्ख्याभिमतं प्रधानन्नजगत्कारणम्, 'तदैक्षते' तीक्षतिधातोः श्रवणात् ; अचेतने तदसम्भवात् । पूर्वपक्षस्य सद्विद्यानिबन्धनत्वसूचनार्थो धातुनिर्देशः । अशब्दमिति । यस्मिन् शब्द एव प्रमाणं न भवति तदशब्दमित्युच्यते । अनेन साङ्ख्योक्तानुमानविषयत्वस्याभिप्रेतत्वात् तैश्च स्वातन्त्र्येण प्रधानस्य जगत्कारणत्वकल्पनात् अशब्दमित्यनेन स्वतन्त्रं प्रधानमिति लभ्यते । अशब्दमित्यत्र शब्दशब्दान्मत्वर्थीयाच्प्रत्ये तस्यचाभ्भक्ष इति वदवधारणगर्भत्वे चोक्तार्थलाभः । यद्वा अशब्दशब्दश्शब्दान्यपरः, अशब्दशब्दानमत्वर्थीयाच्प्रत्ययः, ततश्चा शब्दमिति शब्दातिरिक्तानुमानगम्यमित्यर्थः ।
	नन्वीक्षणं 'तत्तेज ऐक्षते' ति गौणेक्षणसाहचर्यात् कार्यौन्मुख्यलक्षणं गौणमेवेत्याक्षिप्य परिहरति -
	2 - गौणश्चेन्नात्मशब्दात् ।। 1-1-6 ।।
	'सआत्मे' ति नवकृत्वोभ्यस्यते, अतस्सतश्चेतनत्वावगमान्मुख्यमेवेक्षणम् । तेजःप्रभृतिशब्दा अपि तदात्मपरा एव । अत्रैव ''हन्ताहमिमास्तिस्त्रो देवता अनेन जीवेनात्मनानुप्रविश्य नामरूपे व्याकरवाणी'' ति अनुप्रवेशस्य नामरूपव्याकरणार्थता ऽवगम्यते, अनुप्रवेशस्य तादर्थ्यञ्च नामरूपयोस्स्वपर्यन्तत्व एव सङ्गच्छते, अन्यथा पितृकुलालादिवदननुप्रवेशेनैव व्याकरणं स्यात् ; अतो नामरूपयोः स्वपर्यन्तत्वमनुप्रवेशस्य तादर्थ्यावगमात्सिद्धम् । ननु 'तासानत्रिवृतन्त्रिवृतमेकैकां करवाणी' ति नामरपव्याकरणार्थं त्रिवृत्करणश्रवणेन साध्यत्रिवृत्कृतिनामरूपयोः स्वपर्यन्तत्वमवगम्यते, अतः 
कथन्तेजःप्रभृतिपदानां स्वपर्यन्तत्वमिति चेदुच्यते, अनुप्रवेशो हि नेदानीं साध्यः, अनादिसिद्धत्वात् ; तथाच तस्य नामरूपव्याकरणार्थत्वे ऽवगते सति नामरूपमात्रन्तत्पर्यन्तमिति सिद्ध्यतेत्येवेति । ततश्च नामरूयोस्स्वपर्यन्तत्वात्तेजःप्रभृत्तिशब्दैस्तदात्मोपस्थानं युक्तमेव । नाम्नस्स्वपर्यन्तत्वं स्वाभिधायकत्वम्, रूपस्य स्वपर्यन्तत्वं स्वापृथक्सिद्धधर्मत्वमिति । 
	इतश्च न प्रधानं सच्छब्दवाच्यम् -
	3 - तन्निष्ठस्य मोक्षोपदेशात् ।। 1-1-7 ।।
	''तस्य तावदेव चिरं यावन्न विमोक्ष्ये अथ सम्पत्स्य'' इति पूर्वोपदिष्टसद्गोचरज्ञानवन्तं तस्येत्यनूद्य तस्य मोक्षो भवतीत्युपदिश्यते; सञ्ज्ञानञ्च तत्त्वमसीत्युपदेशात् सत्तादात्म्यज्ञानमेव, नह्यचित्तादात्म्यज्ञानं मोक्षहेतुरिति युज्यते ।
	इतश्च न प्रधानम् -
	4 - हेयत्वावचनाच्च ।। 1-1-8 ।।
	यदि प्रधानमेव कारणं सच्छब्दाभिहितं वेत् तदा मुमुक्षोः श्वेतकेतोस्तदात्मत्वं मोक्षविरोधित्वादधेयत्वेनैवोपदेश्यं स्यात्, नच तत्क्रियते, प्रत्युतोपादेयत्वेन 'तत्त्वमसि' - 'तस्य तावदेवचिर' मित्युपदिश्यते ।
	इतश्च प्रधानम् -
	5 - प्रतिज्ञाविरोधात् ।। 1-1-9 ।।
	प्रधानकारणत्वे प्रतिज्ञाविरोश्च । वाक्योपक्रमे ह्येकविज्ञानेन सर्वविज्ञानं प्रतिज्ञातम्, तच्च कार्यकारणयोरनन्यत्वेन कारणभूतसद्विज्ञानात्तत्कार्यभूतचेतनाचेतनप्रप़्चस्य ज्ञाततयैवोपपादनीयम्, तत्तु प्रधानकारणत्वे चेतनवर्गस्य प्रधानकार्यत्वाभावात् प्रदानविज्ञानेन चेतन विज्ञानासिद्धेः विरुद्ध्यते ।
	इतश्च न प्रधानम् -
	6 - स्वाप्ययात् ।। 1-1-10 ।।
	तदेव सच्छब्दवाच्यं प्रकृत्याह ''स्वप्नान्तं मेसोम्य विज्ञानीही'' ति ''यत्रैतत्पुरुषः स्वपिति नाम सता सोम्य तदा सम्पन्नो भवति स्वमपीतो भवति तस्मादेनं स्वपितीत्याचक्षते स्वं ह्यपीतो भवति'' इति सुषुप्तं जीवंसता सम्पन्नं स्वम् - अपीतः स्वस्मिन्प्रलीनः इति 
व्यपदिशति, प्रळयश्ट स्वकारणे लयः । नचाचेतनं प्रधानं चेतनस्य जीवस्य कारणं भवति । स्वमपीतोभवति - आतमानमेव जीवोपीतो भवतीत्यर्थः । चिद्वस्तुशरीरकन्तदात्मभूतं ब्रह्मैव जीवशब्देनाप्यभिधीयत इति नामरूपव्याकरणश्रुत्योक्तम्, तज्जीवशब्दाभिधेयं ब्रह्म सुषुप्तिकाले प्रळयकाल इव ज्ञानावस्थाप्रहाणेनावस्थानात् 'सतासोम्य तदा सम्पन्नो भवति स्वमपीतो भवती' त्युच्यते । यद्यपि स्वपिधातोर्निष्पन्नस्स्वपितिशब्दः, नतु स्वशब्दोपपदादपीतेः, तथापि अनायदिनिर्वचनवदर्थवादरूपमिदन्निर्वचनम् ।
	इतश्च न प्रधानम् -
	7 - गीतसामान्यात् ।। 1-1-11 ।।
	''आत्मा वा इदमेक एवाग्र आसीत् नान्यत् किञ्चन मिषत् स ईक्षत लोकान्नु सृजा इति स इमान् लोकानसृजत'' ''तस्माद्वा एतसमादात्मन आकाशस्सम्भूतः आकाशाद्वायुः वायोरग्निः अग्नेरापः अद्भ्यः पृथिवी'' ''तस्य हवा एतस्य महतो भूतस्य निःश्वसितमेतद्यदृग्वेदः'' इत्यादिसृष्टिवाक्यानां या गतिः - प्रवृत्तिः तत्सामान्यात् समानार्थत्वात् अस्य वाक्यस्य । ततश्च सर्वेष्वपि कारणवाक्येषु चेतनस्यैव कारणत्वप्रतिपादनात् न सच्छब्दवाच्यं प्रधानम् ।
	इतश्च न प्रधानम् -
	8 - श्रुतत्वाच्च ।। 1-1-12 ।।
	श्रुतमेव ह्यम्यामुपनिषद्यस्य सच्छब्दवाच्यस्यात्मत्वेन नामरूपयोर्व्याकर्तृत्वं सर्वज्ञत्वं सर्वशक्तित्वं सर्वाधारत्वं अपतपाप्मत्वादिकं सत्यकामत्वं सत्यसंकल्पत्वच 'अनेन जीवेनात्मनानुप्रविश्य नामरूपे व्याकरवाणि' 'सन्मूलास्सोम्येमास्सर्वाः प्रजास्सदायतनास्सत्प्रतिष्ठा ऐतदात्म्यमिदं सर्वं तत्सत्यं सआत्मा'' ''यच्चास्येहास्ति यच्च नास्ति सर्वन्तदस्मिन् समाहितम्' 'तस्मिन् कामास्समाहिता एष आत्मा                                                                                                                                                                                                         पहतपाप्माविजरो विमृत्युर्विशोको र्विजिघत्सोपिपासस्सत्यकामस्सत्यसंकल्प' इति ।	
	
		














	
