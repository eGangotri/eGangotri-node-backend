श्रीगरुडमहापुराणम् - 42 
।। हरिरुवाच ।।
पवित्रारोपणं वक्ष्ये सिवस्याशिवनाशनम् ।।
आचार्य्यः साधकः कुर्य्यात्पुत्रकः समयी हर ।। 42.1 ।।
संवत्सरकृतां पूजां विघ्नेशो हरतेऽन्यथा ।।
आषाढे श्रावणे माघे कुर्य्याद्भाद्रपदेऽपि वा ।। 42.2 ।।
सौवर्णरौप्यताम्रं च सूत्रं कार्पासिकं क्रमात् ।।
ज्ञेयं कुजादौ संग्राह्यं कन्यया कर्त्तितं च यत् ।। 42.3 ।।
त्रिगुणं त्रिगुणीकृत्य ततः कुर्य्यात्पवित्रकम् ।।
ग्रन्थयो वामदेवेन सत्येन क्षालयेच्छिव ।। 42.4 ।।
अघोरेण तु संशोध्य बद्धस्तत्पुरुषाद्भवेत् ।।
धूपयेदीशमन्त्रेण तन्तुदेवा इति (मे) स्मृताः ।। 42.5 ।।
ॐ कारश्चन्द्रमा वह्निर्ब्रह्ना नागः शिखिध्वजः ।।
रविर्विष्णुः शिवः प्रोक्तः क्रमात्तन्तुषु देवताः ।। 42.6 ।।
अष्टोत्तरशतं कुर्य्यात्पञ्चाशत्पञ्चविंशतिम् ।।
रुद्रोऽत्तमादि विज्ञेयं मानं च ग्रन्थयो दश ।। 42.7 ।।
चतुरङ्गुलान्तराः स्युर्ग्रन्थिनामानि च क्रमात् ।।
प्रकृतिः पौरुषी वीरा चतुर्थो चापराजिता ।। 42.8 ।।
जया च विजया रुद्रा अजिता च सदाशिवा ।।
मनोन्मनी सर्वमुखी द्व्यङ्गुलाङ्गुलतोऽथवा ।। 42.9 ।।
रञ्जयेत्कुंकुमाद्यैस्तु कुर्य्याद्रन्धैः पवित्रकम् ।।
सप्तम्यां वा त्रयोदश्यां शुक्लपक्षे तथेतरे ।। 42.10 ।।
क्षीरादिभिश्च संस्नाप्य लिङ्गं गन्धादिभिर्यजेत् ।।
दद्याद्रन्धपवित्रं तु आत्मने ब्रह्मणे हर ।। 42.11 ।।
पुष्पं गन्धयुतं दद्यान्मूलेनेशानगोचरे ।।
पूर्वे च दण्डकाष्ठं तु उत्तरे चामलकीफलम् ।। 42.12 ।।
मृत्तिकां पश्चिमे दद्याद्दक्षिणे भस्म भूतयः ।।
नैर्ऋतेह्यगुरुं दद्याच्छिखामन्त्रेण मन्त्रवित् ।। 42.13 ।।
वायव्यां सर्षपं दद्यात्कवचेन वृषध्वज ।।
गृहं संवेष्ट्य सूत्रेण दद्याद्रन्धपवित्रकम् ।। 42.14 ।।
होमं कृत्वा ग्नेय दत्त्वा दद्याद्भूतबलिं तथा ।।
आमन्त्रितोऽसि देवेश गणैः सार्द्धं महेश्वर ।। 42.15 ।।
प्रातस्त्वां पूजयिष्यामि अत्र सन्निहितो भव ।।
निमन्त्र्यानेन तिष्ठेत्तु कुर्वन् गीतादिकं निशि ।। 42.16
मन्त्रितानि पवित्राणि स्थापयेद्देवपार्श्वतः ।।
स्नात्वादित्यं चतुर्दश्यां प्राग्रुद्रं च प्रपूजयेत् ।। 42.17 ।।
ललाटस्थं विश्वरूपं ध्यात्वात्मानं प्रपूजयेत् ।।
अस्त्रेण प्रोक्षितान्येवं हृदयेनार्चितान्यथ ।। 42.18 ।।
संहितामन्त्रितान्येव धूपितानि समर्पयेत् ।।
शिवतत्त्वात्मकं चादौ विद्यातत्त्वात्मकं ततः ।। 42.19 ।।
आत्मतत्त्वात्मकं पश्चाद्देवकाख्यं ततोऽर्चयेत् ।।
ॐ हौं हौं शिवतत्त्वाय नमः ।।
ॐ हीं(हीः) विद्यातत्त्वाय नमः ।। 42.20 ।।
ॐ हां (हौः) आत्मतत्त्वाय नमः ।।
ॐ हां हीं हूं क्षौं सर्वतत्त्वाय नमः ।।
कालात्मना त्वया देव यदॄष्टं मामके विधौ ।। 42.21 ।।
कृतं क्लिष्टं समुत्सृष्टं हुतं गुप्त च यत्कृतम् ।।
सर्वात्मनात्मना शम्भो पवित्रेण त्वदिच्छया ।। 42.22 ।।
पूरयपूरय मखव्रतं तन्नियमेश्वराय सर्वतत्त्वात्मकाय सर्वकारणपालिताय ॐ हां हीं हूं हैं हौं शिवाय नमः ।। 42.23 ।।
पूर्वैरनेन यो दद्यात्पवित्राणां चतुष्टयम् ।।
दत्त्वा वह्नेः (वरे) पवित्रं च गुरवे दक्षिणां दिशेत् ।। 42.24 ।।
बलिं दत्त्वा द्विजान् भोज्य चण्डं प्राच्यै विसर्जयेत् ।। 42.25 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शिवपवित्रारोपणं नाम द्विचत्वारिंशोऽध्यायः ।। 42 ।।

श्रीगरुडमहापुराणम् - 43 
हरिरुवाच ।।
पवित्रारोपणं वक्ष्ये भुक्तिमुक्तिप्रदं हरेः ।।
पुरा देवासुरे युद्धे ब्रह्माद्याः शरणं ययुः ।। 43.1 ।।
विष्णुश्च तेषां देवानां ध्वजं ग्रैवेयकं ददौ ।।
एतौ दृष्ट्वा विनङ््क्ष्यन्ति दानवानब्रवीद्धरिः ।। 43.2 ।।
विष्णूक्ते ह्यब्रवीन्नागो वासुकेरनुजस्तदा ।।
वृणीत च वपित्राख्यं वरं चेदं वृषध्वज ।। 43.3 ।।
ग्रैवेयं हरिदत्तं तु मन्नाम्ना ख्यातिमेष्यति ।।
इत्युक्ते तेन ते देवास्तन्नाम्ना तद्वरं विदुः ।। 43.4 ।।
प्रावृट््काले तु ये मर्त्त्या नार्चिष्यन्ति पवित्रकैः ।।
तेषां सांवत्सरी पूजा विफला च भविष्यति ।। 43.5 ।।
तस्मात्सर्वेषु देवेषु पवित्रारोपणं क्रमात् ।।
प्रतिपत्पौर्णमास्यान्ता यस्य या तिथिरुच्यते ।। 43.6 ।।
द्वादश्यां विष्णवे कार्य्यं शुक्ले कृष्णेऽथ वा हर ।।
व्यतीपातेऽयने चैव चन्दरसूर्य्यग्रहे शिव ।। 43.7 ।।
विष्णवे वृद्धिकार्य्ये च गुरोरागमने तथा ।।
नित्यं पवित्रमुद्दिष्टं प्रावृट््काले त्ववश्यकम् ।। 43.8 ।।
कौशेयं पट्टसूत्रं वा कार्पासं क्षौममेव वा ।।
कुशसूत्र द्विजानां स्याद्राज्ञा कौशेयपट्टकम् ।। 43.9 ।।
वैश्यानां चीरणं क्षौमं शूद्राणां शणवल्कजम् ।।
कार्पासं पद्मजं चैव सर्वेषां शस्तमीश्वर ।। 43.10 ।।
ब्राह्मण्या कर्त्तितं सूत्रं त्रिगुणं त्रिगुणीकृतम् ।।
ॐ कारोऽथ शिवः सोमो ह्यग्निर्ब्रह्या फणी रविः ।। 43.11 ।।
विघ्नेशो विष्णुरित्येते स्थितास्तन्तुषु देवताः ।।
ब्रह्मा विष्णुश्च रुद्रश्च त्रिसूत्रे देवताः स्मृताः ।। 43.12 ।।
सौवर्णे राजते ताम्रे वैणवे मृन्मये न्यसेत् ।।
अंगुष्ठेन चतुः षष्टिः श्रेष्ठं मध्यं तदर्द्धतः ।। 43.13 ।।
तदर्द्धा तु कनिष्ठा स्यात्सूत्रमष्टोत्तरं शतम् ।।
उत्तमं मध्यमं चैव कन्यसं पूर्ववत्क्रमात् ।। 43.14 ।।
उत्तमोंऽगुष्ठमानेन मध्यमो मध्यमेन तु ।।
कन्यसे च कनिष्ठेन अंगुल्या ग्रन्थयः स्मृताः ।। 43.15 ।।
विमाने स्थण्डिले चैव एतत्सामान्यलक्षणम् ।।
शिवोद्धृतं पवित्रं तु प्रतिमायां च कारयेत् ।। 43.16 ।।
हृन्नाभिरू(रु) रुमाने च जानुभ्यामवलम्बिनी ।।
अष्टोत्तरसहस्त्रेण चत्वारो ग्रन्थयः स्मृताः ।। 43.17 ।।
षट््त्रिं(ड्विं) शच्च चतुर्विशद्द्वादश ग्रन्थयोऽथवा ।।
उत्तमादिषु विज्ञेयाः पर्वभिर्वा पवित्रकम् ।। 43.18 ।।
चर्चितं कुंकुमेनैव हरिद्राचन्दनेन वा ।।
सोपवासः पवित्रन्तु पात्रस्थमधिवासयेत् ।। 43.19 ।।
अश्वत्थपत्रपुटके अष्टदिक्षु निवेशितम् ।।
दण्डकाष्ठं कुशाग्रं च पूर्वे सङ्कर्षणेन तु ।। 43.20 ।।
रोचनाकुंकुमेनव प्रद्युम्नेन तु दक्षिणे ।।
युद्धार्थो फलसिद्ध्यर्थमनिरुद्धेन पश्चिमे ।। 43.21 ।।
चन्दनं नीलयुक्तं च तिलभस्माक्षतं तथा ।।
आग्नेयादिषु कोणेषु श्र्यादीनां तु क्रमान्न्यसेत् ।। 43.22 ।।
पवित्रं वासुदेवेन अभिमन्त्र्य सकृत्सकृत्् ।।
दृष्ट्वा पुनः प्रपूज्याथ वस्त्रेणाच्छाद्य यत्नतः ।। 43.23 ।।
देवस्य पुरतः स्थाप्यं प्रतिमामण्डलस्य वा ।।
पश्चिमे दक्षिणे चैव उत्तरे पूर्ववत्क्रमात् ।। 43.24 ।।
ब्राह्मादींश्चापि संस्थाप्य कलशं चापि पूजयेत् ।।
अस्त्रेण मण्डलं कृत्वा नैवेद्यञ्च समर्पयेत् ।। 43.25 ।।
अधिवास्य पवित्रं तु त्रिसूत्रेण नवेन वा (च) ।।
वेदिकां वेष्टयित्वा तु आत्मानंम कलशं घृतम् ।। 43.26 ।।
अग्निकुण्डं विमानं च मण्डपं गृहमेव च ।।
सूत्रमेकं तु संगृह्य दद्याद्देवस्य मृर्धानि ।। 43.27 ।।
दत्त्वा पठेदिमं मन्त्रं पूजयित्वा महेश्वरम् ।।
आवाहितोऽसि देवेश पूजार्थं परमेश्वर ।। 43.28 ।।
तत्प्रभातेऽर्चयिष्यामि सामग्याः सन्निधौ भव ।।
एकरात्रं त्रिरात्रं वा अधिवास्य पवित्रकम् ।। 43.29 ।।
रात्रौ जागरणं कृत्वा प्रातः संपूज्य केशवम् ।।
आरोपयेत्क्रमेणैव ज्येष्ठमध्यकनीयसम् ।। 43.30 ।।
धूपयित्वा पवित्रं तु मन्त्रेणैवाभिमंत्रयेत् ।।
प्रजप्तग्रन्थिकं चैव पूजयेत्कुसुमादिभिः ।। 43.31 ।।
गायत्त्र्या चार्चितं तेन देवं संपूज्य दापयेत् ।।
समं पुत्रकलत्राद्यैः सूत्रपुच्छं तु धारयेत् ।। 43.32 ।।
विशुद्धग्रंथिकं रम्यं महापातकनाशनम् ।।
सर्वपापक्षयं देव तवाग्रे धारयाम्यहम् ।। 43.33 ।।
एवं धूपादिनाभ्यर्च्य मध्यमादीन्त्समर्पयेत् ।।
पवित्रं वैष्णवं तेजः सर्वपातकनाशनम् ।। 43.34 ।।
धर्मकामार्थसिद्ध्यर्थं स्वकंठे धारयाम्यहम् ।।
वनमालां समभ्यर्च्य स्वेन मन्त्रेण दापयेत् ।। 43.35 ।।
नैवेद्यं विविधं दत्त्वा कुसुमादेर्बलिं हरेत् ।।
अग्निं संतर्प्य तत्रापि द्वादशांगुलमानतः ।। 43.36 ।।
अष्टोत्तरशतेनैव दद्यादेकपवित्रकम् ।।
आदौ दत्त्वार्घ्यमादित्ये तत्र चैकं पवित्रकम् ।। 43.37 ।।
विष्वक्सेनं ततः प्रार्च्य सुरुमर्घ्यादिभिर्हर ।।
देवस्याग्रे पठेन्मन्त्रं कृतांजलिपुटः स्थितः ।। 43.38 ।।
ज्ञानतोऽज्ञानतो वापि पूजनादि कृतं मया ।।
तत्सर्वं पूर्णमेवास्तु त्वत्प्रसादात्सुरेश्वर ।। 43.39 ।।
मणिविद्रुममालभिर्मन्दारकुसुमादिभिः ।।
इयं सांवत्सरी पूजा तवास्तु गरुडध्वज ।। 43.40 ।।
वनमाला यथा देव कौस्तुभं सततं हृदि ।।
तद्वत्पवित्रं तन्तूनां मालां त्वं हृदये धर ।। 43.41 ।।
एवं प्रार्थ्य द्विजान् भोज्य दत्त्वा तेभ्यश्च दक्षिणाम् ।।
विसर्जयेत्तु तेनैव सायाह्ने त्वपरेऽहनि ।। 43.42 ।।
सांवत्सरीमिमां पूजां सम्पाद्य विधिवन्मया ।।
व्रजेः पवित्रकेदानीं विष्णुलेकं विसर्जितः ।। 43.43 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपवित्रारोपणं नाम त्रिचत्वारिंशोऽध्यायः ।। 43 ।।

श्रीगरुडमहापुराणम् - 44 
हरिरुवाच ।।
पूजयित्वा पवित्राद्यैर्ब्रह्म ध्यात्वा हरिर्भवेत् ।।
ब्रह्मध्यानं प्रवक्ष्यामि मायायन्त्रप्रमर्दकम् ।। 44.1 ।।
यच्छेद्वाङ्मनसं प्राज्ञस्तं यजेज्ज्ञानमात्मनि ।।
ज्ञानं महति संयच्छेद्य इच्छेज्ज्ञानमात्मानि ।। 44.2 ।।
देहेन्द्रियमनोबुद्धिप्राणाहंकरावर्जितम् ।।
वर्जितं भूततन्मात्रैर्गुणजन्माशनादिभिः ।। 44.3 ।।
स्वप्रकाशं निराकारं सदानं दमनादि यत् ।।
नित्यं शुद्धं बुद्धमृद्धं सत्यमानन्दमद्वयम् ।। 44.4 ।।
तुरीयमक्षरं ब्रह्म अहमस्मि परं पदम् ।।
अहं ब्रह्मेत्यवस्थानं समाधिरपि (रिति) गीयते ।। 44.5 ।।
आत्मानं रथिनं विद्धि शरीरं रथमेव तु ।।
बुद्धिं च सारथिं विद्धि मनः प्रग्रहमेव च ।।
इंद्रियाणि हयानाहुर्विषयास्तेषु गोचराः ।। 44.6 ।।
आत्मेंद्रियमनोयुक्तो भोक्तेत्यार्मनीषिणः ।।
यस्तु विज्ञान बाह्मेन युक्तेन मनसा सदा ।। 44.7 ।।
स तु तत्पदमाप्नोति स हि भूयो न जायते ।।
विज्ञानसारथिर्यस्तु मनः प्रग्रहवान्नरः ।। 44.8 ।।
स्वर्धुन्याः पारमाप्नोति तद्विष्णोः परमं पदम् ।।
अहिंसादिर्यमः प्रोक्तः शौचादिर्नियमः स्मृतः ।। 44.9 ।।
आसनं पद्मकाद्युक्तं प्राणायामो मरुज्जयः ।।
प्रत्याहा रो जयः प्रोक्तो ध्यानमीश्वरचिन्तनम् ।। 44.10 ।।
मनोधृतिर्धारणा स्थात्समाधिर्ब्रह्मणि स्थितिः ।।
पूर्वं चेतः स्थिरं न स्यात्ततोमूर्त्तिं विचिन्तयेत् ।। 44.11 ।।
हृत्पद्मकर्णिकामध्ये शंखचक्रगदाब्जवान् ।।
श्रीवत्सकौस्तुभयुतो वनमालाश्रिया युतः ।। 44.12 ।।
नित्यः शुद्धो भूतियुक्तः सत्यानन्दाह्वयः परः ।।
आत्माहं परमं ब्रह्म परमं ज्योतिरेव तु ।। 44.13 ।।
चतुर्विशतिमूर्त्तिः स शालग्रामशिलास्थितः ।।
द्वारकादिशिलासंस्थो ध्येयः पूज्योऽप्यहं च सः ।। 44.14 ।।
मनसोऽभीप्सितं प्राप्य देवो वैमानिको भवेत् ।।
निष्कामो मुक्तिमाप्नोति मूर्त्तिं ध्याययंस्तुवञ्जपन् ।। 44.15 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ब्रह्ममूर्तिध्याननिरूपणं नाम चतुश्चत्वारिंशोऽध्यायः ।। 44 ।।

श्रीगरुडमहापुराणम् - 45 
हरिरुवाच ।।
प्रसंगात्कथयिष्यामि शालग्रामस्य लक्षणम् ।।
शालग्रामशिलास्पर्शात्कोटिजन्माघनाशनम् ।। 45.1 ।।
शखचक्रगदापद्मी (हस्तः) (केशवाख्यो) गदाधरः ।।
सब्जकौमादकीचक्रशंखी (नारायणो) विभुः ।। 45.2 ।।
सचक्रशंखाब्जगदो (माधवः) श्रीगदाधरः ।।
गदब्जशंखचक्री वा (गोविन्दो)ऽर्च्यो गदाधरः ।। 45.3 ।।
पद्मशंखारिगादिने (विष्णुरूपाय) ते नमः ।।
सशंखाब्जगदाचक्र (मधुसूदनमूर्त्तये) ।। 45.4 ।।
नमो गदारिशंखाब्जयुक्त(त्रैविक्रमाय) च ।।
सारिकौमोदकीपद्मशंख(वामनमूर्त्तये) ।। 45.5 ।।
चक्राब्जशंखगादिने नमः (श्रीधरमूर्त्तये) ।।
(हृषीकेशाया)ऽब्जगदाशंखिने चक्रिणे नमः ।। 45.6 ।।
साब्जचक्रगदाशङ्ख(पद्मनाभस्वरूपिणे) ।।
शङ्खचक्रगदापद्मिन् (दामोदर) मनोनमः ।। 45.7 ।।
सारिशङ्खगदाब्जाय (वासुदेवाय) वै नमः ।।
शङ्खाब्जचक्रगादिने नमः (सङ्कर्षणाय) च ।। 45.8 ।।
सुशंखसुगदाब्जारिधृते (प्रद्युम्नमूर्त्तये) ।। 
नमो(ऽनिरुद्धाय) गदाशंखाब्जारीविधारिणे ।। 45.9 ।।
साब्जशंखगदाचक्र(पुरुषोत्तममूर्त्तये) ।।
नमो(ऽधोक्षजरूपाय) गदाशंखारिपद्मिने ।। 45.10 ।।
(नृसिंहमूर्त्तये) पद्मगदाशंखारिधारिणे ।।
पद्मारिशंखगदिने नमोऽ(स्त्वच्युतमूर्त्तये) ।। 45.11 ।।
सशंकचक्राब्जगदं (जनार्दन) मिहानये ।।
(उपेंद्रः) सगदः सारिः पद्मशङ््खिन्नमोनमः ।। 45.12 ।।
सुचक्राब्जगदाशङ््खयुक्ताय (हरिमूर्त्तये) ।।
सगदाब्जारिशङ््खाय नमः (श्रीकृष्णमूर्त्तये) ।। 45.13 ।।
शालग्रामशिलाद्वारगतलग्नद्विचक्रधृक्् ।।
शुक्लाभो(वासुदेवाख्यः) सोऽव्याद्वः श्रीगदाधरः ।। 45.14 ।।
लग्नद्विचक्रो रक्ताभः पूर्वभागस्तुपुष्कलः ।।
संकर्षणोऽथ(प्रद्युम्नः) सूक्ष्मचक्रस्तु पीतकः ।। 45.15 ।।
स दीर्घः सशिरश्छिद्रो यो(ऽनिरुद्धस्तु) वर्तुलः ।।
नीलो द्वारि त्रिरेखश्च अथ (नारायणो)ऽसितः ।। 45.16 ।।
मध्ये गादकृती रेखा नाभिचक्रो (क्र) महोन्नतः ।।
पृथुवक्षा (नृसिंहो) वः कपिलोऽव्यात्त्रिबिन्दुकः ।। 45.17 ।।
अथवा पञ्चबिन्दुस्तत्पूजनं ब्रह्मचारिणः ।।
(वराहः) शक्तिलिंगोऽव्याद्विषमद्वयचक्रकः ।। 45.18 ।।
नीलस्त्रिरेखः स्थूलोऽथ (कूर्ममूर्त्तिः स बिन्दुमान् ।।
(कृष्णः) स वर्त्तुलावर्त्तः पातु वो नतपृष्ठकः ।। 45.19 ।।
(श्रीधरः) पञ्चरेखोऽव्या (द्वनमाली) गादाङ्कितः ।।
(वामनो) वर्त्तुलो ह्रस्वो वा (रा) मचक्रः सुरेश्वरः ।। 45.20 ।।
नानावर्णोऽनेकमूर्त्तिर्नागभोगी (त्वनन्तकः) ।।
स्थूलो (दामोदरो) नीलो मध्येवक्रः सुनीलकः ।। 45.21 ।।
संकीर्णद्वारकः सोऽव्यादथ ब्रह्मा सुलोहितः ।।
सदीर्घरेखः सुषिर एकचक्राम्बुजः पृथुः ।। 45.22 ।।
पृथुच्छिद्रः स्थूलचक्रः(कृष्णो) (विष्णुश्च) बिल्ववत् ।।
(हयग्रीवो) ऽङ्कुशाकारः पञ्चरेखः सकौस्तुभः ।। 45.23 ।।
(वैकुण्ठो मणिरत्नाभ एकचक्राम्बुजोऽसितः ।।
(मत्स्यो) दीर्घोऽम्बुजाकारो द्वाररेखश्च पातु वः ।। 45.24 ।।
रामचक्रो दक्षरेखः श्यामोवोऽव्या (त्त्रिविक्रमः) ।।
शालग्रामे द्वारकायां स्थिताय गदिन नमः ।। 45.25 ।।
एकद्वारश्चतुश्चक्रो वनमालाविभूषितः ।।
स्वर्णरेखासमायुक्तो गोष्पदेन विराजितः ।। 45.26 ।।
कदम्बकुसुमाकारो (लक्ष्मीनारायणो)ऽवतु ।।
एकेन लक्षितो योव्याद्रदाधारी (सुदर्शनः) ।। 45.27 ।।
(लक्ष्मीनारायणो) द्वाभ्यांत्रिभिर्मूर्त्ति(स्त्रिविक्रमः) ।।
चतुर्भिश्च (चतुर्व्यूहो) (वासुदेवश्च) पञ्चभिः ।। 45.28 ।।
(प्रद्युम्नः) षडूभिरेव स्यात् (संकर्षण) इतस्ततः ।।
(पुरुषोत्तमो)ऽष्टभिः स्या(न्नवव्यूहो) नवांकितः ।। 45.29 ।।
(दशावतारो) दशभिरनिरुद्धोऽवतादथ ।।
(द्वादशात्मा) द्वादशबिरत ऊर्द्ध्व(मनन्तकः) ।। 45.30 ।।
विष्णोर्मूर्त्तिमयं स्तोत्रं यः पठेत्स दिवं व्रजेत् ।।
(ब्रह्मा) चतुर्मुखो दण्डी कमण्डलुयुगान्वितः ।। 45.31 ।।
(महेश्वरः) प्रञ्चवक्रो दशबाहुर्वृषध्वजः ।।
यथायुधस्तथा गौरी चण्डिका च सरस्वती ।। 45.32 ।।
महालक्ष्मीर्मातरश्च पद्महस्तो (दिवाकरः) ।।
गजास्यश्च गणः स्कन्दः षण्मुखोनेकधा गुणाः ।। 45.33 ।।
एतेऽर्चिताः स्थापिताश्च प्रासादे वास्तुपूजिते ।।
धर्मार्थकाममोक्षाद्याः प्राप्यन्ते पुरुषेण च ।। 45.34 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शालग्राममूर्त्तिलक्षणं नाम पञ्चचत्वारिंशोऽध्यायः ।। 45 ।।

श्रीगरुडमहापुराणम् - 46 
हरिरुवाच ।।
वास्तुं संक्षेपतो वक्ष्ये गृहादौ विघ्ननाशनम् ।।
ईसानकोणादारभ्य ह्येकाशीतिपदे यजेत् ।। 46.1 ।।
ईशाने च शिरः पादौ नैर्ऋतेऽग्न्यनिले करौ ।।
आवासवासवेश्मादौ पुरे ग्रामे वणिक्पथे ।। 46.2 ।।
प्रासादारामदुर्गेषु देवालयमठेषु च ।।
द्वाविंशति सुरान्बाह्ये तदन्तश्च त्रयोदश ।। 46.3 ।।
ईशश्चैवाथ पर्जन्यो जयन्तः कुलिशायुधः ।।
सूर्य्यः सत्यो भृगुश्चैव आकाशो वायुरेव च ।। 46.4 ।।
पूषा च वितथश्चैव ग्रहक्षेत्रयमावुभौ ।।
गन्धर्वो भृगुराजस्तु मृगः पितृगणस्तथा ।। 46.5 ।।
दौवारिकोऽथ सुग्रीवः पुष्पदन्तो गणाधिपः ।।
असुरः शेषपापौ (दौ) च रोगो।डहिमुख (ख्य) एव च ।। 46.6 ।।
भल्लाटः सोमसर्पौ च अदितिश्चदितिस्तथा ।।
बहिर्द्वात्रिंशदेते तु तदन्तश्चतुरः श्रृणु ।। 46.7 ।।
ईशानादिचतुष्कोणसंस्थितान्पूजयेद्धुधः ।।
आपश्चैवाथ सावित्री जयो रुद्रस्तथैव च ।। 46.8 ।।
मध्ये नवपदे ब्रह्मा तस्याष्ठौ च समीपगान् ।।
देवानेकोत्तरानेतान्पूर्वादौ नामतः श्रृणु ।। 46.9 ।।
अर्य्यमा सविता चैव विवस्वान्विबुधाधिपः ।।
मित्रोऽथ राजयक्ष्मा च तथा पृथ्वीधरः क्रमात् ।। 46.10 ।।
अष्टमश्चापवत्सश्च परितो ब्रह्मणः स्मृताः ।।
ईशानकोणादारभ्य दुर्गे च (र्ज्ञेयो) वंश उच्यते ।। 46.11 ।।
आग्नेयकोणादारभ्य वंशो भवति दुर्द्धरः ।।
अदितिं हिमवन्तं च जयन्तं च इदं त्रयम् ।। 46.12 ।।
नायिका कालिका नाम शक्राद्रन्धर्वगाः पुनः ।।
वास्तुदेवान्पूजयित्वा गृहप्रासादकृद्भवेत् ।। 46.13 ।।
सुरेज्यः पुरतः कार्यो यस्याग्नेय्यां महानसम् ।।
कपिनिर्गमने (णी) ? येन पूर्वतः सत्रमण्डपम् ।। 46.14 ।।
गन्धपुष्पगृहं कार्य्यमैशान्यां पट्टसंयुतम् ।।
भाण्डागारं च कौबेर्य्यां गोष्ठागारं च वायवे ।। 46.15 ।।
उदगाश्रयं च वारुण्यां वातायनसमन्वितम् ।।
समित्कुशेन्धनस्थानमायुधानां च नैर्ऋते ।। 46.16 ।।
अभ्यागतालयं रम्यसशय्यासनापदुकम् ।।
तोयाग्निदीपसद्भृत्यैर्युक्तं दक्षिणतो भवेत् ।। 46.17 ।।
गृहान्तराणि सर्वाणि सजलैः कदलीगृहैः ।।
पंचवर्णैश्च कुसुमैः शोभितानि प्रकल्पयेत् ।। 46.18 ।।
प्राकारं तद्वहिर्दद्यात्पञ्चहस्तप्रमाणतः ।।
एवं विष्ण्वाश्रमं कुर्य्याद्वनैश्चोपवनैर्युतम् ।। 46.19 ।।
चतुः षष्टिपदो वास्तुः प्रासादादौ प्रपूजितः ।।
मध्ये चतुष्पदो ब्रह्मा द्विप दास्त्वर्य्यमादयः ।। 46.20 ।।
कर्णे चैवाथ शिख्याद्यास्तथा देवाः प्रकीर्त्तिताः ।।
तेभ्यो ह्युभयतः सार्द्धादन्येऽपि द्विपदाः सुराः ।। 46.21 ।।
चतुः षष्टिपदा देवा इत्येवं परिकीर्त्तिताः ।।
चरकी च विदारी च पूतना पापराक्षसी ।। 46.22 ।।
ईशानाद्यास्ततो बाह्ये देवाद्या हेतुकादयः ।।
हैतुकस्त्रिपुरान्तश्च अग्निवेतालकौ यमः ।। 46.23 ।।
अग्निजिह्वः कालकश्च करालो ह्यकपादकः ।।
ऐशान्यां भीमरूपस्तु पाताले प्रेतनायकः ।। 46.24 ।।
आकाशे गन्धमाली स्यात्क्षेत्रपालांस्ततो यजेत् ।।
विस्ताराभिहतं दैर्घ्यं राशिं वास्तोस्तु कारयेत् ।। 46.25 ।।
कृत्वा च वसुभिर्भागं शेषं बद्धा यमादिशेत् ।।
पुनर्गुणितमष्टाभिर्ऋभागं तु भाजयेत् ।। 46.26 ।।
यच्छेषं तद्भवेदृक्षं भागैर्हृत्वाव्ययं भवेत् ।।
ऋक्षं चतुर्गुणं कृत्वा नवभिर्भागहारितम् ।। 46.27 ।।
शेषमंशं विजानीयाद्देवलस्य मतं यथा ।।
अष्टाभिर्गुणितं पिण्डं षष्टिभिर्भागाहरितम् ।। 46.28 ।।
यच्छेषं तद्भवेज्जीवं मरणं भतहारितम् ।।
वास्तुक्रोडे गृहं कुर्य्यान्न पृष्ठे मानवः सदा ।। 46.29 ।।
वामपार्श्वेन स्वापिति नात्र कार्य्या विचारणा ।।
सिंहकन्यातुलायां च द्वारं शुध्येदथोत्तरम् ।। 46.30 ।।
एवं च वृश्चिकादौ स्यात्पूर्वदक्षिणपश्चिमम् ।।
द्वारं दीर्घार्द्धविस्तारं द्वाराण्यष्टौ स्मृतानि च ।। 46.31 ।।
सन्तानप्रेष्यनीचत्वं स्वयानं स्वर्णभूषणम् ।।
सुतहीनं तु रौद्रेण वीर्य्यघ्नं दक्षिणे तथा ।। 46.32 ।।
वह्नौ बधश्चायुर्वृद्धिंपुत्त्रलाभसुतृप्तिदः ।।
धनदे नृपपीडादमर्थघ्नं रोगदं जले ।। 46.33 ।।
नृपभी तिर्मृतापत्यं ह्यनपत्यं न वैरदम् ।।
अर्थदं चार्थहान्यै च दोषदं पुत्रमृत्युदम् ।। 46.34 ।।
द्वाराण्युत्तरसंज्ञानि पूर्वद्वाराणि वच्म्यहम् ।।
अग्निभीतिर्बहु कन्याधनसम्मानकोपदम् ।। 46.35 ।।
राजघ्नं कोपदं पूर्वे फलतो द्वारमीरितम् ।।
ईशानादौ भवेत्पूर्वमग्नेय्यादौ तु दक्षिणम् ।। 46.36 ।।
नैर्ऋत्यादौ पश्चिमं स्याद्वायव्यादौ तु चोत्तरम् ।।
अष्टभागे कृते भागे द्वाराणां च फलाफलम् ।। 46.37 ।।
अश्वत्थप्लक्षन्यग्रोधाः पूर्वादौ स्यादुदुम्बरः ।।
गृहस्य शोभनः प्रोक्त ईशाने चैव साल्मलिः ।।
पूजितो विग्नहारी स्यात्प्रासादस्य गृहस्य च ।। 46.38 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वास्तुमानलक्षणं नाम षट््चत्वारिंशोऽध्यायः ।। 46 ।।

श्रीगरुडमहापुराणम् - 47
सूत उवाच ।।
प्रासादानां लक्षणं च वक्ष्ये शौनक तच्छृणु ।।
चतुः षष्टिपदं कृत्वा दिग्विदिक्षूपलक्षितम् ।। 47.1 ।।
चतुष्कोणं चतुर्भिश्च द्वाराणि सूर्य्यसंख्यया ।।
चत्वारिंशाष्टबिश्चैव भित्तीनां कल्पना भवेत् ।। 47.2 ।।
ऊर्द्ध्वक्षेत्रसमा जंघा जंघार्धद्विगुणं भवेत् ।।
गर्भविस्तारविस्तीर्णः शुकाङ््घ्रिश्च विधीयते ।। 47.3 ।।
तत्त्रिभागेन कर्त्तव्यः पञ्चभागेन वा पुनः ।। 
निर्गमस्तु शुकाङ््घ्रेश्च उच्छ्रायः शिखरार्द्धगः ।। 47.4 ।।
चतुर्द्धा शिखरं कृत्वा त्रिभागे वेदिबन्धनम् ।।
चतुर्थे पुनरस्यैव कण्ठमामूलसाधनम् ।। 47.5 ।।
अथ वापि समं वास्तुं कृत्वा षोडशभागिकम् ।।
तस्य मध्ये चतुर्भागमादौ गर्भं तु कारयेत् ।। 47.6 ।।
चतुर्भागेन भित्तीनामुच्छ्रायः स्यात्प्रमाणतः ।। 47.7 ।।
द्विगुणः शिखरोच्छ्रायो भित्त्युच्छायाच्च मानतः ।।
शिखरार्द्धस्य चैर्द्धेन विधेयास्तु प्रदक्षिणाः ।। 47.8 ।।
चतुर्दिक्षु तथा ज्ञेयो निर्गमस्तुः तथा बुधैः ।।
पञ्चभागेन संभज्य गर्भमानं विचक्षणः ।। 47.9 ।।
भागमेकं गृहीत्वा तु निर्गमं क्लपयेत्पुनः ।।
गर्भसूत्रसमो भागादग्रतो मुखमण्डपः ।। 47.10 ।।
एतत्सामान्यमुद्दिष्टं प्रासादस्य हि लक्षणम् ।।
लिंगमानमथो वक्ष्ये पीठो लिंगसमो भवेत् ।। 47.11 ।।
द्विगुणेन भवेद्रर्भः समन्ताच्छौनक ध्रुवम् ।। 
तद्द्विधा च भवेद्भीतिर्जंघा तद्विस्तरार्द्धगा ।। 47.12 ।।
द्विगुणं शिखरं प्रोक्तं जंघायाश्चैव शौनक ।।
पीठगर्भावरं कर्म तन्मानेन शुकाङ््घ्रिकम् ।। 47.13 ।।
नि र्गमस्तु समाख्यातः शेषं पूर्ववदेव तु ।।
लिंगमानं स्मृतं ह्येतद्द्वारमानमथोच्यते ।। 47.14 ।।
कराग्रं वेदवत्कृत्वा द्वारं भागाष्टमं भवेत् ।।
विस्तरेण समाख्यातं द्विगुणंस्वेच्छया भवेत् ।। 47.15 ।।
द्वारवत्पीठमध्ये तु शेषं सुषिरकं भवेत् ।।
पादिकं शेषिकं भित्तिर्द्वारार्द्धेन परिग्रहात् ।। 47.16 ।।
तद्विस्तारसमा जंघा सिखरं द्विगुणं भवेत् ।।
शुकाङ््घ्रिः पूर्ववज्ज्ञेया निर्गमोच्छ्रायकं भवेत् ।। 47.17 ।।
मण्डपे मानमेतत्तु स्वरूपं चापरं वदे ।।
त्रैवेदं कारयेत्क्षेत्रं यत्र तिष्ठन्ति देवताः ।। 47.18 ।।
इत्थं कृतेन मानेन बाह्यभागविनिर्गतम् ।।
नेमिः पादेन विस्तीर्णा प्रासादस्य समन्ततः ।। 47.19 ।।
गर्भं तु द्विगुणं कुर्य्यान्नेम्या मानं भवेदिह ।।
स एव भित्तेरुत्सेधो शिखरो द्विगुणो मतः ।। 47.20 ।।
प्रासादानां च वक्ष्यामि मानं योनिं च मानतः ।। 
वैराजः पुष्पकाख्यश्च कैलासो मालिकाह्वयः ।। 47.21 ।।
त्रिविष्टपं च पञ्चैते प्रासादाः सर्वयोनयः ।।
प्रथमश्चतुरश्रो हि द्वितीयस्तु तदायतः ।। 47.22 ।।
वृत्तो वृत्तायतश्चान्योऽष्टाश्रश्चेह च पञ्चमः ।।
एतेभ्य एव सम्भूताः प्रासादाः सुमनोहराः ।। 47.23 ।।
सर्वप्रकृतिभूतेभ्यश्चत्वारिंशत्तथैव च ।।
मेरुश्च मन्दरश्चैव विमानश्च तथापरः ।। 47.24 ।।
भद्रकः सर्वता भद्रो रुचको नन्दनस्तथा ।।
नन्दिवर्द्धनसंज्ञश्च श्रीवत्सश्च नवेत्यमी ।। 47.25 ।।
चतुरश्राः समुद्भूता वैराजादिति गम्यताम् ।।
वलभी गृहराजश्च शा लागृहं च मन्दिरम् ।। 47.26 ।।
विमानं च तथा ब्रह्ममंदिरं भवनं तथा ।।
उत्तम्भं शिबिका वेश्म नवैते पुष्पकोद्भवाः ।। 47.27 ।।
वलयो दुन्दुभिः पद्मो महापद्मस्तथापरः ।।
मुकुली चास्य उष्णीषी शंखश्च कलशस्तथा ।। 47.28 ।।
गुवावृक्षस्तथान्यश्च वृत्ताः कैलाससम्भवाः ।।
गजोऽथ वृषभो हंसो गरुडः सिंहनामकः ।। 47.29 ।।
भूमुखो भूधरश्चैव श्रीजयः पृथिवीधरः ।।
वृत्तायताः समुद्भूता नवैते मणिकाह्वयात् ।। 47.30 ।।
वज्रं चक्रं तथान्यच्च मुष्टिकं वभ्रुसंज्ञितम् ।।
वक्रः स्वस्तिकखड्गौ च गदा श्रीवृक्ष एव च ।। 47.31 ।।
विजयो नामतः श्वेतस्त्रिविष्टिपसमुद्भवाः ।।
त्रिकोणं पद्ममर्द्धेन्दुश्चतुष्कोणं द्विरष्टकम् ।। 47.32 ।।
यत्र तत्र विधातव्यं संस्थानं मण्डपस्य तु ।।
राज्यं च विभवश्चैवः ह्यायुर्वर्द्वनमेव च ।। 47.33 ।।
पुत्रलाभः स्त्रियः पुष्टिस्त्रिकोणादिक्रमाद्भवेत् ।।
कुर्य्याद्धजादिकं ख्यातद्वारि गर्भगृहं तथा ।। 47.34 ।।
मण़्डपः समसंख्याभिर्गुणितः सूत्रकस्तथा ।।
मण्डपस्य चतुर्थांशाद्भद्रः कार्य्यो विजानता ।। 47.35 ।।
स्पर्धागवाक्षकोपेतो निर्गवाक्षोऽथ वा भवेत् ।।
सार्द्धभित्तिप्रमाणेन भितिमानेन वा पुनः ।। 47.36 ।।
भित्तेर्द्वैगुण्यतो वापि कर्त्तव्या मण्डपाः क्रचित् ।।
प्रासादे मञ्चरी कार्य्या चित्रा विषमभूमिका ।। 47.37 ।।
परिमाणविरोधेन रेखावैषम्यभूषिता ।।
आधारस्तु चतुर्द्धारश्चतुर्मण्डपशोभितः ।। 47.38 ।।
शतश्रृङ्गसमायुक्तो मेरुः प्रासाद उत्तमः ।।
मण्डपास्तस्य कर्त्तव्या भद्रैस्त्रिभिरलङ्कृताः ।। 47.39 ।।
घचनाकारमानानां भिन्नाभिन्ना भवन्ति ते ।।
कियन्तो येषु चाधारा निराधाराश्च केचन ।। 47.40 ।।
प्रतिच्छन्दकभेदेन प्रासादाः सम्भवन्ति ते ।।
अन्योन्यासंकरास्तेषां घटनानामभेदतः ।। 47.41 ।।
देवतानां विशेषाय प्रासादा बहवः स्मृताः ।।
प्रासादे नियमो नास्ति देवतानां स्वयम्भुवाम् ।। 47.42 ।।
तानेव देवतानां च पूर्वमानेन कारयेत् ।।
चतुरश्रायतास्तत्त्र चतुष्कोणसमन्विताः ।। 47.43 ।।
चन्द्रशालान्विता कार्य्या भेरीशिखरसंयुता ।।
पुरतो वाहनानां च कर्त्तव्या लग्न(घु) मण्डपाः ।। 47.44 ।।
नाट्यशाला च कर्त्तव्या द्वारदेशसमाश्रया ।।
प्रसादे देवतानां च कार्य्या दिक्षु विदिक्ष्वपि ।। 47.45 ।।
द्वारपालाश्च कर्त्तव्या मुख्या गत्वा पृथक््पृथक्् ।।
किञ्चिददूरतः कार्य्या मठास्तत्रोपजीविनाम् ।। 47.46 ।।
प्रावृता जगती कार्य्या फलपुष्पजलान्विता ।।
प्रसादेषु सुरांस्थाप्य पूजाभिः पूजयेन्नरः ।।
वासुदेवः सर्वदेवः सर्वभाक्् तद्गृहादिकृत् ।। 47.47 ।।
इति श्रीगारुडे महापुराणे पूर्वखण्डे प्रथमांशे आचारकाण्डे प्रासादलिङ्गमण्डपादिलक्षणनिरूपणंनाम सप्तचत्वारिंशोऽध्यायः ।। 47 ।।

श्रीगरुडमहापुराणम् - 48 
सूत उवाच ।।
प्रतिष्ठां सर्वदेवानां संक्षेपेण वदाम्यहम् ।।
सुतिथ्यादौ सुरम्यां च प्रतिष्ठां कारयेद्गुरुः ।। 48.1 ।।
ऋत्विग्भिः सह चाचार्य्यं वरयेन्मध्यदेशगम् ।।
स्वशाखोक्तविधानेन अथ वा प्रणवेन तु ।। 48.2 ।।
पञ्चभिर्बहुभिर्वाथ कुर्य्यात्पाद्यार्घ्यमेव च ।।
मुद्रिकाभिस्तथा वस्त्रैर्गन्धमाल्यानुलेपनैः ।। 48.3 ।।
मन्त्रन्यासं गुरुः कृत्वा ततः कर्म समारभेत् ।।
प्रासादस्याग्रतः कुर्य्यान्मण्डपं दशहस्तकम् ।। 48.4 ।।
कुर्य्याद्द्वादशहस्तं वा स्तम्भैः षोडशभिर्युतम् ।।
ध्वजाष्टकैश्चतुर्हस्तां मध्ये वेदिं च कारयेत् ।। 48.5 ।।
नदीसंगमतीरात्थां वालुकां तत्र दापयेत् ।।
चतुरश्रं कार्मुकाभं वर्त्तुलं कमलाकृति ।। 48.6 ।।
पूर्वादितः समारभ्य कर्त्तव्यं कुण्डपञ्चकम् ।।
अथवा चतुरश्राणि सर्वाण्येतानि कारयेत् ।। 48.7 ।।
शान्तिकर्मिधानेन सर्वकामार्थसिद्धये ।।
शिरः स्थाने तु देवस्य आचार्य्यो होममाचरेत् ।। 48.8 ।।
ऐशान्यां केचिदिच्छन्ति उपलिप्यावनिं शुभाम् ।।
द्वाराणि चैव चत्वारि कृत्वा वै तोरणान्तिके ।। 48.9 ।।
न्यग्रोधोदुम्बराश्वत्थबैल्वपालाशखादिराः ।।
तोरणाः पञ्चहस्ताश्च वस्त्रपुष्पाद्यलङ्कृताः ।। 48.10 ।।
निखनेद्धस्तमेककं चत्वारश्चतुरो दिशः ।।
पूर्वद्वारे मृगेन्द्रं तु हयराजं तु दक्षिणे ।। 48.11 ।।
पश्चिमे गोपतिर्नाम सुरशार्दूलमुत्तरे ।।
अग्निमीलेति हि मन्त्रेण प्रथमं पूर्वतो न्यसेत् ।। 48.12 ।।
ईषेत्वेतिहि मन्त्रेण दक्षिणस्यां द्वितीयकम् ।।
अग्नआयाहिमन्त्रेण पश्चिमस्यां तृतीयकम् ।। 48.13 ।।
शन्नोदेवीति मन्त्रेण उत्तरस्यां चतुर्थकम् ।।
पूर्वे अम्बुदवत्कार्य्या आग्नोय्यां धूमरूपिणी ।। 48.14 ।।
याम्यां वै कृष्णरूपा तु नैर्ऋत्या श्यामला (धूसरा) भवेत् ।।
वारुण्यां पाण्डुरा ज्ञेया वायव्यां पीतवर्णिका ।। 48.15 ।।
उत्तरे रक्तवर्णा तु शुक्लेशी च पताकिका ।।
बहुरूपा तथा मध्ये इन्द्रविद्येति पूर्वके ।। 48.16 ।।
आग्निं संसुप्तिमन्त्रेण यमोनागेति दक्षिणे ।।
पूज्या रक्षोहनोवेति पश्चिमे उत्तरेऽपि च ।। 48.17 ।।
वात इत्यभिषिच्याथ आप्यायस्वेति चोत्तरे ।।
तमीशानमतश्चैव विष्णोर्नुकेति मध्यमे ।। 48.18 ।।
कलशौ तु ततो द्वौद्वौ निवेश्यौ तोरणान्तिके ।।
वस्त्रयुग्मसमायुक्ताश्चन्दनाद्यैः स्वलङ्कृताः ।। 48.19 ।।
पुष्पैर्वितानैर्बहुलैरादिवर्णाभिमन्त्रिताः ।।
दिक्पालाश्च ततः पूज्याः शास्त्रदृष्टेन कर्मणा ।। 48.20 ।।
त्रातारमिन्द्रभन्त्रेण अग्निर्मूर्द्धेति चापरे ।।
अस्मिन्वृक्ष इतं चैव प्रचारीति परा स्मृता ।। 48.21 ।।
किञ्चेदधातु आचत्वाऽभित्वादेति च सप्तमी ।।
इमारुद्रेति दिक्यालान्पूजयित्वा विचक्षणः ।। 48.22 ।।
होमद्रव्याणि वायव्ये कुर्य्यात्सोपस्कराणि च ।।
शंखाञ्छास्त्रोदिताञ्छ्वेतान्नेत्राभ्यां विन्यसेद्गुरुः ।। 48.23 ।।
आलोकनेन द्रव्याणि शुद्धिं यान्ति न संशयः ।।
त्दृदयादीनि चाङ्गानि व्याहृतिप्रणवेन च ।। 48.24 ।।
अस्त्रं चैव समस्तानां न्यासोऽयं सर्वकामिकः ।।
अक्षतान्विष्टरं चैव अस्त्रेणैवाभिमन्त्रितान् ।। 48.25 ।।
विष्टरेण स्पृशेद्दुव्यान्यागमण्डपसंभृतान् ।।
अक्षतान्विकिरेत्पश्चादस्त्रपूतान्समन्ततः ।। 48.26 ।।
शक्रीं दिशमथारभ्य यावदीशानगोचरम् ।।
अवकीर्य्याक्षतार्न्संवाँल्लेपयेन्मण्डपं ततः ।। 48.27 ।।
गंधाद्यैरर्घ्यपात्रे च मंत्रग्रामं न्यसेद्गुरुः ।।
तेनार्घ्यपात्रतोयेन प्रोक्षयेद्यागमण्डपम् ।। 48.28 ।।
प्रतिष्ठा यस्य देवस्य तदाख्यं कलशं न्यसेत् ।।
ऐशान्यां पूजयेद्याम्ये अस्त्रेणैव च बर्द्धनीम् ।। 48.29 ।।
कलशं वर्द्धनीं चैव ग्रहान्वास्त्तोष्पतिं तथा ।। 
आसनेतानि सर्वाणि प्रणवाख्यं जपेद्गुरुः ।। 48.30 ।।
सूत्रग्रीवं रत्नगर्भं वस्त्रयुग्मेन वेष्टितम् ।।
सर्वौषधीगन्धलिप्तं पूजयेत्कलशं गुरुः ।। 48.31 ।।
देवस्तु कलशे पूज्यो वर्द्धन्या वस्त्रमुत्तमम् ।।
वर्द्धन्या तु समायुक्तं कलशं भ्रामयेदनु ।। 48.32 ।।
वर्द्धनीधारया सिञ्चन्नग्रतो धारयेत्ततः ।।
अभ्यर्च्य वर्द्धनीकुम्भं स्थण्डिले देवमर्चयेत् ।। 48.33 ।।
घटं चावाह्य वायव्यां गणानां त्वेति सद्गणम् ।।
देवमीशानकोणे तु जपेद्वास्तोष्पतिं बुधः ।। 48.34 ।।
वास्तोष्पतीति मन्त्रेण वास्तुदोषोपशान्तये ।।
कुम्भस्य पूर्वतो भूतं गणदेवं बलिं हरेत् ।। 48.35 ।।
पठेदिति च विद्याश्च कुर्य्यादालम्भनं बुधः ।।
योगेयोगेति मन्त्रेणास्तरणं शाद्वलैः कुशैः ।। 48.36 ।।
ऋत्विग्भिः सार्द्धमाचार्यः स्नानपीठे गुरुस्तदा ।।
विविधैर्ब्रह्मघोषैश्च पुण्याहजयमङ्गलैः ।। 48.37 ।।
कृत्वा ब्रह्मरथे देवं प्रतिष्ठन्ति ततो द्विजाः ।।
ऐशान्यामानयेत्पीठमण्डपे विन्यसेद्गुरुः ।। 48.38 ।।
भद्रंकर्णेत्यथ स्नात्वा सूत्रवल्कलजेन तु ।।
संस्नाप्य लक्षणोद्धारं कुर्य्यात्तूर्यादि (दूराभि) वादनैः ।। 48.39 ।।
मधुसर्पिः समायुक्तं कांस्ये वा ताम्रभाजने ।।
अक्षिणी चांजयेच्चास्य सुवर्णस्य शलाकया ।। 48.40 ।।
अग्निर्ज्योतीति मन्त्रेण नेत्रोद्वाटं तु कारयेत् ।।
लक्षणे क्रियमाणे तु नामैकं स्थापको व(द) देत् ।। 48.41 ।।
इमम्मेगंगेमन्त्रेण नेत्रयोः शीतलक्रिया ।।
अग्निर्मूर्द्धेति मन्त्रेण दद्याद्वल्मी कमृत्तिकाम् ।। 48.42 ।।
बिल्वोदुम्बरमश्वत्थं वटं पालाशमेव च ।।
यज्ञायज्ञेति मन्त्रेण दद्यात्पञ्चकषायकम् ।। 48.43 ।।
पञ्चगव्यं स्नापयेच्च सहदेव्यादि भिस्ततः ।।
सहदेवी बला चैव शतमूली शतावरी ।। 48.44 ।।
कुमारी च गुडूची च सिंही व्याघ्री तथैव च ।।
या ओषधीति मन्त्रेण स्नानमोषधिमज्जलैः ।। 48.45 ।।
याः फलिनीति मन्त्रेण फलस्नानं विधीयते ।।
द्रुपदादिवेति मन्त्रेण कार्य्यमुद्वर्त्तनं बुधैः ।। 48.46 ।।
कलशेषु च विन्यस्य उत्तरादिष्वनुक्रमात् ।।
रत्नानि चैव धान्यानि ओषधीं शतपुष्पिकाम् ।। 48.47 ।।
समुद्रांश्चैव विन्यस्य चतुरश्चतुरो दिशः ।।
क्षीरं दधि क्षीरोदस्य घृतोदस्येति वा पुनः ।। 48.48 ।।
आप्यायस्व दधिक्राव्णो याऔषधीरितीति च ।।
तेजोऽसीति च मन्त्रैश्च कुम्भं चैवाभिमन्त्रयेत् ।। 48.49 ।।
समुद्राख्यैश्चतुर्भिश्च स्नापयेत्कलशैः पुनः ।।
स्नातश्चैव सुवेषश्च धूपो देयश्च गुग्गुलुः ।। 48.50 ।।
अभिषेकाय कुम्भेषु तत्तत्तीर्थानि विन्यसेत् ।।
पृथिव्यां यानि तीर्थानि सरितः सागरास्तथा ।। 48.51 ।।
याओषधीति मन्त्रेण कुम्भं चैवाभिमन्त्रयेत् ।।
तेन तोयेन यः स्नायात्स मुच्येत्सर्वपातकैः ।। 48.52 ।।
अभिषिच्य समुद्रैश्च त्वर्घ्यं दद्यात्ततः पुनः ।। 
गन्धद्वारेति गन्धं च न्यासं वै वेदमन्त्रकैः ।। 48.53 ।।
स्वशास्त्रविहितैः प्राप्तैर्युवंवस्त्रेति वस्त्रकम् ।।
कविहाविति मन्त्रेण आनयेन्मण्डपं शुभम् ।। 48.54 ।।
शम्भवायेति मन्त्रेण शय्यायां विनिवेशयेत् ।।
विश्वतश्चक्षुर्मन्त्रेण कुर्य्यात्सकलनिष्कलम् ।। 48.55 ।।
स्थित्वा चैव परे तत्त्वे मन्त्रन्यासं तु कारयेत् ।।
स्वशास्त्रविहितो मन्त्रो न्यासस्तस्मिंस्तथोदितः ।। 48.56 ।।
वस्त्रेणाच्छादयित्वा तु पूजनीयः स्वभावतः ।।
यथाशास्त्रं निवेद्यानि पादमूले तु दापयेत् ।। 48.57 ।।
अथ प्रणवसंयुक्तं वस्त्रयुग्मेन वेष्टितम् ।।
कलशं सहिरण्यं च शिरः स्थाने निवेदयेत् ।। 48.58 ।।
स्थित्वा कुण्डसमीपेऽथ अग्नेः स्थापनमाचरेत् ।।
स्वशास्त्रविहितैर्मन्त्रैर्वेदोक्तैर्वाथ वा गुरुः ।। 48.59 ।।
श्रीसूक्तं पावमान्यं च वासदाम्यसवाजिनम् ।।
वृषाकपिं च मित्रं बह्वचः पूर्वतो जपेत् ।। 48.60 ।।
रुद्रं पुरुषसूक्तं च श्लोकाध्यायं च शुक्रियम् ।।
ब्रह्माणं पितृमैत्रं च अध्वर्य्युर्दक्षिणे जपेत् ।। 48.61 ।।
वेदव्रतं वामदेव्यं ज्येष्ठसाम रथन्तरम् ।।
भेरुण्डानि च सामानि छन्दोगः पश्चिमे जपेत् ।। 48.62 ।।
अथर्वशिरसं चैव कुम्भसूक्तमथर्वणः ।।
नीलरुद्रांश्च मैत्रं च अथर्वश्चोत्तरे जपेत् ।। 48.63 ।।
कुण्डं चास्त्रेण संप्रोक्ष्य आचार्य्यस्तु विशेषतः ।।
ताम्रपात्रे शरावे वा यथाविभवतोऽपि वा ।। 48.64 ।।
जातवेदसमानीय अग्रतस्तं निवेशयेत् ।।
अस्त्रेण ज्वालयेद्वह्निं कवचेन तु वेष्टयेत् ।। 48.65 ।।
अमृतीकृत्य तं पश्चान्मन्त्रैः सर्वैश्च देशिकः ।।
पात्रं गृह्य कराभ्यां च कुण्डं भ्राम्य ततः पुनः ।। 48.66 ।।
वैष्णवेन तु योगेन परं तेजस्तु निः क्षिपेत् ।।
दक्षिणे स्थापयेद्ब्रह्म प्रणीताञ्चोत्तरेण तु ।। 48.67 ।।
साधारणेन मन्त्रेण स्वसूत्रविहितेन वा ।।
दिक्षुदिक्षु ततो दद्यात्परिधइं विष्टरैः सह ।। 48.68 ।।
ब्रह्मविष्णुहरेशानाः पूज्याः साधारणेन तु ।।
दर्भेषु स्थापयेद्वह्निं दर्भैश्च परिवेष्टितम् ।। 48.69 ।।
दर्भतोयेन संस्पृष्टो मन्त्रहीनोऽपि शुध्यति ।।
प्रागग्रैरुदगग्रैश्च प्रत्यगग्रैरखण्डितैः ।। 48.70 ।।
विततैर्वेष्टितो वह्निः स्वयं सान्निध्यमाव्रजेत् ।।
अग्नेस्तु रक्षणार्थाय यदुक्तं कर्म न्त्रवित् ।। 48.71 ।।
आचार्य्याः केचिदिच्छन्ति जातकर्माद्यनन्तरम् ।।
पवित्रं तु ततः कृत्वा कुर्य्यादाज्यस्य संस्कृतिम् ।। 48.72 ।।
आचार्य्योऽथ निरीक्ष्यापि नीराज्यमभिमन्त्रितम् ।।
आज्यभागाभिघारान्तमवेक्षेताज्यसिद्धये ।। 48.73 ।।
पञ्चपञ्चाहुतीर्हुत्वा आज्येन तदनन्तरम् ।।
गर्भाधानादितस्तावद्यावद्गौदानिकं भवेत् ।। 48.74 ।।
स्वशास्त्रविहितैर्मन्त्रैः प्रणवेनाथ होमयेत् ।।
ततः पूर्णाहुतिं दत्त्वा पूर्णात्पूर्णमनारेथः ।। 48.75 ।।
एवमुत्पादितो वह्निः सर्वकर्मसु सिद्धिदः ।।
पूजयित्वा ततो वह्निं कुण्डेषु विहरेत्तथा ।। 48.76 ।।
इन्द्रादीनां स्वमन्त्रैश्च तथाहुतिशतंशतम् ।।
पुर्णआहुतिं शतस्यान्ते सर्वेषां चैव होमयेत् ।। 48.77 ।।
स्वामाहुतिमथाज्येषु होता तत्कलशे न्यसेत् ।।
देवताश्चैव मन्त्रांश्च तथैव जातवेदसम् ।। 48.78 ।।
आत्मानमेकतः कृत्वा ततः पूर्णां प्रदापयेत् ।।
निष्कृष्य बहिराचार्य्यो दिक्पालानां बलिं हरेत् ।। 48.79 ।।
भूतानां चैव देवानां नागानां च प्रयोगतः ।।
तिलाश्च समिधश्चैव होमद्रव्यं द्वयं स्मृतम् ।। 48.80 ।।
आज्यं तयोः सहकारि तत्प्रधानं यदङ्क(क्ष)योः ।।
परुषसुक्तं पूर्वेणैव रुद्रचैव तु दक्षिणे ।। 48.81 ।।
ज्येष्ठसाम च भारुण्डं तन्नयामीति पश्चिमे ।।
नीलरुद्रो महामन्त्रः कुम्भसूक्तमथर्वणः ।। 48.82 ।।
हुत्वा सहस्त्रमेकैकं देवं शिरसि कल्पयेत् ।।
एवं मध्ये तथा पादे पूर्णाहुत्या तथा पुनः ।। 48.83 ।।
शिरः स्थानेषु जुहुयादाविशेच्चाप्यनुक्रमात् ।।
वेदानामादिमन्त्रैर्वा मन्त्रैर्वा देवनामभिः ।। 48.84 ।।
स्वशास्त्रविहितैर्वापि गायत्त्र्या वाथ ते द्विजाः ।।
गायत्त्र्या वाथवाचार्य्यो व्याहृतिप्रणवेन तु ।। 48.85 ।।
एवं होमविधिं कृत्वा न्यसेन्मन्त्रांस्तु देशिकः ।।
चरणावग्निमीळे तु इषेत्वो गुल्फयोः स्थिताः ।। 48.86 ।।
अग्न आयाहि जङ्घे द्वे शन्नोदेवीति जानुनी ।।
बृहद्रथन्तरे ऊरू उदरेष्वातिलो (स्वातिनो) न्यसेत् ।। 48.87 ।।
दीर्घायुष्ट्वाय हृदये श्रीश्चते गलके न्यसेत् ।।
त्रातारमिन्द्रमुरसि नेत्राभ्यां तु त्रियम्बकम् ।। 48.88 ।।
मूर्द्धाभव तथा मूर्ध्नि आलग्नाद्धोममाचरेत् ।।
उत्था पयेत्ततो देवमुत्तिष्ठब्रह्मणस्पते ! ।। 48.89 ।।
वेदपुण्याहशब्देन प्रासादानां प्रदक्षिणम् ।।
पिण्डिकालंभनं कृत्वा देवस्यत्वेति मन्त्रवित् ।। 48.90 ।।
दिक्पा लान्सह रत्नैश्च धातूनोषधयस्तथा ।।
लौहबीजानि सिद्धानि पश्चाद्देवं तु विन्यसेत् ।। 48.91 ।।
न गर्भे स्थापयेद्देवं न गर्भं तु परित्यजेत् ।।
ईषन्मध्यं परित्यज्य ततो दोषापहं तु तत् ।। 48.92 ।।
तिलस्य तुषमात्रं तु उत्तरं किञ्चिदानयेत् ।।
ॐ स्थिरो भव शिवो भव प्रजाभ्यश्च नमोनमः ।। 48.93 ।।
देवस्य त्वा सवितुर्वः षड््भ्यो वै विन्यसेद्गुरुः ।।
तत्त्ववर्णकलामात्रं प्रजानि भुवनात्मजे ।। 48.94 ।।
षड््भ्यो विन्यस्य सिद्धार्थं ध्रुवार्थैरभिमन्त्रयेत् ।।
सम्पातकलशेनैव स्नापयेत्सुप्रतिष्ठितम् ।। 48.95 ।।
दीपधूपसुगन्धैश्च नैवेद्यैश्च प्रपूजयेत् ।।
अर्घ्यं दत्त्वा नमस्कृत्य ततो देवं क्षमापयेत् ।। 48.96 ।।
पात्रं वस्त्रयुगं छत्रं तथा दिव्याङ्गुलीयकम् ।।
ऋत्त्विग्भ्यश्च प्रदातव्या दक्षिणा चैव शक्तितः ।। 48.97 ।।
चतुर्थौ जुहुयात्पश्चाद्यजमानः समाहितः ।।
आहुतीनां शतं हुत्वा ततः पूर्णां प्रदापयेत् ।। 48.98 ।।
निष्क्रम्य बहिराचार्य्यो दिक्पालानां बलिं हरेत् ।।
आचार्य्यः पुष्पहस्तस्तु क्षमस्वेति विसर्जयेत् ।। 48.99 ।।
यागान्ते कपिलां दद्यादाचार्य्याय च चामरम् ।।
मुकुटं कुण्डलं छत्रं केयूरं कटिसूत्रकम् ।। 48.100 ।।
व्यजनं ग्रामवस्त्रादीन्सोपस्कारं सुमण्डपम् ।।
भोजनं च महात्कुर्य्यात्कृतकृत्यश्च जायते ।।
यजमानो विमुक्तः स्यात्स्थापकस्य प्रसादतः ।। 48.101 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे देवप्रतिष्ठादिनिरूपणं नामाष्टचत्वारिंशोऽध्यायः ।। 48 ।।

श्रीगरुडमहापुराणम् - 49 
इति प्रतिष्ठाप्रकरणं समाप्तम् ।।
।। ब्रह्मोवाच ।।
सर्गादिकृद्धरिश्चैव पूज्यः स्वायम्भुवादिभिः ।।
विप्राद्यैः स्वेन धर्मेण तद्धर्मं व्यास ! वै श्रृणु ।। 49.1 ।।
यजनं याजनं दानं ब्राह्मणस्य प्रतिग्रहः ।।
अध्यापनं चाध्ययनं षट्् कर्माणिद्विजोत्तमे ।। 49.2 ।।
दानमध्ययनं यज्ञो धर्मः क्षत्त्रियवैश्ययोः ।।
दण्डस्तस्य कृषिर्वैश्यस्य शस्यते ।। 49.3 ।।
शुश्रूषैव द्विजातीनां शूद्राणां धर्मसाधनम् ।।
कारुकर्म तथाऽऽजीवो पाकयज्ञोऽपि धर्मतः ।। 49.4 ।।
भिक्षाचर्य्याथ शुश्रूषा गुरोः स्वाध्याय एव च ।।
सन्ध्याकर्माग्निकार्य्यञ्च धर्मोऽयं ब्रह्मचारिणः ।। 49.5 ।।
सर्वेषामाश्रमाणां च द्वैविध्यं तु चतुर्विधम् ।।
ब्रह्मचार्य्युपकुर्वाणो नैष्ठिको ब्रह्मतत्परः ।। 49.6 ।।
योऽधीत्य विधिवद्वेदान् गृहस्थाश्रममाव्रजेत् ।।
उपकुर्वाणको ज्ञेयो नैष्ठिको मरणान्तिकः ।। 49.7 ।।
अग्नयोऽतिथिशुश्रूषा यज्ञो दानं सुरार्चनम् ।।
गृहस्थस्य समासेन धर्मोऽयं द्विजसत्तम ! ।। 49.8 ।।
उदासीनः साधकश्च गृहस्थो द्विविधो भवेत् ।।
कुटुम्बभरणे युक्तः साधकोऽसौ गृही भवेत् ।। 49.9 ।।
ऋणानि त्रीण्यपाकृत्य त्यक्त्वा भार्य्याधनादिकम् ।।
एकाकी यस्तु विचरेदुदासीनः स मौक्षिकः ।। 49.10 ।।
भूमौ मूलफलाशित्वं स्वाध्यायस्तप एव च ।।
संविभागो यथान्यायं धर्मोऽयं वनवासिनः ।। 49.11 ।।
तपस्तप्यति योऽरण्ये यजेद्देवाञ्जुहोति च ।।
स्वाध्याये चैव निरतो वनस्थस्तापसोत्तमः ।। 49.12 ।।
तपसा कर्शितोऽत्यर्थं यस्तु ध्यानपरो भवेत् ।।
सन्यासी स हि विज्ञेयो वानप्रस्थाश्रमे स्थितः ।। 49.13 ।।
योगाभ्यासरतो नित्यमारुरुक्षुर्जितेन्द्रियः ।।
ज्ञानाय वर्त्तते भुक्षुः प्रोच्यते पारमेष्ठिकः ।। 49.14 ।।
यस्त्वात्मरतिरेव स्यान्नित्यतृप्तो महामुनिः ।।
सम्यक्् च दमसम्पन्नः स योगी भिक्षुरुच्यते ।। 49.15 ।।
भैक्ष्यं श्रुतं च मौनित्वं तपो ध्यानं विशेषतः ।।
सम्यक् च ज्ञानवैराग्यं धर्मोऽयं भिक्षुके मतः ।। 49.16 ।।
ज्ञानसन्यासिनः केचिद्वेदसन्यासिनोऽपरे ।।
कर्मसन्यासिनः केचित्त्रिविधः पारमेष्ठिकः ।। 49.17 ।।
योगी च त्रिविधो ज्ञेयो भौतिकः क्षत्त्र एवच ।।
तृतीयोऽन्त्याश्रमी प्रोक्तो योगमूर्त्तिंसमास्थितः ।। 49.18 ।।
प्रथमा भावना पूर्वे मोक्षे त्वक्ष(दुष्क) रभावना ।।
तृतीये चान्तिमा प्रोक्ता भावना पारमेश्वरी ।। 49.19 ।।
धर्मात्संजायते मोक्षो ह्यर्थात्कामोऽभिजायते ।।
प्रवृत्तिश्च निवृत्तिश्च द्विविधं कर्म वैदिकम् ।। 49.20 ।।
ज्ञानं पूर्वं निवृत्तं स्यात्प्रवृत्तं चाग्निदेवकृत् ।। 
क्षमा दमो दया दानमलोभा (भो) भ्यास एव च ।। 49.21 ।।
आर्जवं चान्सूया च तीर्थानुसरणं तथा ।।
सत्यं संतोष आस्तिक्यं तथा चेन्द्रियनिग्रहः ।। 49.22 ।।
देवताभ्यर्चनं पूजा ब्राह्मणानां विशेषतः ।।
अहिंसा प्रियवादित्वमपैशुन्यमरूक्षता ।। 49.23 ।।
एते आश्रमिका धर्माश्चतुर्वर्ण्यं बवीम्यतः ।।
प्राजापत्यं ब्राह्मणानां स्मृतं स्थानं क्रियावताम् ।। 49.24 ।।
स्थानमैन्द्रं क्षत्त्रियाणां संग्रामेष्वपलायिनाम् ।।
वैश्यानां मारुतं स्थानं स्वधरममनुवर्त्तताम् ।। 49.25 ।।
गान्धर्वं शूद्रजातीनां परिचारे च वर्त्तताम् ।।
अष्टाशीतिसहस्त्राणामृषीणामूर्द्ध्वरेतसाम् ।। 49.26 ।।
स्मृतं तेषां तु यत्स्थानं तदेव वन (गुरु) वासिनाम् ।।
सप्तर्षोणआं तु यत्स्थानं स्थानं तद्वै वनौकसाम् ।। 49.27 ।।
यतीनां यतचित्तानां न्यासिनामूर्द्ध्वरेतसाम् ।।
आनंदं ब्रह्म तत्स्थानं यस्मान्नावर्त्तते मुनिः ।। 49.28 ।।
योगिनाममृतस्थानं व्योमाख्यं परमाक्षरम् ।।
आनन्दमैश्वरं यस्मान्मुक्तो नावर्त्तते नरः ।। 49.29 ।।
मुक्तिरष्टाङ्गविज्ञानात्संक्षेपात्तद्वदे श्रृणु ।।
यमाः पञ्च त्वहिंसाद्या अहिंसा प्राण्यहिंसनम् ।। 49.30 ।।
सत्यं भूतहितं वाक्यमस्तेयं स्वाग्रहं परम् ।।
अमैथुनं ब्रह्मचर्य्यं सर्वत्यागोऽपरिग्रहः ।। 49.31 ।।
नियमाः पञ्च सत्याद्या बाह्ममाभ्यन्तरं द्विधा ।।
शौचं तुष्टिश्च सन्तोषस्तपश्चोंद्रियनिग्रहः ।। 49.32 ।।
स्वाध्यायः स्यान्मंत्रजापः प्रणिधानं हरेर्यजिः ।।
आसनं पद्मकाद्युक्तं प्राणायामो मरुज्जयः ।। 49.33 ।।
मन्त्रध्यान तो गर्भो विपरीतो ह्यगर्भकः ।।
एवं द्विधा त्रिधाप्युक्तं पुरणात्पूरकः स च ।। 49.34 ।।
कुम्भको निश्चलत्वाच्च रेचनाद्रेचकस्त्रिधा ।।
लघुर्द्वादशमात्रः स्याच्चतुर्विंशतिकः परः ।। 49.35 ।।
षट््त्रिंशन्मात्रिकः श्रेष्ठः प्रत्याहारश्च रोधनम् ।।
ब्रह्मात्मचिन्ता ध्यानं स्याद्धारणा मनसो धृतिः ।। 49.36 ।।
अहं ब्रह्मेत्यवस्थानं समाधिर्ब्रह्मणः स्थितिः ।।
अहमात्मा परं ब्रह्म सत्यं ज्ञानमनन्तकम् ।। 49.37 ।।
ब्रह्म विज्ञानमानन्दः स तत्त्वमसि केवलम् ।।
अहं ब्रह्मास्म्यहं ब्रह्म अशरीरमानिन्द्रियम् ।। 49.38 ।।
अहम्मनोबुद्धिमहदहङ्कारादिवर्जितम् ।।
जाग्रत्स्वप्नसुषुप्त्यादियुक्तज्योतिस्तदीयकम् ।। 49.39 ।।
नित्यं शुद्धं बुद्धमुक्तं सत्यमानन्दमद्वयम् ।।
योऽसावादित्यपुरुषः सोऽसावहमखण्डितम् ।।
इति ध्यायन्विमुच्येत् ब्राह्मणो भवबंधनात् ।। 49.40 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वर्णआश्रमधर्मनिरूपणं नामैकोनपञ्चाशत्तमोध्यायः ।। 49 ।।

श्रीगरुडमहापुराणम् - 50 
ब्रह्मोवाच ।।
अहन्यहनि यः कुर्य्यात्क्रियां स ज्ञानमाप्नुयात् ।।
ब्राह्मे मुहूर्त्ते चोत्थाय धर्ममर्थं च चिन्तयेत् ।। 50.1 ।।
चिन्तयेद्धृदि पद्मस्थमानन्दमजरं हरिम् ।।
उषः काले तु संप्राप्ते कृत्वा चावश्यकं बुधः ।। 50.2 ।।
स्त्रायान्नदीषु शुद्धासु शौचं कृत्वा यथाविधि ।।
प्रतः स्नानेन पूयंते येऽपि पापकृतो जनाः ।। 50.3 ।।
तस्मात्सर्वप्रयत्नेन प्रातः स्नानं समाचरेत् ।।
प्रातः स्नानं प्रशंसन्ति दृष्टादृष्टष्टकरं हि तत् ।। 50.4 ।।
सुखात्सुप्तस्य सततं लालाद्याः संस्त्रवन्ति हि ।।
अतो नैवाचरेत्कर्माण्यकृत्वा स्नानमादितः ।। 50.5 ।।
अलक्ष्मीः कालकर्णो च दुः स्वप्नं दुर्विचिन्तितम् ।।
प्रतः स्नानेन पापानि धूयन्ते नात्र संशयः ।। 50.6 ।।
न च स्नानं विना पुंसां प्राशस्त्यं कर्म संस्मृतम् ।।
होमे जप्ये विशेषेण तस्मात्स्नानं समाचरेत् ।। 50.7 ।।
अशक्तावशिरस्कं तु स्नानमस्य विधीयते ।।
आर्द्रेण वाससा वापि मार्जनं कायिकं स्मृतम् ।। 50.8 ।।
ब्राह्ममाग्नेयमुद्दिष्टं वायव्यं दिव्यमेव च ।।
वारुणं यौगिकं तद्वत्षडङ्गं स्नानमाचरेत् ।। 50.9 ।।
ब्राह्मं तु मार्जनं मन्त्रैः कुशैः सोदकबिन्दुभिः ।।
आग्रेयं भस्मनाऽऽपादमस्तकाद्देहधूननम् ।। 50.10 ।।
गवां हि रजसा प्रोक्तं वायव्यं स्नानमुत्तमम् ।।
यत्तु सातपवर्षेण स्नानं तद्दिव्यमुच्यते ।। 50.11 ।।
वारुणं चावगाहं च मानर्स त्वात्मवेदनम् ।।
यौगिकं स्नानमाख्यातं योगेन हरिचिन्तनम् ।। 50.12 ।।
आत्मतीर्थमिति ख्यातं सेवितं ब्रह्मवादिभिः ।।
क्षीरवृक्षसमुद्भूतं मालतीसम्भवं शुभम् ।। 50.13 ।।
अपामार्गं च विल्वं च करवीरं च धावने ।।
उदङूमुखः प्राङूमुखो वा भक्षयेद्दन्तधावनम् ।। 50.14 ।।
प्रक्षाल्य भुक्त्वा तज्जह्याच्छुचौ देशे समाहितः ।।
स्नात्वा सन्तर्पयेद्देवानृषीन्पितृगणांस्तथा ।। 50.15 ।।
आचम्य विधिवन्नित्यं पुनराचम्य वाग्यतः ।। 
संमार्ज्य मन्त्रै रात्मानं कुशैः सोदकबिन्दुभइः ।। 50.16
आपोहिष्ठाव्याहृतिभिः सावित्र्या वारुणैः शुभैः ।।
ॐकारव्याहृतियुतां गायत्त्रीं वेदमातरम् ।। 50.17 ।।
जप्त्वा जलाञ्जलिं दद्याद्भारस्करं प्रति तन्मनाः ।।
प्राक्कूलेषु ततः स्थित्वा दर्भेषु सुसमाहितः ।। 50.18 ।।
प्राणायामं ततः कृत्वा ध्यायेत्सन्ध्यामिति श्रुतिः ।।
या सन्ध्या सा जगत्सूतिर्मायातीता हि निष्कला ।। 50.19 ।।
ऐश्वरी केवला शक्तिस्तत्त्वत्रयसमुद्भवा ।।
ध्यात्वा रक्तां सितां कृष्णां गायत्त्रीं वै जपेद्वुधः ।। 50.20 ।।
प्राङ््मुखः सततं विप्रः सन्ध्योपासनमाचरेत् ।।
सन्ध्याहीनोऽशुचिर्नित्यमनर्हः सर्वकर्मसु ।। 50.21 ।।
यदन्यत्कुरुते किञ्चिन्न तस्य फलभाग्भवेत् ।।
अनन्यचेतसः सन्तो ब्राह्मणा वेदपारगाः ।। 50.22 ।।
उपास्य विधिवत्सन्ध्यां प्राप्ताः पूर्वपरां गतिम् ।।
योऽन्यत्र कुरुते यत्नं धर्म कार्य्ये द्विजोत्तमः ।। 50.23 ।।
विहाय सन्ध्याप्रणतिं स याति नरकायुतम् ।।
तस्मात्सर्वप्रयत्नेन सन्ध्योपासनमाचरेत् ।। 50.24 ।।
उपासितो भवेत्तेन देवो योगतनुः परः ।।
सहस्त्रपरमां नित्यां शतमध्यां दशावराम् ।। 50.25 ।।
गायत्त्रीं वै जपेद्विद्वान्प्राङ््मुखः प्रयतः शुचिः ।।
अथोपतिष्ठेदादित्यमुदयस्थं समाहितः ।। 50.26 ।।
मन्त्रैस्तु विविधैः सौरैः ऋग््यजुःसामसंज्ञितैः ।।
उपस्थाय महायोगं देवदेवं दिवाकरम् ।। 50.27 ।।
कुर्वोत प्रणतिं भूमौ मूर्धानमभिमन्त्रितः ।।
ॐ खखोल्काय शान्ताय कारणत्रयहेतवे ।। 50.28 ।।
निवेदयामि चात्मानं नमस्ते ज्ञानरूपिणे ।।
त्वमेव ब्रह्म परममापो ज्योती रसोऽमृतम् ।। 50.29 ।।
भूर्भुवः स्वस्त्वमोङ्कारः सर्वो रुद्रः सनातनः ।।
एतद्वै सूर्यहृदयं जप्त्वा स्तवनमुत्तमम् ।। 50.30 ।।
प्रातः काले च मध्याह्ने नमस्कुर्य्याद्दिवाकरम् ।।
अथागम्य गृहं विप्रः (पश्चात्) समाचम्य यथाविधि ।। 50.31 ।।
प्रज्वाल्य वह्निं विधिवज्जुहुयाज्जातवेदसम् ।।
ऋत्विक् पुत्रोऽथ पत्नी वा शिष्यो वापि सहोदरः ।। 50.32 ।।
प्राप्यानुज्ञां विशेषेण जुहुयाद्वा यथाविधि ।। 
विना म (त) न्त्रेण यत्कर्म नामुत्रेह फलप्रदम् ।। 50.33 ।।
दैवतानि नमस्कुर्य्यादुपहारान्निवेदयेत् ।।
गुरुं चैवाप्युपासीत हितं चास्य समाचरेत् ।। 50.34 ।।
वेदाभ्यासं ततः कुर्य्यात्प्रयत्नाच्छक्तितो द्विजः ।।
जपेद्वाध्यापयेच्छिष्यान्धारयेद्वै विचारयेत् ।। 50.35 ।।
अवेक्षेत च शास्त्राणि धर्मादीनि द्विजोत्तमः ।।
वैदिकांश्चैव निगमान्वेदाङ्गानि च सर्वशः ।। 50.36 ।।
उपयादीश्वरं चैव योगक्षेमप्रासिद्धये ।।
साधयेद्विविधानर्थान्कुटुम्बार्थं ततो द्विजः ।। 50.37 ।।
ततो मध्याह्नसमये स्नानार्थं मृदमाहरेत् ।।
पुष्पाक्षतांस्तिलकुशान् गोमयं शुद्धमेव च ।। 50.38 ।।
नदीषु देवखातेषु तडागेषु सरः सु च ।।
स्नानं समाचरेन्नैव परकीये कदाचन ।। 50.39 ।।
पञ्च पिण्डाननुद्धृत्य स्नानं दुष्यन्ति नित्यशः ।।
मृदैकया शिरः क्षाल्यं द्वाभ्यां नाभेस्तथोपरि ।। 50.40 ।।
अधश्च तिसृभिः क्षाल्यं पादौ षट््भिस्तथैव च ।।
मृत्तिका च समुद्दिष्टा वृद्धामलकमात्निका ।। 50.41 ।।
गोमयस्य प्रमाणं तु तेनाङ्गं लेपयेत्ततः ।।
प्रक्षाल्याचम्य विधिवत्ततः स्नायात्समाहितः ।। 50.42 ।।
लेपयित्वा तु तीरस्थस्तल्लिङ्गैरेव मन्त्रतः ।।
अभिमन्त्र्य जलं मन्त्रैरालिङ्गैर्वारुणैः शुभैः ।। 50.43 ।।
त्नानकाले स्मरेद्विष्णमापो नारायणो यतः ।।
प्रेक्ष्य ॐकारमादित्यं त्रिर्निमज्जेज्जलाशये ।। 50.44 ।।
आचान्तः पुनराचामेन्मन्त्रेणानेन मन्त्रवित् ।।
अंतश्चरसि भूतेषु गुहायां विश्वतोमुखः ।। 50.45 ।।
त्वं यज्ञस्त्वं वषट्कार आपो ज्योती रसोऽमृतम् ।।
द्रुपदां वा त्रिरभ्यस्येव्द्याहृतिप्रणवान्विताम् ।। 50.46 ।।
सावित्रीं वा जपे द्विद्वांस्तथा चैवाघमर्षणम् ।।
ततः संमार्जनं कुर्य्यादापोहिष्ठामयोभुवः ।। 50.47 ।।
इदमापः प्रवहतव्याहृतिभिस्तथैव च ।।
ततोऽभिमन्त्रितं तोपमापो हिष्ठादिमन्त्रकैः ।। 50.48 ।।
अन्तर्जलमवाङ््मग्नो जपेत्त्रिरघमर्षणम् ।।
द्रुपदां वाथ सावित्रईं तद्विष्णोः परमं पदम् ।। 50.49 ।।
आवर्त्तयेद्वा प्रणवं देवदेवं रमरेद्धरिम् ।।
अपः पाणौ समादाय जप्त्वा वै मार्जने कृते ।। 50.50 ।।
विन्यस्य मूर्ध्नि तत्तोयं मुच्यते सर्वपातकैः ।।
सन्ध्यामुपास्य चाचम्य संस्मरेन्नित्यमीश्वरम् ।। 50.51 ।।
अथोपतिष्ठेदादित्यमूर्द्ध्वपुष्पान्विताञ्जलिम् ।।
प्रक्षिप्यालोकयेद्देवमुदयंतं न शक्यते ।। 50.52 ।।
उदुत्यं चित्रमित्येवं तच्चक्षुरिति मन्त्रतः ।।
हँसः शुचिषदेतेन सावित्र्या च विशेषतः ।। 50.53 ।।
अन्यैः सौरैर्वैदिकैश्च गायत्त्रीं च ततो जपेत् ।।
मन्त्रांश्च विविधान्पश्चात्प्राक्कूले च कशासने ।। 50.54 ।।
तिष्ठंश्च वीक्ष्यमाणोऽर्कं जपं कुर्य्यात्समाहितः ।।
स्फटिकाब्जाक्षरुद्राक्षैः पुत्रजीवसमुद्भवैः ।। 50.55 ।।
कर्त्तव्या त्वक्षाला स्यादन्तरा तत्र सा स्मृता ।।
यदि स्यात्क्लिन्नवासा वै वारिमध्यगतश्चरेत् ।। 50.56 ।।
अन्यथा च शुचौ भूम्यां दर्भेषु च समाहितः ।।
प्रदक्षिणं समावृत्य नमस्कृत्य ततः क्षितौ ।। 50.57 ।।
आचम्य च यथाशास्त्रं शक्त्या स्वाध्यायमाचरेत् ।।
ततः सन्तर्पयेद्देवानृषीन्पितृगणांस्तथा ।। 50.58 ।।
आदावोङ्कारमुच्चार्य्य नमोऽन्ते तर्पयामि च ।।
देवान्ब्रह्मऋषींश्चैव तर्पयेदक्षतोदकैः ।। 50.59 ।।
पितॄन्देवान्मुनीन् भक्त्या स्वसूत्रोक्तविधानतः ।। 50.60 ।।
देवर्षोंस्तर्पयेद्धीमानुदकाञ्जलिभिः पितॄत् ।।
यज्ञोपवीती देवानां निवीती ऋषितर्पणे ।। 50.61 ।।
प्राचीनावीती पित्र्ये तु तेन तीर्थेन भारत ।।
निष्पीड्य स्नानवस्त्रं वै समाचम्य च वाग्यतः ।। 50.62 ।।
स्वैर्मन्त्रैरर्चयेद्देवान्पुष्पैः पत्रैस्तथाम्बुभिः ।।
ब्रह्माणं शंकरं सूर्य्यं तथैव मधुसूदनम् ।। 50.63 ।।
अन्यांश्चाभिमतान्देवान् भक्त्या चाक्रोधनो हर ! ।।
प्रदद्याद्वाथ पुष्पादि सूक्तेन पुरुषेण तु ।। 50.64 ।।
आपो वा देवताः सर्वास्तेन सम्यक् समर्चिताः ।।
ध्यात्वा प्रणवपूर्वं वै देवं वारिसमाहितः ।। 50.65 ।।
नमस्कारेण पुषापाणि विन्यसेद्वै पृथक््पृथक् ।।
नर्ते ह्याराधनात्पुण्यं विद्यते कर्म वैदिकम् ।। 50.66 ।।
तस्मात्तत्रादिमध्यान्ते चेतसा धारयेद्धरिम् ।।
तद्विष्णोरिति मन्त्रेण सूक्तेन पुरुषेण तु ।। 50.67 ।।
निवेदयेच्च आत्मानं विष्णवेऽमलतेजसे ।।
तदाध्यात्ममनाः शान्तस्तद्विष्णोरिति मन्त्रतः ।। 50.68 ।।
अप्रेते सशिरा वेतियजेत्वा पुष्पके हरिम् ।।
देवयज्ञं पितृयज्ञं तथैव च ।।
मानुषं ब्रह्मयज्ञं च पञ्च यज्ञान्समाचरेत् ।। 50.69 ।।
यदि स्यात्तर्पणादर्वाग्ब्रयज्ञं कुतो भवेत् ।।
कृत्वा मनुष्ययज्ञं वै ततः स्वाध्यायमाचरेत् ।। 50.70 ।।
वैश्वदेवस्तु कर्त्तव्यो देवयज्ञः स तु स्मृतः ।।
भूतयज्ञःऋ स वै ज्ञेयो भूतेभ्यो यस्त्वयं बलिः ।। 50.71 ।।
श्वभ्यश्च श्वपचेभ्यश्च पतितादिभ्य एव च ।।
दद्याद्भूमौ बहिस्त्वन्नं पक्षिभ्यश्च द्विजोत्तमः ।। 50.72 ।।
एकं तु भोजयेद्विप्रं पितॄनुद्दिश्य सत्तमाः ।।
नित्यश्राद्धं तदुद्दिश्य पितृयज्ञो गतिप्रदः ।। 50.73 ।।
उद्धृत्य वा यथाशक्ति किञ्चिदन्नं समाहितः ।।
वेदतत्त्वार्थविदुषे द्विजायैवोपपादयेत् ।। 50.74 ।।
पूजयेदतिथिं नित्यं नमस्येदर्चयोद्द्विजम् ।।
मनोवाक्कर्मभिः शान्तं स्वागतैः स्वगृहं ततः ।। 50.75 ।।
भिक्षामाहुर्ग्रासमात्रमन्नं तत्स्याच्चतुर्गुणम् ।।
पुष्कलं हन्तकारं तु तच्चतुर्गुणमुच्यते ।। 50.76 ।।
गोदोहमात्रकालं वै प्रतीक्ष्यो ह्यतिथिः स्वयम् ।।
अभ्यागतान्यथाशक्ति पूजयेदतिथिं तथा ।। 50.77 ।।
भिक्षां वै भिक्षवे दद्याद्विधिवद्ब्रह्यचारिणे ।।
दद्यादन्नं यथाशक्ति अर्थिभ्यो लोभवर्जितः ।। 50.78 ।।
भुञ्जति बन्धुभिः सार्द्धं वाग्यतोऽन्नमकुत्सयन् ।।
अकृत्वा तु द्विजः पञ्च महायज्ञान् द्विजोत्तमः ।। 50.79 ।।
भुञ्जते चेत्स मूढात्मा तिर्य्यग्योनिं च गच्छति ।।
वेदाभ्यासोऽन्वहं शक्त्या महायज्ञक्रियाक्षमाः ।। 50.80 ।।
नाशयन्त्याशु पापानि देवानामर्चनं तथा ।।
यो मोहादथ वालस्यादकृत्वा देवतार्चनम् ।। 50.81 ।।
भुङ््क्ते स याति नरकान्त्सूंकरेष्वेव जायते ।।
अशौचं संप्रवक्ष्यामि अशुचिः पातकी सदा ।। 50.82 ।।
अशौचं चैव संसर्गाच्छुद्धिः संसर्गवर्जनात् ।।
दशाहं प्राहुराशौचं सर्वेविप्रा विपश्चितः ।। 50.83 ।।
मृतेषु वाथ जातेषु ब्राह्मणानां द्विजोत्तम ।।
आदन्तजननात् सद्य आचूडादेकरात्रकम् ।। 50.84 ।।
त्रिरात्रमौपनयनाद्दशरात्रमतः परम् ।।
क्षत्त्रियो द्वादशहेन दशभिः पञ्चभिर्विशः ।। 50.85 ।।
शुध्येन्मासेन वै शूद्रो यतीनां नास्ति पातकम् ।।
रात्रिभिर्मासतुल्याभिर्गर्भस्त्रावेषु शौचकम् ।। 50.86 ।।
इति गारुडे महापुराणे पूर्वखण्डे प्रथमांशाख्ये आचारकाण्डे नित्यकर्माशौचयोर्निरूपणं नाम पञ्चाशत्तमोऽध्यायः ।। 50 ।।

श्रीगरुडमहापुराणम् - 51 
।। ब्रह्मोवाच ।।
अथातः संप्रवक्ष्यामि दानधर्ममनुत्तमम् ।।
अर्थानामुचिते पात्रे श्रद्धया प्रतिपादनम् ।। 51.1 ।।
दानं तु कथितं तज्ज्ञैर्भुक्तिमुक्तिफलप्रदम् ।।
न्यायेनोपार्जयेद्वित्तं दानभोगफलं च तत् ।। 51.2 ।।
अध्यापनं याजनं च वृत्तमाहुः प्रतिग्रहम् ।।
कुसीदं कृषिवाणिज्यं क्षत्त्रवृत्तोऽथ वर्जयेत् ।। 51.3 ।।
यद्दीयते तु पात्रेभ्यस्तद्दानं परिकीर्त्तितम् ।।
नित्यं नैमित्तिकं काम्यं विमलं दानमीरितम् ।। 51.4 ।।
अहन्यहनि यत्किञ्चिद्दीयतेऽनुपकारिणे ।।
अनुद्दिश्य फलं तस्माद्ब्राह्मणाय तु नित्यशः ।। 51.5 ।।
यत्तु पापोपशान्त्यै च दीयते विदुपां करे ।।
नैमित्तिकं तदुद्दिष्टंदानं सद्भिरनुष्ठितम् ।। 51.6 ।।
अपत्यविजयैश्वर्य्यस्वर्गार्थं यत्प्रदीयते ।।
दानं तत्काम्यमाख्यातमृषिभिर्धर्माचिन्तकैः ।। 51.7 ।।
ईश्वरप्रीणनार्थाय ब्रह्मावित्सुप्रदीयते ।।
चेतसा सत्त्वयुक्तेन दानं तद्विमलं शिवम् ।। 51.8 ।।
इक्षुभिः सन्ततां भुमिं यवगोधूमशालिनीम् ।।
ददाति वेदविदुषे स न भूयोऽभिजायते ।। 51.9 ।।
भूमिदानात्परं दानं न भूतं न भविष्यति ।।
विद्यां दत्त्वा ब्राह्मणाय ब्रह्मलोके महीयते ।। 51.10 ।।
दद्यादहरहस्तास्तु श्रद्धया ब्रह्मचारिणे ।।
सर्वपापविनिर्मुक्तो ब्रह्मस्थानमवाप्नुयात् ।। 51.11 ।।
वैशाख्यां पौर्णमास्यां तु ब्राह्मणान्सप्त पंच च ।।
उपोष्याभ्यर्चयेद्विद्वान्मधुना तिलसर्पिषा ।। 51.12 ।।
गन्धादिभिः समभ्यर्च्य वाचयेद्वा स्वयं वदेत् ।।
प्रीयतां धर्मराजेति यथा मनसि वर्त्तते ।। 51.13 ।।
यावज्जीवं कृतं पापं तत्क्षणादेव नश्यति ।।
कृष्णाजिने तिलान्कृत्वा हिरण्यमधुसर्पिषा ।। 51.14 ।।
ददाति यस्तु विप्राय सर्वं तरति दुष्कृतम् ।।
घृतान्नमुदकं चैव वैशाख्यां च विशेषतः ।। 51.15 ।।
निर्दिश्य धर्मराजाय विप्रेभ्यो मुच्यते भयात् ।।
द्वादश्यामर्चयेद्विष्णुमुपोष्याघप्रणाशनम् ।। 51.16 ।।
सर्वपापविनिर्मुक्तो नरो भवति निश्चितम् ।।
यो हि यां देवतामिच्छेत्समाराधयितुं नरः ।। 51.17 ।।
ब्राह्मणान्पूजयेद्दत्नाद्भोजयेद्योषितः सुरान् ।।
सन्तानकामः सततं पूजयेद्वै पुरन्दरम् ।। 51.18 ।।
ब्रह्मवर्चसकामस्तु ब्राह्मणान्ब्रह्मनिश्चयात् ।।
आरोग्यकामोऽथ रविं धनकामो हुताशनम् ।। 51.19 ।।
कर्मणां सिद्धिकामस्तु पूजयेद्वै विनायकम् ।।
भोगकामो हि शशिनं बलकामः समीरणम् ।। 51.20 ।।
मुमुक्षुः सर्वसंसारात्प्रयत्नेनार्चयेद्धरिम् ।।
अकामः सर्वकामो वा पूजयेत्तु गदाधरम् ।। 51.21 ।।
वारिदस्तृप्तिमाप्नोति सुखमक्षय्यमन्नदः ।।
तिलप्रदः प्रजामिष्टां दीपदश्चक्षुरुत्तमम् ।। 51.22 ।।
भूमिदः सर्वमाप्नोति दीर्घमायुर्हिरण्यदः ।।
गृहदोऽग्र्याणि वेश्मानि रूप्यदो रूपमुत्तमम् ।। 51.23 ।।
वासोदश्चान्द्रसालोक्यमश्विसालोक्यमश्वदः ।।
अनडुद्दः श्रियं पुष्टां गोदो ब्रध्नस्य विष्टपम् ।। 51.24 ।।
यानशय्याप्रदो भार्य्यामैश्वर्य्यमभयप्रदः ।।
धान्यदः शावतं सौख्यं ब्रह्मदो ब्रह्म शाश्वतम् ।। 51.25 ।।
वेदवित्सु ददज्ज्ञानं स्वर्गलोके महीयते ।।
गवां घासप्रदानेन सर्वपापैः प्रमुच्यते ।। 51.26 ।।
इन्धनानां प्रदानेन दीप्ताग्निर्जायते नरः ।।
औषधं स्नेहमाहारं रोगिरोगप्रशान्तये ।। 51.27 ।।
ददानो रोगरहितः सुखी दीर्घायुरेव च ।।
असिपत्रवनं मार्गं क्षुरधारासमन्वितम् ।। 51.28 ।।
तीक्ष्णा तपं च तरतिच्छत्रोपानत्प्रदो नरः ।।
यद्यदिष्टतमं लोके यच्चास्य दयितं गृहे ।। 51.29 ।।
तत्तद्गुणवते देयं तदेवाक्षयमिच्छता ।।
अयेन विषुवे चैव ग्रहणे चन्द्रसूर्य्ययोः ।। 51.30 ।।
संक्रान्त्यादिषु कालेषु दत्तं भवति चाक्षयम् ।।
प्रयागादिषु तीर्थेषु गयायां च विशेषतः ।। 51.31 ।।
दानधर्मात्परो धर्मो भूतानां नहे विद्यते ।।
स्वर्गायुर्भूतिकामेन दानं पापोपशान्तये ।। 51.32 ।।
दीयमानं तु यो मोहाद्गोविप्राग्निसुरेषु च ।।
निवारयति पापात्मा तिर्य्यग्योनिं व्रजेन्नरः ।। 51.33 ।।
यस्तु दुर्भिक्षवेलायामन्नाद्यं न प्रयच्छति ।।
म्रियमाणेषु विप्रेषु ब्रह्महा स तु गर्हितः ।। 51.34 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे दानधर्मनिरूपणं नामैकपञ्चाशत्तमोऽध्यायः ।। 51 ।।

श्रीगरुडमहापुराणम् - 52 
।। ब्रह्मोवाच ।।
अतः परं प्रवक्ष्यामि प्रायश्चित्तविधिं द्विजाः ।।
ब्रह्महा च सुरापश्च स्तेयी च गुरुतल्पगः ।। 52.1 ।।
पञ्च पातकिनस्त्वेते तत्संयोगी च पञ्चमः ।।
उपपापानि गोहत्याप्रभृतीनि सुरा जगुः ।। 52.2 ।।
ब्रह्महा द्वादशाब्दानि कुटीं कृत्वा वने वसेत् ।।
कुर्य्यादनशनं वाथ भृगोः पतनमेव च ।। 52.3 ।।
ज्वलन्तं वा विशेदग्निं जलं वा प्रविशेत्स्वयम् ।।
ब्राह्मणार्थे गवार्थे वा सम्यक् प्राणान्परित्यजेत् ।। 52.4 ।।
दत्त्वा चान्नं च विदुषे ब्रह्महत्यां व्यपोहति ।।
अश्वमेधावभृथके स्नात्वा वा मुच्यते द्विजः ।। 52.5 ।।
सर्वस्वं वा वेदविदे ब्राह्मणाय प्रदापयेत् ।।
सरस्वत्यास्तरङ्गिण्याः सङ्गमे लोकविश्रुते ।। 52.6 ।।
शुद्धे त्रिषवणस्नातस्त्रिरात्रोपोषितो द्विजः ।।
सेतुबन्धे नरः स्नात्वा मुच्यते ब्रह्महत्यया ।। 52.7 ।।
कपालमोचने स्नात्वा वाराणस्यां तथैव च ।।
सुरापस्तु सुरां पीत्वा अग्निवर्णां द्विजोत्तमः ।। 52.8 ।।
पयो घृतं वा गोमूत्रं तस्मात्पापात्प्रमुच्यते ।।
सुवर्णस्तेयी मुक्तः स्यान्मुसलेन हतो नृपैः ।। 52.9 ।।
चीरवासा द्विजोऽरण्ये चरेद्ब्रह्महणव्रतम् ।।
गुरुभार्य्यां समारुह्य ब्राह्मणः काममोहितः ।। 52.10 ।।
अवगूहेत्स्त्रियं तप्तां दीप्तां कार्ष्णायसीं कृताम् ।।
गुर्वङ्गनागामिनश्च चरेयुर्बह्महव्रतम् ।। 52.11 ।।
चान्द्रायणानि वा कुर्य्यात्पञ्च चत्वारि वा पुनः ।।
पतितेन च संसर्गं कुरुते यस्तु वै द्विजः ।। 52.12 ।।
स तत्पापापनोदार्थं तस्यैव व्रतमाचरेत् ।।
तप्तकृच्छ्रं चरेद्वाथ संवत्सरमतन्द्रितः ।। 52.13 ।।
सर्वस्वदानं विधिवत्सर्वपापविशोधनम् ।।
चान्द्रायणं च विधिना कृतं चैवातिकृच्छ्रकम् ।। 52.14 ।।
पुण्यक्षेत्रे गयादौ च गमनं पापनाशनम् ।।
अमावस्यां तिथिं प्राप्य यः समाराधयेद्भवम् ।। 52.15 ।।
ब्राह्मणान् भोजयित्वा तु सर्वपापैः प्रमुच्यते ।।
उपोषितश्चतुर्दश्यां कृष्णपक्षे समाहितः ।। 52.16 ।।
यमाय धर्मराजाय मृत्यवे चान्तकाय च ।।
वैवस्वताय कालाय सर्वभूतक्षयाय च ।। 52.17 ।।
प्रत्येकं तिलसंयुक्तान्दद्यात्सप्त जलाञ्जलीन् ।।
स्नात्वा नद्यां तु पूर्वाह्णे मुच्यते सर्वपातकैः ।। 52.18 ।।
ब्रह्मचर्य्यमधः शय्यामुपवासं द्विजार्चनम् ।।
व्रतेष्वेतेषु कुर्वोत शान्तः संयतमानसः ।। 52.19 ।।
पष्ठ्यामुपोषितो देवं शुक्लपक्षे समाहितः ।।
सप्तम्यामर्चयेद्भानुं मुच्यते सर्वपातकैः ।। 52.20 ।।
एकादश्यां निराहारः समभ्यर्च्य जनार्दनम् ।।
द्वादश्यां शुक्लपक्षस्य महापापैः प्रमुच्यते ।। 52.21 ।।
तपो जपस्तीर्थसेवा देवब्राह्मणपूजनम् ।।
ग्रहणादिषु कालेषु महापातकनाशनम् ।। 52.22 ।।
यः सर्वपापयुक्तोऽपि पुण्यतीर्थेषु मानवः ।।
नियमेन त्यजेत्प्राणान्मुच्यते सर्वपातकैः ।। 52.23 ।।
ब्रह्मघ्नं वा कृतघ्नं वा महापातकदूषितम् ।।
भर्त्तारमुद्धरेन्नारी प्रविष्टा सह पावकम् ।। 52.24 ।।
पतिव्रता तु या नारी भर्त्तुः शुश्रूषणोत्सुका ।।
न तस्या विद्यते पापमिह लोके परत्र च ।। 52.25 ।।
तथा रामस्य सुभगा सीता त्रैलोक्यविश्रुता ।।
पत्नी दाशरथेर्देवी विजिग्ये राक्षसेश्वरम् ।। 52.26 ।।
फल्गुतीर्थादिषु स्नातः सर्वाचारफलं लभेत् ।।
इत्याह भगवान्विष्णुः पुरा मम यतव्रताः ।। 52.27 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रायश्चित्तनिरूपणं नाम द्विपञ्चाशत्तमोऽध्यायः ।। 52 ।।

