Adhyaya 13 Sloka 1 अथ 'गतासूनगतासूंश्च' इति प्राक् स्वेनैवोपक्षितर्ममेण सप्तमारम्भप्रकृतिद्वयनिर्देशक्रमेण च अपृष्टोऽप्यवसरे प्राप्ते स्वयमेव परिशोधयितुं भगवानुवाच इदं शरीरमिति । भ्रान्तिरूपलोकोपलम्भप्रकारनिर्देशपर इदंशब्द इत्यभिप्रायेण देवोऽहमित्याद्युक्तिः । देवोऽहम्, मनुष्यष्योहमित्यनन्तजातिभेदोपलक्षणम्; स्थूलोऽहम्, कृशोऽहमित्यनन्तगुणभेदोपलक्षणम् । एवं जातिगुणोदाहरणं गच्छामीत्यादिक्रियाविशेषोपलक्षणार्थम् । संसारिणां भोक्तृत्वं हि प्रायशो देहात्मभ्रममूलमित्यभिप्रायेण आत्मना भोक्त्रेत्युक्तम् । क्षेत्रमित्यभिधीयते इत्यनेनैव भोग्यत्वं प्रतीतम् । ततश्च केदारात् देवदत्त इव प्रतिसंबन्धित्वेनार्थाक्षिप्तो भोक्ता भोक्तृत्वाकारेणार्थान्तराभूतस्सिद्ध इत्याह- भोक्तृरात्मनो़ऽर्थान्तरभूतस्येति । भोगस्योत्पत्तिस्थानतया क्षेत्रत्ववाचोयुक्तिरित्याह भोगक्षेत्रमिति । क्षतत्राण-क्षय-क्षरणाद्यप्रसिद्धक्लिष्टार्थग्रहणात् क्षेत्रवत् कर्मबीजफलोत्पत्तिस्थानत्वग्रहणमेवोचितमिति भावः । अभिधीयत इत्यनेनाकाङ्क्षितोचितकर्त्रध्याहारः शरीरयाथात्म्यविद्भिरिति । यद्वा तद्विदः इति पदमत्रापि विपरिणामेन प्रकृतविषयतया तद्विद्भिरिति भाव्यम् । विपरिणिते च तस्मिन् तच्छब्दः प्रकृतक्षेत्रपर इत्यभिप्रायः । एतद्यो वेत्तीत्यनेनैव देहाद्व्यतिरेकः स्फुटीक्रियत इत्याह एतदवयवशस्सङ्घातरूपेण चेदमहं वेद्मीति । अयमभिप्रायः- इदमहमिति प्रत्यक्त्वपराक्त्वाभ्यामेव तावत् भेदः प्रतीयते, गृहादिवदेव । न च- देवोऽहम्, मनुष्योऽहमिति सामानाधिकरण्यव्यपदेशहेतुभूतदेहात्मबुद्ध्या सा  प्रतीतिः भ्रान्तिरिति युक्तम्, तयैव देहात्मबुद्धेर्बाधात् । बलवता हि दुर्बलं बाध्येत । उपपत्तिशास्त्रे च प्राक् प्रपञ्चिचे बलं व्यतिरेकबुद्धेः ; देहात्मबुद्धेस्तूभयमपि प्रतिकूलमिति । प्रागुक्तां प्रत्येकसमुदायादिविकल्पानुपपत्तिमभिप्रेत्य अवयवशः सङ्घातरूपेण चेत्युक्तम् । अवयवश इति- 'मम मूर्धा, मम हस्तः' इत्यादिरूपेणावयवेभ्योऽहमर्थः स्फुटं भिन्नतया प्रतीयते; न तु अहं मूर्धेत्यादिरूपेणेति भावः । सङ्घातरूपेण चेति । मम शरीरमित्येव हि सङ्घातेऽपि भेदधीरिति भावः । एतद्यो वेत्तीत्यनेनाभिप्रेतमुपलम्भसिद्धं भेदं दर्शयति वेद्यभूतादिति । तद्विदः इत्यत्र सामान्यज्ञानमात्रस्य निर्णयानुपयुक्तत्वात् आत्मयाथात्म्यविद इत्युक्तम् । ननु ज्ञाता तावत् आत्मेति सिद्धम्: स च जानामीति प्रतीतिसिद्धः ; सैव प्रतीतिर्ज्ञातृत्वमिव देहात्मकत्वमपि देवोऽहमित्यादिरूपेण युगपद्गृह्णाति; प्रत्यक्षसिद्धस्य तस्य युक्त्या शास्त्रेण वा देहातिरिक्तत्वसाधने धर्मिग्राहकप्रमाणविरोध इति शङ्काभिप्रायेणाह यद्यपीति । यदि ज्ञातुर्देहसमानाधिकरणतयैव प्रतीतिः स्यात्, तदैवं शक्येतापि; न च तदस्ति  देहस्यैव प्रधानतया वेद्यत्वदशायां व्यधिकरणतयैव प्रतीतिसिद्धेः; न च धर्मिग्राहकसिद्धसर्वोऽप्याकारो नारोपित इति नियमः । बुद्बुद-मुक्ताफल-चषक-मुकुरादिसमानपरिमाणान्येव ग्रह-नक्षत्र- हिमकर-मार्तण्डमण्डलानि सर्वैरुपलभ्यन्ते ; युक्त्या शास्त्रेण च अतिपृथुपरिमाणतया स्थाप्यन्ते; तद्वदत्रापीत्याभिप्रायेणाह तथाऽपीति । अतो धर्मिग्राहकविरोधरहितश्रुत्युपपत्तिसमानार्थव्यतिरेकप्रत्ययसिद्धं देहात्मनोः परस्परभेदं सनिदर्शनमाह इति वेदितुरित्यादिना । इतिर्हेतौ । ननु यत् यतो भिद्यते, न तत् तत्मानाधिकरणतया प्रतीयते; यथा घटेन पटः ; समानाधिकरणश्च (णतया च) मृद्घटादिवत् देहो ज्ञात्रा प्रतीयत इति विपरीतयुक्तिमाशङ्क्याह सामानाधिकरण्येनेति । अयमभिप्रायः- न तावत् समानाधिकरण्यमात्रेणाभेदः, जातिगुणादिष्वभावाद् । न च तानि न सन्तीति सौगती गतिः, अबाधितप्रत्ययबलेन, दर्शनस्पर्शनाभ्यामेकार्थग्रहणादिभिश्च धर्मधर्मिभेदसमर्थनात् । न चात्र भेदाभेदः, व्याघातादिप्रसङ्गात् । अतो यथा जातिगुणक्रियादिष्वपृथक्सिद्धेरेव संबन्धविशेषात् सामानाधिकरण्यम्, तद्वदत्रापीति सर्वानुवृत्तं वक्तव्यमिति अन्यथैव, अन्यथाऽपि वोपपन्नं भेदसाधने सामानाधिकरण्यमिति । विशेषणतैकस्वभावतयेति अपृथक्सिद्धिविवरणम् (विशदीकरणम्)  । ननु  जातिगुणादिवदिह धर्मधर्मिभावः सामानाधिकरण्यदशायां न प्रतीयते; यथा 'गौशुक्लो गच्छति' इत्यादिषु गोत्वशुक्लत्वादिविशिष्ट इति बुद्धिः, न तथाऽत्र धीः; 'देवोऽहं, मनुऽष्योऽहम्' इत्यत्र हि देवत्वविशिष्टोऽहं, मनुष्यत्वविशिष्टोऽहमिति प्रतीतिः; न तु देवशरीरविशिष्टोऽहम्, मनुष्यशरीरविशिष्टोऽहमिति । अतो घट इत्यत्र घटत्वविशिष्टपिण्डमात्रप्रतीतिवत् देवोऽहं, मनुष्योऽहमित्यत्र देवत्वादिजातिविशिष्टपिण्डमात्रप्रतीतेर्देहस्य किंचित्प्रतिविशेषणत्वादर्शनात् नापृथक्सिद्धिनिबन्धनं देहात्मसामानाधिकरण्यमित्यत्राह तत्र वेदितुरिति । ज्ञानत्वनित्यत्वसूक्ष्मत्वादिरत्रासाधारणाकारः । अयमभिप्रायः - किं बाह्यकरणैर्देहमात्रप्रतीतिरिह विवक्षिता, उत मनोमात्रेण, अथवा परिशुद्धेन मनसा? नाद्यः, चक्षुरादीनामात्मग्रहणशक्त्यभावेन योग्यानुपलम्भाभावात् । न द्वितीयः, मनस आत्मग्रहणशक्तत्वेऽपि तस्याशुद्धस्य देहव्यावर्तकपरिमाणादिविशिष्टत्वेन ग्रहणाशक्तेः.न तृतीयः, असिद्धेः । अतिरिक्ततया ग्रहणार्थमेव हि योगोपदेशः । यथा च योगिनामुपलम्भः । अतो यथा गृह्यमाणयोरेव क्षीरनीरद्रव्ययोर्न्युनाधिकसमभावेन संसर्गविशेषेषु क्षीरत्वेन नीरत्वेन वोपलम्भः; तद्वदत्रापि गृह्यमाणयोरेव देहात्मनोः सन्निधिविशेषवशेन रजस्तमोवृद्धिहेतुकर्मवशेन च भेदाग्रहादैक्याध्यास इति निर्णीतदोषतादृशोपलम्भवशेन विरोधो न शङ्कानीयः इति । मोहहेतुभूतगुणमयप्रकृतिसन्निधानेन मूढतया यथावस्थितात्मादर्शने, तस्य योगसंस्कृतमनोवेद्यत्वे च वक्ष्यमाणमूदाहरति वक्ष्यतीति ।।1।।
Adhyaya 13 Sloka 2 अथैवमन्योन्यव्यावर्तकाकारवत्तया निर्दिष्टयोः क्षेत्रक्षेत्रज्ञयोर्द्वयोरेपि परमात्माव्यावृत्तिसिद्ध्यर्थमुभयानुवृत्तं तच्छेषत्वमुपदिश्य एवं यथावस्थित क्षेत्रक्षेत्रज्ञज्ञानमेव मोहनिवृत्तिनिमित्तमित्यभिप्रायेण (मे मतमित्यभिप्रायेण) प्रशंसति क्षेत्रज्ञं चापीति श्लोकेन । शरीरातिरिक्तस्य बद्धावस्थस्यात्र क्षेत्रज्ञशब्देनोपादानम् । स च स्वक्षेत्रापेक्षया शरीरी मदपेक्षया शरीरमिति समानाधिकरणनिर्देशतात्पर्यमित्याह देवमनुष्यादिति । क्षेत्रज्ञमित्येकवचनेन जात्यैक्यमभिप्रेतमिति दर्शयितुं सर्वक्षेत्रषु वेदितृत्वैकाकारमित्युक्तम् । फलितमाह मदात्मकं विद्धीति । अनक्तसमुच्चयार्थोऽपिशब्दः, अन्यथा निरर्थकत्वप्रसङ्गादित्यभिप्रायेणाह क्षेत्रज्ञं चापीत्यपिशब्दादिति । कण्ठोक्तं समुच्चयागतमाभिप्रायिकं च संकलय्ययाह यथा क्षेत्रमिति । जीवस्य तच्छरीरेण सामानाधिकरण्ये यो हेतुः, स एवात्रापि विद्यत इति मुख्यमेव सामानाधिकरण्यमिति ज्ञापनायापृथक्सिद्धिकथनम् । ननु [ क्षेत्रस्य? ] क्षेत्रज्ञविशेषणं न प्रतीयते । प्रत्युत स्वतन्त्रतयैव क्षेत्रज्ञो घटपटादयश्च प्रतीयन्ते । अतो न सामानाधिकरण्यं मुख्यमिति शङ्कायां विशेषस्याप्रत्यक्षत्वादश्रुतवेदान्तानां विशेषणत्वाग्रहणमित्यभिप्रायेणाह पृथिव्यादिसङ्घातरूपस्येति । पृथिव्यादेः परमात्मानं प्रति शरीरत्ववचनादेव तत्संघातरूपस्य देवमनुष्यादिपिण्डस्यापि शरीरत्वमुक्तमेव; शरीरधातूनां च पृथक्परमात्मशरीरत्वं व्यपदिश्यत इति, ततोऽपि तत्समूदायस्य शरीरत्वमुक्तं भवतीत्यभिप्रायेण पृथिव्यादिसङ्घातरूपस्येत्युक्तम् । जीवं प्रति क्षेत्रस्यैव नावस्थाभेदनिबन्धनमनयोर्द्रव्ययोः परमात्मशरीरत्वमिति ज्ञापनाय भगवच्छरीरताकस्वरूपतयेत्युक्तम् । यथा पृथिव्यादेः लोके शरीरत्वेनाप्रसिद्धस्यापि परमात्मशरीरत्वं श्रुतिवशात्, तथा स्वक्षेत्रं प्रति शरीरिणोऽपि जावस्येति भावः । एवं स्वरूपभेदेऽन्तर्यामित्वे च सिद्धे श्रुतिषु सामानाधिकरण्यव्यपदेशस्तन्निबन्धः; तदुपबृंहणे (चास्य स्मृतौ स्मृत्यन्तरे च । अस्मिंश्च विभूत्यध्याये) चास्मिन् अन्तर्यामित्वं पुरस्तादुपरिष्टाच्चाभिधाय मध्ये सामानाधिकरण्यनिर्देशात् आत्मत्वेनावस्थानमेव सामानाधिकरण्ये हेतुरिति श्रुत्युबृंहणं कृतं भवति । तत्समानतयाऽस्मिन्नपि सामानाधिकरण्ये स एवार्थं इत्यभिप्रायेणाह- इदमेवेति । उत्तरार्धं व्याख्याति यदिदमिति । प्रस्तुतविविक्ताकारविशिष्टयोरेव हि क्षेत्रक्षेत्रज्ञयोरिह परामर्शः, तप्तायःपिण्डादिवत् अलीकाकारविशिष्टयोरेव पश्वादिसाधारणत्वात् तस्य चात्र प्रशंसानुपपत्तेरित्यभिप्रायेण विवेकविषयमित्युपादानम् । न हि ज्ञानस्य ज्ञानत्वमात्रं विधेयम्, पुनरुक्त्यादिप्रसङ्गात्; न चान्येषां ज्ञानानां ज्ञानत्वनिषेधे तात्पर्यं, व्याघातात्; न च ज्ञानमित्यनूद्य मतत्वमात्रमत्र विधीयते, ज्ञानशब्दावृत्तिनैरर्थक्यात्; अतोऽत्र ज्ञानस्यैव, ज्ञानमिति विधानं परिग्राह्यत्वार्थप्रशंसापरमित्यभिप्रायेणाह -- तदेवोपादेयं ज्ञानमिति । मम मतमिति । सर्वभूतसुहृदो मम सर्वशास्त्रार्थोपयोगितया सर्वहितत्वेनेदमेवोपादेयतयाऽभिमतमिति भावः । एवमस्य श्लोकस्य श्रुति-स्मृत्यन्तर-पूर्वापरसंगतमर्थमभिधाय कुदृष्टिदृष्टिं दूषयितुमनुभाषते केचिदित्यादिना । केचिदिति निरूपकाभासत्वमभिप्रेतम् । बहुवचनेन जगद्व्यामोहनतत्तद्ग्रन्थकारकुमतिपरम्पराद्योतनम् । सामानाधिकरण्येनैकत्वमवगम्यत इति । "भिन्नप्रवृत्तिनिमित्तानां शब्दानामेकस्मिन्नर्थे वृत्तिः सामानाधिकरण्यम् " इति हि तल्लक्षणमिति भावः । सर्वज्ञत्वाज्ञत्वादिविरुद्धधर्मवतोरेकत्वं कथमवगन्तुं शक्यमित्यत्राह ततश्चेति । श्रुतस्य हानायोगात् तदर्थापत्त्येत्यर्थः । एवकारेण विरोधशङ्काद्योतनम् । संसारस्यौपाधिकत्वेन सर्वाभ्युपगतत्वात्  स्वतः क्षेत्रज्ञत्वाभावेऽपि दोषवशात् तत्संभाव इत्यभिप्रायेण अज्ञानादित्युक्तम् । ननु दोषवशादपि विरुद्धं न संभवति; न हि दोषेणतेजसस्तिमिरत्वापादनं संभवति; न च क्षितिजलादिसमवधाने शिलाशकलस्याङ्कुरारम्भकत्वमित्यत्राह क्षेत्रज्ञत्वमेवेति । विरुद्धाकारसद्भावो ह्यसंभावितः; तदारोपस्तु रज्जुसर्पादिवदुपपन्न इति भावः । अभ्युपगन्त(पेत)व्यमिति । गत्यन्तरादर्शनादिति भावः । यदि परमार्थतस्संसारित्वं नास्ति'; कथं संसारनिराकरणायोपदेशादि क्रियते? न हि परमार्थतो व्याध्यभावे तन्निरासाय चिकित्सोपपद्येतेत्यत्राह तन्निवृत्त्यर्थइति । क्षेत्रज्ञत्वमनिवृत्त्यर्थ इति यावत् । न ह्ययमैक्योपदेशो दृष्टिविध्यादिष्विवान्यशेषतया भाति, अपितु आत्मयाथात्म्यज्ञानार्थ इति भवद्भिरप्यभ्युपेतमित्यभिप्रायेण अयमित्युक्तम् । चन्द्रभेदभ्रमनिवर्तकतदैक्योपदेशवदिति भावः । अबाधितात् प्रत्यक्षतो भेदं दृढं प्रतीयमाने कथं तदुपजीवकेन संभवदभिप्रायान्तरेण परोक्षेणोपदेशेन बाध इत्यत्राह एनेन चेति । सामान्यवेषेणोपजीवकत्वं न बाधकत्वविरोधि; अन्यथा भेदानुमानेन ज्वालैक्यबाधायोगात् । अत एव परोक्षत्वमपि न दौर्बल्यप्रयोजकत्वम् । निर्देषत्वमेव हि प्राबल्यनिदानम् । वाक्यस्य च दोषा वक्तुर्भ्रमविप्रलम्भप्रमादाशक्तयः । अत्र च वक्तुर्वासुदेवस्याप्ततमत्वेन विप्रलम्भगन्धाभवः ; भगवुत्त्वेन भ्रमप्रमादाशक्तीनामसंभवः । अतस्तदुपदेशेन क्षेत्रज्ञत्वभ्रमस्य प्रत्यक्षस्यापि बाध उपपद्यत इति भावः ।एवमनुभाषितं दूषयितमुपक्रमते ते प्रष्टव्या इति । सर्वज्ञस्यैश्वरस्यैव सतः अज्ञानात् क्षेत्रज्ञत्वभ्रमो भवति; स एव चेश्वरः क्षेत्रज्ञायोपदिशतीति व्याकुलभाषिणः किमभिप्रेतमित्याशयपरिशोधनेन दूषणं वक्तव्यमिति भवः । अयमिति । "न त्वेवाहं जातु नासं न त्वं नेमे जनाधिपाः"(भ.गी 2.12) इत्युपक्रमे भेदेनैव स्वात्मानमुपदिशन्, परस्ताच्च क्षराक्षरपुरुषवैलक्षण्यमेव स्वात्मनोऽभिधास्यन्, निष्कृष्टव्यवहारेषु जीवानां परागर्थभूत इति भावः । उपदेष्टेति- यद्यसावप्यज्ञः, तदार्जुनवदस्यापि शिष्यत्वमेवोचितम्, न तूपदेष्ट्रुत्वमिति भावः । भगवानिति । पराज्ञाननिवृत्त्यर्थमेव ह्ययमुपदिशति, तस्य तत्त्वज्ञत्वादित्यभिप्रायः । वासुदेव इत्यत्रान्तर्यामित्वादिविवक्षायां "सर्वत्रासौ सस्तं च वसत्यत्र" (वि.पु    1.2.12)  इति भेद एव युक्त इति भावः । वसुदेवतनयत्वविवक्षायां तु स एव ह्यवर्तीणः, 'सर्वलोकमहेश्वम्' (भ.गी 5.29) 'विभर्त्यव्यय ईश्वरः' (भ.गी 15.17)  'यस्मात् क्षरमतीतोऽहम् (भ.गी 15.18) इत्यादिषु स्वात्मानमीश्वरत्वेनैव मन्यमनो जीवेभ्यस्सर्वप्रकार [रं] वैलक्षण्यमुपदिशतीत्यभिप्रायेण परमेश्वरशब्दः । ईश्वरस्य भ्रमहेतुभूतमज्ञानं न कदाचिदप्यस्तीति तैर्वक्तुं न शक्यम्, तथासतीशितव्यप्रतिभासाभावादीश्वरत्वस्यैवासिद्धिप्रङ्गात् । अज्ञानमन्तरे च मिथ्याभूतभेदप्रतिभासायोगात् । परबुद्धिविषयत्वोल्लेखरूपस्य तु तच्च पश्चाज्ज्ञाननिवर्त्यमित्यभुपगन्तव्यम् । तच्चोपदेशदशायां भवदभिमतहेतुविशेषेण निवृत्तं न वेत्यभिप्रायेण विकल्पयति इत्यादिना प्रथमं शिरो दूषयितुमनुवदति- निवृत्ताज्ञानश्चेदिति । निर्विशेषेत्यादि । कारणाभावात् कार्याभाव इति भावः । अभ्युपगताधिष्ठानविशेषस्वभावादेवाध्यासो न संभवति, किं पुनर्दोशस्यापि निवृत्तावित्यभिप्रायेण निर्विशेषचिन्मात्रत्वोपादानम् । तथा हि सविशेषे वस्तूनि कस्मिंश्चिदसाधारणाकारे तिरोहिते तद्विरुद्धाकारान्तराध्यासः  । ज्ञाता च कञ्चिदर्थमन्यथा मन्येत, न तु ज्ञाप्तिमात्रम् । कौन्तेयादीत्यादिशब्देन जिघांसितधार्तराष्ट्रादिग्रहणम् । उपदेशादित्यादिशब्देन सारथ्यादेरपि संग्रहः । द्वितीयं शीरो़नुभाषते अथेति । निवर्तक साक्षात्काररहितत्वादिति भावः । न तर्हीति । न हीन्द्रियसिङ्गशब्दादिवत् अज्ञत्वेऽपि परज्ञानजनकत्वं संभवति, उपदेशवाक्यप्रयोगस्य ज्ञानपूर्वकत्वावश्यंभावात् अप्रमितोपदेशेनऽनाप्तत्वप्रसङ्गादिति भावः । तत्त्वसाक्षात्कारवत एवाध्यात्मोपदेष्ट्टत्वे तस्यैवोक्तिं दर्शयति उपदेक्ष्यन्तीति । एवं शङ्करपक्षोक्तं दोषं भास्करादिपक्षेऽप्यतिदिशति अत इति । शंकरमते भेदश्रुतयः सगुणक्षुतयोऽन्यतर्यामिक्षुतयः प्रकृतिपुरुषलक्षतया तैरेवाभ्युपगमत् मुख्यार्थप्रतिपादकाकारेण विरुद्धाः । विषयव्यवस्थादिभिर्विरोधपरिहारे संभवति बाध्यबाधकभावा [द्य] भ्युपगमात् न्यायविरोधः । स्ववचनविरोधस्तु, ब्रह्म निर्विशेषम्, एवंत्वादित्यत्र हेतुसाध्यधर्मान्वयावश्यंभावात् ।   'अनुभूतिरवेद्या' इत्यत्रानुभूतिशब्दबोध्यत्वादेरवश्याभ्युपगन्तव्यत्वात् । एवं 'ब्रह्म न शब्दप्रतिपाद्यम्' इत्यादिष्वपि भाव्यम् । भास्करपक्षे तु भेदगोचरक्षुत्यादिभिस्तत्प्रतिपक्षभेदसहमानैर्विरोधो वक्तव्यः । अचितोऽपि   ब्रह्मस्वरूपैक्याभ्युपगमात् निर्विकारत्वप्रतिपादकैर्विरोधः । ब्रह्मण एवोपहितस्य जीवत्वान्निर्दोषश्रुतिविरोधः । अभेदश्रुतयोऽपि प्रायशो न मुख्याः । जीवेश्वरसामानाधिकरण्ये 'घटाकशो महाकाशः' इतिवन्निर्दिश्यमानवेषेणैक्यासिद्धेः । एवमेवाचिदीश्वरयोरपि न समानाधिकरण्यस्वारस्यम् । सर्वज्ञत्वादिगुणगणविशिष्टस्य ब्रह्मणस्सर्वतादात्म्ये सर्वदुःखप्रतिसन्धानप्रसङ्गान्निरवद्यश्रुत्यादिविरोधप्रशमनाभावेन न्यायविरोधः । यादवप्रकाशपक्षे तु स्वत एव भिन्नाभिन्नसर्वजीवत्वाभ्युपगमोऽतिशयितः । सर्वानुवृत्तसन्मात्रस्य ब्रह्मत्वाभ्युपगमात् (गमे) अदृश्यत्वादिश्रुतिविरोधशच ।सत्ताया घटादिधर्मत्वेन प्रतीयमानत्वात् ब्रह्मणो जातिरूपत्वप्रसङ्ग इत्यादयो दोषा द्रष्टव्याः । अनयोः स्ववचनविरोधस्तु सप्तभङ्गिवादिनामिव भेदाभेदाभ्युपगमात् तन्मूलनिर्दोषत्वसदोषत्वसमानाधिकरण्याच्च व्यक्तः । जगन्मोहनाय प्रवर्तिता इति न तेषामभिप्रायेणोच्यते, अज्ञानिभिरित्युक्तत्वात्; अपितु तेषामज्ञानां वादो दैवाज्जगन्मोहनाय जात इत्युच्यते ।ननु युष्मत्पक्षेऽपि श्रुतिविरोधादिदूषणं समानम् । तथा हि- यदि जगद्ब्रह्मणोरत्यन्तभेद एवाभ्युपगतः, तदा 'तन्नामरूपाभ्यां व्याक्रियत' (श्वे.उ 4.9) इति कारणस्यैव ब्रह्मणः कार्यनामरूपभाक्त्वश्रुतिविरोधः । एकविज्ञानेन सर्वविज्ञानप्रतिज्ञाविरोधः; न हि घटज्ञानेन ततोऽत्यन्तभिन्नस्य पटस्य ज्ञातत्वं संभवति । अत्यन्तभिन्नयोर्जगद्ब्रह्मणोः सामानाधिकरण्यं च न संभवति । घटपटवदेव लक्षणया निर्वाहश्चेत्, परपक्षे कः प्रद्वेषः? ब्रह्मोपादानत्वं च जगतो न सिध्यति, मृद्घटादिवत् जगद्ब्रह्मणोरेकद्रव्यत्वानभ्युपगमात् ; अन्यथा सत्कार्यवादविरोधात् । यदि भिन्नैरेव प्रकृतिपुरुषेश्वरैर्जगदारम्भः, ते किमेकीभूताः कार्यमारम्भन्ते, उत पृथगवस्थिता एव? पूर्वत्र पस्परसंभावसंकरः परपक्षवत् प्रसक्तः । उत्तरत्रापि किं पृथक्कार्यकरत्वे सर्वस्य ब्रह्मकारणत्वमभ्युपगतं पलायते; कार्यत्मकत्ववादिनीभिः श्रुतिभिर्विरोधः । अथ सविकारत्वाभ्युपगमः, तदा निर्गुणश्रुतिभिः ज्ञानमात्रश्रुतिभिश्च व्याघातः । सर्वदा भेदश्च यद्यभ्युपगतः, तदा भेदनिषेधकश्रुतिविरोधः । न्यायविरोधः, सर्वात्मकं ब्रह्म सर्वविलक्षणं चेत्यभ्युपगमात् । अतो दोषसाम्ये कस्य मतं तत्त्वम्- इति चोद्यमभिप्रायानभिज्ञैः परैः श्वराहकलहन्यायेन प्रवर्तितं परिहृत्य समीचीनशारीरकन्यायानुगृहीतसर्ववेदान्तसारार्थप्रतिपादनपरतामस्य शास्त्रस्य स्थापयितुमाह- अत्रेदं तत्त्वमिति । अत्र- श्रुतिस्मृतीतिहासाद्यविरुद्धार्थगवेषणायामित्यर्थः; श्रुत्यादिष्विति वा । इदं यथाप्रमाणं वक्ष्यमाणम्; न तु शङ्कराद्युक्तमित्यर्थः । तत्त्वंप्रामाणिकमित्यर्थः । शङ्कितान् दोषान् परिहरिष्यन् स्वपक्षं तावत् प्रमाणतः स्थापयति अचिद्वस्तुन इत्यादिना (पु 420) सत्यमभवदित्यन्तेन । भोग्यत्वादिकं यथाक्रमम् । भोग्यत्वेन भोक्तृत्वेन   चेतिशितृत्वेन चेति भेदकधर्मान्तराणामुपादास्यमानश्रुतिसिद्धानामुपलक्षणम् । अनुक्तसमुच्चयार्थेन चकारेण वा तत्संग्रहः । स्वरूपविवेकं स्वरूपाणां भिन्नत्वमित्यर्थः । विवेकशब्दो भ्रमनिराकरणद्योतनार्थः । न हि भेदवादिनीनां श्रुतीनां श्रुतित्वे सर्पमृतिरित्यभिप्रायेण काश्चन श्रुतय इत्युक्तम् । बहुवचनेन भूयसां न्यायोऽप्यविरुद्ध इति ज्ञापितम् । भेदश्रुत्यविरोधेन सामानाधिकरण्यश्रुत्यर्थं स्थापयितुं प्रथमं भेदश्रुत्युपादान् । अस्मादित्यनेन साक्षाद्विकाराश्रयत्वमचिद्द्रव्यस्येति सिद्धम्  । अन्यो मायया सन्निरुद्धः इत्यनेनोपहितस्य ब्रह्मण एव जीवत्वमित्यादिप्रलापा निर्मूलिताः । न ह्यत्र मायया सन्निरोधादन्यत्वमुच्यत्वे; अपि तु अन्यस्यैव सतो मायया सन्निरोधः । सन्निरुद्धः- स्वाभाविकसर्वज्ञत्वनिरतिशयानन्दाद्यावविर्भावरहित इत्यर्थः । पराभिमतो मायाशब्दार्थः श्रुत्यैव प्रतिक्षिप्त इति दर्शयितुमाह- मायां त्विति । क्षरमित्यादौ हरशब्दास्योत्तरपदान्वयेन कुदृष्ट्युन्नीतयोजनान्तरप्रतिक्षेपार्थमाह अमृताक्षरं हर इति भोक्ता निर्दिश्यत इति । रुद्रे रूढस्य कथं भोक्तृमात्रसाधारण्यमित्यत्राह प्रधानमिति । हरतीति हरः इत्येतावन्निर्वचनम्; शेषार्थसिद्धकथनम् । अयमभिप्रायः- यदि हरशब्दः 'देव एक' इत्यनेनन्वीयते, तदा अमृताक्षरमित्यस्य विधेयत्वं न स्यात् । अथ अमृताक्षरमित्यसमस्तं लुप्तविभक्तिकमुद्देश्योपादेयपरमुच्यते, तदा विभक्तिलोपक्लेशः, व्युत्क्रमेणोद्देश्योपादेयनिर्देशश्च स्यात् । न चात्र 'क्षरं त्वविद्या ह्यमृतं तु विद्या' (श्वे.उ 5.1.) इतिवत् अमृतशब्द एवोद्देश्यपरः, क्षराक्षरशब्दयोरेव मिथः प्रतिरूपत्वात् । ऋक्षु च पादभेदेनार्थव्यवस्था संभवन्ती न परित्याज्या । एवं 'क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः' (श्वे.उ 5.1.) इति वाक्यान्तरशैली चानुसृती स्यात् । अन्यथा व्यवहितान्वयश्च । न च 'देव एकः' इत्यत्र विशेषाकाङ्क्षाऽस्ति । तावता च माहात्म्यमतिशयेन व्यजते । 'क्षरात्मनौ' (श्वे.उ 1.10) इति पुस्सिङ्गान्तानुवादश्च तल्लिङ्गानिर्दिष्टविषतायां स्वरसः । शब्दान्तरेणानुवादस्तु पक्षद्वयेऽपि समः । अस्मत्पक्षे तु हरशब्दस्यात्मजातिविषयत्वज्ञापनार्थतया सप्रयोजनश्च  ।  अमृताक्षरमिति सविशेषणनिर्देशोऽपि तत्स्वभावविशेषज्ञापनेन सार्थः । एवं हरशब्दास्यात्रप्रधानसहपठितपुरुषतत्त्वविषयत्वे अवश्यम्भाविनि लक्षणादेश्चासंभवे श्रुत्यन्तरस्वप्रकरणादिविरुद्धरूढिपरित्यागेन यौगिकार्थपरत्वमैन्द्र्यादिन्यायेनाङ्गीकार्यमिति ।क्षेत्रज्ञेश्वरयोस्सर्वज्ञत्वकिचिज्ज्ञत्वनियन्तृत्वनियाम्यत्वरूपं भेदं द्वयोरप्यजत्वं च द्विशब्देनैव संख्यया वदन्तीं श्रुतिं दर्शयति ज्ञाज्ञाविति । सुषुप्तिमरणमूर्च्छाप्रलयेषु क्षेत्रज्ञस्यात्यन्ताज्ञत्वम् । जागरस्वप्नयोरपि ज्ञानं कतिपयविषयम्; अज्ञानंत्वनन्तगोचरम् । ईश्वरात्पृथग्भूतानामेव जीवानां नित्यत्वं बहुत्वं जीवेश्वरयोश्चैतन्यत्वमीश्वरस्य चाद्वितीयत्वं सकलफलप्रदत्वं नित्यो नित्यानामिति श्रुत्या सिद्धम् । स्वशब्दादेव भेदस्य वेद्यत्ववादिनीं भेदज्ञानपूर्वकपरमात्मप्रतीतिविषयत्वेन मोक्षं च प्रतिपादयन्तीं श्रुतिमाह पृथगिति । जीवेश्वयरयोरेकशरीरानुप्रविष्टयोरेव कर्मफलभोक्तृत्वरूपवैधर्म्यपरं वाक्यमाह तयोरन्य इति । तयोरन्यः तयोरेक इत्यर्थः । स्वाद्वत्तीति पुण्यफलोदाहरणमुदापरणमुपलक्षमार्थम् । अभिचाकशीति अभितोऽधिकं प्रकाशते । तादृशजीवनियन्तृत्वलक्षणोऽतिशय एव तदानीमपि सिध्यति; न तु ज्ञानसङ्कोचादीत्युक्तं भवति । सत्त्वरजस्तमोमय्याः प्रकृतेः पुरुषस्य च अजत्वम्, प्रकृतेः पुरुषकर्मानुरूपपरिणामविशेषभाक्त्वेन अध्यासप्रसङ्गराहित्यम्, बद्धमुक्तव्यवस्थाम्, मुक्तदशायामपि प्रकृतेर्विश्लेषमात्रं च ज्ञापयति अजामिति । उक्तश्रुत्युपबृंहणायासन्नेव प्रतिपादितं नित्यं प्रकृतिपुरुषेश्वरभेदं दर्शयति अत्राप्यहङ्कार इतीति । मे प्रकृतिरिति व्यधिकरणनिर्देशात् ईश्वरात् प्रकृतिपुरुषयोर्भेदः सिद्धः । इतस्त्वन्यामित्यनेन प्रधानात् पुरुषस्य भेदः । सृष्टिप्रयलयोरध्यासातन्निवृत्तिरूपत्वव्युदासाय परमात्मशरीरभूतप्रकृत्यविभागविभागरूपत्वमाह सर्वभूतानीति । अत्रापि मामिकामित्यादिभिर्भेदः स्फुटः । प्रधानपुरुषयोः चराचराद्यवस्थापत्तेः परमात्मभ्रममूलत्वव्युदासाय तदधिष्ठानमूलतामाह मयेति । जीवानामध्यासाधीनसिद्धित्वव्युदासाय प्रकृतिपुरुषयोरविशेषणानादित्वं दर्शयति प्रकृतिं पुरुषं चेति । प्रकृतेरेव साक्षात्परिणामाश्रयत्वम्, सृष्ट्यौपयिकप्रकृतिपुरुषसंसर्गविशेषस्य परमात्मसङ्कल्पाधीनत्वम्, तत एव जगत्सृष्टिम्, एवं प्रकारेण त्रायाणामन्योन्यभेदं चोदाहरति मम योनिरिति । जगदपेक्षया योनित्वम्, जगत्स्रष्ठुरधिष्ठातृतया संबन्धः; तदाह जगद्योनीति । मुख्यब्रह्मणो ममेति व्यधिकरणानिर्देशात् योनित्वसामर्थ्याच्च ब्रह्मशब्दोपचरितमाह प्रकृत्याख्यमिति । चिन्मिश्रभूतोत्पत्तिहेतुतया प्रकृत्याधेतया च सिद्धं गर्भशब्दार्थमाह चेतनाख्यमिति । दधामीत्याधानं विविक्षितमित्याह संयोजयामीति । विस्तरोऽस्य स्थाने भविष्यति । एवं  बहुषु प्रदेशेषु प्रकृतिपुरुषसृष्ट्यादिप्रतिपादनदशायां जीवाध्यासजगन्मिथ्यात्वादिसूचकं न किंचित् दृश्यत इत्यभिप्रायः ।एवं चिदचिदीश्वराणां स्वरूपभेदः काणादप्रभृतिभिरभ्युपगत इति ततो विशेषं घटकश्रुतिसिद्धं शरीरात्मभावं सामानाधिरकण्यमुख्यत्वसिद्ध्यर्थमाह एवमिति । भोक्त्रिति । एकीभावास्थायामपि शरीरत्वं 'यस्य तमश्शरीरम्' (बृ.उ 5.7.13), 'यस्य मृत्युश्शरीरम्' इत्यादिभिः सिद्धमिति ज्ञापनाय सर्वावस्थितयोरित्युक्तम् । प्रत्यक्षाद्यप्राप्तस्य जगद्ब्रह्मणः शरीरात्मभवस्य तत्त्वोपदेशतत्परानेकश्रुतिसिद्धत्वान्न तत्परित्यागः श[ङ्]क्यः; तदनुगुणतया च शरीरलक्षणमनुसन्धेयमिति भावः । अन्तर्यामिब्राह्मणे सर्वववस्थप्रकृतिपुरुषयोरविशेषेण परमात्मशरीरत्वं दर्शयति यः पृथिव्यामिति । इममेवार्थमीषदावापोद्वापभेदेन प्रतिपादयन्त्या सुबालोपनिषदा अन्तर्यामिब्राह्मणोक्तमपहतपाप्मत्वादिगुणयोगमद्वितीयत्वं नारायणत्वं च विशदयति  यः पृथिवीमिति । अत्र मृत्युशब्दस्य स्थानप्रमाणेन अतिसूक्ष्मदशापन्नमूलप्रकृतिविषयत्वमाह अत्रेति । अत्र अक्षरपर्यायादनन्तरे पर्याये इत्यर्थः । तेजः-प्रतिद्वन्द्वितमोव्युदासाय सूक्ष्मावस्थमचिद्वस्त्वित्युक्तम् । अस्यामेवेत्यनेन शीघ्रप्रत्यभिज्ञानं सूचितम् । आत्मलक्षणपूर्वकमात्मत्वं दर्शयत् तैत्तिरीयकवाक्यमाह अन्तः प्रविष्ट इति । नृपनभोव्यावर्तकाभ्यामन्तः- प्रवेशनियमनाभ्यां शरीरत्वसिद्धिः । उक्तभेदश्रुतिघटकश्रुत्यनुसारेण सामानाधिरण्यश्रुतीनामर्थं मुख्यमेवाह एवं सर्वावस्थेति । अत्रोभयावस्थपरमपुरुषप्रकारद्रव्यैक्यं सामानाधिकरण्यश्रुतीनां विवक्षितमित्यर्थः । इममर्थे ज्ञापयितुमिति । न पुनः श्रुत्यन्तरस्वप्रकरणस्ववचनप्रत्यक्षादिविरुद्धं ज्ञापयितुमित्यर्थः । छान्दोग्यवदेव सामानाधिकरण्यं तस्य च चेतनांशेऽप्यनुप्रवेशपूर्वकत्वं तैत्तिरीयके दर्शयति तथेति । स तपोऽतप्यत- आलोचनमकरोदित्यर्थः; 'तपसा चीयते ब्रह्म' (मु.उ 1.9) इति प्रकरणे 'यस्य ज्ञानमयं तपः' इति व्याख्यानात् । न केवलं प्ररणान्तरागतैर्घटकवाक्यैर्भेदाभेदक्षित्यविरोधः, अपि तु स्वप्रकरणस्थैरपीत्याह अत्रापीति ।  समानाधिकरणनिर्देशवतोः छान्दोग्यतैत्तिरीयकप्रकरणयोरित्यर्थः । जीवेनात्मना जीवेन मयेत्यर्थः । सिंहेन भूत्वा बहवो मयाऽऽत्ताः (वि.ध 98.17) इतिवत् । 'तिस्त्रो देवता  अनेन जीवेनात्मनाऽनुप्रविश्य' इत्यचिदनुप्रवेशो व्यक्तः, जीवे तु सामानाधिकरण्यमात्रम् । तत् अनुप्रवेशकृतमिति तैत्तिरीयके व्यक्तमित्यभिप्रायेणाह तत्सृष्ट्वेति । एवं जीवशरीरकपरमात्मानुप्रवेशात् नामरूपव्याकरणं नाम्ना च परमपुरुषपर्यन्तत्वं तत एव समानाधिकरण्यमुख्यत्वं च सिद्धम् । एतदैकरस्यात् सर्वशाखाप्रत्ययन्यायेन चिदचिदनुप्रवेशोक्तिरहितप्रकरणान्तरेष्वपि नामरूपव्याकरणवचनमेवंप्रकारप्रवेशाभिप्रायपूर्वकमेवेत्याह एवंभूतमेवेति ।इत आरभ्य प्रागुक्तचोद्यानां क्कमेण परिहारः । तथा हि- कारणविज्ञानेन कार्यस्य ज्ञातत्वं नाम कर्यशब्दनिर्दिष्टस्य द्रव्यस्य कारणविज्ञानेन विषथीकृतत्वम् । पूर्वमज्ञातत्वेऽपि नास्य व्यवहारस्यामुख्यत्वमित्यभिप्रायेणाह अतः कार्यावस्थ इति । परपक्षे त्वेतदनुपपन्नतरमिति चाभिप्रेतम् । तथा हि- एकनिर्विशेषविज्ञानेन घटते । सर्वस्य मिथ्यात्वेन ज्ञातत्वमिति योजनायामध्याहारादिदोषः । अविद्याविशिष्टैकब्रह्मविज्ञानेन तत्कार्यप्रपञ्चविज्ञानमिति विवक्षायामदूरविप्रकर्षेणास्मत्पक्ष एवानुप्रवेशः । सर्वप्रमाणसंक्षोभस्त्वधिकः । एवमेव पक्षान्तरयोरपि सूक्ष्माचिच्छक्तिवैशिष्ट्यस्य दुष्परिहरत्वात् विशिष्टैक्यविज्ञाने तत्कार्यविज्ञानमित्येव निर्वाह्यम्; तथा च निर्विकारनिर्दोषश्रुत्यविरुद्धोऽस्मत्पक्ष एवोपपन्नतर इति । परपक्षे सामानाधिकरण्यस्य लाक्षणिकत्वं तैरेवाभ्युपगतमिति न किंचित् तत्र वक्तव्यमिति कृत्वा स्वपक्षे तन्मुख्यत्वमुपपादयति अहमिमा इति । प्रकरणान्तराधीतानामपि तत्त्वानां संकूचिताभिधानप्रकरणेऽपि शाखान्तरनयेन समाहारभिप्रेत्याह तिस्त्रो देवता इति सर्वमचिद्वस्तु निर्दिश्येति । जगद्ब्रह्मणोः स्वरूपतोऽत्यन्तभेदेऽपि विशिष्टवेषेण कार्यकारणयोरेकद्रव्यत्वसिद्धेर्जगतो ब्रह्मोपादानत्वं युज्यत इत्याह अथः स्थूलेति । सामानाधिकरण्यव्यपदेशस्य मुख्यत्वादित्यर्थः । सत्कार्यवादाविरोधश्च सिद्ध इत्यभिप्रायः । उपादानावस्थायामैक्यापत्त्या प्रसक्तं स्वभावसंकरं परिहरति सूक्ष्मेति । बालस्य युवत्वापत्तौ बालशरीरस्य  तदभिमानिचेतनस्य च यथा स्वभावसंकरो नास्ति, तद्वदत्रापीत्यभिप्रायेण संघातस्योपादानत्वेनेत्युक्तम् । एककार्यारम्भात् कार्यदशायां प्रसक्तसंकरं निरस्यति यथा शुक्लेति । ननु शुक्लकृष्णरक्ततन्तुपात्तस्य पटस्य न केनचिच्छुक्लेन कृष्णेन रक्तेन वा तन्तु विशेषेण विशेषतस्सामानाधिकण्यं दृश्यते ; 'तन्तवः पट' इति तु कथंचिदुच्यते; अतोऽत्रापि प्रकृतिपुरुषेश्वरपसङ्घा तोपात्तस्य जगत ईश्वरेण विशेषतस्सामानाधिकरण्यं न स्यादित्यात्राह तन्तुनामिति । अयमभिप्रायः- न सर्वप्रकारसाधर्म्यमभिप्रेत्य तन्तुपटदृष्टान्तः; अपि तु स्वरूपतोऽत्यन्तभिन्नानां संभूय कार्यदशायामपि स्वभावासंकरमात्रमभिप्रेत्य । सामानाधिकरण्यं तु यत्र शब्दानामेकविशेष्यपर्यवसानहेतुभूतप्रकाप्रकारिभावोऽस्ति, तत्र स्यात्; नान्यत्रेति विशेषः । कस्तर्हि अविशेष इत्यत्रोपजीव्यांशमाह स्वभावेति । उपादानत्वेन कर्यभावेऽपि निर्विकारश्रुत्यधिमाह एवं च सतीति । एवं विशिष्टस्यौपादानत्वात् सर्वदैवासंकीर्णस्वभावाच्चेत्यर्थः । निर्विकारश्रुतिस्तु स्वरूपविषया, उपादानत्वकार्यत्वश्रुतिर्विशिष्टविषयेति नानयोः परस्परविरोधः । स्वरूपपरिणामपक्षे तु निर्विकारश्रुतेर्न कश्चिद्विषय इति भावः । तथाऽपि प्राप्ताप्राप्तविवेकेन विशेषणस्यैव कार्यत्वमिति चोद्यं परिहरति अवस्थेति । विशेषणानामवस्थान्तरापत्तौ तदवस्थतत्तन्नियमनविशिष्टत्वलक्षणावस्थान्तरापतिर्विशेष्येऽप्यस्तीति भावः । उत्सर्गापवादन्यायेन सगुणश्रुत्यविरोधाय निर्गुणवादानां विषयं व्यवस्थापयति निर्गुणवादाश्चेति । एवं व्यवस्थापितं विषयभेदमेकस्मिन्नेव वाक्ये श्रुतिरेव दर्शयतीत्याह अपहतेति । अवधारणेन न्यायनैरपक्ष्यं सूचितम् । आर्थगुणनिषेधं परिहरति ज्ञनस्वरूपमिति । सर्वज्ञस्य सर्वशक्तेरित्यादिकं श्रुत्यन्तरसिद्धाविरोधार्थम् । ज्ञानैकनिरूपणीयमिति । स्वरूपनिरूपणधर्मशब्दा हि धर्ममुखेन धर्मिणमपि प्रतिपादयन्तीति भावः । सूत्रितं च, "तद्गुणसारत्वात्तु तद्व्यपदेशः प्राज्ञवत्" , "यावदात्मभावित्वाच्च न दोषस्तद्दर्शनात्" (ब्र.सू 2.3.29,30) इति । अनुक्तसमुच्चयार्थेन सौत्रचकारेण द्योतितं वृत्त्यन्तरमभिप्रेत्याह स्वप्रकाशतया ज्ञानस्वरूपं चेति । धर्मभूतज्ञानवत् ज्ञानशब्दप्रवृत्तिनिमित्तयोगोऽप्यस्तीति भावः । निर्विशेषवािदनो ज्ञातृत्वं परित्यजन्ति, वैशेषिकादयस्तु ज्ञानवत्; उभयेषामपि श्रुतिविरोधमभिप्रेत्य स्वपक्षे तदानुगुण्यमाह यस्सर्वज्ञ इति ।भेदनिषेधकवाक्यानां भेदविधायकवाक्याविरुद्धं विषयमाह सोऽकामयतेति । ब्रह्मगुणविभूतिरूपभेदस्य विहितत्वात् तन्निषेधो न शक्य इति भावः । पराभिमतं श्रुतिविरोधेन प्रतिक्षिपति न पुनरिति । 'यत्र त्वस्य' इत्यादेरब्रह्मात्मकनानात्वनिषेधे तात्पर्यं श्रुत्यैव ह्युक्तमित्याह निषेधवाक्यारम्भ इति । अन्यथोपक्रमविरोध इथि भावः । तत् स्थापितमिति । बहु स्यामित्यादिश्रुत्यन्तरसिद्धं वक्ष्यमाणनिषेधानास्कन्दितत्वेनासंजातविरोधदशायां स्थापितमित्यर्थः ।अथ स्वपक्षे सर्वप्रकाराविरोधं परपक्षेषु च सर्वप्रकारविरोधं श्रुतहानाश्रुतकल्पनादिरूपं संग्रंहेण वदन् उपसंहरति एवमिति । श्रुतिभिरेवेति । न्यायेऽपि नात्यन्तापेक्षा, स्फुटतरत्वादस्यार्थस्तेति भावः । अन्यस्यापीति यदवप्रकाशनैयायिकाद्याभिमतयोजनासंग्रहः । अपन्यायमूलस्य सकललश्रुतिविरुद्धस्येत्युभयं ब्रह्माज्ञानवादादिषु सर्वेषु नेतव्यम् । ।2 । ।
Adhyaya 13 Sloka 3 श्रृण्वत एवार्जुनस्य पुनः श्रृण्विति अवधानार्थमुच्यते तत्क्षेत्रमिति । महाभूतानि (5) इत्युपक्रम्य संघातः (6) इत्यन्तवक्ष्यमाणपरामर्शात् आद्यन्तौ यच्छब्दौ जडद्रव्यतत्संघातविषयावित्यपुनरुक्तिरित्यभिप्रायेणाह यत् द्रव्यमिति । वक्ष्यमाणेन्दियाद्याश्रयत्वानुसारेण यादृक्छब्दार्थमाह येषामाश्रयभूतमिति । ये विकारा अस्य कार्यतया सन्ति, तत् यद्विकारि; तत्र यच्छब्दनिर्दिष्टे तात्पर्यमिति प्रकाशनाय ये चास्य विकारा इत्युक्तम् । यतः इति नोपादानादिपरम्, प्रथमं तदुक्तेरित्यभिप्रायेणाह यतो हेतोरिति । चेतनाधृतिः (6) इति  वक्ष्यमाणं हेतुविशेषमाह यस्मै प्रयोजनायेति क्षेत्रकर्तूरीश्वरस्य धीस्थतया प्रयोजनमपि हेतुः; प्रयुज्यते च, अध्ययनेन वसतीति । यत्स्वरूपमिति संघातपरम् । सन्निवेशविशेषो हि शरीरत्वादि; अतः प्रथमयच्छब्दो जडाजडद्रव्यविशेषनिर्धारणार्थः; द्वितीयस्तु जडत्वनिश्चये जडद्रव्येष्वनेकेष्वन्यतमात्मकत्वसंघातात्मकत्वनिश्चयार्थ इति भावः । मामिति (2) परमात्मनोऽपि प्रसङ्गात् तत्परामर्शभ्रमव्युदासायाह स च क्षेत्रज्ञ इति । यः यत्प्रभावः इत्युभाभ्यां स्वरूपप्रकारयोनिर्देशः । प्रभावाः- आश्चर्यभूताः प्रकृष्टाः स्वभावविशेषाः ।।3।।
Adhyaya 13 Sloka 4 स्वेनोपदिश्यमानस्यार्थस्येतिहासपूराणमीमांसानुगृहीतानेकश्रुतिसिद्धत्वमाह ऋषिभिरित श्लोकेन । विशदोपबृंहणवाक्यानुसारेण अविशदवेदवाक्यार्थनिश्चयाय प्रथममृषिभिर्गीतत्वोक्तिः । राजसतामसोपबृंहणव्यवच्छेदाय ऋषिशब्दोक्तान् विशिनष्टि पराशरादिभिरिति । बहुप्रकारमिति । अर्थै(र्थस्यै)कत्वेऽपि वचनव्यक्तौ रथचक्रनाभ्या(नद्या)दिकल्पनाप्रकारभेदः । यद्वा संक्षेपविस्तरादिरूपेणेत्यर्थः । अविविक्तदेहात्मस्वरूपस्य राज्ञो वाह्यवाहकत्वोक्तिप्रतिपक्षेपार्थं वाक्यम् अहं त्वं चेति । अध्यात्मगन्धिवाक्यश्रवणमूलस्य कस्त्वमिति प्रश्नस्योत्तरं पिण्ड इति । शिरः पाणायदिलक्षणः इत्यनेन कृत्स्नैकदेशचेतनत्वविकल्पो द्योतितः । प्रतिपादितार्थस्य श्रोतर्यपि स्वप्रत्ययेन दृढीकरणार्थं वाक्यं इति त्वमिति । एवम् इदं शरीरमिति श्लोकेनोक्तस्य संवादकमुपात्तम् । ननु 'द्वा सुपर्णा' (मु.3.1.1) इति मन्त्रे, 'तयोरन्यः पिप्पलं स्वाद्वति इति कर्मफलभोक्ता जीव उच्यते, 'अनश्नन्नन्यो अभिचाकशीति' इति परमात्मति शारीरके, "गुहां प्रविष्टावात्मनौ हि तद्दर्शनात्" (1.2.11) "स्थित्यदनाभ्यां च" (1.3.6) इत्यादिषु प्रपञ्चितम् । पैङ्गिरहस्यब्रह्मणे तु, "तयोरन्यः पिप्पलं स्वाद्वत्तीति सत्त्वम्' इति जन्तुवाचिना सत्त्वशब्देन जीवमभिधाय, "अनश्नन्नन्यो अभिचाखशीति अनश्नन्नन्यो अभिपश्तीति क्षेत्रज्ञः, द्वा(ता)वेतौ सत्त्वक्षेत्रज्ञौ । तदेतत् सत्त्वं येन स्वप्नं पश्यति अथं योऽयं शारीर उपद्रष्टा स क्षेत्रज्ञः" इति क्षेत्रज्ञशब्देन परमात्मानमेवाभिधत्ते । तावेवात्र क्षेत्रज्ञोपद्रष्टृशब्दौ प्रत्यभिज्ञायेते. "तं प्राहुः क्षेत्रज्ञः" (13.1) उपद्रष्टानुमन्ता (22) इति च  । मनुश्च- योऽस्यात्मनः कारयिता तं क्षेत्रज्ञं प्रचक्षते  । यः करोति तु कर्माणि स भूतात्मोच्यते बुधैः (12.12) इति क्षेत्रज्ञशब्देन परमात्मानमाह । अतः कथमत्र क्षेत्रज्ञो जीव इत्युच्यत इति शङ्कामर्थात् परहिन्, 'क्षेत्रज्ञं चापि मां विद्धि' इत्यस्य संवादकं तस्य स्वोक्तार्थानुगुण्यं सूचयन् अवतारयति एवं विविक्तयोरिति । तथा च क्षेत्रज्ञशब्दस्य जीवेऽपि प्रयोगदर्शनात् क्षेत्रज्ञो जीव इत्युपपद्यते । प्रत्येकं समूदायेन वा ममेदं शिरः ममेमौ पाणी, ममेदं शरीरमिति क्षेत्रवेदितृत्वाज्जीवस्य क्षेत्रज्ञत्वम्, परमात्मनस्तु, इदं शरीरमेतत्कर्मारभ्यायैतत्कर्मफलयोगायेत्यादिक्षेत्रयाथात्म्यवेदितृत्वेन । एतच्च एतदवयवशस्संघातरूपेण च, इदमहं वेद्मीति यो वेत्तीति भाष्येण, 'योऽस्यात्मनः कारयिता' इति मनुवचनेन च ज्ञापितम्  । एवमुपद्रष्टुत्वमपि जीवस्य स्वशरीरमात्रं प्रति, परमात्मनस्तु सर्वचेतनाचेतनान् प्रतीत्योभयोरप्यप्युपद्रष्टृत्वमविरुद्धम्  । अतो न कस्यापि प्रमाणस्य विरोध इति भावः । स्वरूपवैविध्यस्य छन्दोभिरिति बहुवचनेनैव लाभात् विविधशब्दः प्रकृतप्रतिपाद्यप्रकारवैविध्यपर इत्यभिप्रायेणाह पृथग्विधैरिति । पृथग्भूताः विधाः प्रतिपाद्यप्रकार येषामिति विग्रहः । "आम्नायश्छन्दसां दण्डः"इत्यादिप्रयोगानुसारेण छन्दश्शब्दो वेदपरः, न तु गायत्र्यादिपर इत्यभिप्रयन् आह ऋग्यजुरिति । पृथक्छब्दस्य ऋषिभिरुक्तात्पृथक्त्वपरभ्रमव्युदासायाध्याहारानुष्ठानुषङ्गाभ्यां योजयति देहात्मनोः स्वरूपं पृथग्गीतमिति । परस्परविलक्षणं गीतमित्यर्थः । "तत् यथा रथस्यारेषु नेमिरर्पिता, स नाभावरा अर्पिताः, एवमेवैता भूतमात्राः प्रज्ञामात्रास्वर्पिताः, प्रज्ञामाज्ञाः प्राणेऽर्पिताः " (कौ.उ 3.9), "एष म आत्माऽन्तर्हृदये.... एतमितः प्रेत्याभिसंभवितास्मि" (छा.उ 3.14.4), "दिव्यो ह्यमूर्तः पुरुषः स बाह्याभ्यन्तरो ह्यजः । अप्राणो ह्यमनाश्शुभ्रो ह्यक्षरात्परतः परः" (मु.2.1.2), "स कारणं करणाधिपाधिपः" (श्वे.उ 6.9), "भोक्ता भोग्यं प्रेरितारं च मत्वा जुष्टस्ततस्तेनामृतत्वमेति" (श्वे.उ 1.9) इत्यादिकमभिप्रेतत्याह एवमृक्सामाथर्वस्विति । ब्रह्मसूत्रेत्यत्र लुप्तषष्ठ्यर्थः संबन्धः प्रतिपादकत्वमित्यभिप्रेत्य सूत्रपदैरित्यत्र षष्ठीसमासभ्रमं वारयति ब्रह्मप्रतिपादनसूत्राख्यैः पदैरिति । फलितमाह शारीरकसूत्रैरिति । हेतुयुक्तैरति हेतुप्रतिपादकैरित्यर्थः । कर्मणि क्ताश्रयणे प्रयोजनाभावात् विशेषतो निश्चितं येषामिति भावे क्तं बहुव्रीहीं चाभिप्रेतत्याह निर्णयान्तैरिति । निर्णयफलकैरित्यर्थः । न वियदश्रुतेरित्यारम्भेत्यनेन "अस्ति तु" (शा 2.3.2) इत्यादिकं सूत्रषट्कम्,  "एतेन मातरिश्वा व्याख्यातः" (शा 2.3.8), स "तेजोऽस्तथा ह्याह" (10), "आपः" (11), "पृथिवी" (12) इति सूत्रचतुष्टयं च विवक्षितम् । उक्त इति । अनेनाकाशादीनामुत्पत्तिकथनेन तत्संघातात्मकक्षेत्रयाथात्म्यमुक्तप्रायमिति भावः । नात्माश्रुतेरित्यारभ्येत्यनेन, "ज्ञोऽत एव" (2.3.19), "उत्क्रान्तिगत्यागतीनाम्, स्वत्मना चोत्तरयोः, नाणूरतच्छ्रुतेरिति चेन्नेतराधिकारात्, स्वशब्दोन्मानाभ्यां च, अविरोधश्चन्दनवत्, अवस्थितिवैशेष्यादिति चेन्नाभ्युपगमाद्धृदि हि, गुणाद्वाऽऽलोकवत्, व्यतिरेको    गन्धवत् तथा च दर्शयति, पृथगुपदेशात्, तद्गुणसारत्वात्तु तद्व्यपदेशः प्राज्ञवत्, यावदात्मभावित्वाच्च न दोषस्तद्दर्शनात्, पुंस्त्वादिवत्तस्य सतोऽभिव्यक्तियोगात्, नित्योपलब्ध्यनुपलब्धिप्रसङ्गोऽन्यतरनियमो वाऽन्यथा, कर्ता शास्त्रार्थत्वात्, उपादानाद्विहारोपदेशाच्च, व्यपदेशाच्च क्रियायां न चेन्निर्देशविपर्ययः, उपलब्धिवदनियमः, शक्तिविपर्ययात्, समाध्यभावाच्च, यथा च तक्षोभयधा, परात्तु तच्छ्रुतेः" (40) इत्यन्तं सुत्रजातमभिप्रेतम् । इत्यारभ्य ज्ञोऽत एवेत्यादिभिरिति पाठे तु आदिशब्दे नैतत् विवक्षितम् । भगवत्प्रवर्त्यत्वेनेति । चेतनं प्रति नियमेन नियाम्यद्रव्यत्वस्य शरीरलक्षणत्वादिति भावः । श्रुत्यादिभिः प्रतिपादितस्यैव क्षेत्रक्षेत्रज्ञयाथात्म्यस्य ज्ञातुं शक्यत्वात् त्वत्तः किमर्थे श्रोतव्यमित्याशङ्कापिरहाराय पूर्वोक्तं तत्समासेन मे श्रुणु (3) इत्येतदत्र संगमय्य तत्तात्पर्यमाह एवं बहुधा गीतमित्यादि । क्षेत्रक्षेत्रज्ञयाथात्म्यस्य श्रुत्यादिभिरतिविस्तरेण बहुधा गीतत्वात् किंचिज्ज्ञेन स्पष्टमवगन्तुमशक्यत्वात् सर्वज्ञेन मया संक्षेपेण सुस्पष्टमुच्यमानं तत् श्रोतव्यमिति भावः ।।4।।
Adhyaya 13 Sloka 5  to  6 तत्क्षेत्रं यच्च यादृक्चेत्यादौ यच्चेति प्रतिज्ञातस्य महाभूतान्यहंकारो बुद्धिरव्यक्तमेव चेत्येतत् प्रतिपादकमित्यभिप्रायेणाह महाभूतानीत्यारम्भ इति क्षेत्रारम्भकद्रव्याणीति । भूतशब्दस्य सशरीरचेतनादावपि प्रयोगात् तद्भ्रमव्युदासाय प्रकृतोपयुक्तमर्थमाह पृथिव्यप्तेज इति । अंहकारशब्दस्य त्रिविधाहंकारवाचित्वेऽपि सात्त्विकाहंकारस्येन्द्रियारम्भकत्वात् राजसस्योभयानुग्राहकत्वात् तामसपरत्वमाह अहंकार इति । बुद्धिशब्दास्याध्यवसायपरत्वभ्रमव्युदासायाह बुद्धिर्महानिति । अव्यक्तशब्दस्य ' अव्यक्तमक्षरे लीयते ' (सु 2) इत्युक्ताव्यक्तपरत्वे तत्कारणमपि वक्तव्यं स्यादित्यभिप्रयंस्तद्व्याचष्टे अव्यक्तंप्रकृतिरिति । इन्द्रियाणि दशैकं चेत्यादिकं यादृक्चेति प्रतिज्ञातस्य प्रतिपादकमित्यभिप्रायेणाह इन्दियाणि दशेत्यारभ्य इति क्षेत्राश्रितानि तत्त्वानीति । इन्द्रियाणामेकादशत्वव्यक्तिकरणाय, तद्गतोचरा इत्युक्तदप़ञ्चसंख्यास्पष्टीकरणाय च"त्वक्चक्षुर्नासिका जिह्वा क्षोत्रमत्र च पञ्चमम् ।शब्दादीनामवाप्त्यर्थं बुद्धियुक्तानि वै (च) द्विज ।पायूपस्थौ करौ पादौ वाक् च मैत्रेय पञ्चमी ।विसर्गशिल्पगत्युक्ति कर्म तेषां च कथ्यते ।एकादशं मनश्चात्र " (वि.पु 1.2.48,49)इति पराशरोक्त्यनुसारेण तानि इन्द्रियार्थांश्च विशेषतः कथयति श्रोत्रत्वगित्यादिना । इच्छा द्वेषस्सुखं दुःखमित्येतत् यद्विकारीत्युक्तस्य प्रतिपादकमित्याशयेनाह इच्छा द्वेष इति । इच्छादीनां भूतसङ्घातरूपक्षेत्रपरिणामत्वाभावेन कथं क्षेत्रविकारत्वम्, प्रत्युत आत्मधर्मभूतज्ञानविकारत्वमेवेत्याशयेन शङ्कते यद्यपीति । तेषां क्षेत्रविकारत्वव्यपदेश औपचारिक इत्याशयेन तथापीति । क्षेत्रासाधारणकार्यत्वमुपचारनिमित्तमिति भावः ।(मनोवृतिषु कामादिशब्दानामौपचारित्वस्थापनम्)ननु कथमिच्छादीनां धर्मभूतज्ञानविकारत्वम्, 'कामस्सङ्कल्पः' (बृ.उ 3.5.3) इत्यादिना तेषां मनोधिकारत्वश्रवणात् । 'पञ्चवृत्तिर्मनोवत् व्यपदिश्यते ' (2.4.11) इति सूत्रभाष्ये, "न कामादिकं मनसस्तत्त्वान्तरम्" इतिभाषितत्वाच्चेत्यत आह तेषामिति । न चाक्षयत्वमन्तरेण हेतुत्वमस्त्विति वाच्यम्, "कार्यकारणकर्तृत्वे हेतुः प्रकृतिरुच्यते " (भ.गी 13.20) इति पूर्ववाक्ये क्रियाश्रयत्त्वरूपकर्तृत्वं प्रति विवक्षितत्वात्,  'कामस्संकल्पः' इत्यदिश्रुत्यनुसारेण योग्यतयाऽन्तःकरणस्य तदाश्रयत्वपरमेव 'पुरुषस्सुखदुःखानाम् ' (भ.गी 13.20) इति वाक्यमिति वाच्यम्; देहादिवत् अन्तःकारणस्यापि प्रकृतपरिणामत्वेन कर्यकरणकर्तृत्वे, सुखदुःखानां भोक्तृत्वे च हेतुः प्रकृतिरुच्यत इत्येवोक्त्यापत्तेः । चैतन्यसंबन्धप्रयुक्तं भोक्तृत्वाक्षयत्वमिति तत्रापि तथोक्तिः स्यात् । न चैवं 'कामस्संकल्पः' इति श्रुतेः 'पञ्चवृत्तिर्मनोवद्व्यपदिश्यते' (2.4.11) इति सूत्रभाष्यस्य च कथमुपपत्तिरिति वाच्यम्, कामसंकल्पादिशब्दावाच्यधर्मभूतज्ञानपरिणामहेतुभूतमनोवृत्तीनां तत्कार्यवाचिशब्देनाभिधानपूर्वकं मनस्तत्त्वान्तरत्वाभावप्रतिपादनपरत्वेनोपपत्तेः । ननूभयसंप्रतिपन्नमनोवृत्तिभिरेव तत्तन्नाम्नीभिः सर्वकार्योपपत्तौ कामादिशब्दावाच्यधर्मभूतज्ञानपरिणामकल्पने प्रमाणभावात् कामादि शब्दानां मनोवृत्तिषु  लाक्षणिकत्वमनुपपन्नमिति चेन्न ; 'सोऽकामयत ' (आ 6) 'अथ पुरुषो ह वै नारायणोऽकामयत' (ना.उ) इति स्थाने तदैक्षत (धा 6.2.3) स ईक्षांचक्रे (प्र.उ 6.3.) इत्यन्तःकरणरहितजगत्कारणाश्रितज्ञानविशेषवाचीक्षतिशब्दपाठात्, 'स तपोऽतप्यत' (आ.6) इति तत्स्थानपठिततपश्शब्दस्य 'यस्य ज्ञानमयं तपः' (मु.उ 1.1.9) इति ज्ञानशब्देन व्यख्यानात्, 'स यदि पितृलोककामो भवति संकल्पादेवास्य पितरस्समुत्तिष्ठन्ति' (छा.उ 8.2.1.) इति मुक्ताश्रितत्वेन कामसंकल्पयोः श्रवणात्, सुखत्वापरपर्यायानन्दत्वस्य 'रसं ह्येवायं लब्ध्वाऽऽनन्दि भवति' (आ 7), 'आनन्दं ब्रह्मणो  विद्वान्' (आ 8) इत्यादिषु, 'अनुकूलज्ञानमेव ह्यानन्दः इति भाष्यकृदुक्तरीत्या मुक्तब्रह्मसंबन्धिज्ञानवृत्तित्वश्रवणात्, "निरस्तातिशयाह्लादसुखभावेकलक्षणा ।भेषजं भवगवत्प्राप्तिरेकान्तात्यन्तिकी मता" (वि.पु 5.6.59)इति भगवदनुभवरूपभगवत्प्राप्तेस्सुखरूपत्वस्मृतेश्च कामसंकल्पसुखादीनां ज्ञानावस्थाविषषत्वस्य अवश्याभ्युपगमनीयवात् । मनोवृत्तिनामज्ञानत्वेनान्याधीनप्रकाशतया अनन्याधीनप्रकाशत्वादिरूपव्यापकनिवृत्त्या व्याप्यभूतार्थान्तरप्रकशादिहेतुत्वासंभवेन ज्ञानावस्थाविशेषानङ्कीकारे विषयप्रकारशव्यवहारदेरनुपपत्तेः स्वप्रकाशज्ञानावस्थाविशेषाणामावश्यकत्वात् । अनेकशक्तिकल्पने गौरवेन कामसंकल्पादिशब्दानां वृत्तिषु लाक्षणिकत्वस्य न्याय्यत्वाच्च । न च वृत्तीनां चानन्यसंबन्धे विषयप्रकाशादिसमर्थत्वमिति वाच्यम्; निर्विशेषचैतन्यस्य सर्वविषयमुखस्य सामर्थ्यानापादकत्वात् । निर्विशेषचैतन्यस्य तद्योग्यत्वे तेनैव प्राशाद्युपपत्तौ वृत्त्यवच्छेदकल्पना निष्फला स्यात् । न च संसारदशायां संकुचितस्य तस्य विषयव्यवस्थौ(स्थतौ)पयिकतया साफल्यमिति वाच्यम्; तस्य संकोचाङ्गीकारे निर्विकारत्वादिप्रतिपादकश्रुत्यादिविरोधात् । चक्षुरादिवृत्तिभिरेव विषयत्ववस्थोपपत्तेश्च । धर्मभूतज्ञानस्य च विकारोऽङ्गीकृत एवेति न कंचिदनुपपन्नमस्माकमिति । एतत् सर्वमभिप्रेत्य भाषितम्- तेषां पुरुषधर्मत्वं पुरुषस्सुखदुःखानां भोक्तृत्वे हेतुरुच्यते इति वक्ष्यत इति ।चेतनाधृतिरित्यत्र न तावत् पदद्वयम्, चैतन्यस्य क्षेत्रानन्तर्भावात् । एकपदत्वेऽपि चेतनायाः धृतिरिति न विग्रहः; धृतिशब्दस्याधारपरत्वे शरीरस्य चैतन्याधारत्वासंभवात् । भोगस्थानपरत्वे निर्विशेषचैतन्यस्य भोक्तृत्वानभ्युपगमात् । ``एष हि द्रष्टा श्रोता रसयिता घ्राता मन्ता बोद्धा कर्ता विज्ञानात्मा पुरुषः'' (प्र.उ 4.9) इति ज्ञातृत्वकर्तृत्वविशिष्टचेतनस्यैव भोक्तृत्वश्रवणाच्च । चेतनस्याऽऽधृतिरिति विग्रहः । चेतनशब्देनात्मा निर्दिश्यते । `भोतैरुह्याम'' (वि.पु 2.3.69) इतिवत् आधृतिशब्दोऽपि  ``अकर्तरि च कारके संज्ञायाम् '' (अष्टा 3.3.9) इत्याधारपर इत्याह आधृतिराधार इति । अत्रोद्दिष्टार्थक्रमवशात् व्युक्रमेण व्याख्यातम् । आधारत्वस्यात्र भोगायतनत्वरूपत्वात् नाधेयत्वरूपशरीरलक्षणविरोध इत्यभिप्रेत्याह सुखेति । महाभूतानीत्यादेः सुग्रहत्वाय, `तत् क्षेत्रं यच्च यादृक् च ' इत्यादियद्वृत्तपञ्चकार्थविषयतां दर्शयन् पिण़्डितार्थमाह प्रकृत्यादीति । सविकारशब्देनेच्छादीनां क्षेत्रपरिणामत्वशङ्काव्युदासायाह सकार्यमिति ।।5-6।।
Adhyaya 13 Sloka 7 पूर्वं क्षेत्रज्ञादपि पश्चात् ज्ञानोद्देशे़पि तत्साधनानामनुष्ठेयानामिच्छादिवत् क्षेत्रकार्यत्वात् तदनन्तरमिह तदुक्तिरित्यभिप्रायेणाह- अथ क्षेत्रकार्येष्विति । विद्याभिजनधनादिसंपत्तिमूलः उत्कृष्टजनावमानहेतुर्गर्वोऽत्र मानः; तद्वान् मानी; तदन्यो़ऽमानी;तस्य भावस्तत्त्वम्; मानित्ववस्याभावो वाऽत्रामानित्वम् । एवमदम्भित्वमपि ; तदाह- तद्रहितत्वमिति । `धर्मध्वजः' (वि.ध 81 .35) इति स्मृत्यनुसारेणाह धार्मिकत्वयशःप्रयोजनतयेति । न पुनश्चोदितकर्तव्यताबुद्ध्येति भावः । अनर्थैकफलपीडारूपोव्यापारो हिंसा; स च  वाड्मनः कायैस्त्रिभिरपि   शापादिद्वार संभवतीति संभावितसमस्तप्रकारनिषेधस्य वचनात्सिद्धस्य असंकोचेन विवक्षितत्वात् वाड्मनः कायैरित्युक्तम् । परपीडेति प्रायिकत्वाभिप्रायम्, अशास्त्रीयस्वपीडाय अपि हिंसात्वात् । "मनस्यन्यत् वचस्यन्यत्" इत्येवंरूपं हि कौटिल्यम् ; तन्निवृत्तिर्जवमित्यभिप्रायेणाह परान् प्रति वाड्मनः प्रवृत्तीनामेकरूपतेति । उपकारबुद्ध्या आचार्योपासनस्य स्वरवाहित्वज्ञापनायाह आत्मज्ञानप्रदायिनीति । यद्वा आत्मज्ञानापेक्षितत्वज्ञापनाय तदुक्तिः । 'तत् विद्धि प्रणिपातेन परिप्रश्नेन सेवया' (भ.गी 4.34) इति प्राक्प्रपञ्चितमिहोपासनशब्देन संगृहीतमिति ज्ञापनाय प्रणिपाताद्युपादानम् । अशुचित्वं ह्युत्तरकर्माद्ययोग्यत्वरूपम्; शुचित्वं च तद्योग्यत्वम्; तच्चात्र प्रकरणविशेषितविषयमित्याह आत्मज्ञानेति । रागादय अनृतादयो निषिद्धभक्षणादयश्च मनोवाक्कायानामशुद्धयः । प्रत्यक्षाद्यगोचरत्वप्रामाणिकत्वप्रतिपादनाय तत्तद्विशेषावगमाय च शास्त्रसिद्धेत्युक्तमम । स्थैर्यं निश्चलत्वम्; तच्च प्रकृते नियच्छति अध्यात्मेति । निश्चलत्वं बाह्यकुदृष्टिभिरक्षोभणीयत्वम्; निस्संदेहत्वमित्यर्थः ।   निग्राह्यत्वसामर्थ्यादत्र आत्मशब्दो मनोविषयः । अत एव परोक्तं सङ्घातपरत्वमयुक्तम् । स्वभावेन सर्वतः प्रवृत्तस्य निग्रहश्चापथान्निवर्तनम्; तदाह आत्मस्वरूपेति  ।।7।।
Adhyaya 13 Sloka 8 बाह्यविषयवैराग्यं हि आत्म[नि]रागनिबन्धनमित्यभिप्रायेणाह आतमव्यतिरिक्तेषु विषयेष्विति । विरागस्य भावो वैराग्यम् ; तत्प्रकारमाह सदोषतानुसंधानेनोद्वेजनमिति । दुःस्वसाध्यत्वदुःखमिश्रत्वादिभिस्तेषां दोषमयत्वम् । गर्वरूपस्याहंकारस्य पूर्वं निषेधादत्राहंकारशब्देन देहात्मभ्रमो निवार्यत इत्याह अनात्मनीति । अहंकारस्य निषेधस्तनमूलस्य सर्वत्र तत्सहपठितस्य ममकारस्यापि निषेधं प्रदर्शयितुमित्याह प्रदर्शनार्थमिति । शरीरप्रयुक्तजन्मादिदोषदर्शनम्, "न है व शरीरस्य सतः प्रियाप्रिययोरपहतिरस्ति  (छा .8 .12. 9) इत्यादिप्रकारेण शरीरस्य हेयताप्रतिपत्त्यर्थमित्याभिप्रायेणाह स शरीरत्व इति । जन्ममृत्युजराव्याधिदुःखम्, स एव दोष इति समामार्थः । जन्मादय एव वा दुःखान्तास्सर्वे दुःखत्वाच्च दोषाः । न हि तुषतण्डुलवत् शरीरमवस्थाप्य दोषाः परिहर्तुं शक्या इति दर्शयितुमवर्जनीयत्वोक्तिः । अनुदर्शनं भूयो भूयो दर्शनमित्याह अनुसंधानमिति ।।8।।
Adhyaya 13 Sloka 9 पूर्वम् 'इन्द्रियार्थेषु वैराग्यम्' इति सांस्पर्शिक(के)शब्दादिविषये विरक्तिरुक्ता; इदानीम् असक्तिरिति आभिमानिकेषु सङ्गरहितत्वमुच्यत इति पुनरिक्तिं परिहर्तुम् आत्मव्यतिरिक्तपरिग्रहेष्वित्युक्तम् । तर्हि गृहस्थस्य मूमुक्षोराभिमनिकसर्वधर्म(धर्मोपकरण?)परित्यागेन कथमाश्रमधर्मो निर्वर्त्येतेत्यत्रोच्यते- अनभिष्वङ्गः पुत्रदारगृहादिष्विति । नात्र तेषूपयुक्तानामपि स्वरूपेण त्यागो विवक्षितः; प्रव्रजितस्याप्यवर्जनीयेषु सङ्गमात्रनिषेधात्,"न कुण्ड्यां नोदके सङ्गो न चेले न च विष्टरे ।नागारे नाऽऽसने नान्ये यस्य वै मोक्षवित्तु सः ।।" इतिअतो धर्मोपयुक्तत्वमात्रेण (तु) परिग्रह एवेत्यभिप्रायेणाह शास्त्रीयेति।   सङ्गोऽभिष्वङ्गहेतुः, 'सङ्गात् संजायते कामः' (भ.गी 2.62) इत्युक्तत्वात् । अतः कारणाभावात् कार्याभाव इति भावः । अभिष्वङ्गोऽतिसक्तिः । सांस्पर्शिकेष्टानिष्टयोस्समचित्तत्वस्याशक्यत्वादाह- संकल्पप्रभवेष्विति । पुत्रदारादिप्रसङ्गात् तद्विषयत्वं युक्तमेवेति (च) भावः ।।9।।
Adhyaya 13 Sloka 10 मयीत्यनेन अन्यभक्त्युन्मूलनेनाव्यभिचारित्वोपयुक्ताकारविवक्षामाह मयि सर्वेश्वर इति । अनन्ययोगेनेति  देवान्तरादिपरित्यागः संगृहीतः । तत एव चाव्यभिचारित्वं तन्मूलं स्थैर्यम, अन्यथा पुनरुक्तेरित्यभिप्रायेणाह ऐकान्त्ययोगेन  स्थिरेति । 'अनन्ययोगेनापृथक्समाधिना' इति शंकरोक्तमेतेन प्रत्युक्तम् । न व्यभिचारितुं शीलमस्या इत्यव्यभितारिणीति ।   समाधिविरोधपरिहाराद्यर्थं विविक्तेत्यादि । 'अहेरिव गणात् भीतः' (म.भा.मो 251.3) इत्यादिवत् । उक्तं च मोक्षधर्मे-नैतादृशं ब्राह्मणस्यास्ति वित्तं यथैकता समता सत्यता च  ।सत्यं धृतिर्दण्डनिदानमार्जवं  ततस्ततश्चेपरमः क्रियाभ्यः ।।' (म.भ.मो 283.38)इति। जनोऽत्र सत्त्वोत्तरेतरः ।।10।।
Adhyaya 13 Sloka 11 अध्यात्मज्ञाननित्यत्वमित्यत्र नित्यशब्देनाविच्छन्नानुवृत्तिर्विवक्षितेत्याह तन्निष्ठत्वमिति । तत्त्वज्ञानार्थचिन्तनमिति, उक्तस्य तत्त्वज्ञानस्य अर्थचिन्तनमित्यनुचितम् 'न हि तत्त्वज्ञानस्य कोऽर्थ न पुनस्तत्त्वज्ञानार्थचिन्तनमिति । एवं 'तत्त्वज्ञानविषयस्य प्रयोजनस्य वा चिन्तनं तत्त्वज्ञानपुरुषार्थदर्शनम्' इत्यादिकमपि मन्दप्रयोजनम् । दर्शनशब्दश्चात्राध्येतृभिर्न पठ्यते । ततोऽस्यार्थान्तरमुचितमाह तत्त्वज्ञानप्रयोजनमिति । फलितम् अन्यत्र चिन्ताराहित्यमभिप्रेत्याह तन्निरतत्वमित्यर्थ इति । अमानित्वादीनां सर्वेषामविशेषण ज्ञानशब्दनिर्देशोचितं निर्वचनमाह ज्ञायतेऽनेनेति । आत्मेत्यर्थप्रकरणा(दि)लब्धविषयविशेषाभिधानम् । करणव्युत्पत्तिं विवृण्वन् फलितमाह आत्मज्ञानेति । आपातप्रतीत्यादेः पूर्वसिद्धत्वादपरोक्षादिज्ञानमिह विवक्षितम् । एतज्ज्ञानमिति निर्दिश्य यदतोऽन्यथेति सामान्येन तद्व्यतिरिक्त सर्वस्याज्ञानतोक्तिस्तस्य सर्वस्य परिहरणीयत्वपरेत्यभिप्रायेणाह क्षेत्रसंबन्धिन इति  । क्षेत्रसंबन्धोक्तिस्तदत्यन्तनिवृत्तेः ज्ञानसापेक्षत्वसूचनार्था । एतदित्यवच्छिद्य निर्देशेनाभिप्रेतं गुणबृन्दमेवेत्यवधारणेन विवृतम् । न केवलं प्रकृतगुणप्रतिपक्षभूतमानित्वादिमात्रमित्यभिप्रायेणाह एतद्व्यतिरिक्तं सर्वमिति । अज्ञानमित्यत्र करण व्युत्पत्तिनैरपेक्ष्यात् प्रसिद्धभावव्युत्पत्त्यनुसारेण ज्ञानविरोधित्वमुच्यत इत्याह क्षेत्रकार्यमात्मज्ञानविरोधीत्यज्ञानमिति । अवैरूप्याय करणार्थत्वोऽप्यसौ फलितोक्तिर्वा  ।।11।।
Adhyaya 13 Sloka 12 ज्ञाता हि पूर्वमुद्दिष्टः । 'स च यो यत्प्रभावश्च' (3) इति स एव पुनः परामृष्टः । तत् कथं ज्ञेयं यत्तत्प्रवक्ष्यामीत्युच्यत इत्यत्राह अथेति । वेद्यविशेषस्याऽऽत्मनो लक्षणया हि वेदितृत्वं प्रागुक्तमिति भावः । अत एव ज्ञेयं यदित्यादेः परब्रह्मविषयत्वभ्रमो निरस्तः क्षेत्रक्षेत्रज्ञयोर्ज्ञानमिति प्रक्रमात्, 'क्षेत्रक्षेत्रज्ञयोरेवमन्तरं ज्ञानचक्षुषा' (34)  इति उपसंहरिष्यमाणत्वात् ; मध्ये च 'प्रकृतिं पुरुषं चैव' इति तयोरेव निरूपणात्, इन्द्रियाधीनभोगत्वोत्क्रमणगुणवश्यत्वादिवचनाच्च । स्वरूपशब्देन नपूंसकनिर्देशविवक्षाद्योतनम् । वक्ष्यमाणब्रह्मशब्दापेक्षया वा नपूंसकत्वम् । स्वेतरसमस्तव्यावर्तकं हि लक्षणम् । तत्र वेदितृत्वलक्षणेन विविक्तस्वरूपस्य किमन्यत् स्वरूपशोधनमिति चेत् -  तन्न । लक्षणेनान्यत्वमात्रं हि प्रतीयते, न पूनर्भावावपरूपाः सर्वे प्रकाराः । यथा गन्धवती पृथीवीत्यत्र तेनाऽऽकारेण जलादिव्यावृत्तिमात्रं सिध्यति; पुनः पाकजरूपादिमत्त्वादिकम्, तद्विदिहापि ज्ञातृत्वलक्षणाभिधानेऽपि तस्य ज्ञातुः कार्यत्वाकार्यत्वादिविवेको न  सिध्येत्; अतः स वक्तव्यः । इत्यभिप्रायेण ज्ञेयमित्यनेन सूचितां संगतिमाह अमानित्वातिति पदच्छेदो न युक्तः, प्रत्ययमन्तरेणापि बहुव्रीहिवशात् तदर्थसिद्धेरित्यभिप्रायेणाह आदिर्यस्येति । अनादि कारणरहितमित्यर्थः । अयमर्थः 'नात्मा श्रुतेः' (ब्र.सू 2.3.18) इत्यधिकरणसिद्ध इत्यभिप्रयेणाह अस्य हीति । पूर्वोक्तामृतत्वेऽपि हेतुरयमि[त्यभिप्रायेणा]त्याह तत एवेति । उभयत्र प्रमाणमाह श्रुतिश्चेति । अनादिमदिति पदच्छेदे़ऽत्र निर्दिश्यमानं ब्रह्म परशब्देन विशेषणीयम्; तच्चाप्रकरणत्वादस्वकसम्; अतः प्रकरकणोचितपदच्छेदार्थमाह अहं परो यस्येति । प्रागुक्तसंग्रहो ह्ययिमित्यभिप्रायेणाह इतस्त्वन्यामिति । परशब्दोऽत्र शेषिपरः । शरीरत्वे शेषत्वे च क्रमाच्छ्रुतिमाह तथा चेति । एतेन मत्परमिति पदच्छेदे अर्थासंभवान्मतुपो बहुव्रीहिणा  समानार्थत्वेऽपि प्रयोगः श्लोकपूरणार्थ इति शकरोक्तं प्रत्युक्तम् । ननु परशब्देनाविशेषितोऽपि ब्रह्मशब्दः परमात्मन्येव मुख्यः; तत् कथमस्य जीवविषयत्वमित्यत्राह बृहत्वगुणयोगीति । अणुत्वेन श्रुतिसिद्धस्य संकूचितज्ञानस्य कथं बृहत्वमित्यत्राह शरीरीदिभिरिति । परिच्छेदरहितम्- स्वतस्सर्वविषयत्वार्हस्य ज्ञानस्य संकोचरहितमित्यर्थः । स्वरूपाविर्भावदशायां बृहत्वं श्रुतिसिद्धमित्याह स चेति । अनन्तस्वभावस्य परिच्छिन्नत्वासंभवादानन्त्यमौपचरिकमित्यत्राह शरीरपरिच्छिन्नत्वं चेति । औपाधिकमवस्थाभेदेनाविरुद्धं चेत्यभिप्रायः । औपचारिकस्यापि ब्रह्मशब्दप्रयोगस्य प्रसिद्धमाह आत्मन्यपीति । अत एव हि परं ब्रह्मेति विशेषणस्य सार्थतेत्यभिप्रायः । अत्रैव शास्त्रे बहुषु प्रदेशेषु प्रत्यगात्मन्येव ब्रह्मशब्दप्रयोगं दर्शयति स गुणानिति । ब्रह्मभूयाय ब्रह्मत्वाय । न हि जीवस्य मुक्तस्यापि साक्षाद्ब्रह्मत्वम्, 'मम साधर्म्यमागताः' (भ.गी 14.2) इत्यादिविरोधादिति भावः । 'ब्रह्मणो हि प्रतिष्ठाऽहम् 'इति । अत्र अहमिति परं ब्रह्म निर्दिश्यते; तत्प्रतिष्ठं च ब्रह्म ततोऽन्यदेवेति भावः । 'ब्रह्मभूतः' इति । अत्र श्लोके परब्रह्मप्राप्तिसाधनभूतभक्त्युत्पत्तेः पूर्वमेव ब्रह्मभूतत्वं च न हि परब्रह्मरूपत्वामिति भावः । न सत्तन्नासदुच्यते इत्यत्र न सर्वप्रकारोक्तिगोचरत्वप्रतिक्षेपः, स्ववचनविरोधात् । न च सत्त्वासत्त्वनिषेधः "परस्परविरोधे हि न प्रकारान्तरस्थितिः" (न्या.कु) इति न्यायात् ।  नापि सदसत्संज्ञकाभ्यां वस्तुभ्यां व्यावृत्तिः; तयोरसिद्धत्वात् । न च शुभाकारविषयमिदमिति ज्ञापनाय आत्मस्वरूपमित्युक्तम् । अवस्थाद्वये सतसच्छब्दयोः प्रयोगनिमित्तमाह कार्यावस्थायामिति । तन्निवन्धनं श्रुतौ परमात्मादिविषयप्रयोगं दर्शयति तथाचेति । असद्वा इदमित्यत्रासच्छब्दनिर्दिष्टं हि तत इति कारणतयोच्यते; सदजायतेति कार्यं सच्छब्देन । तद्धेदमिति समानार्थश्रुत्यन्तरेणासदादिशब्दौ क्रमान्नामरूपप्रहाणतद्योगनिमित्तौ व्याख्यातौ । ननु 'असद्वा इदमग्र आसीत्' इत्याद्युक्तमवस्थाद्वयं जीवस्याप्यस्त्येव, अन्यथा प्रागुक्तप्रकृतित्वानुपपत्तेः, "स तोयेन जीवान् व्यससर्ज भूम्याम्" (ना) इति श्रुत्या च तत्सिद्धेरित्यत्राह कार्यकारणेति । कर्मोपाधिकमेव ह्यवस्थाद्वयम्, न पुनः स्वाभाविकम् । अत्र स्वाभाविकरूपमुच्यत इत्यर्थः । ननु "कारणत्वेन चाकाशादिषु यथाव्यपदिष्टोक्तेः" (ब्र.सू 1.4.14) इत्यस्मिन्नधिकरणे सदसदव्याकृतादयस्सर्वे कारणवाक्यगताः शब्दाः परमात्मपरा इति निर्णीतम्, तत् कथमत्रासच्छब्देन जीवप्रसङ्ग इत्यत्राह यद्यपीति. सदसच्छब्दौ ह्यत्र परमात्मनि सद्वारकौ; अतो द्वरभूते जीवेऽपि तद्वाच्यत्वं सिद्धमिति भावः । तर्हि परिशुद्धावस्थायामपि कार्यनामरूपविभावादसच्छब्दः प्राप्त इत्यत्राह क्षेत्रज्ञस्येति । कर्मकृतावस्थाद्वयनिषेधेऽत्र तात्पर्यमिति भावः ।।12।।
Adhyaya 13 Sloka 13 आत्मस्वरूपस्याशरीरत्वान्निरवयवत्वान्निरिन्द्रियत्वाच्च पाणिपादप्रसङ्गः एव नास्ति । न चेदमनेकबाहुत्वादिप्रागुक्तपरम्, जीवप्रकरणत्वस्थापनात् । अत एव जीवकर्मगृहीतैः स्वेच्छागृहीतैश्च पाण्यादिभिर्विश्वात्मकस्य ब्रह्मणो योग उच्यत इत्यादिकल्पनाऽति निरस्ता । पादादिषु पाण्याद्यभावाच्च सर्वत इत्यपि न घटते । तत् कथं सर्वतः पाणिपादत्वादिकमित्यत्राह परिशुद्धेति । पाण्यादिरहितस्यापि परिशुद्धात्मनः पाण्यादिशब्दलक्षिते शक्तियोगे श्रुतिं दर्शयितुं परमात्मनस्तद्रहितस्यापि तच्छक्तियोगं तावत् तर्शयति अपाणीति । 'अपाणिपादः' (श्वे.उ 3.19) इति निषेधस्य कर्मेन्द्रियवर्गस्योपलक्षणम्; 'अचक्षुरकर्णः' इति ज्ञानेन्द्रियवर्गस्य (उपलक्षणम्) । तर्हि परमात्मसाधारणस्वभावस्यात्र अल्पशक्तौ जीवे कथं व्यपदेश इत्यत्राह प्रत्यगात्मनोऽपीति । मुक्तदशायां ब्रह्मगुणाष्टकयोगादसंकुचितज्ञानशक्तेस्तदुपपत्तिरिति भावः । साम्यश्रुतिसंकोचाभावात् विशेषकण्ठोक्त्यभावेऽपि सर्वतःपाणिपादत्वादिकं सिद्धमेवेत्यभिप्रायेण एवकारः । साम्यापत्तिमात्रे सर्वथा साम्यं कथं श्रुतिसिद्धमित्यत्रा तदेति । इदं हि परमसाम्यं जगद्व्यापारव्यतिरिक्तसर्वविषयमिति फलपादे मीमांसितमिति भावः । स च श्रुत्यर्थोऽत्राप्युपदेक्ष्यते, तद्विवक्षाऽत्र युक्तेत्याह इदं ज्ञानमिति । तिष्ठतीत्यत्र व्याप्तेरप्रच्युतिर्विवक्षिता । कर्मवेष्ठितज्ञानस्याणोः कथं सर्वव्यापित्वावस्थितिरित्यात्राह परिशुद्धेति । इदं च व्यापकत्वं धर्मभूतज्ञानद्वारेति निरूपितं शारीरके, "प्रदीपवदावेशस्तथा हि दर्शयति" (4.4.15) इत्यादिना जीवस्वरूपस्याणुत्वेनैव लक्षणम् । निर्विकारश्रुत्या च स्वरूपविकारायोगात्  ।।13।।
Adhyaya 13 Sloka 14 स्वरूपमिन्द्रियगुणैराभासत इत्यादिपरोक्तव्युदासायाह सर्वेनद्रियगुणैराभासो यस्येति । योग्यत्वं शुद्धावस्थायामप्यस्तीति  भावः । ननु इन्द्रियाण्येव करणभूतानि, न पुनरिन्द्रिययगुणा इत्यात्राह इन्द्रियगुणा इन्द्रियवृत्तय इति । स्वयंप्रकाशस्यात्मस्वरूपस्य कथमिन्द्रियवृत्तिभिराभासः? विषयाभासविवक्षायामपि परिशुद्धस्वरूपप्रसङ्गे कथमैन्द्रियकज्ञानोक्तिरित्यत्राह इन्द्रियवृत्तिभिरपीति । एतेन  "सर्वेन्द्रियव्यापारैः व्यावृतमिव ज्ञेयम्" इति शंकरस्योद्ग्रन्थकल्पना निरस्ता । कदाचिदिन्द्रियवतः कथं कल्पत्वप्रसङ्गं प्रागुक्तेन परिहरति विनैवेति । मुक्तस्यापि जगदाधारत्वाभावत् पर्यायेण सर्वजातीयदेहभृत्त्वाभावाच्च तच्छक्तिरत्रापि विवक्षिता स्वतस्तत्सङ्गराहित्यं च असक्तमित्युच्यत इत्याह स्वभावतो देवादीति । सामर्थ्यं परिशुद्धावस्थाभाविना कर्येण दर्शयति स एकधेति । आत्मस्वरूपस्य भिदुरत्वभावात् जक्षणादिश्रुतिवशाच्च विग्रहद्वारैव हि त्रिधाभवनादिक(थन)मिति भावः । एतेन 'सर्वभृत्त्वं सर्वाध्यासाधिष्ठानत्वम्' इति वदन् प्रत्युक्तः । निर्गुणमित्यत्र न सत्त्वादिगुणसमवायित्वं प्रतिषिध्यते, तस्या अशुद्धावस्थायामपि प्रसङ्गाभावात् ;(गुणसमवायित्वस्य) गुणभोक्तृ च इत्येतत्प्रतिपक्षरूपत्वाभावाच्च; अतोऽत्र कर्मोपाधिकस्य प्राकृतगुणभोगस्य प्रतिक्षेपः क्रियत इति न निर्विशेषादवकाश इत्यभिप्रायेणाह स्वभावतस्सत्त्वादिगुणरहितमिति । स्वभावत इत्यनेन गुणभोक्तृत्वविरोधपरिहारः । भोगसमर्थमित्यत्रापि पूर्ववदभिप्रायः । औपाधिकं गुणभोक्तृत्वम्; स्वभावतस्तदभावः; तत्सामर्थ्यमात्रं तु नित्यमित्यविरोधः ।।14।।
Adhyaya 13 Sloka 15 सशरीरत्वावस्थायां हि भूतान्तर्वृत्तिरिति तद्बर्हिर्वृत्तिर्युक्ता; तदन्तर्वृत्तिस्तु कथमित्यत्राह जक्षदिति । स्वच्छन्दवृत्तिषु तेषामन्तश्च वर्तत इत्यन्वयः । न चैतत् कर्मकृतं सशरीरत्वम्,  "स्वेन रूपेणाभिनिष्पद्यते" (छा.उ 8.12.2) इत्याविर्भूतरूपस्य तदुक्तेः । तस्य च विधूतपुण्यपापत्वात् । "स्वराड्भवति" (छा.उ 7.25.2) इति वचनाच्च । तदेतदभिप्रेत्य स्वच्छन्दवृत्तिष्वित्युक्तम् । " स यदि पितृलोककामो भवति" (छा.उ 8.2.1), "इमान् लोकान् कामान्नी कामरूप्यनुसञ्चरन्" (तै.भृ) इत्यादिकमादिब्देन गृह्यते । स्वरूपतो निर्विकारस्यात्मनिस्त्रिधाभावादिकं पितृलोककामादिकं च सशरीरपरिग्रहमन्तरेण नोपपद्यते; शरीरं चास्य प्राकृतानामप्राकृतानां वा भूतानां संघात एवेति भूतान्तर्वर्तित्वं सिध्यतीत्यभिप्रायः । अचरत्वचरत्वयोर्न चराचरान्तरत्वे शुद्धावस्थायामन्वयः; अतः बहिरन्तः इत्युक्तसशरीरत्वशरीरत्वे तत्र हेतू इति दर्शयति स्वभावतोऽचरं चरं च देहित्व इति । पादाद्यधीनसंचारतदभावाविह विवक्षितौ । यौग्यानुपलब्ध(क)परिहारायोच्यते सूक्ष्मत्वात्तदविज्ञेयमिति । अहमिति नित्यमुपलभ्यमानस्य अविज्ञेयत्वं केनाकारेणेत्यत्राह एवं सर्व शक्तियुक्तं सर्वज्ञमिति । तच्छब्दपरामृष्टोऽयमर्थः । योग्यत्वशङ्कासूचनाय दूरत्वाद्यनुपलम्भकारणान्तराभावोपलक्षणतया अस्मिन् क्षेत्रे वर्तमानमपीत्युक्तम् । पृथिव्याद्यपेक्षया सूक्ष्माणामपि वाय्वादीनां पृथगुपलम्भोऽस्तीति तद्व्युदासायोक्तम् अतिसूक्ष्मत्वादिति । अहं जानामीत्यात्मन उपलम्भे सत्यपि विविच्य ज्ञातुमशक्य(त्व)मविज्ञेय(त्वि)मिति सोपसर्गनिषेधेन विविक्षितमिति दर्शयितुं देहात्पृथक्त्वेनेत्युक्तम् । पृथक्त्वस्य सर्वदा सर्वैरनुपलम्भे शशश्रृङ्गादिवदप्रामाणिकत्वमेव स्यात्, योगाभ्यासविधानस्य च निरर्थकत्वं स्यादित्यत्रोक्तं संसारिभिरिति । योगिनामपि मुक्तवदविच्छिन्नविशदतमप्रत्ययाभावात् संसारिभिरिति सामान्येनोक्तम् । यद्वा योगविरहिता इह संसारिशब्देन विवक्षिताः, योगिनामासन्नमोक्षत्वेन मुक्तप्रायत्वात् । दूरस्थं चान्तिके च तदित्यनेन न व्याप्तिर्विवक्षिता, तस्याः सर्वमावृत्यतिष्ठतीति प्रागोवोक्तत्वात् । अतोऽत्र सूक्ष्मत्वात् संसारभिरविज्ञेयस्य कथं तैरेव विज्ञातव्यत्वविधिरिति शङ्काव्युदासायाधिकारिभेदेन दुर्ग्रहत्वसुग्रहत्वपरत्वमाह अमानित्वादीति ।।15।।
Adhyaya 13 Sloka 16 स्वरूपभेदवत्स्वविग्रहक्षेत्रादिष्वविभक्तशब्दप्रयोगात्, 'पण्डितास्समदर्शिनः' इति प्रागुक्तं साम्यमिहापि विवक्षितित्याह- देवमनुष्यादीति । अविभक्तं- स्वरूपेण देवत्वादिविभागरहितमित्यर्थः । 'विभक्तिमिव' इतीवशब्देन भ्रान्तोपलम्भविषयाकारसूचनमाह- अविदुषामिति । एवं शुद्ध्यवस्थोक्ता, तत्र 'भूतभर्तृ' इत्यादिना जगद्व्यापारभ्रमव्युदासाय प्रकरणस्य भोक्तृत्वव्यतिरेकपरतामेव वदन् पूर्वोक्तपुनरुक्तिं च परिहरति- देवोऽहमित्यादिना ग्रन्थद्वयेन । अहंत्वानहंत्वज्ञातृत्वाज्ञत्वादिरूपो भेदः प्रागुक्तः अत्र    त्वाधाराधेयभावभोक्तृत्वभोग्यत्वविकार्यत्वविकारहेतुत्वैर्विवेकः क्रियत इत्यर्थः । अत्र जीवभर्तव्यविषयो भूतशब्दोऽचिन्मात्रपरः तत्रापि प्रसिद्ध्यनुरोधेन महाभूतविषयत्वेऽपि क्षेत्रप्रकरणात्तादृशपरिणामवद्भूतविषय इत्याह- भूतानामिति । ज्ञेयशब्दश्च 'ज्ञेयं यत्तत्प्रवक्ष्यामि' इत्युपक्रान्तत्वेऽपि पुनरिहोच्यमानत्वात्तदतिरिक्तार्थतया व्याख्यातः । भर्तृत्वभर्तत्वफलितमाह- अर्थान्तरमिति । प्रभवहेतुरिति- देहव्यतिरिक्तत्वोपपादने तात्पर्यादयमेवार्थ उचित इति भावः. प्रभवोऽत्ररेतोगर्भादिरूपेण परिणामः ।  आकारान्तरेण- रसमलधात्वादिरूपेणेत्यर्थः । ननु शरीररेणैव ग्रासादिकं क्रियमाणं दृश्यते, न च कार्यकरणसंघातमन्तरेण निरवयवस्य ग्रसनादिसंभवः, तत्कथमात्मधर्मत्वेन व्यदिश्यत इति शङ्कायामुक्तमर्थं व्यतिरेकेण द्रढयति- मृतशरीरीर इति । क्षेत्रं शरीरत्ववेषेण ग्रसनादिकारणम्? उत भूतसंघातमात्रेण; आद्ये शरीरत्वस्यात्मप्रतियोगिकत्वादात्मसापेक्षत्वं ग्रसनादेस्सिद्धम्, द्वितीये मृतशरीरादिष्वदर्शनादयुक्तिः । यद्यपि मृतशरीरेऽपि केचिद्विशेषा दृश्यन्ते; तथापि जीवज्ञानपूर्वकग्रसनभरणाद्यभावान्न ते जीवापेक्षाः । ईश्वरापेक्षा तु सार्वात्रिकीति न तत्र विशेष इति भावः । अत्र भरणग्रसननादिकं रज्ज्वादिषु सर्पादेरिवेतिवदन्तश्श्रुतहानाश्रुतकल्पनादिभिर्निरस्ताः ।।16।।
Adhyaya 13 Sloka 17 ननु स्वरूपमात्रप्रकाशरूपस्य आत्मस्वरूपस्य कथं मण्यादिप्रकाशकत्वमित्यत्राह- दीपादित्यादीनामपीति । दीपादीत्यादीनां यथा विषयसंबन्धिप्रभाद्वारा प्रकाशकत्वम्, न स्वरूपतः, तद्वदत्रापि प्रभास्थानीयेन ज्ञानाख्यधर्मेण प्रकाशत्वमिति भावः । अन्यप्रकाशानामपीति अपिशब्दार्थः । प्रकाश्यभूतघटादिवत् तप्रकाशक[प्राकाशता?]ज्ञानाश्रयभूते प्रत्यगात्मनीति भावः । विषयेन्द्रियसन्निकर्षशब्देनात्र सामग्रीमध्यपातिसन्निकर्षोऽभिप्रेतः; तन्मूलप्रकाशो वा लक्षितः; संतमसस्य कु़ड्यादिवत् विषयेन्द्रियसन्निकर्षविरोधित्वाभावात् । अन्यथा संतमसवर्तिनः पुरुषस्य संतमसान्तिरित प्रकाशमध्यवर्तिनां पदार्थानां कुड्यान्तरितपदार्थवत् अप्रकाशप्रसङात् । एतेन दीपादेश्चाक्षुषपदार्थमात्रप्रतिनियततया ज्ञानवन्न सर्वव्यापकं प्रकाशकत्वमिति [चि?] सूचितम् । तावन्मात्रेण । न तु साक्षात्प्रकाशजनकत्वेनापीत्यर्थः । ज्योतिस्सन्निकर्षात् प्रसिद्धिप्राचुर्याच्चात्र तमश्शब्दस्य तिमिरविषयत्वधीव्युदासायाह तमश्शब्द इति । ज्योतिशषामपि प्रकाशकतया कैमुत्यसिद्धस्य तिमिरात्परत्वस्याभिधाने प्रयोजनाभावात्, प्रकृतेः परत्वस्य चावश्यकत्वत्वात्; तमश्शब्दस्य च, 'यस्य तमश्शरीरम्' (बृ.उ 5.7.13), 'तम आसीत् । तमसा गूढमग्रे प्रकेतम्' (अष्टा 2.8.94), 'यदा तमस्तत्' (श्वे.उ 4.18), 'तमः...एकीभवति' (सु 2), 'आसीदिदं तमोभूतम् ' (मनु. 1.6) इत्यादिषु मुप्रकृतिविषयतया श्रौतस्मार्तप्रयोग प्रचूर्यच्चेति भावः । परम्  अन्यदित्यर्थः; भोक्तृतया प्रधानभूतमिति वा । प्रागमपि हि ते [प्रकृती] परावरतया विभक्ते । उच्यत इति । 'निर्गुणः प्रकृते परः' (वि.पु 2.14.29) इत्यादिष्विति शेषः । एतेन जडवैलक्षण्यं विविक्षितमित्याभिप्रायेणाह अत इति । पूर्ववद्वैधर्म्यानूसंधानशक्यतायां ज्ञेयशब्दस्य तात्पर्यम्; अन्यथा पौवनरुक्त्यादित्यभिप्रायेणाह ज्ञानैकाकारमिति ज्ञेयमिति । ज्ञानगम्यमित्यत्र सर्वसाधारणज्ञानविषयत्वमात्राभिधाने प्रयोजनाभावात् ज्ञेयमित्यनेन पौनुरक्त्यात् गम्यशब्दास्य प्राप्यपर्यायत्वप्रसिद्धेश्च प्रकृसंगतं विवक्षितमाह अमानित्वादिभिरिति । (11) एतज्ज्ञानमितिवत् अत्रापि करणव्युत्पत्तिं व्यनक्ति ज्ञानसाधनैरुक्तैरिति । मनुष्यादेरिति । पिण्डस्येति शेषः । भोक्तृत्वादिरूपेणावस्थानं विशेषणावस्थानम् । यद्वा 'हृदि स्वरूपेणावस्थानम्; अवयवान्तरेषु तु गृहेऽप्ययमेव व्रीहिः' इतिवत् जात्यैक्यविवक्षया सर्वस्य हृदि स्थितिनिर्देशः ।।17।।
Adhyaya 13 Sloka 18 उपसंहरन् उक्तयाथात्म्यज्ञानस्य फलं चाह इतीतिश्लोकेन । प्रकृतपरामर्शिन एतच्छब्दस्य विशेषकाभावात् प्रकृतार्थत्रयविषयत्वमाह क्षेत्रयाथात्म्यमित्यादिना । मद्भावायेत्यत्र साम्यश्रुत्यादिविरुद्धतादात्म्यभ्रमव्युदासायाह मम यो भावः स्वभाव इति । नित्यसिद्धज्ञानत्वादिस्वभावव्यवच्छेदायाह असंसारित्वमिति  । उपपद्यते इत्यस्य ज्ञानजन्ययोग्यतायां तात्पर्यमुपपन्नशब्देन दर्शितम् ।।18।।
Adhyaya 13 Sloka 19 अथ बन्धहेतुरित्यनेन (गी.सं 17)  संगृहीतं प्रकृतिं पिरिषमित्यारभ्य विवेकानुसंधानत्पूर्वस्यार्थं विविनक्ति अथेति । संसर्गहेतुश्चेति । प्रावहानादेहस्संसर्गस्य निमित्तमित्यर्थः । उभावनादी इत्यत्र प्रकृतिं पुरुषं चेति इतरतरयोगपोचरचकारेण लब्धं विशेषं दर्शयति- प्रकृतिपुरुषावुभावन्योन्यसंसृष्टाविति । तदपेक्षया द्विवचनान्तप्रयोग उपपन्नः । प्रकृतिपुरुषावित्यत्र, "परवल्लिङ्गं द्वन्द्वतत्पुरुषयोः" (अष्टा 2.4.26) इति पुल्लिङ्गत्वम्; तद्विशेषणत्वात् ऊभावनादी इत्यनयोरपि तल्लिङ्गतैव । इच्छा द्वेष इत्यादिना (6), आत्मनित्वमित्यादिना (7) च निर्दिष्टाः यथाक्रमं विकारगुणशब्दाभ्यामनूद्यन्त इति दर्शयति बन्धहेतुभूतानीति । तत् क्षेत्रं....यद्विकारि (3) इति प्रकरणोपक्रमे विकारिशब्दः क्षेत्रकार्यमात्रपरः; तत्प्रत्यभिज्ञानाच्चात्रापि प्राकरणिकार्थवनिषयत्वौचित्यात्सत्त्वादिगुणविषयत्वमयुक्तमिति भावः । हेयोपादेयगुणवर्गद्वयोपदेशो हानोपादानार्थतया सप्रयोजनः; तस्य प्रकृतिसंभवत्वोपदेशस्तु किमर्थः इति शङ्कायाम्, उच्यमानतया ज्ञातव्योर्थे विद्धि इत्यधिकोक्त्यभिप्रेतमाह पुरुषेणेति । प्रकृतेरेव आकारभेदेन हेयत्वोपादेयत्वज्ञापनार्थस्तत्संभवत्वोपदेश इति भावः । स्वविकारैरित्यमानित्वादीनां विकारत्वभाषणं प्रकृतिसंभवानित्युक्तप्रकृतिकारणत्वविशेषात् गोबलीवर्दनयसूचनार्थम् ।।19।।
Adhyaya 13 Sloka 20 अथान्योन्यसंसृष्टयोः प्रकृतिपुरुषयोस्संसर्गविशेषनिबन्धनो व्यापारभेद उच्यते कार्यकारणेति श्लोकेन । कार्यं शरीरमिति । प्रकरणात्, कारणशब्दस्य समभिव्याहाराच्च अत्र कार्यशब्दो भोगायतनाख्यकार्यविशेषपर इति भावः । 'इन्द्रियाणि दशैकं च ' (5) इति इन्द्रियादिप्रकृतिविषयोऽत्र कारणशब्द इत्याह ज्ञानकर्मात्मकानीति । एतेन "कार्यं भूततन्मात्ररूपेण दशविधम्; करणं बुद्ध्यहंकाररूपेण त्रयोदशविधम्; तेषां स्वरूपोत्पत्तौ प्रतिक्षणपरिणामे च हेतुर्मूलप्रकृतिः "इत्यादिव्याख्यानान्तराणि निरस्तानि । 'कार्यकरणकर्तृत्वे' इति परोक्तं पाठान्तरमप्रसिद्धेरनादृतम्  । कर्तृशब्दोऽत्र न प्रयत्नाद्याश्रयत्वपरः, अचेतने तदसंभवात्; अतो यथास्वं व्यापारश्रयत्वं विवक्षितमित्याह तेषां क्रियाकारित्व इति । यद्यप्यबुद्धिपूर्वेषु केषुचिन्मनश्श्रोत्रादिव्यापारेषु पुरुषेच्छाधीनत्वं नास्ति; तथाऽपि तेषां पुरुषभोगार्थत्वात् भोक्तृत्वदशापन्नपुरुषसन्निधानरूपमधिष्ठानमपेक्षितम्; बाहुल्येन च प्रयत्नाधीनत्वमस्तीत्यभिप्रायेणाह पुरषाधिष्ठितेति । विभज्य व्यापारनिर्देशात् प्रकृतिरेवेत्यवधारणलाभः । ननु पुरुषाधिष्ठिता प्रकृतिरित्युक्तम्, प्रलयदशायां करणकलेबरविधुरस्य संसारिणः स्वेच्छया प्रकृत्यधिष्ठानासंभवादित्याह पुरषादिष्ठितक्षेत्राकारपरिणतेति । भोगतत्साधनयोराश्रयत्वलक्षणं हेतुत्वमिह विविच्यत इत्यभिप्रायेण प्रकृत्याश्रयत्वादिकथनम् । प्रकृतेः कर्तृत्वे, 'कर्ता शास्त्रार्थवत्त्वात्' (ब्र.सू 2.3.33) इत्यादिभिः सूत्रैर्विरोधः स्यादित्यत्राह  पुरुषस्याधिष्ठातृत्वमेवेति । यदि     पुरुषस्याधिष्ठातृत्वमात्रम्, तदा साक्षात्कार्तृत्वं प्रकृतेरेवेति पुरुषस्य कर्तृत्वमौपचारिकं स्यादित्यत्राह- शरीराधिष्ठानेति । अयमभिप्रायः- न हि प्रयत्नाधीनपरिस्पन्दाश्रयत्वलक्षणं कर्तृत्वं पुरुषस्य सुत्र्यते; तत्र शास्त्रार्थवत्त्वादिहेतुनामन्यथासिद्धेः न च शरीरादिप्रेरकप्रयत्नाश्रयत्वे कर्तृशब्दस्यौपचारिकता कृतिप्रयत्नयोः पर्यायत्वात्कृत्याश्रयत्वरूपाच्च कर्तृत्वस्य  । ततश्चान्यत्रैव कर्तृत्वमौपचारिकमिति फलितम्  । यदि पुनर्यथास्वं व्यापाराश्रयत्वमेव सर्वेषां कर्तृतवमित्युच्यते, तथा (दा?)ऽपि पुरुषस्य कर्तृत्वं  मुख्यमेवेति । ननु 'पुरुषः सुखदुःखानां भोक्ता' इत्युक्तम्, शुद्धस्य पुरुषस्य प्रियाप्रियविधुरत्वक्षुतेः; यद्यपि मोक्षे विलक्षणं सुखमनुभूते, तथाऽपि दुःखप्रसङ्गस्तु नास्त्येवेत्यत्राह प्रकृतिसंसृष्ट इति । "न ह वै शरीररस्य सतः प्रियाप्रिययोरपहतिरस्ति"(छा.उ 8.12.1) इत्यपि श्रूयत इति भावः । विषयेन्द्रियादिरूपेण परिणतायाः प्रकृतेरपि भोक्तृत्वे हेतुत्वमस्ति, तत् कथं विशिष्य निर्दिश्यते इत्यत्राह  सुखदुःखानुभवाश्रय इति । तत्कालस्वसमवेतसुखदुःखसाक्षात्कारो भोग इति भोगलक्षणमप्यनेन सूचितम् । एतेन निर्विकारपुरुषसन्निधानात् प्रकृतेरेव भोक्तृत्वमिति पक्षो निरस्तः । तदा, "पुरुषोऽस्ति भोक्तृभावात् ", "पुरुषस्य दर्शनार्थं कैवल्यार्थं तथा प्रधानस्य" (सां.का 17.21) इत्यादिस्वग्रन्थविरोधश्च । अयं हि पक्षः शारीरके, "रचनानुपपत्तेश्च" (2.2.1) इत्यारभ्य, "विप्रतिषेधाच्च समञ्जसम्" (9) इत्यन्तैस्सूत्रैर्विस्तरेण प्रतिक्षिप्तः अत्र च श्लोके यदि प्रकृतेरेव भोक्तृत्वमपि विवक्षितं स्यात्, तदा कर्तृत्वे भोक्तृत्वे च प्रकृतिरेव हेतुरिति वक्तव्यम्; न तु विवेक्तव्यम् ; भोक्तृत्वस्यापि कर्तृत्वविशेषात् ; 'शास्त्रफलं प्रयोक्तिरि' (पू.मी.3.7.18) इति न्यायाच्च । न च वाच्यं कर्तृत्वं प्रकृतेः कर्तृत्वस्याप्यभोगात् ; अनभ्युपगमाच्च । अन्यथा विशुद्धकेवल ज्ञानोदयेऽपि, "तेन निवृत्तप्रसवामर्थवशात् सप्तरूपविनिवृत्ताम्" (सां.का. 65) इत्युक्तसप्तरूपविनिवृत्तिभङ्गाप्रसङ्गात् । तथाच मुक्तावपि यथापूर्वमेव प्रकृतिप्रवृत्तिः स्यात् ।"संघातपरार्थत्वात् त्रिगुणादिविपर्यादधिष्ठानात् ।पुरुषबहुत्वं सिद्धं त्रैगुण्यविपर्ययाच्चैव ।।" (सां.का.1718)इत्यधिष्ठानायुगपत्प्रवत्तिभ्यां पुरुषबहुत्वकल्पनं च भज्येत । अत्र,  "पुरुषः प्रकृतिस्थो हि भुङ्क्ते प्रकृतिजान् गुणान्" इत्यनन्तरोक्तिश्च व्याहन्येतेति भावः ।।20।।
Adhyaya 13 Sloka 21 उक्तैकदेशे शङ्कोदयार्थम् [उक्त]वक्ष्यमाणपुनरुक्तिपरिहारार्थं चोक्तं  विवच्यानूभाषते एवमिति । परिशुद्धस्य स्वानुभवसुखैकतानस्य प्रत्यगात्मनो वैषयिकबाह्यसुखदुःखोपभोगो न तात्त्विकः स्यात् ; अपि तु स्फटिकमणौ जपाकुसुमपाटलिमवत् आसतिविशषादारोपित एव स्यादिति शङ्का पुरुष इत्यर्धेन परिह्रियत इत्याह पुरुषस्येति । सत्त्वादिगुणा     न साक्षाद्भक्तव्याः, सुखदुःखमोहकार्योन्नेयतयाऽतीन्द्रियत्वात्; तत्सुखदुःखानां भोक्तृत्वं चप्रसक्तमुपपादनीयम्; तच्च हिशब्देन द्योतितम् । अत्र तु प्रकृतिजान् गुणान् भुङ्क्त इिति गुणभोक्तृत्वं कथमुच्यत इत्यत्राह गुणशब्द इति । स्वकार्येष्विति लक्षानिमित्तकथनम् । स्वशब्देन गुणस्वरूपग्रहणम् यद्यपि गुणशब्दः सुखदुःखेष्वपि मुख्यः, तथाऽपि प्रकृतिगुणत्वस्य विवक्षितत्वादौपचारिक इत्युक्तम् । उत्तरत्रापि हि बहुशो गुणशब्दः सत्त्वादिविषय एव । यथावस्थिताकारोऽत्र पुरुषशब्देनानुदित इत्याह स्वतस्स्वानुभवेकसुख इति । प्रकृतिस्थशब्दः स्वास्थ्यायादिपरोऽपि प्रयुज्यत इति तद्व्युदासाय प्रकृतिसंसृष्ट इत्युक्तम् । प्रकृतिजानित्यनेन प्रकृत्याश्रयत्वं न विवक्षितम्, 'सुख्यहं', 'दुख्यहं', इति स्वाश्रिततयैव तदुपलम्भात्, अन्तःकरणाविकाराणां सुखादीनां स्वात्मन्यारोप इति पक्षस्य निर्दिष्टप्राणविरुद्धत्वात् । अतस्तदुपाधिकत्वमेव विवक्षितमिति ज्ञापनाय प्रकृतिसंसर्गोपाधिक्तवोक्तिः । आदिशब्देन पूर्वसमभिव्याहृतेच्छाद्वेषादिसंग्रहः । तेऽपि हि कर्मफलभूता भोक्तव्याः । आत्मनेपदान्तत्वादर्थानन्वयाच्चात्र पालनार्थत्वमयुक्तम् । अभ्यवहारार्थोऽप्यत्रानौचित्यादेव त्यक्तः ।  अतोऽत्र भुङ्क्त इति । प्रस्तुतानुभवमात्रं विवक्षितम् । स्वसमवेतवर्तमानसुखदुःखसाक्षात्करो भोग हि लक्षयन्तीत्यभिप्रायेणाह अनुभवतीति ।। 	स्वानुभवैकतानस्य वैषयिकसुखदुःखोपभोगे प्रकृतिसंसर्गो हेतुरुक्तः, परिशुद्धस्यात्मनः सोऽपि प्रकृतिसंसर्गः कथमिति शङ्कामनन्तरं परिहरतीत्यभिप्रायेणाह प्रकृतिसंसर्गहेतुमाहेति । बीजाङ्कुरन्यायेन प्रवाहादित्वादन्योन्याश्रयणचक्रकादिपरिहारसिद्धौ नानवस्थादोषः; प्रवाहेषु च पूर्व[हेतु]वैचित्र्यसिद्धिः । गुणसङ्गस्य विहितनिषिद्धिकर्मद्वारा तत्फलानुभवार्थविचित्रजन्महेतुत्वात् शास्त्रसाफल्यम्, "कपूयचरणा अभ्याशो ह यत् ते कपूयां योनिमापद्येरन्...रमणीयचरणा अभ्याशो ह यत् ते रमणीयं योनिमामापद्येरन्'' (छा.उ 5.10.7) इति सदसद्योनिप्राप्तेः कर्ममूलत्वश्रुत्यविरोधं चाह पूर्वपूर्वेति । सत्त्वादीनां साक्षात्सङ्गास्पदत्वायोगादत्रापि गुणशब्दस्य पूर्ववदौपचारिकत्वाभिप्रायेण सत्त्वादिगुणमयेषुसुखदुःखादिष्वित्युक्तम् । दुःखसङ्गो नाम दुःखे  सुखभ्रान्ताय सङ्गः; दुःखेहेतुषु हि सागरतरणादिषु सुखलवसङ्गात् सज्जते । "भ्रान्तिज्ञानवतां पुंसां प्राहरोऽपि सुखायते" (वि.पु 1.17.61) इति चाहुः. यो हि यदिच्छति, तस्य तस्मिन् तत्साधने वा कार्यताबोध इति स्थिते सुखस्य स्वरूपेण कर्तुमशक्यत्वात् तत्साधनेष्वेव पुरुषप्रवृत्तिरित्यभिप्रायेण तत्साधनभूतेष्वित्युक्तम् । श्रूयते च, "यथाकामो भवति" (बृ.उ 6.4.5) इति । सदसच्छब्दयोरस्तिनास्तीत्याद्यर्थतायामन्वयात्, "तत् य इह रमणीयचरणा अभ्याशो ह यत् ते रमणीयां योनिमापद्येरन् ब्रह्मणयोर्निं वा क्षत्रिययोनिं वा वैश्ययोनिं वा..अथ य इह कपूयचरणा अभ्याशो ह यत् ते कपूयां योनिमापद्येरन् श्वयोनिं वा सूकरयोनिं वा चण्डालयोनिं वा" इत्यादिश्रुत्यनुसाराच्च साध्वसाधुशब्दः । साध्वसाधुषु योनिष्विति वदता "सदसतोर्योनिषु जन्मसु" इति परव्याख्या निरस्ता । बहुवचनेनैकस्यैव पुरुषस्य प्रवाहरूपेण विचित्रानन्तसदसद्योनिसंबन्धो विविक्षित इत्यभिप्रायेण ततश्च कर्मारभते, ततो जायत इत्यादिकमुक्तम् । एवं प्रवाहानन्तत्वमपि किं स्यादिति शङ्कां परिहरति यावदिति । प्रकृतिस्संसर्गस्य गुणसंसर्गः कारणमित्युक्ते सति, अर्थात् 'कारणाभावे कार्याभावः' इति न्यायादमानित्वदिभिर्गुणङ्गनिवृत्त्या सदसद्योनिजन्मप्रवाहोऽप्युच्छिद्येतेत्यक्तं भवतीत्याह तदिदमुक्तमिति । अत्र कण्ठोक्त्यभावोऽपि गुणसङ्गस्य पूर्वपूर्वदेहसंबन्धप्रयुक्तत्वं कर्मद्वारा योनिप्राप्तिहेतुत्वादिकं च श्रुतिस्मृत्यन्तरानुसारादभिप्रायत उक्तमिति भावः ।।21।।
Adhyaya 13 Sloka 22 सदसद्योनिजन्मसमनन्तरभाविनः पुरुषस्वभावान् आह उपद्रष्टेति श्लोकेन । द्रष्टा प्रमाणादिवशेन दृश्यानां प्रदर्शकः; उपद्रष्टा यथाप्रियं प्रवृत्तः; अनुमन्ता प्रवर्तमानस्यानुसंघाता; तत्तत्साधर्म्यात् इहोपद्रष्ट्रनुमन्तृशब्दावित्याह देहप्रवृत्त्यनुगुणसंकल्पादिरूपेणेति । आदि शब्देन प्रेरणं संगृहीतम् । यद्वा प्रवृत्तस्य प्रवर्तोऽनुमन्तेति भेदमभिप्रेत्य आदिशब्दः । उपद्रष्टृत्वानुमन्तृत्वादेः प्रतिसंबन्धिसापेक्षत्वादधिकरणतया सन्निहितोऽपि देहः प्रतिसंबन्धितयाऽप्यर्थादन्वयमर्हतीत्यभिप्रायेण देहस्येयुक्तम् । नियन्तृत्वधारकत्वशेषित्वानां शरीरप्रतिसंबन्ध्यात्मलक्षणानां विभागप्रदर्शनाय प्रवृत्तिविषयोपद्रष्टृत्वानुमन्तृत्वयोरेकवाक्यकरणं तथेत्यादिवाक्यभेदश्च । भर्ता धारकः । उक्तहेतुकं  सन्निहितदेहादिविषयमेवास्य महेश्वरत्वमित्याह एवमिति । देहजन्यफलभोक्तृत्वकथनेन देहस्य तदर्थतया देहिनश्शेषित्वं फलितमित्यभिप्रायेणाह देहशेषित्वेन चेति । कर्माधीनजननमरणभागिनि जीव एवेश्वरशब्दस्य परिच्छिन्नविषयता प्रयोगं दर्शयति तथा चेति ।जीवात्मन्येव ज्ञानतो व्याप्त्या परमात्मशब्दप्रयोगोपपत्तये सन्निहितसंकोचकान्वयमाह  अस्मिन् देह इति । साक्षात्परमात्मविषयत्वे सति अस्मिन् देह इत्यसङ्गतमिति भावः । अत्र देहेन्द्रियमनांसीति मनसः पृथगुपादानंतस्याप्यात्मशब्दप्रयोगविषयत्वप्रदर्शनार्थम् । परमशब्दव्यवच्छेद्याभावाज्जीवविषयत्वानुपपत्तिरित्यत्नाह देह मनसि चेति । अयं प्रयोगः प्रबन्धान्तरे प्रदेशान्तरे वा न मृग्यः; अपित्वेतत्प्रकरणे श्लोकमात्रव्यवधानेन । अतो व्यवच्छेद्यसन्निधानमपि तद्व्यवच्छेदमात्रार्थत्वस्य सन्निहितसंकोचकावच्छिन्नविषयत्वं चकारातिरिक्तविषयेण अपिशब्देनापि प्रतीतमित्याह अपिशब्दादिति । उक्तः इत्यनेनापरमात्मनि अयमापेक्षिकः परमात्मादिशब्दः इति सूचितम् । पुरुषः परः इत्यत्र परशब्दस्यापि पूर्ववदवच्छिन्नविषयत्वानुग्राहकं देहव्यपदेशस्यापेक्षिकमहेश्वरत्वादिव्यपदेशस्य च तात्पर्यं, श्लोके चोद्देश्योपादेय विभागं, पिण्डितार्थं च दर्शयति अनादीति । अनादिमत्परमित्यादिनोक्त इति [अनेन] परमत्वाभावोक्तिः (व उक्तः); अपरिच्छिन्नज्ञानशक्तिरिति तु परत्वमात्रप्रदर्शनम् । अयमित्यनेन तन्मध्यपतितः उपद्रष्टेति श्लोकोऽपि तद्विषय एवेति प्रकरणस्य जीवविषयत्वं प्रदर्शितम् । देहेऽस्मिन्नित्यनेन प्रागुक्तो हेतुर्विवक्षित इत्यभिप्रायेण  अनादिप्रकृतिसंबन्धकृतगुणसङ्गादित्युक्तम् ।।22।।
Adhyaya 13 Sloka 23 अथ विवेकानुसंधानप्रकारं वक्तुं तत्रात्यादराय तत्फलं प्रथमं प्रदर्श्यते य एनामिति अन्वादेशः प्रागुक्तविविक्ताकारपरामर्शीत्याह उक्तस्वभावामित्युक्तः (क्तम्) । गुणानां तु प्राक्प्रदर्शनमात्रम्; प्रपञ्चनं तु चतुर्दशाध्याये इत्यभिप्रायेणाह वक्ष्यमाणस्वभावयुक्तैरिति । प्रकृतिपुरुषयोरेव प्रधानत्वात् गुणानां चाप्राधान्यत्वात् गुणैस्सहेत्युक्तम्  । पुरुषस्य प्रकृत्या समुच्चित्य सहनिर्देशेऽपि गुणशब्दोऽत्र पूर्वोत्तर प्रपञ्चितप्रकृतिगुणमात्र विषय इति ज्ञापनाय सत्त्वादिभिरित्युक्तम्  । प्रकृतितद्गुणसहितवेदनमशुद्धवेदनं स्यादिति शङ्कायाम् एनं वेत्ती त्यनेनाभिप्रेतमाह यथावद्विवेकेन जानातीति  । उच्छास्त्रप्रवृत्तित्वशङ्काव्युदासाय सर्वथेत्यनेन नानाविधदेहसंसर्गप्रयुक्तो योगविरोधिविचित्रक्लेशान्वयो विवक्षित इत्यभिप्रायेणाह देवमनुष्यादीति  । एतदुक्तम् भवति- तत्त्वविदः प्रारब्धकर्मवशात् तदानीन्तनक्लेशानुभवेऽपि नेतरपुरुषसाधर्म्येण जन्मान्तरमनुमातुं शक्यमिति । अपिशब्दादक्लिष्टवृत्तिषु कैमुत्यं सूचितम् । `न जायते म्रियते' (भ.गी 2.20) इत्यनेनैव आत्मस्वरुपस्य जन्माभाव उक्तः; अतोऽत्र तत्प्रसङ्गाभावात् तत्र भूयश्शब्दानन्वयाच्च सदसद्योनिजन्मसु (21) इति प्रसक्तदेहसंसर्ग लक्षणजनिरेव निषिध्यत इत्यभिप्रायेणाह न भूयः प्रकृत्या संसर्गमर्हतीति । प्रलयाद्यवस्थासु विनष्टदेहस्य देहा (तद?)नन्तरमेव देहसंबन्धलक्षणजन्यभावेऽपि पुनर्देहसंबन्धयोग्यताऽस्ति, अस्य तु ज्ञानाग्निदग्धकर्मत्वात् साऽपि नास्तीत्यभिप्रायेण अर्हतिशब्दः । अनर्हतामेव व्यञ़्जयन् पुनर्भवादिरूपानिष्टनिवृत्तेरर्थादिष्टप्राप्तिपर्यन्तता माह अपरिच्छिन्नेति । अज्ञानस्य कर्मणश्च निश्शेषविनाशात् न हि देहसंबन्धयोग्यतेत्यभिप्रायेण अपरिच्छिन्न ज्ञानलक्षणमपहतपाप्मानमिति विशेषणद्वयम् । भूयश्शब्दाभिप्रेतमाह तद्देहावसानसमय इति ।।23।।
Adhyaya 13 Sloka 24 उक्तमेवार्थं श्लोकद्वयेन विवृण्वन् आत्मज्ञानस्य पर्वभेदान् आह ध्यानेनेति । अधिकरणतया कर्मतया करणतया च निर्देशात् आत्मशब्दत्रयमिह भिन्नविषयमिति तत्तदुचित(मर्थ?)माह आत्मनि शरीर इत्यादिना । उत्तरोत्तरापकृष्टपर्वनिर्देशक्रमात् ध्यानशब्दोऽत्र सांख्यादप्युत्कृष्टं साक्षाद्योगाख्यं पर्वाभिधत्ते । अनिष्पन्नयोगा इत्यादिपर्वक्रमप्रदनर्शमात्मदर्शने स्वतन्त्रोपायत्वशङ्काव्युदासार्थम् । `ज्ञान योगेन सांख्यानाम्' (भ.गी 3.3) इति पूर्वोक्तानुसारेण सांख्येन योगेनेत्यस्यर्थमाह ज्ञानयोगेनेति । अपरे इत्यनेन प्रागुक्तकर्मयोगाधिकारिवर्गविवक्षेत्यभिप्रायेणाह ज्ञानयोगानधिकारिण इत्यादिना ।।24।।
Adhyaya 13 Sloka 25 अनिष्पन्नकर्मयोगानां मुमुक्षूणां कर्मयोगोपक्रमदशोच्यते अन्येत्विति । तुशब्देन, एवमजानन्तः इत्यनेन च स्वविवेचनशक्याद्यभावात् कर्मयोगादिष्वनधिकृतत्वं द्योतितम् । अन्येभ्यः इत्यनेन उपदेष़्टृ[त्व]विषयेन `उपदेक्ष्यन्ति ते ज्ञानं ज्ञानिनस्तत्त्वदर्शिनः' (भ.गी 4.34) इति प्रागुक्ता विवक्षिता इत्यभिप्रायेणोक्तं तत्त्वदर्शिभ्यो ज्ञानिभ्य इति। तेऽपीत्यादिना कर्मयोगोपक्रमेऽप्यसमर्था निर्दिश्यन्त इत्यभिप्रायेणाह तेऽप्यात्मेति । यद्वा अस्य वाक्यस्य पूर्वेणान्वयः; श्रुतिपरायणाश्चेत्यन्वयेन(चकारमारभ्य?) वाक्यान्तरम्; तद्दर्शयति ये श्रुतिपरायणा इति । श्रुतिः परमयनं निष्ठा येषां ते श्रुतिपरायणाः । श्रुतिपरायणशब्दः श्रुत्वोपासीनेभ्यो व्यवच्छेदकः; अन्यथा श्रुत्वेत्युक्तेऽपि श्रुतिपरायणशब्दस्यनैरर्थक्यप्रसङ्गादित्यभिप्रायेणाह श्रवणमात्रनिष्ठाः इति । अत्र श्रवणनिष्ठायाः पावनत्वरूपं प्राशस्त्यं विवक्षितमित्याह- श्रवणनिष्ठाः पूतपापा इति । क्रमेणेत्यादिना कर्मयोगादिविधिवैयर्थ्यप्रसङ्गपरिहारः । अत्र पृथगुपायान्तरपरत्वं किं न स्यादित्यत्राह अपिशब्दादिति । अपिशब्देनान्येषां कैमुत्यमेषामपकृष्टपर्वनिष्ठत्वं च सूचितमिति भावः ।।25।।
Adhyaya 13 Sloka 26 एवमात्मदर्शनमुक्तम्, तदर्थं `समं सर्वेषु'(27) इत्यादिभिः श्लोकैः प्रकृतिपुरुषयोर्विवेकानुसंधानप्रकरो वक्ष्यते । स चाविविक्तप्रतीतौ सत्यामेवोपदेष्टव्यः; अन्यथा निष्प्रयोजनत्वात् । सा च न दोषमन्तरेण घटते । स च दोषोऽत्र भोक्तृत्वभोगायतनत्वनिर्वाहकः संसर्गविशेषः; तदिदं यावत् संजायते इति श्लोकेनोच्यत इति संगतिमाह अथेति । सर्वशब्देन यावच्छब्दस्यात्र साकल्यपरत्वमुक्तम् । यावच्छब्दस्य यच्छब्दार्थत्वेन व्याख्यानमवाचकत्वान्मन्दप्रयोजनत्वाच्चायुक्तमिति भावः । सत्त्वशब्दोऽत्र जन्तुपरः; द्रव्यासुव्यवसायेषु सत्त्वमस्त्री तु जन्तुषु' (अ.को.ना 3) इति पाठात् । वृक्षगुल्मतावीरुत्तृणादिषु चैतन्यविकासाभावमात्रेण जैनप्रक्रियया केवलाचेतनत्वशङ्कानिरासायात्र स्थावरशब्दः । स्थावरजङ्गमत्वयोर्बाल्ययौवनवार्धकादिवत् अयावच्छरीरभावित्वाभावज्ञापनाय स्थावरजङ्गमात्मनेत्युक्तम् । क्षेत्रक्षेत्रज्ञाभ्यां सह अन्यस्य संयोगशङ्काव्युदासायोक्तम् इतरेतरसंयोगादिति । विधेयांशं दर्शयितुं  संयोगादेवेत्युक्तम् । मातापितृतसंसर्गात् पुत्रोत्पत्तिवत् क्षेत्रक्षेत्रज्ञसंयोगात् ततोऽन्यत् सत्त्वं जायेतेत्यत्राह संयुक्तमेवेति । पृथक्सिद्धप्रसिद्धक्षेत्रक्षेत्रज्ञसंबन्धव्यवच्छेदायाह नत्विति । तद्विद्धीति तच्छब्देन जन्मनः परामर्शः ।।26।।
Adhyaya 13 Sloka 27 अथ समत्वविषमत्वनियन्तृत्वनियाम्यत्वनित्यत्वैर्द्वयोर्विवेकानुसंधानमभिधाय तदेव तत्त्वाध्यवसायरूपत्वेन परमपुरुषार्थहेतुतया प्रशंसति सममिति श्लोकेन । क्षेत्रक्षेत्रज्ञसंयोगादित्यत्र शंकरेणोक्तम्, `आकाशवन्निरवयव(रंश)तया अवयवसंश्लेषलक्षणसंयोगासंभवात्, क्षेत्रक्षेत्रज्ञयोरितरेतरकार्यकारणभावानभ्युपगमेन समवायसंभवाच्च विषयविषयिणोस्तयोरितरेतरधर्माध्यासलक्षणस्संयोगः; तन्निवर्तनं च सम्यग्दर्शनं समं सर्वेष्वित्यादिनोच्यते' इति; तदेतत् बालिशभाषितम्, निरवयवयोस्सावयवयोः निरवयवसावयवयोश्च संभवति । तन्मते च अध्यासानुपपत्त्यादयः प्रपञ्चिताः । सर्वेषु भूतेष्विति देवमनुष्यादिरूपवैषम्यं विवक्षितम् । यथा मृण्मयहिरण्मयादिघटोपात्तस्यापि गङ्गोदकस्य तत्न तत्न स्थितिमात्रमेव, न पुनर्मृण्मयत्वादिसिद्विः; तथाऽऽत्मनोऽपि देवमनुष्यादिदेहेषु स्थितिमात्रमेव; न तु रुमाप्रक्षिप्तकाष्टादिलवणत्वन्यायेन स्वरूपेण देवमनुष्यादिवैषम्याश्रयत्वमिति तिष्ठन्तमित्यस्याभिप्रायमाह देवादिविषमाकाराद्विबि(यु)क्तमिति । यद्वा सममिति वचनादर्थाक्षिप्तवैषम्यनिवृत्तिकथनमिदम्; तिष्ठन्तमिति तु परत्रान्वेतव्यम् । अतो हि भाष्यते परमेश्वरत्वेन स्थितमिति । अनीश्वरस्याल्पशक्तेः क्षेत्रज्ञस्य कथं परमेश्वरत्वमित्यत्र पूर्ववत्संकोच तत्र तत्र तत्तद्देहेन्द्रियमनांसि प्रतीति । देहात्माभिमानिनो हि देहानाशादात्मनाशं मन्यन्ते; न त्वप्रतीतस्य परमात्मनो नाशम्; तस्मात् अविनश्यन्तमिति प्रसक्तविनाशप्रतिषेधार्थपदसमानाधिकरः परमेश्वपरशब्दः प्रक्रान्तविषय इति भावः । समशब्देन न बाह्यदेवत्वादिवैषम्यनिवृत्तिमात्रं विवक्षितम्; अपितु-"गवामनेकपर्णानां क्षीरस्य त्वे(स्याप्ये)कवर्णता ।क्षीरवत् पश्यते ज्ञानं लिङ्गिनस्तु गवां यथा ।।"(अ.बि.उ) इति श्रुत्यनुसारेणात्मनां स्वरूपेषु मिथो वैषम्यनिवृत्तिरपि । तच्च साम्यं कथम्भूतमिति शङ्कायाम् 'एतद्यो वेत्ति' (1) इति प्रक्रमानुसारेणाह ज्ञातृत्वेन समानाकारमिति । ज्ञानत्वादेरप्युलक्षणमेतत् । 'येन सर्वमिदं ततम्' (भ.गी 18.46) इत्यादिना प्रपञ्चितान् अविनाशित्वहेतून् स्मारयति विनाशानर्हभावेनेति । यः पश्यसि, स पश्यतीतीत्यनयोरनतिशयितार्थया नैरर्थक्यम्,उद्देश्योपादेयभङ्गश्चेत्यत्राह स आत्मानं यथावदवस्थितमिति । इतरे तु पीतशङ्खादिदर्शिवत् विपरितदर्शितया पश्यन्तोऽपि न पश्यन्तीति भावः । स पश्यन्तीति प्रशंसाऽत्र परमपुरुषार्थलाभादिनिबन्धना । व्यतिरेकनिन्दा च फलितेत्यभिप्रायेणाह यस्त्विति ।।27।।
Adhyaya 13 Sloka 28 उक्तमुपपादयति समं पश्यन्नति श्लोकेन । हीति हेतौ । प्रस्तुतं समदर्शनं ह्यत्र फलद्वारा स्तूयते । 'सर्वत्रावसस्थितो देहे' (32) इति वक्ष्यमाणावेक्षणेन सर्वत्रेति शब्दस्य विवक्षितमाह देवादिशरीरेष्विति । 'भर्ता भोक्ता महेश्वरः' (22) इति पूर्वोक्तानुरोधेन समवस्थितमित्यत्रोपसर्गसामर्थ्यलब्धस्थितिवैशेष्यं व्यनक्ति तत्तच्छेषित्वेनेत्यादिना । अत एव हि स्थितमित्योतावत् विभज्य निर्दिष्टम् । ईश्वरशब्देनापि शेषित्वनियन्तृत्वे सिद्धे । अत्रापीश्वरशब्दः पूर्वोक्तन्यायात्परि(येनाव)च्छिन्नविषयोऽनुसंधेयः । देहात्माभिमानप्रसक्तदेवादिदेवैषम्यप्रतिषेधार्थोऽत्र समशब्द इत्यभिप्रायेणाह देवादेविषमाकारवियुक्तमिति । 'क्षेत्रक्षेत्रज्ञसंयोगात्' (26) 'यदा भूतपृथग्भावम्' (30) इति पूर्वापरपरामर्शात् देहसंबन्धसिद्धवैषम्यनिवृत्तिर्विवक्षितेति भावः । तृतीयान्त आत्मशब्दोऽत्र करणविभक्त्यन्तत्वादौचित्याच्च मनोविषयः; द्वितीयान्तस्तु हिंसाकर्मत्वसामर्थ्यात् संसार्यात्मविषय इति ज्ञापयति मनसा स्वमात्मानमिति । समदर्शिनो(त्वात्) हिंसकत्वं नास्तीत्यत्र अविहिताप्रतिषिद्ध(वर्ग)कर्तृवत् समदर्शक(न)स्याबाधकत्वामात्रमुक्तं स्यात्; तच्चानर्थकम् । अपिच विषमदर्शिनोऽप्यात्मा नित्यात्वान्न हिंसार्हः । अतोऽत्र न हिनस्तीत्यनेन किमपि संदर्शनसाध्यं पुरुषेष्टमभिप्रेतमित्याह रक्षतीति । प्रकरणतो वाक्यशेषाच्च रक्षां विशिनष्टि संसारादिति । ततश्शब्दोऽत्र न वाक्यार्थादिपरामर्शी, अनिष्टनिवृत्तेरपि स्वयंफलत्वेनेष्टप्राप्तिहेतुत्वनिर्देशानौचित्यात् । अत उभयकारणं समदर्शनमेव परामृश्यत इत्याह तस्मादित्यादीनि । परां गतिमिति प्राप्यविशेषस्य विवक्षितत्वात् भावार्थमात्रपरत्वे तदसिद्धेस्तदुचितां व्युत्पत्तिमाह दम्यत इतीति । तदेव विशिनष्टि यथावदिति । प्रकरणं हीदं जीवविषयं समर्थितम् ; परगतिशब्दश्च 'अव्यक्तोऽक्षर इत्युक्तस्तमाहुः परमां गतिम् ' (भ.गी 8.21) इत्यादिषु जीवेऽपि प्रयुक्तचर इति भावः । आत्मनि वैषम्यदर्शी तु स्वात्मानं हिनस्तीति, 'विशेषनिषेधश्शेषाभ्यनूज्ञानार्थः' इति न्यायेन सिद्धमित्याह देवाद्याकारेति । नित्यास्यात्मस्वरूपस्याच्छेत्वादिस्वभावतया 'किं घातयति हन्ति कम्' (भ.गी 2.21) इति प्रागुक्तस्य काऽसौ(सा) हिंसेत्यत्राह भवजलधीति । अनेनापि श्लोकेन प्रकृतिपुरुषयोः स्वाकारानुदर्शनद्वारा संसारहेतुत्वमोक्षहेतुत्वाभ्यामपि विवेक उक्तो भवतीत्यभिप्रायः ।।28।।
Adhyaya 13 Sloka 29 अथ साक्षात्क्रियाश्रयत्वतदभावादिवैधर्म्यमुच्यते प्रकृत्यैवेति श्लोकद्वयेन । अत्र कर्माणि आकुञ्चनप्रसाराणादीनि । प्रकृत्या क्रियमाणानां कर्मणां स्वरूपदर्शनमात्रं  विद्वदविद्वत्साधारणम्; विदुषस्तु प्रकृत्या क्रियमाणत्वादर्शनं विशेषः इत्युपादेयांशविशदीकरणाय क्रियमाणानीतीति इतिकरणम् । अकर्तृत्वमात्मशब्दाभिप्रेतेन शुद्धाकारेण स्थापयति ज्ञानाकारमिति । ज्ञाताकारमिति । वा पाठः । कथं तर्हि शास्त्रवश्यत्वतत्फलभोक्तृत्वादिकमित्यात्राह तस्येति । सर्वस्यास्य चक्रवत्परिवर्तमानोपाधिप्रवाहनिबन्धनत्वान्न कश्चिद्दोषः इति भावः ।।29।।
Adhyaya 13 Sloka 30 अथ परिणामित्वापरिणामित्वलक्षणं वैषम्यमुच्यते यदेति श्लोकेन । (एकशब्देनान्यस्य निर्धाणणार्थं ) भूतशब्दोऽत्र तिलतैलवन्मिथश्श्लिष्टचिदचित्समुदायपर इत्याभिप्रायेणाह प्रकृततिपुरुषेति । पृथग्भावशब्दोऽत्र जातिरूपं गुणादिरूपं च भेदमविशेषात् संगृह्णाति; स च सर्वोऽप्यवस्थान्तरापत्तिरूपतया निर्विकारात्पुरुषा(रसरूपा)द्भेदः; तदाह देवत्वमनुष्यत्वह्रस्वत्वदीर्घत्वादिपृथग्भावमिति । एकशब्दोऽत्र प्रकृतयोरन्यतरनिर्धारणार्थम् इत्याह एकतत्त्वस्थमिति । किं तदेकमित्यत्राह प्रकृतिस्थमिति । यद्यात्मा अत्रैकशब्देन विवक्षितः, तदा तस्यैव देवादिवैषम्यदर्शनमुक्तं स्यात्; तच्च् समं पश्यन् (28) इत्याद्युपक्रमेण 'पण्डितास्समदर्शिनः' इत्यादिस्मृत्यन्तरोक्त्या च विरुध्यतेत्यभिप्रायेणाह नात्मस्थमिति । सन्मात्रस्यैकस्यैव ब्रह्मण सकलविकल्पसकलपरिमाणामास्पदत्वमिहोच्यत इति परेषां जल्पाः प्रागेव निरस्ता इति चाभिप्रायः । "आत्मा वै पुत्रनामाऽसि" (मं.प्र 2.12) इत्यादिषु योऽयमात्मनः पुत्रादिरूपः परिमाणः प्रतीयते, सोऽपि, "अङ्गादङ्गात्संभवसि' इत्यादिकमनुसंदधानस्य प्रकृत्यशंगत एव प्रकाशेतेत्युच्यते 'तत एव च विस्तारम्' इति । तद्विवृणोति प्रकृतित एवेति । प्रकृतितत्त्वस्य प्रथमं देवादिरूपविचित्रपरिणामे, तन्मूले च सन्तानव्यपदेशभाजि परिणामे भोक्तुः पुरुषस्य भोगार्थसन्निधिमात्रमपेक्षितम्, न पुनर्भोगायतनादिगतविकारास्पदत्वमपीति एवकाराभिप्रायः । 'ब्रह्म संपद्यते' इत्यत्र परमात्मभावस्य विरुद्धत्वात् जीवात्मभावस्य नित्यसिद्धत्वात्, 'परमं साम्यमुपैति' (मु.उ 3.1.3) 'मम साधर्म्यमागताः' (भ. गी 14.2) इत्यादिभिरैकार्थ्यात् परब्रह्मसाम्यापत्तिर्विक्षितेत्यभिप्रायेणाह अनवच्छिन्नमिति । यद्वा देहात्मविवेकज्ञानमात्रेणसाक्षात्कारपरमात्मप्राप्तिर्न स्यादित्यभिप्रायः ब्रह्म संपद्यते ब्रह्म भवतीत्यर्थः । तत्र फलितार्थकथनम् आत्मनां प्राप्नोतीति । यद्वा ब्रह्मेति द्वितीयान्तम्; संपद्यत इति संप्राप्नोतीत्यर्थः ।।30।।
Adhyaya 13 Sloka 31 आत्मनो नित्यात्वाकर्तृत्वापिरणामित्वादिभिरुक्तं वैधर्म्यं सहेतुकं स्थिरीकरोति अनादित्वादिति श्लोकेन । आपेक्षिकपरमात्मत्वविषयेण अयं परमात्मेत्यनेनाभिप्रातेमाह देहान्निष्कृष्येत्यादिना । ज्ञानसङ्कोचरूपव्ययस्य देहादिप्रेरणरूपकर्तृत्वस्य च प्रत्यक्षादिसिद्धत्वात् कथमव्ययत्वादिरित्यत्राह स्वस्वभावेन निरूपित इति । अनादित्वादिति अव्यय(त्वि?) हेतुः(तोः) उत्पत्तिराहित्यं विवक्षितमित्याह अनारभ्यत्वादिति । आरभ्यमाणमेव हि व्येतीति दृष्टमिति भावः । निर्गुणत्वादिति  सामान्येन ज्ञानादिगुणनिषेधपरिहारायाह  सत्त्वादिगुणरहितत्वादिति । एवं हेतुद्वयशक्त्यनुसारेण यथायोग्यं साध्यद्वयान्वयो दर्शितः । लेपशङ्काप्रतिषेधयोस्संभावितविषययोरेव युक्तत्वात्, "तत्  सप्तधातु त्रिमलं द्वियोनि चतुर्विधाहारमयं शरीरम्" इत्याम्नातस्य शरीरस्य पटादिषु पङ्कादेरिव संसर्गेण लंपकत्व स्वभावात् शरीरस्थोऽपीत्यनेन सूचितमाह- देहस्वभावैरिति ।।31।।
Adhyaya 13 Sloka 32 न करोतीत्युक्तमकर्तृत्वं तु पूर्वत्रोत्तरत्र च विशोधितस्वरूपम्; शरीरस्थोऽपि न लिप्यते इत्यस्मिन् साध्यांशे रुमागतकाष्ठादिन्यायशङ्का अनन्तरश्लोकेन परिह्रियत इत्याह यद्यपीति । 'संसर्गजा दोषगुणा भवन्ति' "शुष्केणार्द्रं दह्यते मिश्र(त्र) भावात्" (भा.रा 73.23) इति हि प्रसिद्धमिति भावः ।" यं प्राप्यातिपवित्राणि वस्त्राण्याभरणानि च ।अशुचित्वं क्षणात् यान्ति किमन्यदशुचिस्ततः ।।"इति न्यायात् देहेन क्षणमात्रयोगेऽपि वस्त्रादय उपहन्यन्ते; किंपुनरनादिसंयुक्त इत्यभिप्रायेणाह नित्यसंयुक्त इति । संसर्गस्य संसर्गिणि संसर्गन्तरस्वभावापादकत्वमनियतमिति व्यभिचारोपपादनार्थो यथा सर्वगतमित्यनुवाद इति ज्ञापनायोभयत्र अपिशब्दोपादानम् । सर्वगतत्वानुवादः. शरीरस्थोऽपीति शङ्कोत्थापक इति च भावः । यथा आकाशो भूतान्तरेभ्यस्सूक्ष्मः, तथा आकाशादपि सूक्ष्मतरोऽयमिति ज्ञापनार्थमुक्तम् अतिसौक्ष्म्यादिति । तथेत्यनेन हेतुरप्यतिदिश्यत इति भावः । केचित् पदार्था कैश्चित्संसर्गे तत्स्वभावलेपरहिता अपि  श्यामतादियोगः, लाक्षारसवासनया त्वरुणता दृष्ठाः; तथेहापि संभवतीति शङ्काव्युदासाय दृष्टान्तदार्ष्टान्तिकयोः सर्वशब्दः ।।32।।
Adhyaya 13 Sloka 33 अथाध्यायारम्भे, "एतद्यो वेत्ति तं प्राहुः क्षेत्रज्ञ"मिति वेद्यत्ववेदितृत्वाभ्यां प्रतिपादितं संघातात्मकत्वासंघातात्मकत्वप्रयुक्तनानात्वैकत्वाभ्यां सिद्धं च भेदं दृष्टान्तपूर्वं स्थिरीकरोति, यथा प्रकाशयतीति श्लोकेन । स्वरूपधर्मभूतयोर्ज्ञानयोरेकजातीययोरपि वैधर्म्यप्रदर्शनार्थं प्रभोदाहरणम् । कृत्स्नं क्षेत्रमित्यनेन कृत्स्नशब्देन सर्वेषां शरीराणानां संग्रहः । प्रतीयते । व्याचख्युश्च परे, "रविदृष्टान्तः अत्र रविवत् सर्वक्षेत्रेष्वेक आत्मा अलेपकश्चेति ज्ञापनार्थ" इति । तच्चायुक्तं प्रतिक्षेत्रमात्मनां भिन्नत्वादेकैकस्य सर्वक्षेत्रप्रकाशनाभावात् । जातिपरत्वे तु आदित्यदृष्टान्तासङ्गतिरित्यभिप्रायेणाह- बहिरन्तश्चापादतलमस्तकमिति । बहिस्त्वगादिः, अन्तर्मांसादिः । एकैकस्य शरीरस्य अवयवभेदप्रुक्तनानात्वेन आत्मव्यतिरेकप्रदर्शनार्थमवयवयेषु कस्यचिद्वेदितृत्वशङ्काव्युदासार्थं च कृत्स्नशब्द इति भावः । अनेकावयवसमुदायात्मकाच्छरीरात्तदखिलज्ञातृत्वेन  प्रतिसंधीयमान एक आत्मा भिन्न इत्युलम्भसिध्दमित्युक्तं भविति । न प्रकाशकत्वमात्रप्रतिपादनपरोऽत्र दृष्टान्तः; अपितु तदधीनवैलक्षण्यपर इत्याह- प्रकाश्यादिति । कर्मकर्तृभावादिना भेदोऽत्र स्फुट इति भावः ।।33।।
Adhyaya 13 Sloka 34 अथैतदध्यायप्रधानार्थभूतहेयोपादेयतदुपायविज्ञानस्य फलमुच्यते- क्षेत्रक्षेत्रज्ञयोरिति । एवं शब्दानुदितमाह- उक्तेन प्रकारणेति। अज्ञत्ववेदितृत्वधार्यत्वाधारकत्वशेषत्वादिप्रकारेणेत्यर्थः । 'अन्तरमवकाशावधिपरिधानान्तर्धिभेदतादर्थ्ये' इत्यनेकार्थस्यान्तरशब्दस्यात्र विवक्षितमाह- विशेषमिति । ज्ञानचक्षुषा इत्यत्र दिव्यज्ञानादिप्रसङ्गव्युदासार्थं विवेकविषयत्वोक्तिः । प्रक्रान्तोपदेश लब्धज्ञानमिह विवक्षितमतिति भावः । ज्ञानस्य चक्षुष्ट्वरूपणमपरोक्षज्ञानान्तरहेतुत्वात् । विविच्यतेऽनेनेति विवेकः अत्र व्यावर्तकाकारः । भूतमय्याः प्रकृतेर्मोक्षः भूतप्रकृतिमोक्षः, भूतानां जीवानां प्रकृतेर्मोक्ष इति वा । यत्तु 'भूतानां प्रकृतिरविद्यालक्षणा अव्यक्ताख्या, तस्याः प्रकृतेर्मोक्षणमभावगमनम्' इति शंकरेणोक्तम्, तत् गौरनाद्यन्तवती इत्यादि श्रुतिविरोधादवधीरणीयम्् । जीवात्मज्ञानफलविषयत्वात्परशब्दोऽत्र परिशुद्धजीवविषयः । तस्य च परत्वं संसारित्वलक्षणस्वकीयपूर्वावस्थापेक्षयेत्यभिप्रायेणाह- निर्मुक्तबन्धमिति । अध्यायारम्भे क्षेत्रक्षेत्रज्ञौ पूर्वमुपपादितौ; परंपरया परिशुद्धात्मप्राप्त्यपायतया अमानित्वादिगुणवर्गश्च; अतोऽत्र निगमनेऽपि क्षेत्रक्षेत्रज्ञाभ्यां सह समुच्चीयमानो भूतप्रकृतिमोक्षस्स एव गुणवर्गो भवितुमर्हतीत्याभिप्रायेणाह- मोक्ष्यतेऽनेनेति । लुप्ताभ्यासे सन्नन्ते वा, मोक्षशब्दप्रकृतिके मोक्षयतीति णिजन्ते वा 'मोक्ष मोक्षणे' इति धात्वन्तरे वा- मोक्ष्यत इति यक्प्रयोगः । तत्र चायं मोक्षशब्दः 'अकर्तरि च कारके संज्ञायाम्' इति करणार्थघञन्तः । उक्तेषु ज्ञातव्येषु सिद्धं ज्ञातव्यांशं विवृण्वन्वाक्यार्थज्ञानमात्रस्य साक्षान्मोक्षहेतुत्वाभावादनुष्ठानशेषतां च ज्ञापयन् भूतप्रकृतिमोक्षशब्देनानिष्टनिवृत्तेस्सूचनं, 'परं याति' इत्यनेन चेष्टप्राप्तेर्विवक्षितत्वं दर्शयन् पिण्डितं महावाक्यार्थमाह- क्षेत्रक्षेत्रज्ञयोरिति ।।34।।।। इति श्रीमद्गीताभाष्यटीकायां तात्पर्यचन्द्रिकायां त्रयोदशोध्यायः।।
