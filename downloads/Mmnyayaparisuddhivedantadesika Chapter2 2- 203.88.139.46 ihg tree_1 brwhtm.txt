।। श्री: ।।
।। द्वितीयमाह्निकम् ।।
न्या. प. अ. 13
।। परार्थानुमानभङ्ग: ।।
	तदिदमनुमानं स्वार्थं परार्थं चेति केचिद्विभजन्ते; तदयुक्तम्, सर्वेषामप्यनुमानानां स्वप्रतिसंधानबलेन प्रवृत्ततयाप स्वव्यवहारमात्रहेतुत्वेन च स्वार्थत्वात्। वाक्यप्रतिपन्नेपि तस्मिन् न वाक्यबलादर्थसिद्धि:; किंतु वाक्योत्थापितव्याप्तिप्रतिसंधानादिनैव। न च प्रतिवादिवाक्यं व्युत्थितस्य प्रमाणम्। आप्तश्चेद्ब्रूयात् तत्रापि व्याप्तिमात्रे तेनोपदिष्टे श्रोता स्वयमेवानुमिनुयात्, न तु साध्यार्थज्ञानेप्युपदेशमपेक्षते। यदि च वाक्यप्रतिपादितत्वमात्रेणानुमानस्य परार्थत्वम्, तदा प्रत्यक्षागमयोरपि तथा विभागप्रसङ्ग:, केषुचिदर्थेषु प्रमाणतया तयोरेवाभिधेयत्वात्। एतदुक्तं भवति--- द्विविधानि प्रमाणानि---स्वयमेव सिद्धानि, परवाक्यपूर्वाणि चेति सामान्यत एव विभाग: कार्य इति। एतदेव ह्युक्तं तत्त्वरत्नाकरेपि---
"सर्वं प्रमाणं सामग्र्या स्वत एव प्रवृत्तया।
जन्यते परवाक्येन वृत्तया चेति हि द्विधा ।।
अतोनुमानं द्विविधं स्वपरार्थत्वभेदत:।
प्रत्यक्षागमसामग्र्यो: परवाक्ये प्रदर्शिते ।।
वक्ष्यते व्यवहाराध्वन्यनुमानस्य तूच्यते।
अनुमोद्बोधकं वाक्यं प्रयोग: साधनं न तत् ।।" इत्यादि ।।
न्या. प. अ. 14
।। पञ्चावयववाक्यनिरूपणम् ।।
	तदेवमनुमोद्बोधकं वाक्यं प्रतिज्ञादिपञ्चावयवम्। तत्र परप्रतिपिपादयिषया पक्षवचनं प्रतिज्ञा; 
यथा---पर्वतोग्निमानिति। तत्र धर्मिणमुद्दिश्य साध्यधर्मो विधीयत इति वृद्धा:। साधकत्वप्रकाशकविभक्तिपदान्तरसमभिव्याहारयुक्तं लिङ्गस्य वचनं हेतु:; यथा---धूमवत्त्वात्, धूमवत्त्वेन, धूमोऽत्र विद्यते यत इत्यादि। प्रसङ्गद्वारेण वा---अन्यथा निर्धूमत्वप्रसङ्गादित्यादि। सम्यग्व्याप्तिनिर्देशपूर्वकं दृष्टान्तवचनमुदाहरणम्। तच्च व्याप्तेर्दृष्टान्तस्य च शैलीमनुरुध्य अन्वयोदाहरणं व्यतिरेकोदाहरणमिति भिद्यते। तत्र यो धूमवान् सोग्निमान्; यथा---महानस इत्यन्वयोदाहरणम्। योनग्नि: स निर्धूम:; यथा---महाह्रद इति व्यतिरेकोदाहरणम्। यदुक्तसाधनं तदुक्तसाध्यम्। यदुक्तसाध्यं न भवति, तदुक्तसाधनं न भवति; यथा---संप्रतिपन्नमिति सामान्यतोप्युदाहरन्ति। अत्र च यदित्थं तत्तथेति साधारणप्रयोगादेव सर्वोपसंहार: सिध्यति; यथा---गौर्न पदा स्प्रष्टव्या इत्यादौ। अतो यद्यदिति वीप्सानपेक्षा। कस्य चित्तु सा स्पष्टार्था। दृष्टान्तनिदर्शनेन व्याप्ततया पक्षे हेतुमुपसंहरद्वाक्यमुपनय:। सोपि पूर्ववत् द्विधा---अयं च तथा धूमवानित्यन्वयोपनय:, अयं न तथा निर्धूम इति व्यतिरेकोपनय:। हेतुपूर्वं पक्षे साध्यमुपसंहरद्वाक्यं निगमनम्। तत्रापि पूर्वतुल्यन्यायतया द्वैविध्यमनुसंधेयम्; यथा--- तस्मादसावग्निमान् इति, अयं निरग्निर्न भवतीति च ।।
न्या. प. अ. 15
।। पञ्चावयवानियमनिरूपणम् ।।
	एते पञ्चावयवा: प्रयोक्तव्या इति नैयायिका:। उदाहरणान्तं तदाद्यं वा त्रितयं प्रयोक्तव्यमिति मीमांसका:। उदाहरणोपनयावेवेति सौगता:। वयं त्वनियतं ब्रूम:, नियमवदनियमस्याप्याभिमानिकतया सिद्धान्तत्वोपपत्ते:। दृष्टश्चानियमेन भाष्यादिषु प्रयोग:---क्वचित् पञ्चावयव:, क्वचित् त्र्यवयव:, क्वचिदवयवकल्पनारहित:, क्वचिदेकव्याप्तिक:, क्वचिद्व्याप्तिद्ववयविशिष्ट इत्यादि। इदं च वादिनो: परस्परसंवादानुरूपयथाभिमतव्यवहाराभ्यनुज्ञालिङ्गम्। प्रतिवाद्यभिमतप्रस्थानेन व्यवहारमन्येपि केचिदिच्छन्ति, 'पिशाचानां पिशाचभाषयैवोत्तरं देयम्' इति न्यायात्। अतोप्यनियतावयव एव प्रयोग:। उपपन्नश्च मृदुमध्यकठोरधियां विस्तरसंग्रहाभ्यां व्यवहार:। यद्यप्युदाहरणोपनयाभ्यामेव व्याप्तिपक्षधर्मतयो: सिद्धत्वात् तावदेव तत्त्वतो वक्तुमुचितम्; तथापि विवक्षितस्पाष्ट्याय प्रतिज्ञाहेतूदाहरणानि उदाहरणोपनयनिगमनानि वा वाच्यानि, विवादविषयस्य साध्यार्थस्य अव्यक्तप्रतिपादनानुपपत्ते: ।।
	ये तु---प्रतिज्ञादित्रयानन्तरं हेतोरसिद्ध्यन्यथासिद्धिपरिहारार्थ उपनय:। निगमने हेत्वंश: सिद्धसाधनतापरिहाराय, साध्यांशस्तु बाधपरिहारायेति वर्णयन्ति; तैर्नूनं तद्दोषपरिहाराय मन्त्रपाठोयमिष्ट:, प्रतिज्ञाहेतुभ्यामेव तदर्थाभिधानसिद्धे:, अन्यथा नायमसिद्धो नापि बाधित इति व्यक्तमेव वक्तव्यत्वात्। आभासोद्धारनिबन्धेन पुनरुक्तिश्चेति। भगवद्यामुनमुनिभाष्यकारादिभिश्च पञ्चावयवा अपि हेतव: प्रयुक्ता इति चेत्, सत्यम्; अत एव ह्यनियम: सिद्धान्तित:। न च ग्रन्थेषु निबद्धमिति व्यवहारेपि तथेति नियम:, "स च प्रत्यगात्मा मुक्तावप्यहमित्येव प्रकाशते, स्वस्मै प्रकाशमानत्वात्" इत्यादावन्वयव्यतिरेकौ द्वावप्युक्ताविति तावता तयोर्द्वयोरप्यवश्यपठनीयत्वापातात्। यच्चेदं प्रयोगसंस्थानं निर्णीतम्, न तत्राप्यस्माकं निर्बन्ध:, अत्र पर्वतेग्निरस्ति, यदत्र धूमो विद्यते; दृष्टं च धूवतामग्निमत्त्वमित्यादिनापि तदर्थप्रतिपादनोपपत्ते:। दृश्यन्ते चैवंविधानि चित्राणि प्रयोगवाक्यानि सर्वसैद्धान्तिकानां ग्रन्थेषु। एवमेव च पदानामन्वयमात्रं प्रधानयित्वा लौकिकवैदिकव्यवहारा अपि वर्तन्ते। तत्त्वरत्नाकरेपि---पञ्चानामवयवानां पृथक् प्रयोजनान्यभिधाय "अतश्च सर्वत्र पञ्चावयववाक्यमाद्रियन्ते वेदाचार्यादय:---'पञ्चावयवयुक्तस्य वाक्यस्य गुणदोषवित्---'इत्यादौ" इत्यभिधायैव पुनरनियम: प्रतिपादित:---"न च सर्वदा सर्वेवयवा: प्रयोज्या:, न न्यूनाधिका इति निर्बध्नीम:, वक्तृप्रतिवक्तृसंप्रतिपत्तौ लघूपायोपादानेपि दोषाभावात्, लोकेपि तथा व्यवहाराच्च" इति। साधर्म्यवैधर्म्यवचनप्रयोगे चोक्तम्---"यथोपयोगं प्रतिपत्तपेक्षया विकल्पसमुच्चयावेव, अविरोधात्" इति। अन्यच्चोक्तम्--- "प्रतिज्ञाया: परं हेतूदाहरणयोर्न क्रमनिर्बन्ध:, व्याप्तिहेतुप्रदर्शने विशेषाभावात्" इत्यादि। अत एव पक्षादिवचनदोषविशेषाणां केषांचित् तत्रैवोक्तानामपि नियमकथाविषयत्वं सूचितम्--- "सोयं गवयपदाभिधेय:, गोसदृशत्वात्; य इत्थम्, स तथा, यथोक्तमाप्तेन; अयं च गोसदृश:; ततस्तत्पदवाच्य:" इत्युत्क्वा
"व्याप्तौ दृष्टान्तदृश्यायामवश्यं स निदर्श्यते।
आगमाद्व्याप्तिसिद्धौ न व्याप्तिपरस्मृत्यर्थमीयते ।।
धूमवानग्निमानेवेत्याप्तोक्तायां तथा गति:।" इत्यादि ।।
	प्रज्ञापरित्राणे तु वरदविष्णुमिश्रोक्तानुसारेणैवमुक्तम्---
"परार्थमनुमानस्य प्रयोगेवयवास्त्रय:।
प्रतिज्ञा चाथ हेतुश्च तथोदाहरणं मतम् ।।" इत्यादि ।।
	अतो व्याप्तिपक्षधर्मताप्रतिपादनोपयुक्तेन येन केनापि प्रकारेण व्यवहरेत्। नियमकथायां तु यथानियममिति रहस्यम् ।।
न्या. प. अ. 16
।। कथानिरूपणम् ।।
	विचारविषयगोचरो वादिप्रतिवादिवाक्यसंततिविशेष: कथा। सा द्विविधा---वीतरागकथा विजिगीषुकथा चेति। पूर्वो वाद इति सामान्यशब्देनैव विशेषतोपि निर्दिश्यते। सा चैवं न्यायतत्त्वे संयोगाधिकरणे लक्षिता--- "परस्य स्वोपदेशन्यायेन निश्चितार्थो व्यवहारो वाद:" इति। शिष्याचार्यव्यवहारवत् प्रमाणतर्काभिमानास्पदसाधननिश्चितार्थविषयो व्यवहारो वाद इत्यर्थ:। तत्र स्वपक्षस्थापनं परपक्षदूषणमित्यत्वयवद्वयम् ।।
	केचित्तु साधनसमर्थनदूषणसमर्थनादिभि: सह पञ्चावयवतामाहु:; तदयुक्तम्, स्वपक्षदूषणोद्धारतत्समर्थनादेरप्यत्वयवान्तरत्वप्रसङ्गात्। यदि स्वपक्षसाधनादौ तदन्तर्भाव इति न पृथग्गणना, तदा स्वपक्षस्थापनपरपक्षप्रतिक्षेपयोरेव सर्वान्तर्भाव इति तावत्येव गणनोचिता। अत्र च बुद्धिपूर्वदुष्टवचनानि न संभवन्ति, अन्यानि तूद्भावितान्यभ्युपगन्तव्यानि, तत्त्वनिर्णयाय प्रवृत्तत्वात्। विजिगीषुकथायां तु गत्यन्तरमलभमानस्य परव्यामोहनेनापि पाक्षिकविजय: समत्वं वा संभवेदिति बुद्धिपूर्वकदुष्टप्रयोगसंभव:। सा च द्विधा---जल्पो वितण्डेति। तत्रोभयपक्षोपन्यासतत्प्रतिक्षेपवती कथा जल्प:। वादिपक्षोपन्यासतत्प्रतिक्षेपमात्रवती कथा वितण्डा ।।
	केचित्तु---वितण्डायामपि वीतरागविजिगीषुभेदाद्भेदमाहु:; तदयुक्तम्, वीतरागस्य परपक्षप्रतिक्षेपपर्यन्तव्यापाराभावे तत्त्वनिर्णयासिद्धे:। विजयस्तु तावतापि संभवत्येव, अभ्युपगमनियतत्वात्। वादे परपक्षस्य कालात्ययापदेशनिर्वाहे तु न पुन: स्वपक्षनिरूपणम् तेनैव तत्फलस्यापि सिद्धे:। न हि पुनस्तस्यैव प्रमाणस्य पाठे प्रयोजनम्। न च स्थापितस्वरूपादिमत् प्रमाणमनादृत्य मानान्तरमन्वेषणीयम्। न च नैरपेक्ष्येणोपरमाद्वितण्डात्वम्, अपेक्षायां सत्यां प्रतिवादिना स्वपक्षस्थापनस्यापि कर्तव्यत्वेन वैषम्यात्। जल्पे तूक्तिगुणदोषाभ्यामपि जपपराजयौ स्यातामिति कालात्ययापदेशायोपन्यस्तस्यापि प्रमाणस्य पुन: पाठाद्युपपत्ति:। आगमसिद्धा चेयं कथात्रयव्यवस्था, "वादजल्पवितण्डाभि:" इत्यादिवचनात् ।।
	केचित्तु---वितण्डाद्वयमेव व्यत्यस्तं जल्प इति वदन्ति; तथापि तथैव नियमात् कथात्रयगणनं नानुपपन्नम्। उक्तं च जल्पवितण्डयोरपि लक्षणं संयोगाधिकरणे---"स्वपक्षप्रामाण्यप्रतिपक्षाप्रामाण्यनिश्चयार्थो व्यवहारो जल्प:। प्रतिपक्षाप्रामाण्यमात्रनिश्चयार्थव्यवहारो वितण्डा" इति। श्रीमद्गीताभाष्येपि---"वाद: प्रवदतामहम्" इत्यत्र "जल्पवितण्डादि कुर्वतां तत्त्वनिर्णयाय प्रवृत्तो वादो य:, सोहम्" इति व्याख्यानात् कथात्रयं दर्शितम्। एतेन "विप्रं निर्जित्य वादत:" "न विगृह्य कथां कुर्यात्" इत्यादिभिर्जल्पवितण्डयोर्निषेधो विशिष्टविषय इति दर्शितम्, कदाचिद्बाह्यकुदृष्टिभङ्गाय द्वयोरपि कार्यत्वात्। तथा चाक्षपादसूत्रम्---"तत्त्वाध्यवसायसंरक्षणार्थं जल्पवितण्डे बीजप्ररोहसंरक्षणार्थं कण्टकशाखावरणवत्" इति ।।
न्या. प. अ. 17
।। कथाङ्गनिरूपणम् ।।
	अथ कथाङ्गानि---सभ्यानुविधेयसंवरणम्, वादिप्रतिवादिनियम:, कथाविशेषव्यवस्था, निरूप्यनिर्णय इति चत्वार्येव। वरदविष्णुमिश्रैस्तु--- "जल्पश्चतुरङ्ग:; अङ्गानि वादिप्रतिवादिसभापतिप्राश्निका:" इत्युक्तम्। वादे तु न सभ्यादिसंवरणनिर्बन्धोस्ति, अपलापादीनां प्रायशस्तत्रासंभवात्; वीतरागा: 
शिष्यगुरुसब्रह्मचारिशिष्टश्रोत्रियश्रेयोर्थिनो हि तदधिकारिण:। सभ्यानां दैवादागतानां त्ववर्जनम्। अनुविधेयसंवरणं तु सर्वथानपेक्षितमेव, विजयफलप्रतिपादनाद्यर्थत्वादनुविधेयस्य। रागद्वेषरहिता अत्र्यवरा विषमसंख्या: सभ्या: स्यु:, द्वैधे अधिकानां वचनस्य ग्राह्यत्वात्। एकोपि वा प्राज्ञतम:। ननु सिद्धान्तनियमोप्यवश्यापेक्षित:; तत् कथं चतुष्टयम् ? सत्यम्; निरूप्यनियम एव तस्यान्तर्भावादनुक्ति:। न हि तमन्तरेण स उपपद्यते। यत्र तु नानासिद्धान्तानुमतोर्थो निरूप्यते, तत्र व्यवहारविशेषनियमार्थं सिद्धान्तविशेषनियमोप्यस्तु ।।
	केचित्तु---निग्रहसामस्त्यासामस्त्योद्भावनप्रतिज्ञानकथापर्यवसाननियमाभ्यां सह षडङ्गान्याहु:; तदयुक्तम्, इच्छाकल्पितत्वेनावश्यापेक्षितत्वाभावात्, अनित्यस्य चाङ्गत्वायोगात्; अन्यथातिप्रसङ्गात्। वादे तावत् कथा हि तत्त्वनिर्णयपर्यन्ता वा स्यात् अशक्तिपर्यन्ता वा; न तत्र नियमकृत्यम्; द्वयो: संप्रतिपत्तेरेव पर्यवसानमित्युक्तं भवति। जल्पवितण्डयोरपि निग्रहपर्यन्ता। अतस्तत्रापि किं नियमेन ?।। उक्तं हि प्रज्ञापरित्राणे---
"निग्रहस्थानपर्यन्ता विजिगीषुकथा मता।
तत्त्वनिर्णयपर्यन्तो वाद: स्याच्च पुन: पुन: ।।
हेत्वाभासापसिद्धान्ताननुयोज्यानुयुक्तय:।
दृश्यन्ते यत्र तत्रैव वादोवसितिमान् भवेत् ।।" इति ।।
यदि त्वेकस्मिन्नेव निग्रहे कथापर्यवसानमिति नियमो जल्पवितण्डाङ्गमङ्गीक्रियते; तर्हि एतयैव भाषया भाषितव्यम्, पद्यादिनियमेनाभिधेयम्, एतत्प्रमाणजीतीयं वाच्यम्, महाविद्यादिरीतिरपि ग्राह्या, लिखित्वैव निरूप्यम्, गगनसूचनभूतलविलेखनादिविकारा: परिहार्या:, मध्ये नान्येन संलपनीयमित्यादिनियमानामप्यङ्गत्वप्रसङ्ग: ।।
न्या. प. अ. 18
।। निग्रहस्थाननियम: ।।
	स्वावरसिकस्तु कथासु निग्रहस्थाननियम उच्यते। वादे तावत्---अपलापादिकं प्रायशो न संभवति। संभवदपि प्रतिज्ञान्तराज्ञानादिकमनुद्भाव्यम्। उद्भाव्यमप्यवाचकादि न कथाविच्छेदकम्। संप्रतिपत्त्या अनेकहेतुदृष्टान्तदूषणाद्यभिधानेपि न दोष इति। जल्पवितण्डयोस्तु---यथाभ्युपगतं सर्वे निग्रहा: ।।
न्या. प. अ. 19
।। कथास्वरूपविवेक: ।।
	तदेवमङ्गेषु चतुर्षु पञ्चसु वा सिद्धेषु, यथावलेपं नियमान्तरेषु कृतेषु अवहितेषु च सभ्यप्रतिवादिषु, तदभ्यनुज्ञातेन वादिना प्रथमं स्वसाध्यमुद्दिश्य तत्र विवक्षित: प्रत्यक्षादिरूप: प्रमाणविशेषो वाच्य:। प्रतिवाद्यापादितश्चाभास उद्धरणीय:। विपक्षे बाधकाभावादिप्रसङ्गे च तर्को वाच्य:। ये पुन: संक्षेपतो विस्तरतो वा 
आभासोद्धारं तर्कप्रयोगं चावश्यंभाविनमाहु:, तैर्नूनम् "अस्मदवकरे कांस्यं नास्ति" इति लोकवादोनुसृत:; अनिष्टप्रसङ्गश्च, आभासोद्धारतर्कप्रयोगवाक्ययोरपि स्वयमेव दूषणोद्धारादे: कर्तव्यत्वप्रसङ्गात्। एवं तदुपर्यपीत्यनवस्था; प्रतिवादिनापि तत्तदनुभाषणपूर्वकं तत्र दूषणं वाच्यम्। ततश्चैवं परस्परवाक्यानुभाषणप्रतिक्षेपाभ्यामुक्तिप्रत्युक्तिपरंपरासिद्धे: ।।
	अत्र व्यवहारस्य प्रतिज्ञासाधनदूषणनिर्णयरूपेण चतुष्पात्त्वम्, प्रथमद्वितीययोर्वादिनिष्पाद्यत्वम्, तृतीयस्य प्रतिवादिनिष्पाद्यत्वम्, तस्य च कदाचित् संप्रतिपत्त्यात्मकत्वम्, चतुर्थस्यापि वादिभ्यां सभ्यैर्वा कार्यत्वम्, प्रतिज्ञातविषये प्रत्यक्षानुमानागमेषु मनीषितस्य यथोचितमुपन्यासप्रकार:, प्रत्यक्षस्यासिद्ध्या दूषणे सदस्यैरेव निर्णेयत्वम्, लैङ्गिकस्यासिद्ध्या दूषणे तस्याप्यंशस्य प्रतिज्ञापूर्वकं साध्यत्वम्, प्रतिवादिना वादिना वा अनैकान्तिकत्वाद्युद्भावने कृते तेनैव तत्साध्यत्वम्, प्रत्यनुमाने समबलतया निरूपिते सति द्वयोरपि विजयाभाव:, वैतण्डिकस्य तु तावतापि विजय:, प्रतिकक्ष्यं च वादिप्रतिवादिवचनयोर्लेखनीयत्वम्, छलजात्योरेकान्तविजयाभावेन त्याज्यत्वम्, कदाचिदवष्टम्भविजयावहत्वमात्रेण तत्त्वाध्यवसायसंरक्षकत्वम्, अन्यदन्यदपि विस्तरेण तत्त्वरत्नाकरे प्रत्यपादि। तदेवंविधेस्मिन् व्यवहारे निग्रहस्थानानि यथासंभवमाविर्भवन्ति। तानि च स्वनामधेयेन अर्थतो वा यथानियममुद्भाव्यानि ।।
न्या. प. अ. 20
।। निग्रहस्थानसामान्यलक्षणम् ।।
	कथायां स्वाश्रयस्य पराजयनिमित्तं निग्रहस्थानम्। तस्य तन्निमित्तत्वं तत्त्वाप्रतिपत्तिसूचनेन। तत्त्वाप्रतिपत्तिश्च अप्रतिपत्तिविप्रतिपत्तिप्रकारा, प्रतिपत्त्यभावे विपरीतप्रतिपत्तौ च तत्त्वाप्रतिपत्तेरविशिष्टत्वात्। ततश्च तदुभयसूचनान्निग्रहस्थानद्वैविध्यम्। कर्तव्याकरणमकर्तव्यकरणमिति वा। त्रेधा च कश्चित् संग्रह:--- वक्तव्यानुक्ति:, उक्तिदूषणम्, उक्तार्थदूषणं चेति। एतदवान्तरभेदान्निग्रहस्थानवैचित्र्यम्। तथाहि---उक्तहानि:, उक्तविशेषणम्, उक्तापलाप:, उक्तविरोध:, अपसिद्धान्त:, अवाचकम्, अनन्वितम्, पुनरुक्तम्, अप्राप्तकालम्, अविज्ञातार्थम्, अर्थान्तरम्, न्यूनम्, अधिकम्, अननुभाषणम्, अज्ञानम्, अप्रतिभा, विक्षेप:, मतानुज्ञा, पर्यनुयोज्योपेक्षणम्, निरनुयोज्यानुयोग:, प्रमाणाभासाश्च बहुविधा: प्रत्येकं निग्रहस्थानानीति ।।
न्या. प. अ. 21
।। उक्तहानि: ।।
	कथायां स्वोक्ते परेण दूषिते स्वेनैव तत्परित्याग उक्तहानि:। सा द्विविधा---शब्दतोर्थतशच। यद्येतद्दुष्टम्, तर्हिं त्यक्तमिदं मया इत्यादि: शब्दत:, अन्यत् तर्ह्युपादीयते इत्यादिस्त्वर्थत:। एषा च प्रतिज्ञाहेतुदृष्टान्तप्रत्यक्षागमादित्याज्यभेदात् प्रतिज्ञाहानिहेतुहान्यादिभेदं भजते। तत्र प्रतिज्ञाहानिर्यथा--- नित्य: शब्द इति कैवल्यकथकेनोक्ते अपसिद्धान्तेन दूषिते, तर्हि अनित्योस्त्वित्यादि। हेतुहानिर्यथा---अनित्य: शब्द: प्रत्यक्षत्वादित्युक्ते अनैकान्तिकत्वेन प्रत्युक्ते, तर्हि त्यक्तम्; अस्तु कृतकत्वादित्यादि। तत्रैव अस्तु सामान्यतोप्यन्यद्व्यापकं साधनमित्यादिवचने प्रतिज्ञाहान्यादि। दृष्टान्तहानिर्यथा--- तत्रैव सामान्यवदित्युक्ते साध्यसाधनविकलतया दूषिते, तर्हि घटो दृष्टान्त इत्यादि। एवं धर्मितद्विशेषणहेतुविशेषणदृष्टान्तविशेषणादेरपि हानिरूह्या। प्रत्यक्षहानिर्यथा---स्थिर: शब्द: प्रत्यभिज्ञानादित्युक्ते भ्रान्ततुल्यत्वेन प्रत्युक्ते, अस्तु तर्हि अनुमानेन आगमेन वेत्यादि। आगमहानिर्यथा---सर्वं क्षणिकं सर्वज्ञेन तथाभिधानादिति सौगतेनोक्ते बुद्धस्यानाप्तत्वेन प्रत्युक्ते, अस्तु तर्हि सत्त्वानुमानादित्यादि। एवं हान्यन्तराण्यपि चिन्तनीयानि। वादे तु सदुक्तं निर्वाह्यम्। असदुक्तं तु त्याज्यमेव, तन्निर्वहणस्य तत्त्वनिर्णयानङ्गत्वात्, तद्विपर्ययस्य तु तादर्थ्यादिति। दुष्टस्य त्यागान्निर्दोष: स्यामिति संकल्पादुक्तहानिसंभव:। निर्वाह्यमेव वदेत्। जल्पवितण्डयोस्तु उक्तं च निर्वहेदिति रहस्यम् ।।
न्या. प. अ. 22
।। उक्तविशेषणं ।।
	अविशेषितपूर्वोक्ते दूषिते, तद्विशेषणनिक्षेप उक्तविशेषणम्। अविशिष्टपरित्यागादेतदपि हानिरेवेति चेन्नि, अविशिष्टत्वस्यानुक्तत्वात्, उक्तमात्रस्य चापरित्यागात्। साध्यसाधकांशविशेषणभेदादेतत् प्रतिज्ञान्तरहेत्वन्तरसंज्ञं निग्रहस्थानद्वयमक्षपादेन पठितम्; तदयुक्तम्, सामान्यसंग्रहस्य दृष्टत्वात्; अन्यथा हानिरपि तथैव प्रतिज्ञाहानिर्हेतुहानिरिति निग्रहस्थानद्वयं स्यात्, अविशेषात्। उक्तं च हेत्वन्तरं पृथगभिदधानैरपि वरदविष्णुमिश्रै:---
"पक्षदृष्टान्तहेत्वादिदूषणे कथिते सति।
पुनर्विशेषणादानं प्रतिज्ञान्तरमिष्यते ।।" इति ।।
द्विविधं चैतत्---सामान्यतो विशेषतश्चेति; यथा---अनित्य: शब्द: प्रत्यक्षत्वादिति वैशेषिकेण प्रयुक्ते, सामान्यादिभिरनैकान्तिकत्वे मीमांसकेनोद्भाविते, अस्तु तर्हि यत्किंचिद्विपक्षव्यावर्तकं विशेषणमिति सामान्यत:; अस्तु तर्हि जातिमत्त्वे सत्यस्मदादिप्रत्यक्षत्वादिति इति विशेषत:। इदमपि पक्षसाध्यहेतुदृष्टान्तप्रत्यक्षागमादिरूपविशेष्यभेदाद्बहुविधम्। तत्र पक्षविशेषणं यथा--- अनित्य: शब्द इत्युक्ते मीमांसकेन अंशत: सिद्धसाधनत्वाभिधाने, तर्हि वर्णात्मक: शब्द इत्यादि। साध्यविशेषणं यथा--- क्षित्यादिकं प्रयत्नवत्पूर्वकमित्युक्ते प्राचीनादृष्टसाधकप्रयत्नवज्जीवपूर्वकतामात्रेण सिद्धसाधनत्वेभिहिते, अस्तु तर्हि साक्षादुपादानादिगोचरज्ञानचिकीर्षाप्रयत्नवत्पूर्वकमिति इति । हेतुविशेषणं प्रागुदाहृतम्। दृष्टान्तविशेषणं यथा---यत् सत् तत् क्षणिकम्; यथा---घट इति बौद्धेनोक्ते साध्यविकलतया प्रत्युक्ते, अस्तु तर्हि कुर्वत्क्षणावच्छिन्नो घट इति। प्रत्यक्षविशेषणं यथा---भावरूपाज्ञानम् अन्धकारादिवत् सर्वलोकप्रत्यक्षमित्यद्वैतिनोक्तेबाह्यान्तरप्रत्यक्षविकल्पानुपपत्त्या दूषिते; अस्तु तर्हि साक्षिप्रत्यक्षमन्यदेवात्र 
प्रमाणमित्यादि। एवमुदाहरणान्तराण्यपि चिन्त्यानि। निर्विशेषणस्यैव दोष:, विशिष्टे तु स नापततीति व्यवसायादुक्तविशेषणसंभव:। प्रागेव पुष्कलं वदेत्। अपुष्कलोक्तं तु जल्पवितण्डयोस्तात्पर्यभेदादिना निर्वहेत्, न तु विशेषयेदिति रहस्यम्। सतो हानौ विशेषणे च पर्यनुयोज्योपेक्षणसध्रीचीनमिदं निग्रहस्थानद्वयमुद्भाव्यम्। न च तथा सति स्वदोषोद्भावनं दोष:, व्यामोहनार्थं प्रत्युक्तमसदप्यनेन न ज्ञातमित्यवष्टम्भविजयावहत्वात्। दूषणाधिक्यं तु न सर्वदा दोष इति ।।
न्या. प. अ. 23
।। उक्तापलाप: ।।
	स्वयमुक्तस्य सभ्यादिविदितस्य परेण दूषितस्य निगूहनमुक्तापलाप:। स च बहुविध:--- न मयैवमुक्तमिति वा, अन्यदेव मयोक्तमिति वा, त्वमेवोक्त्वा मय्यारोपयसीति वा, त्वदुक्तमन्योक्तं वा मयानूदितमिति वा, पार्श्वस्थेनैवमुक्तमिति वा, अनुक्तमप्रक्रान्तमेव त्वया भ्रान्तिवशादवगतमिति वा, अशरीरिवाक्यमिदमिति वा। ईदृशस्यापलापस्य संभवहेतु: पश्यतोहरेषु शिक्षणीय:। प्रतिज्ञाहेतुदृष्टान्तप्रत्यक्षागमाद्यपलपनीयभेदादयमपि बहुविषय: पूर्ववदुदाहरणीय:। नियमपरिहरणीयहस्तचेष्टाद्यपह्नवसंग्रहाय कृतापलाप इति लक्ष्यलक्षणसिद्धि:। स्पष्टानुष्ठितनिह्नवे च समर्थनीयान्तराभावात् परिषदनुविधेयावेव स्थेयतया शरणम्, विश्वसाक्षिणां चतुर्दशानामपि तूष्णींभावात्। एवं सार्वलौकिकप्रतीत्यपह्नवेपि। उक्तं च नारायणार्यैर्भगवद्गीताव्याख्याने---
"प्रसिद्धमपि विज्ञानं वादे यो नाम निह्नुते।
स सदस्यैर्नियन्तव्यो व्यवस्था नान्यथा यत: ।।" इति ।।
सभ्यादिविदितमुक्तं कृतं वा नापलपेदिति रहस्यम्। अपलापमेव प्रतिज्ञासंन्यासशब्देनाक्षपाद उपचचार; तदिह हानिसंन्यासशब्दयोरैकार्थ्यभ्रमहेतुतया नाद्रियामहे। अत्रापि सदपलापे पूर्ववत् पर्यनुयोज्योपेक्षणसध्रीचीनता। एतानि त्रीण्यपि निग्रहस्थानानि तृतीयादिकक्ष्याभावीनि तदुत्तरकक्ष्योद्भाव्यानि ।।
न्या. प. अ. 24
।। उक्तविरोध: ।।
	स्वोक्तस्य स्वेनैव विरुद्धकरणमुक्तविरोध:। स द्विधा---पदवाक्यभेदात्। पदविरोधो यथा---ईश्वरोनीश्वर इत्यादि। वाक्यविरोधो यथा---ईश्वर: सर्वज्ञ एव; तथापि स्वज्ञानमेकं न जानातीत्यादि। स चायमवान्तरभेदाद्बहुविध:। तत्र प्रतिज्ञापदद्वयविरोधो यथा---ईश्वरो न सर्वज्ञ इत्यादि। पक्षहेतुविरोधो यथा--- ईर्श्वर: कर्मवश्य:, जीवत्वादित्यादि। साध्यहेतुविरोधो यथा--- क्षित्यादिकं सकर्तृकम्, अकर्तृकत्वादित्यादि। स्ववचनविरोधो यथा---यावज्जीवमहं मौनी मूको वेत्यादि। स्वक्रियाविरोधो यथा---सर्वदा निर्व्यापारोहमित्यादि। एवम्---न किंचिदहं याचे, अतो मेर्था दीयन्ताम्; अमृतं पीतवानहम्, तथापि मे तद्वर्णत: पलितमासीत्; न कश्चिन्मे सिद्धान्त:, तथापि शून्यं चिन्मात्रं वा तत्त्वम् ; अवेद्यं ब्रह्म, तथापि तज्ज्ञानान्मोक्ष:; न किंचित् कारणं कार्यं वा, तथापि भूतपरिणतिविशेषाच्चैतन्यमित्यादीनि तत्तत्सैद्धान्तिकानां व्याहतभाषितान्यवगन्तव्यानि। एषु चोक्तस्य क्वचिच्छाब्दो विरोध:, क्वचिदार्थ:। अभ्युपगतनियमविरुद्धाचरणमप्यत्रैवान्तर्भवति; तद्यथा---संस्कृतमभ्युपगम्य अपभ्रंशेन भाषणम्; कृत्स्नानुभाषणाद्यभ्युपगमे दूष्यमात्रानुभाषणादिकम्; हस्तचेष्टादिवर्जनमभ्युपगम्य तत्करणमित्यादि। एवं शास्त्रान्तरपठितानि विसन्धियतिभङ्गभिन्नवृत्तनेयार्थत्वादीन्यपि तत्तन्नियमापेक्षया दूषणान्यत्रैवान्तर्भवन्ति। जैनकौमारिलादिनयेन विरोधतिरस्कारादनवधानादेश्चास्य संभव:। स्ववचनस्वाभ्युपगमाविरुद्धमेवाचरेदिति रहस्यम्। अयं प्रथमादिकक्ष्याभावी तदनन्तरकक्ष्योद्भाव्य: ।।
न्या. प. अ. 25
।। अपसिद्धान्त: ।।
	स्वाभ्युपगतसिद्धान्तविरुद्धाभ्युपगमोपसिद्धान्त:; यथा--- सांख्यस्य आत्मा कर्तेति; वैशेषिकस्य आत्मा चिद्रूप इत्यादि। एवं स्वस्वसैद्धान्तिकानभ्युपगतं प्रमाणं पुरस्कुर्वन्नपि वस्तुतस्तत्प्रामाण्ये तदभावेप्यनेनैव निग्राह्य:, तत्प्रमाणत्वे वक्तव्यदूषणान्तराभावात्, तदप्रमाणत्वे तद्धेतुसमर्थनप्रयासतोप्युद्भटस्याभ्युपगमनियतस्यास्यैवोद्भावयितुमुचितत्वात्। 
यस्त्वनुमानादिकमर्थापत्त्यादिशब्दमात्रेण व्यपदिशति, न स निग्रहीतव्य:। अभ्युपगततदैक्यस्य पर्यायपाठे विरोधाभावेन निरपराधत्वात्; अन्यथातिप्रसङ्गात्। अथ चेत् स एवावष्टम्भेन पृष्ट: पृथक्त्वं प्रतिब्रूयात्, तथाप्यपसिद्धान्तावतार:। एवं कौमारिलादेरभ्युपगतबहिर्भावस्यार्थापत्त्यादेरन्तर्भावानुज्ञानेपि पूर्ववत् तद्याथार्थ्यायाथार्थ्ययोरयमेव निग्रह:। अत्र स्वाभ्युपगतसिद्धान्तविरुद्धकरणमात्रव्यवच्छेदायाभ्युपगमशब्द:। समस्ति हि वस्तुतो निग्रहस्थानान्तरेष्वपि स्वसिद्धान्तविरुद्धाचरणम्, परिहृतसर्वापराधेन कथा प्रवर्तनीयेति सर्वसैद्धान्तिकसंमतत्वात्। न चैतावता सर्वेषामपि निग्रहस्थानानामपसिद्धान्ततेति। नन्वेवमपि अपसिद्धान्त उक्तविरोधेन्तर्भावनीय:, एतत्सिद्धान्तवर्त्मना व्यवहरिष्यामीति कथारम्भं प्रतिज्ञाय तत्पर्यवसानात् पूर्वं तद्विरुद्धभाषणात्; सत्यम्; त्वत्परिगृहीतसिद्धान्तविरुद्धोयमर्थस्त्वयाभ्युपगम्यते; अत: पूर्वोक्तसिद्धान्ताभ्युपगमवाक्यविरोध इति वक्तव्यम्; तत्र प्रथमपर्वणि स्थितस्योपजीव्यस्योद्भटस्य सिद्धान्तविरोधस्यैवोद्भाव्यत्वमुचितमिति पृथग्व्यपदेश:। स्वस्यापि तत्तच्छास्त्रकर्तृसाम्याभिमानात्, प्रमादादेश्चास्य संभव:। अतीर्थकर: स्वस्वाभ्युपगतसिद्धान्तविरुद्धं नाङ्गीकुर्यादिति रहस्यम् ।।
	कथं तर्ह्येकस्मिन्नेव दर्शने मतभेदप्रवृत्तिरिति चेत्, तीर्थकरवाक्यानां तत्तत्परत्वाभिमानात्। कथं तर्हि वार्तिकादिसृष्टिरिति चेत्, स्वतन्त्रस्य सतोभ्युपगमैकदेशस्य स्वयमंशतस्तीर्थकरत्वात्। अस्त्वेवमपसिद्धान्तेपीति चेन्न, पूर्वमेव तथाभ्युपगमाभावात्। अभ्युपगमे वा को नाम तत्रापसिद्धान्तमुद्भावयेदिति। अस्य प्रायशो द्वितीयादिकक्ष्यासु संभव:। पृथुकव्यवहारेषु प्रथमकक्ष्यायामपि। द्वितीयकक्ष्यायां तु स्वसिद्धान्तविरुद्धसाधनेपि सिद्धसाधनत्वोद्धाटनादस्त्येव तत्संभव: ।।
न्या. प. अ. 26
।। सिद्धान्त: ।।
	अथ क: सिद्धान्त: ? प्रामाणिक इत्यभ्युपगतोर्थ:।
अभिमानैकमूलत्वादन्योन्यं च विरोधत:।
न कश्चिद्यदि सिद्धान्तो नैवं तत्सिद्ध्यसिद्धित:।
सिद्धान्तभाव एवायं प्रामाणिक इतीष्यते।
नेष्यते वा द्विधाप्येवं सिद्ध: सिद्धान्तसंग्रह: ।।
स त्रिविध:---सर्वतन्त्रप्रतितन्त्राभ्युपगमसिद्धान्तभेदात्। यमन्तरेण वादव्यवहारोपि न घटते, स सर्वाभ्युपगत: सर्वतन्त्रसिद्धान्त:; यथा---प्रमाणात् प्रमेयसिद्धिरित्यादि। अभ्युपगतो हि माध्यमिकादिभिरपि सांवृतादिसंज्ञात: प्रमाणप्रमेयव्यवहार:। स्वतन्त्र एव सिद्ध: परतन्त्रैर्निषिद्ध: प्रतितन्त्रसिद्धान्त:; यथा--- वैयाकरणस्य स्फोट:; सौगतस्य क्षणभङ्ग:, दिगम्बरस्य सप्तभङ्गी, कौमारिलादे: शब्दभावनादिलिङर्थता, त्रय्यन्तविदामीशितु: सर्वशरीरित्वादि। अमी च सिद्धान्तान्तरानभ्युपगमप्रसिद्धिदशायामेव प्रतितन्त्रा:; यदि कश्चिदन्योपि तीर्थकरस्तानेवार्थानभ्युपगच्छेत्, तदा तेषामभ्युपगमसिद्धान्तत्वम्। न चापूर्वास्तीर्थकरा न भवन्तीति नियम:, तथात्वे प्राथमिकैकसिद्धान्तपरिशेषप्रसङ्गात्। न च तैस्तेर्था नाभ्युपगन्तव्या इति वाच्यम्, आवापोद्वापभेदानामिदानीमपि दर्शनात्, अभिमानमूलत्वाच्च सिद्धान्तानामिति। अव्यापक: स्वतन्त्रस्य तन्त्रान्तरस्य च साधारणोभ्युपगमसिद्धान्त:; यथा---नैयायिकादीनां सामान्यविशेषसमवायादि:, सांख्यादीनां भेदाभेदादि:, सौगतादीनां प्रपञ्चमिथ्यात्वादि:। परतन्त्रे साधित: स्वतन्त्रे च समाश्रित इति वा, तन्त्रान्तरसिद्धसद्भावस्य वस्तुनो विशेषपरीक्षणमिति वा केचिदाहु:। अत्र स्वतन्त्रपरतन्त्रसाधारण्यमेव निष्कृष्टलक्षणं भवति ।।
	केचित्तु कस्य चित् साधने अनुषङ्गसिद्धोन्य आधारसिद्धान्त इति चतुर्धा विभागमाहु:; यथा---क्षित्यादे: सकर्तृकत्वसिद्धावीश्वरसिद्धिरित्यादि। अक्षपादश्च सिद्धान्तचातुर्विध्यं प्रकृत्याह---- "यत्सिद्धावन्यप्रकरणसिद्धि: सोधिकरणसिद्धान्त:" इति; तदयुक्तम्, तस्य सर्वैरभ्युपगमे सर्वतन्त्रसिद्धान्तत्वात्, स्वतन्त्रमात्रसिद्धौ प्रतितन्त्रत्वात्, परैरपि कैश्चिदभ्युपगमेभ्युपगमसिद्धान्तत्वात्। केवलं त्वयमस्य सिद्धान्त इति निर्णये अनुषङ्गसिद्धिर्लिङ्गं भवतीत्येतावता यदि पृथगभिधानम्, काममभिधीयतामिति ।।
न्या. प. अ. 27
।। अवाचकम् ।।
	शब्दशास्त्रविरुद्धस्वरूपमवाचकम्; यथा---कृत्तद्धितसमासाख्यातलकारात्मनेपदपरस्मैपदसकर्मकाकर्मकलिङ्गवचनविभक्तिवर्णादेशागमप्रभृतीनां विपर्यासन्यूनातिरेकादय:। उदाहरणानि त्वशिक्षितानां वचनान्येव द्रष्टव्यानि। अपशब्दमपि सुशब्दयिष्यामीति वैयाकरणत्वगर्वादशिक्षितत्वानवधानादिभिश्चास्योक्तिसंभव:। वक्तव्यतयाभ्युपगतभाषामूलव्याकरणसिद्धमेव नियमकथायां भाषितव्यमिति रहस्यम्। उक्तं च प्रज्ञापरित्राणे---
"साधुगीर्वाणवाण्यैव प्रयोगनियमे कृते।
अपशब्दान्यभाषाभिर्भाषणं चापि दूषणम् ।।
अकृते नियमे सर्वभाषाभिरपि भाषणम््। 
स्खलने च पुन: साधुशब्दग्रहणमिष्यते ।। " इति।
एवं सत्ययमपि नियमविरोध इति चेत्, सत्यम्; तथापि स्वतोपशब्दस्य दूषणत्वसंभवादुपजीव्यत्वाच्चास्यापि पृथग्व्यपदेश:। "सर्वभाषाभिरपि" इत्युभयाभ्युपगतैकापभ्रंशभाषाविषयम्, न पुनस्तदा तदा यथेच्छमव्यवस्थितभाषाभिप्रायम्, तथा सति परानभ्यस्तभाषयापि भाषणप्रसङ्गे परस्परवार्तानभिज्ञतया वादिनोर्निष्फलपरिश्रमत्वप्रसङ्गात्। अत उभयाभ्यस्तता नियमपरिगृहीतयैव भाषया व्यवहरेदित्यर्थ:। इदं च निग्रहस्थानं सर्वकक्ष्यासंभावितं तदैवोद्भाव्यं च ।।
न्या. प. अ. 28
।। अनन्वितम् ।।
	उचितान्वयशून्यमनन्वितम्। तद्द्विधा---पदवाक्यभेदात्; यथा---स्तम्भ: कुम्भ: कुड्यं कुसूलमित्यादि। यथा च---पर्वता वह्निमान् महाह्रदो बकोटवानित्यादि। व्यवहितान्वयमप्यनन्वयम्, प्रतीत्यभावाविशेषात्। न चास्य विपर्याससंकर:, पद्यनियमकथायां विपर्यासस्य क्षन्तव्यत्वेपि व्यवहितान्वयस्य दूषणत्वात्, विपर्यासे व्यवहितान्वयतवाभावात्। संभावितसमस्तान्वयप्रकारविकल्पे तदनभ्युपगन्तुर्विकल्पविशेषानन्वय इत्याहु: ।।
	नन्वाकाङ्क्षासत्तियोगयताभिरन्वय:। तासामेकैकाभावेप्यनन्वय इति सिद्धम्। ततश्च येषु वाक्येष्वाकाङ्क्षासत्त्योरभाव:, तत्रानन्वितनिग्रहस्थानावकाश: ; यत्र तु योग्यताविरहादनन्वय:, तत्र विरोधनिग्रहस्थानमेव स्यात्, विरोधमन्तरेणायोग्यत्वस्यापादयितुमशक्यत्वादिति चेत्, अस्त्वेवम्; तथापि पृथग्विषयलाभान्निग्रहस्थानद्वयं सिद्धम्। नन्वनन्वितस्यास्ति पृथग्विषय:, तथापि विरोधस्य सर्वस्यायोग्यतयैव क्रोडीकारान्न पृथग्विषयलाभ इति चेत्, सत्यम्; तथाप्यन्वयायोग्यतानिमित्तस्य विरोधस्यैवोद्भटत्वात् तस्यैवोद्भाव्यत्वम्। न चैवमाकाङ्क्षासत्तिविरहयोरपि पृथगुद्भाव्यत्वम्, तयोर्द्वयोरप्यन्वयप्रतीतेरेवानुदयात्। इह तु शब्दस्वरसतो जातस्यान्वयबोधस्य विरोधेन बाधादिति। यत्र तु विप्रलम्भकादिवाक्ये प्रतिवादिवाक्ये च सामान्यतस्ततद्वस्तुस्वभावप्रयुक्तविरोधाभावेन दृढोदितेप्यन्वयबोधे प्रमाणान्तरपरामर्शाद्बाध:, तत्र तु तत्तत्प्रमाणबलाद्विशेषत: सत्यपि विरोधे तत्तत्प्रमाणबाध एवोद्भाव्य:, तस्यैव तत्रोपजीव्यत्वादिति ।।
न्या. प. अ. 29
।। अप्राप्तकालम् ।।
	विवक्षितक्रमस्य विपर्यस्तकरणमप्राप्तकालम्; यथा---सभ्यानुविधेयसंवरणादिकमकृत्वा प्रयोगे वादारम्भविपर्यास:, प्रतिज्ञाहेतुदृष्टान्तादेर्विपर्यासेन वचने अवयवविपर्यास:, अनित्य: शब्द इत्यादाववयवांशविपर्यास:, तर्कमभिधाय प्रयोगे अङ्गङ्गिविपर्यास:, वाद्युक्तमशेषमदूषयित्वा प्रतिवादिना स्वपक्षसाधने वादविपर्यास इत्यादि। वाक्यस्य परप्रत्यायनार्थत्वाद्विपर्यासेपि परप्रत्ययसंभवाभिमानात् तदुक्तिसंभव:। 
नियमकथायामभ्युपगतक्रमातिक्रमेण न कुर्यादिति रहस्यम्। अनित्य: शब्द इत्यादिप्रयोगस्तु विपर्यासेपि शीघ्रान्वयप्रतिपत्तेरनियमकथायां वादे च सोढव्य इत्यादि ।।
न्या. प. अ. 30
।। अविज्ञातार्थम् ।।
	त्रिभङ्ग्यन्तराभिधानेपि प्राश्निकप्रतिवादिष्वन्यतमेनाप्यज्ञातार्थं वचनमविज्ञातार्थम्। तच्चाप्रसिद्धप्रयोगस्वसिद्धान्तमात्रसिद्धप्रयोगार्थान्तरसाधारणप्रयोगादिभेदाद्बहुविधम्। तत्राप्रसिद्धप्रयोगो यथा---अहार्यो वीतिहोत्रवानित्यादि:। स्वसिद्धान्तमात्रसिद्धप्रयागो यथा---पञ्चस्कन्धद्वादशायतनादिप्रयोग: सौगतानाम्; अस्तिकायपर्यायपुद्गलादिप्रयोगो दिगम्बराणाम् ; यतमानव्यतिरेकैकेन्द्रियवशीकारसंज्ञादिप्रयोग: पातञ्जलानाम्; स्फ्यकपालादिप्रयोगो मीमांसकानाम्; सुतजा विश्वरूप: पृथग्वर्त्मा, बहुल:, रयि:, प्रतिष्ठेति त्रय्यन्तविदामित्यादि। साधारणप्रयोगो यथा---महीभृत् लोहिताश्ववानित्यादि:। केवलयोगमूलप्रयोगो यथा---पय:पयोधिसंभवाकान्तपदवैशेषिकगुण: उत्तरावध्युपलक्षितवस्तुसत्तावान्, पूर्वान्तोपलक्षितवस्तुसत्तायोगित्वात्, दण्डादिव्यापारनिष्पाद्यावयवसंयोगासमवायिकारणद्रव्यवदित्यादि:। स्वोक्तिदोषतिरस्करणश्रद्धया प्रतिवादिव्याकुलीकरणाद्याभिसंधेर्वा संभवोस्य। सम्यप्रसिद्धैर्विवक्षितासाधारणैरगमितयोगैर्निरस्तग्रस्तादिदोषै: पदैर्व्याहरेदिति सारम्। प्रतिवाद्यभ्युपगमे तु प्रहेलिकाप्राया अपि व्यवहारा: प्रवर्तन्ते। अत एव हि दृप्तैर्महाविद्यादिरीतीनां प्रयोगोभ्युपगम्यत इति ।।
न्या. प. अ. 31
।। अर्थान्तरम् ।।
	प्रकृतानुपयुक्तवचनमर्थान्तरम्; यथा---क्षित्यादिकं सकर्तृकम्, प्रमेयत्वादित्युक्त्वा, स्वयमेव दूषणप्रतिभासे, प्रमाविषय: प्रमेयम्, तत्र च त्वप्रत्ययान्तं प्रमेयत्वपदमित्यादि। एवं कुशकाशावलम्बनेन प्रकृतानन्वितराजवार्तावतरणादिकमपि। ईदृशानां स्वाज्ञानसंवरणार्थं परव्यामोहनार्थं च प्रयोगसंभव:। अन्वितमप्युपयुक्तमेव वदेदित्युपदेश: ।।
न्या. प. अ. 32
।। न्यूनम् ।।
	वक्तव्यत्वेन स्वसिद्धान्तनिर्णीतस्यैकदेशकथनं न्यूनम्; यथा--- पञ्चावयववादिनो नैयायिकस्य त्र्यवयवप्रयोग:, कुमारिलादेर्द्व्यव यवप्रयोग इत्याद्यवयवन्यूनम्। वादिन: स्वपक्षसाधनमनादृत्य परपक्षं दूषयितुमिच्छतो वादन्यूनम्। सभ्यसंवरणादिकमकृत्वा स्वपक्षं साधयत: कथारम्भन्यूनम्। न चात्र विपर्यास:, तस्य क्रमत्यागात्मकत्वात्, अत्र तु क्रमिण एव त्यागात्। यदि न्यूनत्वोद्भावने पश्चात् करिष्यामीति ब्रूयात्, तदा अस्तु विपर्यास इति। एवं यावत्संभवं विकल्पयतोपि संभावितकोट्यन्तरानुक्तौ विकल्पन्यूनत्वमाहु:। स्तम्भादलंबुद्ध्या वा अस्य संभव:। आत्मसिद्धान्तसद्धिं पूर्णं च वदेदित्यादेश: ।।
न्या. प. अ. 33
।। अधिकम् ।।
	अन्वितमुपयुक्तमपुनरुक्तं कृतकरतया स्वसिद्धान्तनिर्णीतमधिकम्। तत्र हेत्वधिकं यथा---धूमवत्त्वादालेकवत्त्वादित्यादि। दृष्टान्ताधिकं यथा---मठवन्महानसवदित्यादि। व्याप्त्यधिकं यथा---अन्वयव्यतिरेकयोर्द्वयोरप्यभिधानम्। तर्काधिकं यथा---एकविषये अनेकानिष्टप्रसञ्जनम्। दूषणाधिकं यथा---असिद्धोयं हेतुर्विरुद्धश्चेत्यादि। सामान्यत आदिशब्दोपादानेप्यधिकत्वमेव; यथा---धूमवत्त्वादे:, महानसादिवदित्यादि। एवमधिकतया स्वसिद्धान्तनिर्णीतानामवयवानामपि कथनं संगृहीतम्; यथा---सौगतादेस्त्र्यवयवप्रयोगादि। पुनरुक्तिर्वा तत्र, तथैव तत्सिद्धान्तादिति। हेतुदृष्टान्तव्याप्तितर्काद्याधिकं तु वादे वस्तुतो न दूषणम्, येन केनापि तत्त्वनिर्णयाभिसंधे:। जल्पादौ यावत्प्रतिभासमनेकाभिधाननियमे तु भूषणमपि। यावत्संभवमनेका भिधानं चासर्वज्ञेनाशक्यमिति प्रायशो न तथा नियम: संभवति। अनयोश्च न्यूनाधिकयोरुद्भावितयोरभ्युपगमेपसिद्धान्तो वाच्य:। अवयवाधिकादौ नित्यमपसिद्धान्तत्वं केचिदाहु:; तदसत्, अवयवन्यूनादावपि प्रसङ्गात्। न्यूने विरुद्धं नोक्तमिति चेन्न, अनैकान्तिकादिप्रयोगेप्यपसिद्धान्तप्रसङ्गात्। तत्र विरुद्धं नाभ्युपगम्यत इति चेन्न, अधिकावयवप्रयोगेपि समत्वात्। वचनलिङ्गादिभिर्वक्तुरभिप्राय: कल्प्यत इति चेन्न, अपरामर्शादिनापि प्रयोगसंभवात्, पूर्वोक्तात् प्रसङ्गाच्च। सर्वतोमुखी साध्यसिद्धि: स्थेयसी स्यादिति संप्लववादसंस्कारादेरधिकस्योत्थानम्। साध्यसिद्ध्यपेक्षितमात्रं साधकमुपाददीतेति समय: ।।
न्या. प. अ. 34
।। पुनरुक्तम् ।।
स्वोक्तिवशात् परेण शब्दतोर्थतो वा प्रतिपन्नस्यैव निष्प्रयोजनं वचनं पुनरुक्तम्। तद््द्विधा---अर्थपुनरुक्तम्, आक्षेपपुनरुक्तं चेति। प्रथमम् अनित्य: शब्द:, विनाशी ध्वनिरित्यादि। द्वितीयं तु विवादपदं क्षित्यादिकं सकर्तृकमित्यादि। विवादपदमिति हि धर्मिनिर्देशे विवादस्यानेकप्रकारत्वेपि साध्यविशेषनिर्देशाद्धर्मिविशेषोप्यर्थसिद्ध एव। एवं देवदत्तो गृहेस्ति बहिर्नास्तीत्याद्यपि। नियमकथायामेवास्य दोषत्वम्, अन्यदा विशदप्रतीत्यर्थमुपयोगात् ।।
	अन्ये तु---शब्दपुनरुक्तमिति भेदमाहु:; यथा---शब्दो नित्य: शब्दो नित्य इति; तदसत्, एकार्थत्वे अर्थपुनरुक्तत्वात्, भिन्नार्थत्वे त्वदोषत्वात्। भिन्नार्थोपि स शब्दो न वाच्य इति नियमकथायामस्यावकाश इति चेत्, हन्त ! तर्हि वर्णस्वरादिपुनरुक्तमपि भेदेन पठनीयम्, तत्रापि धृष्टानां नियमसंभवादिति। सकृदुक्तौ परेण सम्यैर्वा यदप्रतिपन्नम्, तत्र तदपेक्षया पुनरभिधानं युक्तम्। तत्रापि त्रिरभिधानमित्येव नियम:, आत्मीयानभिधानमतिमान्द्यादिशङ्कया तावन्मात्रस्य सभ्यैरपेक्षणोपपत्ते:। तत: परं तु वचनदोषादेरेव सभ्यैरवधारणान्न भूयस्तदपेक्षा। यत्र तु प्रतिवादिसंमत्या वक्रानुमानादिप्रयोग:, तत्र वचनद्राधीयस्त्ववक्रिमादिभिरेव दुरवधरार्थतया यदि भूयोपि सम्भाकाङ्क्षा, तदायावत्तदाकाङ्क्षाशमनमस्त्वभिधानम्; अत एव परिषदनुज्ञोपलक्षणं त्रिरभिधानमिति केचिदाचार्या:। विशदीकरणाभिसंध्यादिभिरस्योत्थानम्। निष्प्रयोजनं न पुनर्वदेदिति रहस्यम् ।।
न्या. प. अ. 35
।। अननुभाषणम् ।।
	त्रिभङ्ग्यन्तरोक्तस्य प्राश्निकविदितस्यार्थस्यानुद्भातितस्वाज्ञानेन यथोचितानुभाषणाभाव: अननुभाषणम्। तच्च दूष्यैकदेशानुभाषणतदधिकानुभाषणविपरीतानुभाषणकेवलोत्तरमौनभेदात् पञ्चविधम्। अधिकानुभाषणं तु अधिकाख्यनिग्रहस्थानमित्येके। दूषणमात्रस्यैव परतिरस्कारार्थत्वाभिमानादप्रतिभानाद्वा अस्योत्थानम्। दूष्यमंशमेव तेनैव शब्देन शब्दान्तरेण वा अनुवदेद्यथानिमयं नियमकथायामिति संग्रह: ।।
न्या. प. अ. 36
।। अज्ञानम् ।।
	वादिना त्रिभङ्ग्यन्तराभिहिते सभ्येष्वन्यतमेनापि विदितार्थे वचने मया न ज्ञायत इति वाद्यन्तरस्य यद्वचनं तत् तस्याज्ञानम्। वैशद्याय तस्यैवार्थस्य वचनव्यक्त्यन्तरेण प्रतिपादनं युक्तमिति सूचयितुं त्रिभङ्ग्यन्तरोक्ति:। वादे तु स्वाज्ञानाविष्करणं न दोष:। अत एव यावत्प्रतिवादिबोधं तत्राभिधेयम्। परस्याविज्ञातार्थारोपहेतुत्वादार्जवादेर्वा स्वाज्ञानाविष्करणम्। जल्पवितण्डयो: स्वाज्ञानं नाविष्कुर्यादिति संक्षेप: ।।
न्या. प. अ. 37
।। अप्रतिभा ।।
	कथां प्रविष्टस्य साधनदूषणाद्यप्रतिपत्तिरप्रतिभा। उत्तरस्याप्रतिपत्तिरप्रतिभेति प्राचामुपदेश: साधनाप्रतिपत्तेरप्युपलक्षणार्थ: विशेषाभावात्, अस्य प्रथमपर्वण्यपि संभवात्। अनुभाषितेप्युत्तराभासस्याप्यवचनोपपत्तेरननुभाषणादेर्भेद: गगनसूचनभूविलेखनकेशविरचनसाध्वसस्वेदादीनामप्येतन्निग्रहस्थानभेदत्वं केचिदाहु:; तदयुक्तम्, सदभिधानदशायां तेषां विद्यमानानामप्यनिग्रहत्वात्, असदभिधानदशायामवचनदशायां च तयोरेव दूषण्त्वात्। तद्वर्जननियमकथायां तु तेषां भवत्येव निग्रहस्थानता। तदा चान्यत्रैव तेषामन्तर्भाव:। अवचनसमकालभाविनस्त्वेते केवलप्रतिभामूलव्यथालिङ्गत्वादनृशंसबुद्धीनामप्रतिभानिग्रहस्थानाभियोगं निरुन्धते, तैरेव च सभ्यानां तत्पराजयव्यक्ते:। तदहंकारखण्डनं च तैरेव प्रथमदार्शितै:। वचनावसरे तूष्णीको न भवेदिति मर्यादा। अप्रतिभासहेतुरनेकविधो द्रष्टव्य: ।।
न्या. प. अ. 38
।। विक्षेप: ।।
कथामवगाह्यैव तद्विच्छेदमिच्छतो नावश्यकापसरणव्याजवचनं विक्षेप:; यथा---महदिदानीं मे कृत्यमतिवर्तत इत्यादि। आवश्यकानां तु लौकिकवैदिकानामनलीकानां विच्छेदाभिसंधिलिङ्गत्वाभावादनिग्रह:; यथा---युयुत्सूनामेव मध्ये विश्रमाद्यर्थं निवृत्ति:। व्याजमभिधायापि कथाकरणे तु नैतन्निग्रहस्थानम्, विच्छेदार्थत्वाभावात्। तदानीं तदभिधानस्य प्रकृतानुपयोगादर्थान्तरत्वं तु तत्र स्यादेव। अपजयभयादेरपसरणसंभव:। वाक्छूरगर्हितं वादादपसरणं न कुर्यादिति समय: ।।
न्या. प. अ. 39
।। मतानुज्ञु ।।
	स्वदोषमभ्युपेत्य परदोषप्रसञ्जनं मतानुज्ञा। यथा त्वद्वचनं दुष्टमित्युक्ते तवापि वचनं दुष्टमित्यादि, त्वं चोर इत्युक्ते त्वमपि चोर इतिवत्। अत्र परदोषे सत्यपि स्वदोषाभ्युपगमोनुचित एवेति तेनांशेन निग्रहावहत्वम्; न तु परदोषाभिधानांशेन। तर्हि तस्यांशस्य किमर्थं लक्षणे निवेश इति चेन्न, स्वदोषमभ्युपेत्य तूष्णीकस्याप्रतिभाग्रस्ततया निग्रहान्तरकृत्याभावात्; अतूष्णीकस्य तु प्रतिभावतोप्यनेनैव निर्वर्तनीयत्वादिति प्रतिबन्द्यभिप्रायेण समीकरणाय मतानुज्ञोदय:। परापादितदोषानभ्युपगमेनतदुद्धारेणैव वा परपक्षे दोषं ब्रूयादिति शासनम् ।।
न्या. प. अ. 40
।। पर्यानुयोज्योपेक्षणम् ।।
	अवश्योद्भाव्यस्य निग्रहस्थनस्यावसरेप्यनुद्भावनं पर्यनुयोज्योपेक्षणम्। एतत् सदस्योद्भाव्यमित्येके। एतत् परीक्षार्थमसदेव मयोक्तम्, तदप्यनेन मन्दमतिना न विदितमिति स्वेनापि सावष्टम्भेनोद्भाव्यमित्यपरे। सदस्यप्रतियोगिकपराजयाभावात्, वादिनश्च पाक्षिकापजयहेतौ बुद्धिपूर्वप्रवृत्त्ययोगात्, स्वदोषोद्भावनेन परनिरसनस्य च पतितं मामयं न जानातीति दोषास्पृष्ट्यन्तरोद्भावनवदपरिहास्यत्वादनिग्रहस्थानमेवेत्यन्ये। इदमत्र तत्त्वम्--जल्पवितण्डयोर्नैंतत् सर्वदा निग्रहस्थानम्; केवलं सभ्यानुविधेयानामुभयमतिमान्द्यनिरूपणायोपयुक्तम्। षट्पक्षीसहनसमनन्तरोद्भावनं तु निग्रहस्थानान्तरस्यापि तुल्यम्। वादे तु सभ्यै: स्वेन च यथाज्ञानमुद्भावनीयम्, उभयथापि तत्त्वनिर्णयोपयोगात्, तादर्थ्येन च स्वदोषोद्भावनस्याप्यदोषत्वात्। अस्य चानेकनिग्रहस्थानसंनिपातेन्यतममुद्भावयतोन्यतमानुद्भावनेपि न दोषत्वम्। 
सर्वोद्भावनियमे त्वन्यतमोद्भावनेपि नियमभङ्गेन्तर्भाव:। तदा तु जल्पवितण्डयो: स्वेनाप्युद्भावनीयम्, परस्य निग्रहस्थानद्वयापत्ते:, तदनुद्भावनेन नियमभङ्गाभियोगस्याशक्यत्वाच्च। एवमन्यत्रापि परस्य निग्रहस्थानद्वयापत्तिदशायां स्वस्यावष्टम्भविजयावहत्वान्निग्रहस्थानान्तरोपसर्जनतयेदमुद्भाव्यमस्तु। पिहितस्वच्छिद्रोपि परच्छिद्रं नोपेक्षेतेति नीतिरिति। क्षुद्रस्खलितत्वभ्रमादेरुपेक्षासंभव: ।।
इति
श्रीकवितार्किकसिंहस्य सर्वतन्त्रस्वतन्त्रस्य
श्रीमद्वेङ्कटनाथस्य वेदान्ताचार्यस्य कृतिषु
न्यायपरिशुद्धौ अनुमानाध्याये
द्वितीयं प्रयोगाद्याह्निकम् ।।
।। श्रीमते निगमान्तमहादेशिकाय नम: ।।
