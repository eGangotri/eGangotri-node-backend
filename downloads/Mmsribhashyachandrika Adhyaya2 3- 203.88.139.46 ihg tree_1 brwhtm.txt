श्रीः । श्रीमते भगद्रामानुजाय नमः । द्वितीयाध्याये तृतीयपादः ।
(2.3.1) वियदधिकरणम्
<2.3.1>
सांख्यादीति । कारणविषयपरोक्तदोष परिहारः द्वितीयाध्याय प्रथमपादे
कृतः । अथ स्वपक्षरक्षणाय तस्मिन्नेव विषये परपक्षप्रतिक्षेपकरणाय
द्वितीयपादः सुसंगतः । अथ कार्यविषये परोक्तदोषपरिहारोऽस्मिन्
क्रियते इति पादसंगतिः ।ब्रह्मकार्यतयाऽभिमतचिदचिदात्मक प्रपंचस्येति।
प्रमेयत्वव्यापककार्यतानिरूपितकारणतावत्वं ब्रह्मणो लक्षणमिति जन्माद्यधिकरणे
सिद्धम् । तस्य लक्षणत्वोपपादनं चासंभवातिव्याप्तिशंकानिरासेन कृतम् 
श्रुतिविप्रतिपत्ति प्रयुक्तासंभवशंकायाः प्रथमपादेन श्रुतिविप्रतिपत्तिप्रयुक्तातिव्याप्तिशंकायाः
त्रिपाद्या, वादिविप्रतिपत्तिप्रयुक्तासंभवाति व्याप्तिशंकायाः
द्वितीयाध्यायगतप्राथमिकपादद्वयेन च निराकृतत्वात्
अथ कार्यतायां प्रमेयत्वव्यापकत्वोपादनमनन्तरपादद्वयेनावश्यकर्तव्यम् 
तत्र चिदचिद्वस्तुनोः कार्यत्वं नैकरूपं परंतुभिन्नरूपमेवेति
वक्ष्यमाणमनुसृत्य कार्यताप्रकारो विशोध्यते इत्युक्तम् ।।
तत्र वियदिति । पांचरात्राधिकरणे जीवोत्पत्तिवाक्यस्य तन्नित्यत्वबोधकवाक्यबलेनान्यपरतया
निर्वाहः कृतः तथैव वियदुत्पत्तिपरवाक्यस्यापि तन्नित्यत्वबोधक
वाक्येनान्यपरतयैव निर्वाहः कर्तव्यः ततश्चाभिमतं ब्रह्मणः सर्वकारणत्वं
भज्यत इत्यधिकरणसंगतिः । अश्रुतेरित्येतद्विवृणोतिसंभावितस्य हीति।
अश्रुतेरित्यत्र श्रुतिशब्दः श्रवणपरः इति भावः । एतेनाश्रुतेरित्यस्योत्पत्तिबोधकश्रुत्यभावादित्यर्थकत्वे
आत्मन आकाशस्संभूतः इति तथाविधश्रुतिसत्वेन हेतुस्स्वरूपासिद्धः
इति शंका परिहृता । तस्य श्रवणस्य शब्दजन्यप्रमितिविषयत्वा संभवार्थकत्वेन
तस्यच पक्षवृत्तित्वात्
नच वियदुत्पत्तेः "आत्मनः आकाशः संभूत" इति शब्द जन्यप्रमितिविषयत्व
मस्त्येवेति वाच्यम् । तस्य चादित्योयूप इत्यादाविवायोग्यवियदुत्पत्ति
प्रतिपादनासमर्थत्वात् । अन्यथा गगन कुसुमाद्युत्पत्तेरपि शब्दाभिधेयत्व
प्रसंगादिति भावः । शशशृंगाद्युपेक्षया गगनकुसुमोपादानं प्रकृताभिप्रायेण
यथा गगनस्य कुसुमस्यच न परस्परमन्वयः एवमेव गगनस्य उत्पत्तेश्च
इति सूचनाय ।। ननु वियुदुत्पत्तेरसंभावितत्वेहि शब्देन तत्प्रतिपादनं
न संभवति अंसंभावितत्वमेव च कथमित्यत्राह - न खल्विति। निरवयवस्य
सर्वगतस्यचेति हेतुगर्भविशेषणम्
अन्यथाऽऽत्मनोपि संभाविता स्यादुत्पत्तिरिति भावः । यदित्वत्राऽत्मन
आकाश इत्यादेः अयोग्योत्पत्तिप्रतिपादनासमर्थत्वेन तत्प्रतिपादन
समर्थ श्रुतिवाक्याभाव एव अश्रुतेरित्यनेन हेतुतया विवक्षितः ।
तर्हि संभावितस्य हीत्यादि भाष्यं तात्पर्यार्थकथनम् । युक्तंचैतत् 
कथमन्यथा गौण्यसंभवादित्यादिसूत्रे आत्मन आकाशस्संभूत इति श्रुतिं
निर्दिश्य तस्याः गौणत्वं शंक्यते अप्रस्तुतत्वत्तस्याः इति । एवं
तर्कबलादुत्पत्त्यभावं प्रसाध्य तदुपष्टम्भक श्रुत्यर्था पत्तिं
उक्त तर्कस्याप्रतिष्टितत्वव्यावृत्तिव्यक्त्यै दर्शयति - अत एवहीति
तेजः प्रभृतीनामेवेति । यद्याकाशस्याप्युत्पत्तिरभिमतास्यात् तर्हि
महाभूत प्रथमस्य तस्य हि प्रथमं सृष्टिर्वक्तव्या । प्रथममपिनोक्ता
पश्चादपि च नोक्ता । तेजसः एवच प्रथममुत्पत्तिरुक्ता । अतस्तेजस्सृष्टि
प्राथम्य श्रुत्यर्थापत्त्यापि आकाशस्य सृष्टिः नास्तीति निश्चीयत
इति भावः । ननु छान्दोग्ये उत्पत्त्य श्रवणेपि अन्यतः तदुत्पत्तिः
श्रुतैवेति कथमनुत्पत्तिनिश्चयः इत्यत्राह - तैत्तिरीयकेति। तर्कानुगृहीतश्रुतेरेव
प्रबलत्वात् तस्याश्च प्रकृते सत्वात् तर्कविरुद्धोत्पत्तिवादिनी
श्रुतिर प्रमाण कोटावेव निक्षेप्येति पूर्वपक्षिहृदयम्
वियत्पदस्वारस्यादपि आकाशस्योत्पत्तिर्नास्तीत्यभ्युपगन्तव्यम् 
विशेषेण यत् = वियत् । इण् गतौ इति धातुः । अनेन सर्वव्यापित्वं सर्वगतत्वं
च सिद्धम् । तेन निरवयवत्वमपि । निरवयवस्योत्पत्तिः नास्ति । निरवयवत्वं
सर्वसिद्धम् । एतत्सूचनायैव सूत्रे आकाशपदोपेक्षणम् ।। आकाशनित्यत्ववादी
तार्किकः भूतपंचकनित्यत्ववादीमीमांसकः । यथा जगदिदानीं दृश्यते
एव मेव सर्वदा । न कदाचिदप्यनीदृशं जगत् इति तेषा माशयः । अत एव
सूत्रकारेण "असंभवस्तु सतः इति ब्रह्मव्यतिरिक्तस्य सर्वस्यापि
उत्पत्तिः स्थाप्यते ।।
<2.3.2>
अथोत्पत्तिपदाध्याहारेण अस्ति तु इति सूत्रार्थमाह - अस्तित्वाकाशस्योत्पत्तिरिति।
यद्यपि श्रुतिपदाध्याहारेण आकाशस्योत्पत्तिमत्वे श्रुतिः प्रमाणमस्तीतियोजयितुं
शक्यम् । अथापि उत्तरशंकासूत्रे गौणीति स्त्रीलिंगनिर्देशेन श्रुतेर्गौणत्वशंकाकरणात्
उत्पत्यस्तित्वसाधकतया श्रुतेर्हेतुभूतत्वं स्वरसतस्सिद्धमित्याशयेनैवं
व्याख्यातम् । ननु कथं श्रुतेरुत्पत्तिसद्भावबोधकत्वं तस्या अयोग्यार्थ
बोधजनकत्वासंभवादित्यत्र तु शब्दविवक्षिततात्पर्यं व्यनक्ति - अतीन्द्रियार्थेति।
अयं भावः आकाशोत्पत्तेरयोग्यत्वं हि प्रमाणान्तरागोचरत्वं
नहि तावता श्रुतिसिद्धतदुत्पत्तिनिषेधः शक्यसंभवः श्रुतेः प्रमाणान्तरासिद्धार्थेऽति
प्रमाणत्वात् । अन्यथा प्रत्यक्षादिप्रमाणागोचरत्वेनायोग्यभूतभगवत्स्वरूप
तदाराधनादि सर्वार्थस्यापि विलोपप्रसंगत् । एवं स्वेतर प्रमाणागोचरत्वेनायोग्यभूतार्थ
प्रतिपादनेऽपि स्वस्याप्रामान्यमिति सर्वप्रमाणविलोपः चार्वाकमतविजयप्रसंगोवा
स्यात् । अतः आकाशस्य प्रत्यक्षत्वानुमेयत्ववत् तदुत्पत्तेः प्रत्यक्षाद्यविषयत्वेऽपि
अतीन्द्रियार्थबोधनतत्परायाः श्रुतेः प्रामाण्यं नैव हातुं युक्तमिति 
ननु प्रमाणान्तरागोचरत्वरूपायोग्यत्वात् वियुदुत्पत्तौ न श्रुतेः
प्रामाण्यं निषिध्यते,परंतु प्रमाणान्तरबाधितत्वात् नह्यतीन्द्रियार्थ
विषयिण्या अपि श्रुतेः प्रमाणान्तरबाधितार्थे प्रामाण्यं शास्त्र
संमतं
अन्यथा आदित्यो यूपः इतीन्द्रियाद्यग्राह्यैक्य बोधिन्याः श्रुतेः
प्रमाणान्तरविरुद्धैक्यबोधने प्रामाण्यापत्तेः । अत श्चोत्पत्तिवादिनी
श्रुतिःनैवतदुत्पत्तिप्रतिपादन समर्थेत्यत्राह - नचेति।वियदुत्पत्तिः
प्रमाणान्तरबाधितत्वेहि उक्तश्रुतेरुत्पत्तिप्रतिपादनासमर्थत्वम्ब
बाधितत्वमेव नास्ति । बाधक प्रमाणा भावात् । नहि धर्मिणः प्रत्यक्षसिद्धत्वमात्रेणागमावगतार्थबाधोयुक्तः 
अन्यथा प्रत्यक्षसिद्धक्रियाभूतयागोदेपि स्वर्गादिसाधनत्वं नागमावगम्यं
भवेत् । नच धर्मिग्राहक प्रमाण विरोधा दुत्पत्ति निषेधः युक्तः 
धर्मि ग्राहक प्रमाणस्य प्रत्यक्षस्यानुमानस्य वा नित्यत्वानित्यत्वसाधारणत्वात्
अनुमानान्तरेण नित्यत्वं साध्यत इति चेत्? किं तदनुमानम् । आकाशो
नित्यः निरवयवद्रव्यत्वात् सर्वगतद्रव्यत्वाद्वा, आत्मवत् इत्यनुमानमिति
चेत् तन्न, तस्य कालात्ययापदिष्टत्वात् । नहि श्रुतिभिरुत्पत्तेरवगमे
तद्विरोधिनित्यत्व साधकानुमानस्योदयोयुक्तः ।। अप्रयोजकं च निरवयवद्रव्यत्वं
उत्पत्त्यभावे । महदादिषु व्यभिचारात् । आकाशैक देशोपादानेन पंचीकरणवचनादपि
निरवयवत्वम सिद्धम् । एवमवस्थाया एवोत्पत्तिरूपत्वात् निरवयवत्वहेतुनातत्र
तन्निराकारणं भवतामप्यनिष्टम् । निरवयवेऽपि तस्मिन् शब्दावस्थायाः
अभ्युपगमात् । एवं निरवयवेष्वपि जीवपरमाण्वादिषु आगन्तुकज्ञानयोगपरस्परसंयोगाद्यभ्युपगमेन
भवत्सिद्धान्तव्याहतिस्च प्रमाणाभावात्सर्वगतत्व मप्यसिद्धंच
अपिच कालविशेषे एवाकाशस्योत्पत्ति बाधनात् कालविशेषावच्छिन्नाकाशस्यच
प्रत्यक्षाद्यगोचरत्वेन शास्त्रैक समधिगम्यत्वात् शास्त्रेच तदुत्पत्तिबोधानात्
धर्मिग्राहक प्रमाणेनैवोत्पत्ति स्सिद्धेति तादृश प्रमाण बाधादपि
उत्पत्त्याभावसाधकानुमानं बाधितम् । अतो न केनापि प्रमाणेनाकाशोत्पत्ति
र्निवारयितुं शक्येत्याशयः । नन्वेवं सत्यात्मनोऽप्यनुत्पत्तिमत्वं
न स्यात् तत्साधकनिरवयत्वहेतोर प्रयोजकत्वेन दूषितत्वादित्यत्राह - आत्मन
इति। आत्मनः उत्पत्यभावस्य "नजायत म्रियतेवा विपश्चि"दिति उत्पत्तिप्रतिषधकश्रुति
प्रयुक्तत्वादिति भावः ।।
<2.3.3>
गौणीति स्त्रीलिंगान्तत्वात् गौणवृत्तेश्च शब्दगतत्वात् प्रकरणवशाच्च
"तस्माद्वा एतस्मादात्मनः । आकाशस्संभूत" इत्यादिवियदुत्पत्ति श्रुतिरिति
विशेष्यपदमुपात्तम् । कुतइत्यत्र श्रुत्यर्थापत्ति माह - तत्तजोऽसृजव
इति। ननु श्रुत्यर्थापेक्षया श्रुतिर्हि प्रबला । अतः उत्पत्तिबोधक
श्रुति बलेन तेजः उत्पत्तिप्राथम्यं कथं चित्सोढव्यमित्यत्राह - वायुश्चेति।
स्यादेतत्, यदि श्रुत्यर्थापत्तिमात्रेण नित्यत्वमंगीकुर्मः । परंतु
अमृतत्वबोधकश्रुतिबलादेव । तत्रानित्यत्वनित्यत्वबोधक श्रुत्योः
परस्परविरोधे श्रुत्यर्थापत्तिः नित्यत्वबोधकश्रुतेरुपकारिणी भवति ।
अतःश्रुत्यर्थापत्तिसहकृतामृतत्वबोधक श्रुतेः प्राबल्यात् उत्पत्तिवाचकश्रुतेः
गौणत्वमेवेष्टव्यमिति भावः ।।
<2.3.4>
उत्तरसूत्रमवतारयति - कथमेकस्येति । नन्वात्मनः आकाशस्संभूतः इतिश्रुतेः
सूक्ष्मवस्थात् स्थूलरूपः आकाशस्संभूतः इत्यर्थाङ्गीकारेण गौणत्वं
शंकितम् । वायोरग्निरित्यादौ च न तादृशीरीतिः । एवं च सर्वत्रापि
संभूतशब्दस्य नार्थान्तरत्वमिति कथमस्याः शंकायाः उत्थानमिति चेदुच्यते
आकाशस्य स्थूल सूक्ष्मभेदेना वस्थाद्वयाभ्युपत्रमेऽपि सूक्ष्मरूपादाकाशात्
स्थूलरूपः आकाशः स्वयं संभूतः इत्यर्थः अंगीकारणीयः । आकाशस्वरूपस्य
विद्यमानत्वात् स्थूलत्वावस्थोत्पत्तावेव संभूतशब्दस्यचारितार्थ्यात्
ततश्च वायोरग्निरित्यादावनुषक्तस्य तस्यैव संभूतशब्दस्य स्थूलत्वावस्थोत्पत्तिपरत्वमनुभ्युपगम्य
स्वरूपस्यैवोत्पत्तिरित्यर्थो
ऽभ्युपगमनीयः इति भिन्नार्थत्वमित्याशयेन शंकोत्थितिरिति । तद्वदिति ।
एकत्र गौणतया प्रयुक्तस्य शब्दस्यान्यत्र मुख्यतया प्रयोगदर्शनेनात्रापि
स्थलभेदेन गौणत्वमुख्यत्वे न बाधकावहे इति भावः । ननु कुतः अननुरूपदृष्टान्तेन
प्रलोभयसि? तत्र ह्युभयत्र ब्रह्मशब्दः प्रयुक्तः नत्वन्यत्रानुक्तः ।
अत्र संभूतशब्दः एकत्रैव प्रयुक्तः । अन्यत्र चानुषक्तः । अतः
कथं द्विःप्रयुक्तब्रह्मदृष्टान्तेनैकवारं प्रयुक्तसंभूतशब्दस्य
गौणत्वमुख्यत्वोपपादनं संगच्छत इत्यत्राह - अनुषंगे चेति । पदमनुषक्तं वा
भवतु, द्विः प्रयुक्तं वा भवतु । उभयत्रापि अर्थद्वयाभ्युपगमे
मुख्यामुख्यसाधारण शब्दव्यापाररूपाभिधानस्या
ऽऽवृत्तिस्त्ववश्यमभ्युपगन्तव्यैव । अतः पदस्यावृत्तावपि एकार्थत्वाभ्युपगमे
अर्थद्वयाभ्युपगमेऽपि वाऽभिधानस्यावृत्तिरंगीकरणीयैवेति । तद्वत्
अनुषक्तत्वेपि अभिधानावृत्तिरस्त्येव । अन्यथाऽनुषंगस्यैव व्यर्थत्वापत्तेः 
बोधनार्थमेव ह्यनुषंगः। सकृत्प्रयुक्तस्य शब्दस्य युगपत् वृत्तिद्वयसंभवस्तु
सर्वसंमतः । अतः पदस्य श्रुतत्वेऽनुषक्तत्वेपि वा वृत्तिद्वयविरोधाभावात्
न गौणत्वमुख्यत्व कल्पनमप्रामाणिकमिति न दृष्टान्ताननुरूप्यमिति भावः ।।
<2.3.5>
परिहारसूत्रार्थमाह - छान्दोग्यश्रुतीति । अस्य सूत्रस्यावान्तरशंकानिरासपरत्वात्
तदनुसारेण गौणत्वं कल्पयितुं न युज्यत इति संयोजितम् । यद्यप्यस्मिन्सूत्रे
पक्षान्तरसूचकतुशब्दादिकं न दृश्यते । अथाप्यर्थवशादेवं व्याख्यातम् ।
अस्य पूर्वपक्षपरतया व्याख्यातुमशक्यत्वाच्च । वक्ष्यमाणछान्दोग्यश्रुतौ
कण्ठत अनुक्तत्वादंगीकृतेति भाषितम् । नन्वस्तु सर्वविज्ञान प्रतिज्ञानं,
किं ततः इत्यत्राह - तस्या हीति । यथा सौम्यैकेनेत्याद्युक्तमृत्पिण्डकार्यादि
दृष्टान्तवशेन कार्यतयैव ब्रह्माव्यतिरेकस्य विवक्षितत्वावगमात् ।
आकाशस्य च कार्यत्वाभावे तत्प्रयुक्तब्रह्माव्यतिरेकासंभवात् ब्रह्मज्ञानेन
तस्यज्ञातत्वमुच्यमानं बाध्येतेति प्रतिज्ञाहानिरिति भावः ।
ननु नित्यमुक्तनित्यविभूत्यादीनी ब्रह्मकार्यत्वाभावेन तत्र कथं
प्रतिज्ञायाः अहानिः । नच कार्यविज्ञानस्यैव प्रतिज्ञातत्वात् तेषामकार्यत्वेन
तद्विज्ञानासंभवेन न दोषः इति वाच्यम् । आकाशस्यापि नित्यत्वाभ्युपगमे
कार्यत्वाभावेन तद्विज्ञानेन प्रतिज्ञानुपपत्तावपि प्रतिज्ञाहान्यापत्यसंभवात् 
नच सदेव सोम्येदमित्यत्रेदं शब्दनिर्देशात् इदं सर्वं विदितं
भवतीति श्रुत्यन्तर स्वारस्याच्चेदं शब्द बोधित प्रत्यक्ष प्रमाणोपस्थापितार्थेषु
सर्वत्रापि प्रतिज्ञायाः उपपादनीयतया आकाशस्यच प्रत्यक्षत्वात्
असंकोचेन तत्राप्युपपादनीयैव प्रतिज्ञेति ब्रह्मकार्यत्वं तस्यावश्यकं,
नित्यमुक्तादीनांच प्रत्यक्षाविषयत्वेन इदं शब्द समानधिकरणसर्व
शब्दाविषयत्वेन प्रतिज्ञानुपपादनेपि न दोषः इति वाच्यं
अतीन्द्रियार्थविषयेषु प्रतिज्ञायाः असंभवेन हान्यापत्तेः प्रत्यक्षादिसकलप्रमाणबोधितार्थस्यैवेदंशब्देन
बोधनावश्यकत्वेनोक्तदूषणतादवस्थ्यात् । इति चेत् न । येनाश्रुतं
श्रुतं भवतीत्युपदेष्टुः उद्दालकस्य नित्यमुक्तादि प्रत्यक्षासंभवेऽपि
योगवशादतीन्द्रियार्थ विषयक प्रत्यक्षसंभवात् तेषुचप्रतिज्ञाहानेरनवकाशेन
इदंशब्देन प्रत्यक्षप्रमाणोपस्थापितार्थमात्र बोधनेऽप्यनुपपत्त्यभावात् 
यच्चाकाशस्य नित्यत्वेनैकविज्ञानेन कार्यविज्ञानस्यैव प्रतिपिपादयिषितत्वात्
आकाशे प्रतिज्ञाहानावपि न क्षतिरिति । तदपिमन्दम् । तस्य नित्यत्वे
एव विवादात्
नित्यमुक्तादीनां अनन्यथासिद्धप्रमाणेन नित्यत्वावगमवत् अनन्यथासिद्धप्रमाणस्यात्र
दुरुपपादत्वाच्च । किं च नह्येकविज्ञानेन सर्वविज्ञानप्रतिज्ञायाः
मृद् दृष्टान्तादिवशेन प्रत्यक्ष प्रमाणोपस्थितस्य सर्वस्यापि कार्यत्वमन्तरा
न निर्वाहः इति प्रत्यक्षविषयस्य सर्वान्तर्गतस्याकाशस्यापि कार्यत्वमावश्यकमित्युच्यमने
आकाशस्य नित्यत्वाभ्युपगमात् कार्य भूतविज्ञानस्यैव प्रतिज्ञातत्वाच
न प्रतिज्ञाहाविरिति समाधानकथनं योयुज्यते । नच नित्यादीनां कार्यत्वाभावे
कथं तदव्यतिरेकः इति शंक्यम् । ब्रह्म शरीरत्वेनैव तेषां ब्रह्माव्यतिरेकसंभवात्
आकाशस्य तच्छरीरत्वेना व्यतिरेकसत्वेपि प्रतिज्ञानुपरोधाय ब्रह्मकार्यतयापि
ब्रह्माव्यतिरेकः आवश्यकः । एतत्सूचनायैव ब्रह्मकार्यतया तदव्यति
रेकादेवेति भाषितम् । अतः न कस्यचिदपि दोषस्यावकाशः इति ।।
<2.3.6>
इतश्चेति । पूर्वं श्रुत्यर्थापत्तिलब्धात् ब्रह्मकार्यत्वेन ब्रह्माव्यतिरेकलिंगादुत्पत्तिस्साधिता
अत्र श्रुतिलब्धात्तादृशदेव लिंगादुत्पत्तिस्साध्यते इति वैषम्यम्ए
एकत्वावधारण शब्दादिति। अग्ने इदमेकमेवासीदित्युक्ते हि परिदृश्यमानस्य
जगतः अविभक्तनामरूपत्वेन ब्रह्मात्मकत्वं प्रतीयते । तच्च ब्रह्मात्मकत्व
मुत्तरत्र सृष्ट्याद्युक्त्या कार्यत्वेनैवेति निश्चीयते । ततश्चाकाशस्यापि
दृश्यान्तर्गतत्वेनेदंशब्दार्थत्वादस्यापि ब्रह्मात्मकत्वोक्तिबलात्
कार्यत्वमावश्यकमिति उत्पत्तिरावश्यक्येवेति भावः । ऐतदात्म्यमिदं सर्वमिति
एतच्छब्दः पूर्वप्रस्तुतकारणपरः । आत्मशब्दश्चान्तर्यामिपरः । ततश्च
कृत्स्नस्यापि वस्तुनः कारण भूतब्रह्मात्मकत्वमनेनोच्यते । ततश्चाकाशस्यापि
बह्मकार्यत्वेन ब्रह्मात्मकत्वं प्रतीयते इति भावः । इत्येवमादीत्यादिशब्देन
सन्मूलाइत्यादि श्रुतिग्रहणम् । ननूत्तरत्र सृष्टेर्वक्ष्यमाणत्वेऽपि
तेज आदि सृष्टेरे वोक्त्यानाकाशस्य कार्यत्वप्रयुक्तं ब्रह्मात्मकत्वमवश्यमित्यत्राह - नचेति।
अन्योत्पत्तिवचनमात्रेणान्योत्पत्तिनिषेधासंभवादिति भावः । ननु
वियतः उत्पत्त्यवचनात् तेजसश्च प्रथमं तद्वचनाच्च वियदुत्पत्तेः
निषेधः आवश्यकः तत्राह - वियदिति
वियदुत्पत्तिनिषेधाभावमभिप्रेत्य मात्रपदम् । सर्वशाखाप्रत्ययन्यायमभिसन्धाय
श्रुत्यन्तरप्रति पन्नामित्युक्तम् । अयं भावः=अस्तु तेजउत्पत्तेः
प्राथम्यश्रवणम् । तावता वियदुत्पत्तेर्निषेधः न सुशकः । सर्वशाखा
प्रत्ययन्यायेनानुक्तार्थस्यापि ग्रहणसंभवात् । यदितु तद्वाधकं
वियदुत्पत्तिनिषेधादि किंचिदत्र श्रूयेत तर्हि उत्पत्तिवारणं कथंचित्
शक्येत । नच तदस्ति । अतः विदयदनुत्पत्यादेरश्रुतत्वात् अश्रुतेन
श्रुतप्रहाणस्यायुक्तत्वाच्च श्रुतेन वियदुत्पत्त्यादि नैवात्राप्यश्रुतस्य
तस्यात्रापि कल्पनमेव युक्तमिति । किं च प्रतीयमानं तेज उत्पत्ति
प्राथम्यं हि लिंगमेव तत्कथं तदुत्पत्ति बोधक श्रुतिबाधकंभवेत्
अमृतत्व शब्द सहकृतस्य तस्य प्रबल्यमपि नयुक्तिमत् उत्पत्ति बोधकवचन
स्यापि लिंगसहकृतत्वात् । ननु तर्ह्युभयोरविशेषात् कस्य प्रामाण्यमिति
विशयः समापतित इति चेत् उच्यते, आकाशस्योत्पत्ति सूचकानि बहूनि
लिंगानि प्रदर्शितानि । आत्मनः आकाशइति उत्पत्ति बोधकं वाक्यं च
दृश्यते, तच्च सर्वशाखाप्रत्यन्यायेन तदुत्पत्त्यकथनस्थलेपियोजनीयमेव 
श्रुतं प्राथम्यं लिंगं न तद्बाधकं तस्यान्योत्पत्तिनिषेधेऽसमर्थत्वात्
आकाशोत्पत्तिनिषेधादिवाक्यान्तराश्रवणाच्च ततश्चकथमुक्तलिंगस्य
प्राबल्यम् । अत उक्तयुक्त्या च्छाब्दोग्य श्रुतावप्याकाशोत्पत्तेः
प्रतीयमानत्वात् न तन्निवारणं युक्तिमदिति ।।
<2.3.7>
पूर्वत्र शंकानुत्थितेः क्वचित् समुच्चयपरत्वमभिप्रयन्नाह - तु शब्दश्चार्थ
इति । उक्तदृष्टान्तइवाकाशस्य विकारशब्दितोत्पत्ति बोधने एवान्यत्रान्येषामुत्पत्तिबोधनेपि
अस्याप्युत्पत्तिरुक्तप्राया स्यात्, तदेव नास्तीत्यत्राविशेषेण
सर्वस्यापि ब्रह्मविकारत्वं क्वचिदुक्तमिति सूचयत्राह - ऐतदात्म्यमिति 
एकत्वावधारणादिःआदिशब्दार्थः । विभागशब्दव्याख्यानं उत्पत्तिरिति 
पूर्वत्राकाशोत्पत्तेर्लिङ्गावसेयत्व मुक्तम् । अत्र तस्या उक्तत्वमपीति
भिदा ।।नन्वमृतत्ववचनस्य कागतिरित्यत्राह - एवं चेति । वायोरपि अत्रामृतत्व
मुक्तं
नच तावता तस्याप्यनुत्पत्तिर्भवदभिमता ।अतस्तद्वदेव तत्सहपठिताकाशस्या
मृतत्ववच नस्यापि अन्यपरत्वेन तदनुत्पत्तिपरत्वं नास्तीत्यभ्युपगन्तव्यमिति
<2.3.8>
सूत्रार्थमाह - अनेनैवेति । येन हेतुना आकाशादेरुत्पत्तिः प्रतिपादिता
तस्य कारणजातस्य वायुविषयेऽप्यवश्यं सत्त्वात् इति भावः । "वायुश्चान्तरिक्षं
चैतदमृतम्" इत्यत्रामृतपदस्य चिरकालावस्थायित्वाभिप्रायकत्वमेव,
न तु नित्यत्वाभिप्रायकत्वं" इत्यर्थस्य वर्णनादपीत्यर्थः' । नन्वाकाशापेक्षया
न वायुविषये अधिक शंकनं पश्यामः अतः किमर्थमतिदेशः किमर्थं वा पृथद्योगकरणमित्यत्र
नेदमतिदेशार्थं प्रवृत्तं, परं तूत्तरसूत्रे अतश्शब्देन वायुग्रहणोपादनार्थ
मेवेत्याभिप्रयन्नाह - वियदिति । योगः = सूत्रम् । ननु गुरुतरपृथक्सूत्रकरणापेक्षया
"तेजोऽतस्तथा ह्याह इत्युत्तरसूत्रे एवातः इति पदं परित्यज्य मातरिश्वनः
इति पदं संयोज्यैव सूत्रकरणे लाघवसंभवात् तथा किमिति सूत्रकृता
न कृतमिति चेत्? सत्यं, नियोग पर्यनुयोगानर्हो हि भगवान् महर्षिः ।
अतः किं कुर्मो वयम् । अपि च मातरिश्वपद संयोजने हि आपः = पृथिवी
इति तदुत्तरसूत्रद्वये अतश्शब्दवत् मातरिश्वपदस्यानुषंगासंभवेन
तेजस आपः अद्भ्यः पृथिवी इति सूत्रद्वयमपि अन्यथाकरणीयमेव स्यात्
ततश्च सूत्रत्रयमपि वक्ष्यमाणमतिगुरु भवति । अतः एतत्पर्यालोच्यैवाधिका
शंकाभावेऽपि वियन्मातरिश्वनोः समानयोगक्षेमत्वाभिव्यञ्जनेन वायोरिवाकाशस्यपि
उत्पत्तिः सिद्धा भवतीत्यभिव्यक्त्यै पृथक् सूत्रं कृतं परमर्षिणेति
यत्तु "सैषा देवताऽनस्तमिता यद्वायुरि"ति वचन बलेनवायोर्नित्यत्व
प्रसक्ति रित्येधिकाशंका । तन्निराकरणायेदं सूत्रं प्रवृत्तमिति - तन्मन्दमेव 
वायुश्चान्तरिक्षंच तदमृतमित्यमृतत्ववचनवदस्यापि तुल्ययोगक्षेमत्वात्
अधिकशंकानुपपत्तेः । नह्यमृतममृतमितिः द्विः श्रुतत्वेपि तस्याधिक
शंकोत्तम्भकत्वम् । नत्र शुक्लभास्वरद्रव्यमिति शतशः प्रतिपत्तावपि
तस्य रजतज्ञान बाधकत्वं शास्त्रज्ञैरभ्युपगम्यते । अनस्तमितत्व
वचनं तु अमृतत्व वचनतुल्यमेव । तत्रैह्यतिदेशोयुक्तः । यत्रोक्तशंकाविजातीय
शंका प्रसरः । अत्रतु न तादृशी शंका कस्यचित् जायते
अतो यथोक्तरीत्यैवार्थ वर्णनं युक्तम् ।। सूत्रे वायुपदं विहाय
मातरिश्वपदं प्रयुक्तम् । अस्यायं भावः वायोः द्यौर्माता इति श्रुतौ
द्युलोकजन्यत्वं वायोः प्रतिपादितम् । तेनैव द्युकार्यत्वसिध्या
कथं वायोः नित्यत्वसंभवः । अतः वायोः उत्पत्तिरस्ति वा नवेति शंकाया
एव न प्रसक्तिः । आकाशात् वायुरितिवत् स्पष्टमेव मानरिश्वपदमेव
वायोः कार्यत्वं बोधयति । इति । मातरि वियति श्वयति = गच्छति इति
मातरिश्वा" । श्वि गतिवृध्योः इति धातुः ।।
<2.3.9>
अनुपपत्तेरित्यनुत्पत्त्यनुपपत्तेर्वक्ष्यमाणत्वात् तत्र च संबन्ध्यनिर्देश
प्रयुक्तदोषं परिहर्तु तु शब्दस्यावधारणार्थत्वमाह - तुशब्द इति ।
"स्युरेव तु पुनर्वै चेत्यवधारणवाचिनः" इति नैघण्डुक प्रसिद्धेरिति
भावः । तुशब्दबोधितमवधारणार्थमप्यभिप्रेत्य ब्रह्मण एवेत्युक्तम्अ
अथावधारणार्थतुशब्द फलितमर्थं अनुपपत्तेरिति हेतुवाचक पदार्थेन
सह प्रकाशयति - तद्व्यतिरिक्तस्येति । ब्रह्मव्यतिरिक्तस्यानुत्पत्त्यनुपपत्तेः
ब्रह्मण एवानुत्पत्तिरित्यंगीकरणीयमिति भावः । ब्रह्मण एवानुत्पत्तिः ।
तस्योत्पत्त्यनुपपत्तेरित्यर्थ वर्णने अर्थ द्वयालाभ प्रयुक्तमस्वारस्यमित्येवं
व्याख्यातम् ।
अथैवं व्याख्यानेऽर्थ द्वयं तल्लाभ प्रकारं अनुत्पत्यनुपपत्तिगमकं
च प्रदर्शयन् सूत्रतापर्यमाह - एतदुक्तमिति । ब्रह्मणः अनुत्पत्तिरित्येकोऽर्थः
तदन्यस्योत्पत्तिरित्यपरोऽर्थः। इदंचार्थद्वयमेवं व्याख्याने एव 
ननु ब्रह्मव्यतिरिक्तस्य सर्वस्याप्युत्पत्ययुपगमे कथं वियन्मातरिश्वनोः 
केवलं पूर्व मुत्पत्तिवर्णन मित्यत्राह - उदाहरणार्थमिति । आकाशतदनन्तरभावितत्वानामेव
नानुत्पत्तिर्निषिध्यते, किंतु तत्पूर्वतन तत्त्वानाम पीत्याशयेन - अव्यक्त
महदंकारेत्याद्युक्त म् । अव्यक्तादीनां शास्त्रैकसमधिगम्यत्वात्
शास्त्रेणच तेषामुत्पत्ति बोधनात् नित्यत्वादिसूचक प्रमामाभावाच्च
नित्यत्व शंकायाः अनवतारेण आकाशादिषु पूर्वं शंका कृता
एकविज्ञानेन सर्वविज्ञान प्रतिज्ञादिभिरित्यनेनानुपपत्तिगमकं प्रदर्शितम् 
एकत्वावधारणादिकमादि शब्दार्थः ।। इति वियदधिकरणम् ।।
(2.3.2) तेजोधिकरणम् ।
<2.3.10>
पूर्वाधिकरणसंगतिमाह - ब्रह्मेति। असंभवस्त्विति सूत्रे इति भावः 
कार्यताप्रकारशोधनपरत्वादस्य पादस्य,व्यवहिकार्यं प्रति तदनन्तरकारणभूतवस्तुनः
किं कारणत्वमन्यथावेत्यनुक्त्वा, व्यवहित कार्याणां किमुत्पत्तिरित्युक्तम्व
व्यवहितकार्याणां=ब्रह्मव्यवहितकार्याणाम् । केवलात्=तत्तत्तत्वमात्रादित्यर्थः 
परमात्माशरीरभूतात् स्वतन्त्रात्तत्वादिति भावः । तत्तद्रूपात्ब्रह्मणः
तत्तत्तत्व शरीरक ब्रह्मण इत्यर्थः ननु सर्वतत्वानामपि परमात्मानुप्रवेशेन
परमात्मशरीरत्वात् परमात्माशरीरभूतात्स्वतन्त्रतत्वादुत्पत्तिरिति
कथं "पूर्वपक्षसंभवः इति चेन्न," तत्सृष्ट्वा तदेवानुप्रतिशत् इति
सृष्ट्यनन्तरमेवानुप्रवेश श्रवणेन सृष्टेः पूर्वं तत्तदुत्पत्तिदशायां
परमात्मशरीरत्वाभावात्
अन्तर्यामिब्राह्यणादिषु परमात्मशरीरत्व श्रवणमपि सृष्ट्यन्तरानुप्रवेशाभिप्रायकमौपचारिकमेव 
उक्तश्रुतिविरोधात् ।अतः पूर्वपक्षोथितिः । अत एवह्यस्याधिकरणस्योत्थितिः 
अन्यथा प्रकृत्यधिकरण एव सर्वस्यापि ब्रह्मोपादानकत्वकथनात् अवस्थितेरित्यादिभिः
जगद्ब्रह्मणोःशरीर शरीरि भाव बोधनात् अन्तर्याम्यधिकरणे जगतो ब्रह्म
शरीरत्व कण्ठोक्तेश्च एवंविधपूर्वपक्षस्यैवासंभवादधिकरणप्रणयनवैयर्थ्यापत्तेः
इति । मातरिश्वन एवेति । नन्वीक्षणरूप चेतनधर्मस्य श्रवणात् कथं
वायोस्तेजस उत्पत्तिरित्यत्राह - वायोरग्निरितिह्याहेति । अयं भावः
ईक्षणं च लिगं तच्च, साक्षादुत्पत्तिबोधकवायोरग्निरिति श्रुतिबलाद्गौणतया
नेतुं शक्यमिति ।
ननु सर्वस्यापि ब्रह्मजन्यत्वबोधक श्रुतेः कागतिरिति चेत् तस्याः
परंपरयापि कारणत्वप्रतिपादन संभवेनान्यथा सिद्धत्वात् । अतः पुत्रपौत्रादिनीत्या
सर्वस्यापिजगतः कूटस्थात् ब्रह्मण एवोत्पत्तिर्युक्तेति सर्व वाक्यस्यापि
सामञ्जस्यमिति भावः ।।
<2.3.11>
अतस्तथा ह्याहेति पूर्वसूत्रादनुषज्यार्थमाह - आपोऽपीति। अतः पदस्यार्थमाह - तेजस
इति । यद्यपि पूर्वत्र वायुपरामर्शकः अतश्शब्दः अत्रतु तेजः परामर्शकइति
वैरुप्यं अथापि अनुषक्तस्य पदस्यार्थान्तर परत्वार्थकत्वं प्रकरणवशादाश्रयितुं
शक्यमिति "स्याच्चैकस्य ब्रह्मशब्दवदि"त्यत्र स्थापितत्त्वान्न
दोषः । नन्विदं सूत्रमनुपयुक्तं तेजोऽतस्तथाद्याहेति तेजसि उक्तन्यायेनैव
पूर्वपक्षस्य चरितार्थत्वात् अप्सुविशेष शंकाभावाच्चेति चेन्न,
तेजस एवतदपोजाय "इत्यवधारण श्रवणेन तेजः कारणकत्वमेवते" स्वीकार्यं
मित्यधिका शंकासूचनाय आप इति सूत्रप्रणयनात् ।।
<2.3.12>
अत्रापि पूर्वप्रस्तुत पदाध्याहारेण सूत्रं योजयति - पृथिवीति । अद्भ्य इति
पञ्चम्या कारणत्वं स्फुटमिति भावः । अन्यथासिध्यनर्हत्वसूचनाय असृजत इति
उपादानम् । एवं पूर्वत्रापि । अधिकाशंकाभावेऽपि पृथिवीति सूत्रप्रणयनम्
अन्नपृथिवीशब्दयोः पर्यायत्वबोधनार्थोत्तरसूत्र संगत्यर्थमिति ध्येयम् ।।
<2.3.13>
उत्तरसूत्रमवतारयति - नन्विति । अन्नशब्दस्य पृथिवीवाचकत्वादर्शनादिति
भावः ।महा भूतसृष्ट्यधिकारादिति ।अधिकारः प्रस्तावः । महाभूतानां
सृष्टिः प्रस्तूयते । तत्र पृथिवीं विनान्येषां सृष्टिः तत्तच्छब्दैः
प्रदर्शिता । अतः परिशेषात् अन्नशब्देनोक्तस्य कस्यचित् सृष्टिः
पृथिवीविषयिण्येव तस्यैवावशिष्टमहाभूतत्वात् । अतोऽर्थात् अन्नशब्दः
पृथिवीवाचक इत्यध्यवसीयत इति भावः । नन्वौचित्यादन्न शब्दस्य पृथिवीवाचकत्वमित्यवश्यमभ्युपगन्तव्यमेव
अथापि तस्य पृथिवीवाचकत्वे प्रवृत्तिनिमित्तं किमित्यत्राह - अदनीयस्येति।
अन्नशब्दो हि अद्यत इति व्युत्पत्या अदनीयवस्तुवाची
अदनीयं च सर्वं पृथिवीविकारभूतमेव । अतः पृथिवीकार्य भूतार्थ वाचाकान्न
शब्दः स्वकारणे उपचरितः इति भावः । अथ अन्न शब्दस्य पृथिवीवाचकत्वे
सूत्रोक्तं रूपरूपहेतुमुपपादयति - तथेति।अप्तेजसोस्सजातीयमेवेति।
तेजसां अपांच रूपविशेषं प्रदर्श्य अन्न शब्दवाच्यस्य रूपविशेषप्रदर्शनात्
सजातीय भूतोपस्थापकत्वमावश्यकमिति भावः । नच वाय्बाद्युपस्थापकत्वं
किं नस्यादिति वाच्यम् व्युत्क्रमनिर्देशापत्तेः । वायौच रूपाभावात् 
कृष्णरूपस्य पृथिवीमात्रवृत्तित्वदर्शनाच्च । अथोक्त शंकां उदाहरणान्तरेषु
स्वयं संयोज्य प्रकृतंपूर्वपक्षमाह
उदाहृता इति। सूत्रे तेज आदिग्रहणं प्रसिध्यतिशयात् इति भावः ।
अथ साक्षात्ब्रह्मकार्यत्व बोधक श्रुतिविरोधं परिहरति - एतस्मादिति।
कारणत्वेप्युपपद्यन्त इति । अनेनान्यथासिद्धिरूक्ता ।।
<2.3.14>
सिद्धान्तमाह - एवं प्राप्त इति । तच्छब्दस्यावधारणार्थकैवकारेण संयोज्याऽर्थमाह - स
एवेति । तच्छब्दस्य बुद्धिस्थपरामर्शित्वात् प्रकृतानुगुणत्वाय
तत्तदनन्तरवस्तुशरीरकः इत्युक्तम् । तल्लिंगात्=पुरुषोत्तमलिंगान्ब
बहु स्यामिति संकल्प इति। बहुभवनविषयसंकल्प इत्यर्थः। स्वकार्यसृष्टिरिति
गम्यतइति । तेजः प्रभृतिष्वीक्षणश्रवणात् सर्वशाखाप्रत्ययन्यायेन
महदादिसृष्टिरपीक्षापूर्वीकैवेत्यवसीयते इत्यर्थः । अस्तु सर्वसृष्टीनामपीक्षापूर्वकत्वं
किं तत इत्यत्राह - तथाविधंचेति। अचेतनेष्वीक्षणं न संभवति, तस्यगौणत्वंच
पूर्वमेव पराकृतं
तेज आद्यभिमानि देवतायामीक्षण संभवेपि बहुभवन संकल्प रूपं तद संभवीति
भावः । नन्वीक्षण रूपपरमात्मलिंग श्रवणेन परस्यैव कारणत्वे साक्षात्कारणत्वेन
श्रुतानां तेजः आदिशब्दानां कागतिः । तेषामपि तच्छरीरकपरमात्मपरत्ममितिचेत्
परमात्मनः तच्छरीरकत्वे किं मान मित्यत्रान्तर्यामिब्रह्मणं स्मारयति - श्रूयतेचेति।
अन्तर्यामिब्राह्मणे इत्यन्त मेकंबाक्यम् । इत्यादीत्यन्तमपरम् 
(इत्याद्यन्तर्यामिब्राह्मणे परस्य सर्वात्मकत्वं श्रूयते इत्यन्वयः)
अनेन वस्तुतः ईक्षापूर्वक श्रवणाभावेऽपि परमात्मानः सर्वशरीरित्वेन
सर्वात्मकत्वात् तेज आदिशब्दैः परमात्मन एव बोधनात् तत्तच्छरीरक
ब्रह्मणः एव कारणत्वं श्रुतिप्रतिपन्नमित्यतोपि ब्रह्मोपादानकत्व
सिद्धिरित्यपि सूचितम् ।
एवमव्यक्तादीनामपि परमपुरुषशरीरत्वबोधनाय वाक्यान्तरमुपादत्ते - सुबालेति ।।
<2.3.15>
परोक्तक्रमविपर्ययपरं विपर्ययशब्दं व्याचष्टे - अव्यक्तेति। परोक्तक्रमोहि
महदादीनां ब्रह्मणः परंपरयोत्पत्तिरूपः ।तद्विपर्ययक्रमश्च तेषां
ब्रह्मानन्तर्यरूपः, साक्षात् ब्रह्मणः उत्पत्तिरूपः ।अतइति पदव्याख्यानं
- तत्तद्रूपात् ब्रह्मणः तत्तत्कार्योत्पत्तेरेवेति । परंपरया कारणत्वे
व्याहतिमाह - परंपरयेति । एतस्मादिति वाक्ये महदादीनां ब्रह्मानन्तर्यमेव
स्वरसतः प्रतीयते, एतस्मादित्यस्य परमपुरुष वाचकस्य प्राणादिषु
सर्वत्रान्वयात् । अतस्स्वरससिद्धार्थ परित्यागेबीजाभावात् । अस्य
चाभिध्यानलिंगावतस्य साक्षात्ब्रह्मसंभवस्योत्तम्भनरूपत्वाच्च ब्रह्मकारणत्वमेव
युक्तमिति भावः । उत्तम्भनं ज्ञापकम् ।।
<2.3.16>
सूत्रस्थविज्ञानपदस्येन्द्रियपरत्वम् । तथात्वे नियामकं दर्शयति - विज्ञानेति।
तल्लिंगादित्यन्तेन कृतामाशंकां प्रकाशयितुं पूर्वं पूर्वसूत्रोक्तं
मनूद्य दूषयति - यदुक्तमित्यादिना । तैस्सहपाठ लिंगादित्यन्तेन क्रमेण
तलिंगादिति व्याख्यातम् । अन्तरा इत्येत् भूत प्राणयोरन्तरा इत्यनेन
व्याख्यातम् ।
अस्मिन् मन्त्रे "खं वायुर्ज्योतिरापः पृथिवी विश्वस्य धारिणी"
इत्यत्र "आकाशाद्वायुः वायोरग्निः" इति तैत्तिरीयश्रुत्युक्तः आकाशादीनामुत्पत्तिक्रमः
प्रतीयते । तत्साहचर्यात् मनसः इन्द्रियाणां चोत्पत्तिक्रमोऽप्यत्राभिधीयते
इति प्रतीयते। ततश्चान्यत्रोक्तोत्पत्तिक्रमस्य खं वायुरित्यत्रोपलंभात्
तत्सहपाठरूपलिंगात् अग्रयप्रायन्यायाच्चअनुक्त विज्ञानमनसोरप्युत्पत्तिक्रमस्य
प्रतीत्या कथमस्याश्रुतेः ब्रह्मणः साक्षादुत्पत्ति ज्ञापकत्वमिति
पूर्वपक्षिहृदयम् ।उक्तशंकामपाकरोति - तन्नेति । केन केषामिति जिज्ञासां
पूरपन्नविशेषादिति व्याचष्टे - एतस्मादिति
एतस्माज्जायत इत्यस्य यथा प्राणेऽन्वयप्रतीतिः तद्वत् प्राण मनसोः
खादिषुचान्वयप्रतीतेरविशिष्टत्वादित्यर्थः ।अविशिष्टत्वादिति। एतस्माज्जायत
इत्यनेन हि परमात्मनः साक्षात्संभवोऽभिधीयते । सचोत्पत्तिरूपसंबन्धः
प्राणादिपृथिव्यन्तेषु समानः एतस्मादिति पञ्चम्यन्तपदस्य सर्वत्रान्वयाविशेषात् 
ततश्च कथमस्यवाक्यस्य क्रमपरत्वम् । परमात्मनःप्राणादिप्रथिव्यन्तं
साक्षा दुत्पद्यते इत्येतावन्मात्रपरत्वादित्यर्थः । क्रमपरत्वे
श्रुत्यन्तरविशेधोपीत्याह - श्रुत्यन्तरेति ।एवं आकाशानन्तरमुत्पन्नस्य
वायोः कार्यभूतस्य प्राणस्य भूतेभ्यश्च प्रागुत्पत्तिबोधनादपि नास्य
क्रमपरत्वं युक्तमिति - चाभिप्रायः
ननु व्यवहितकार्याणामपि ब्रह्मकारणत्वे तेजःप्रभृति शब्दानां कथं
समन्वयःइत्यत्राह तेजःप्रभृतयश्चेति ।।
<2.3.17>
नन्वेवमिति । व्युत्पत्तिसिद्धः उपरुध्येत इति । शब्दस्य यस्मिन्नर्थे
वाचकत्व शक्तिस्तत्रैव व्युत्पत्तिः तेज आदिशब्दानांतु तेज आद्यर्थवाचकत्व
शक्त्या तेष्वेव व्युत्पत्तिरिति लोक प्रसिद्धम् । इत्थंच तैरपि
ब्रह्मबोधनाभ्युपगमे लोकव्युत्पत्तिविरोध एवेत्याशयः । निखिलेति 
तत्तच्छब्द व्यपदेशस्य जंगमस्थावरबोधकत्वे भाक्तत्वमेवेत्यर्थः 
लाक्षणिकत्व भ्रमव्युदासाय वाच्यैकदेशे भज्यते इत्युक्तम् । तत्
किं जंगमादिवाचक शब्दस्य तद्विषयकतया प्रयोगेतेष्वर्थेषु तद्व्यावहारस्य
भाक्तत्वं, परिपूर्णवाच्यं च तदेकदेशत्वंचास्य कथमित्यत्राह - समस्तेति
तत्पर्यवसानस्पेति।तत्पदं प्रकारिपरम् । सर्वस्यापि पदस्य ब्रह्मवाचकत्वमेव,
तत्र व्युत्पत्यभावस्तु प्रमाणान्तरागोचरत्वात् नतु वाचकत्वाभावात् 
तच्च कथमवगम्यत इतिचेत् वेदान्त श्रवाणात् पूर्वं तदप्रतीतेः
अनन्तरं तत्प्रतीतेश्च । अतः ब्रह्मणः सर्वप्रकारित्वात् शब्दानांच
प्रकारिपर्यन्त बोधकत्वस्य दृष्टान्त सिद्धत्वाच्च ब्रह्मवाचकत्वमेवेति
भावः । अथाभाक्त इति पदच्छेदेन सूत्रस्यान्यथाऽर्थ वर्णनाय सूत्रमन्यथा
अवतारति - अथवेति। पूर्वत्र व्युत्पत्तिविरोधः शंकितः । अधुना तेज
आदिशब्दानां ब्रह्मवाचकत्वे लाक्षणिकत्वम्
पूर्वोक्तभाक्तत्वस्य व्यवहारग तत्वात् तद्व्यपदेशपदस्य तत्तच्छब्द
व्यवहार परतया पूवमर्थः उक्तः । अत्र मुख्यत्वार्थका भाक्तत्वस्य
शब्दगतत्वात् तद्वचि शब्दपरतया व्याख्यानम् । ब्रह्मभावभावित्वात्
= ब्रह्मानुप्रवेशभावित्वात् ।
अयं भावः शब्दस्य वाचकत्वमेवहि ब्रह्मानुप्रवेशादेव । अतस्सर्वशब्दानां
ब्रह्मवाचकत्वमेव युक्तम् । तत्र प्रमाणं नामरूपव्याकरणश्रुतिरिति 
पूर्वयोजनायां व्युत्पत्ति विरोधशंका परिहारः उक्तः ब्रह्मवाचित्वं
त्वर्थात्सिद्धम् । अत्रतु व्युत्पत्तिविरोध शंकापरिहारः आर्थिकः 
ब्रह्मवाचित्वे प्रमाणं प्रदर्शितमिति विवेकः । सूत्रे तद्व्यपदेशः 
घटाद्यर्थ बोधक शब्द प्रयोगः इति यावत् । ननु घटाद्यर्थ बोधक
शब्द प्रयोगो भाक्तः इत्येतावतैवलमिति किमिति चराचरव्यपाश्रयपदं?इति
चेत्? तथा सति तच्छब्दस्य चराचररूपार्थ प्रतीतिर्न सेप्स्यति, नच
तद्वचपदेशः इत्यत्र व्यपदेशपदमेव पर्याप्तं तच्छब्दस्तु व्यर्थ
एवेति च न शंक्यम्
ब्रह्मवाचि सदादिशब्दस्यापि चराचरविशिष्ट ब्रह्म बोधकत्वेन चराचरव्यपाश्रयस्य
तादृशव्यपदेशस्यापि ग्रहणे तद्वयपदेशस्य विशेषणार्थे इव विशिष्टार्थेपि
अभिमतं भाक्तत्वं न सिध्येत् प्रकृतानु पयोगश्च । अतः तच्छब्दोपादानम् 
नच चराचर बोधकः चराचरबोधक शब्द प्रयोगो भाक्तः इत्युक्तौ पौनरुक्यं
स्यादिति वाच्यम् । चराचर बोधकत्वेन प्रसिद्धः तत्तदर्थ बोधक शब्दव्यवहारः
इत्युक्तौ अदोषात् । वस्तुतः सच व्यपदेशश्चेति विग्रहः । तत्तच्छब्दप्रयोगः
इति हि भाष्यम् । व्यपदेशशब्दः प्रयोगपरः । तद्व्यपदेशः चराचरव्यपाश्रयस्सन्
भाक्तः इत्यर्थवर्णनं मन्दम्
भाष्योक्तविशेषणवशेष्यभावपरीत्यवैप्रसंगात् ।अस्मिन्नपि ह्यर्थे
तच्छब्दः चरारपरामर्शीवाच्यः भाष्यस्वारस्यात, एवंचान्वयवैपरीत्ये
प्रथमं तच्छब्देनोपादनं नयुज्यते ।चराचरव्यपदेशः तद्व्यपाश्रयस्सन्
भाक्तः इति हि प्रसज्येत् । तच्छब्दस्य ब्रह्मपरत्वमभ्युपगम्य ब्रह्मव्यपदेशः
सर्वः चराचराश्रय व्यपाश्रयस्सन् भाक्तः इत्युक्तौ भाष्योक्त योजनाद्व्यार्थ
ग्राही विलक्षणोऽर्थःइति मन्तव्यम् । अयमत्र भावः । लोके शब्दानां
चराचरमात्रे प्रथमं व्युत्पत्तिः । पश्चात् शास्त्रात् ब्रह्मपर्यन्ते
व्युत्पत्तिः । पूर्वमेव ब्रह्मपर्यन्ते व्युत्पत्तिस्तु नास्ति,
पूर्व ब्रह्मणः अज्ञातत्वात् । एवमेव हि देवोऽहमित्यादिष्वपि अहंशब्दस्य
पूर्वं देहे - पश्चात् तच्छरीरके आत्मनि । पश्चात् लोकगृहीतांशत्यागाभावाय
न व्युत्पत्तिभंगः ।। इति तेजोधिकरणम् ।
(2.3.3) आत्माधिकरणम् ।।
<2.3.18>
अथोत्तराधिकरणसंगतिमाह - वियदादेरिति। वियदधिकरणे परवादिभिर्नित्यत्वेन
परिगृहीतानां वियदादीनामुत्पत्तिः स्थापिता । अनन्तरंच कृत्स्नस्यापि
कार्यजातस्य पूर्वपूर्व तत्वशरीरकात् ब्रह्मणः उत्पत्तिरिति निरूपितम् 
अत्र तु परवादिभिर्नित्यत्वेनाभिमताकाशादेरिवात्मनोऽप्युत्पत्तिमत्वं
स्यादिति शंका परिह्रियत इति भावः । पूर्वमचिदुत्पत्तिप्रकारः चिन्तितः 
अधुना चेतन स्योत्पत्तिप्रकारः चिन्त्यते इति वा संगतिः । ननु
नित्यत्वं तावात् द्रव्यसामान्यस्य साधारण्येन सिद्धमेव सत्कार्यवादाभ्युपगमात् 
अत एवहि कपालादिसमवायिकारणातिरिक्तस्य घटाद्यबयविद्रव्यस्यभंगः
पूर्वं कृतः
आगन्तुकावस्थारूपोत्पत्ति विनाशभाक्त्वेपि द्रव्यस्वरूपस्य नित्यत्वात् 
एवंच सति जीवस्वरूपस्यापि द्रव्यत्वाविशेषेण नित्यत्वसिध्या किमिति
तत्सिध्यर्थं सूत्रकारस्य पुनरायस इति चेत् । उच्यते । प्राकृतस्य
द्रव्यस्य नामान्तर भजनार्हावस्था भाक्त्वं स्वरूपे एवास्ति । अत
एव तस्यानित्यत्वं मही घटत्वं घटतः कपालिका इत्यादौच तदेवहि प्रतिपाद्यते 
जीवस्वरूपे नामान्तर भजनार्हावस्था भाक्त्वाभावान्नित्यत्वमिति
विशेषार्थसाधनतया सूत्रप्रवृत्तेः न वैयर्थ्यमिति । यद्यपि देह
विशिष्टवेषेण ब्राह्मणक्षत्रियादिनामान्तर भजनार्हावस्थाविशेषवत्वमस्ति
अथापि न तत् स्वरूपानुबन्धि । प्रत्यक्त्वज्ञातृत्वयोरेव स्वरूपानुबन्धित्वात् 
तत्र प्रत्यक्त्वं=स्वरूपेणैवभासमानत्वम् । परतः (स्वधर्मेण ज्ञानेन)
स्वस्मै भासमानत्वं तदितिकेचित् । अन्येतु परतः स्वतश्च स्वस्मै
भासमानत्वं प्रत्यक्त्वमिति । परतः =स्वधर्मभूतज्ञानेन स्वतः स्वात्मनेत्यर्थःअ
अहमहमिति स्वात्मप्रकाशः स्वरूपेण भवति । अत्र सुप्तोऽहमीदृशोऽहमिति
विशेषाकारविशिष्टप्रकाशः स्वधर्मभूतज्ञानेनेति तेषां भावः । एवं
ज्ञातृत्वमपि नित्यमेव न विज्ञातुरिति श्रुतेः । ततश्च प्रत्यक्त्वज्ञातृत्वयोरन्यथाभावाभावान्नजीवस्वरूपस्यानित्यत्व
प्रसिक्तिरति
अथ पूर्वपक्षमाह - अस्तीति। आकाशस्यो त्पतिमत्त्वे उक्ताः युक्तयः
अत्रापि सन्तीति दर्शयति - एकविज्ञानेनेति।साक्षात् श्रुतिरेवास्तीत्याह - वियदादेरिवेति।
जगतः प्रसूतिः यतः परमपुरुषात् प्रसूता जातेत्यर्थः । तोयशब्दो
भूतोपलक्षकः । "पुत्रेण सहागतः पिता" इत्यादिवत् तोयेन=तोयेन सहेत्यर्थः 
तोयं सृष्टम् । तद्वत् जीवा अपि सृष्टाः इत्यर्थः ।। यतः प्रसूता
इत्यस्यैवं वार्थः । प्रसूती इतीकारः छान्दसः - व्यससर्ज=विससर्जेत्यर्थः 
अकारः छान्दसः । जगतः प्रसूतिः=जगदुत्पादकसमष्टिः । यतः=यस्मात्
परमपुरुषात् । प्रसूता=जाता
सः परमः पुरुषः जीवान् भूम्यां तोयेन=भूतसूक्ष्मैः संमेल्य विससर्ज।
। वि इत्युपसर्गः देहोन्द्रियादिविशिष्टवेषेण जीवानां विवक्षति
दर्शयति ।। ननु भूतसृष्टिर्युक्ता नतु चेतनस्यापीत्यत्राह - एवमिति 
न हिंस्यात् सर्वा भूतानि इत्यत्रेव भूतशब्दस्य सचेतनभूतपरत्वात्
इमानि भूतानीति चेतनस्य सृज्यत्वं कण्ठोक्तम् ।।एवमिति। अथाद्वैति
मतमपास्यतिः - नच वाच्यमिति। जीवस्य ब्रह्माभिन्नत्वादेव प्रतिज्ञाद्युपपत्तेरिति
भावः । तत्त्वमसीति जीवब्रह्मणोरभेदबोधनात् ब्रह्मणश्च नित्यत्वस्य
संप्रतिपन्नत्वात् तदभिन्नजीवस्यापि नित्यत्वमावश्यकमिति भवतामाशयः
एवं सति सर्वं खल्विदं ब्रह्मेति अचेतनादेरपि ब्रह्माभिन्नत्वबोधनात्तस्यापि
नित्यत्वं युष्माभिः स्वीकर्तव्यं भवेत् । ततश्च वियदधिकरणविरोधइति
भावः । नन्वेचनब्रह्मणोरनन्यत्वं अचेतनस्य मिथ्यात्वादभ्युपगतं
न तु ब्रह्मजीवस्वरूपयोरिव । तत्कथं वैषम्यसत्वादेवंदूषण संभवइति
चे दुच्यते । अचेतनस्य मिथ्यात्वात् ब्रह्मानन्यत्वे हि ब्रह्मणो
मिथ्यात्वं अचेतनस्य परमार्थत्वं वा प्रसज्यतेति दूषण स्यारंभणाधिकरेणे
उक्तत्वात् अन्यथैव स्वरूपैक्यमववलंबनीयमित्युक्तदूषणसांगत्य मित्यभिप्रायात् 
वस्तुतः तत्वमसीत्यादौ जीवस्वरूप ब्रह्मणोर भेद एव बोधयितुम शक्यः
इत्यधस्तात् शतशो निरूपितमेवेति
उपसंहरतिअत इति।
उत्पत्तिप्रतिषेधोहि श्रूयते इति। अनेनात्मनः अनुत्पत्तिमत्वे श्रुतिः
प्रमाणीकृता । नित्यत्वं च ताभ्यः इत्यनेन ।अनुत्पत्तिमत्वे एव
श्रुत्यर्थापत्तिः प्रमाणीकृता । इदमत्र सूत्रतात्पर्यं - आत्मा नोत्पद्यत्ते
तथा श्रुति प्रतिपन्नत्वात्, एवमात्मा नोत्पद्यते श्रुतिप्रतिपन्ननित्यत्ववत्त्वात् 
नच हेतुसाध्योरैक्यं प्रागभावाप्रतिगोगित्वस्य साध्यत्वात् भावत्वे
सति ध्वंसाप्रतियोगित्वस्य हेतुपदार्थत्वाच्च । ततश्च भावरूपात्मनः
ध्वंसाप्रतियोगित्वम् । ध्वंसाप्रतियोगित्वरूपं नित्यत्वमर्थात्साधितं
भवतीति ।नित्योनित्यानामिति
ननु सूत्रे ताभ्यइति पूर्वोक्तपरामर्शिनातच्छब्देन नजायत इति पूर्वप्रस्तुत
श्रुति परामर्श संभवेऽपि अप्रस्तुतैतच्छुति परामर्शः कथं घटते
इति चेन्न तच्छब्देन ताभ्य इत्यनेनपूर्वोक्त श्रुतिपरामर्शस्या
क्षतत्वात् । नहि सूत्रे न जायत इति श्रुतेरित्युक्तम् । श्रुतेरिति
सामान्यत एव ह्युपादानं कृतम् ।अतस्ताभ्यः इत्यस्य श्रुतिभ्य इत्येवार्थः 
श्रुतित्वाक्रान्तश्च श्रुतिविशेषः पूर्वत्रान्यः अत्रचान्यइति
विशेषः इति नकश्चिद्वोषः । ननु वियदादेरिव जीवस्योत्पत्तिमत्वानुभ्पगमे
कथं प्रतिज्ञोपपत्तिः । तथापि प्रतिज्ञोपपादने वियदादेरपि नित्यत्वाभ्युपगमे
़पि न प्रतिज्ञाबाधप्रसक्तिरित्याशयेन चोदयति - कथं तर्हीति। वियादादिवज्जीवस्यापि
कार्यत्वमभ्युपगम्यत एव । नातः प्रतिज्ञाविरोधइत्याह - इत्थमुपपद्यत
इति।
ननुव्याहतं भाषसे श्रुतिबलान्नित्यत्वं प्रतिज्ञाऽहानेः वियदादिवदुत्पत्तिमत्वं
च जीवस्यास्तीति इत्याशंकते - एवं तर्हीति। नेदं व्याहतभाषणं - उत्पत्तिमत्वकार्यत्व
योस्स्वरूपमजानता तदैक्यभ्रमेण महतामिदं चोद्यमित्याशयेन समाधत्ते - नेत्युच्यत
इति । अथोत्पत्तिमत्वकार्यत्वयोरनैक्यसूचनाय कार्यत्वस्वरूपमाह - कार्यत्वंहीति 
नामेति वाक्यालंकारे ।। यद्वा हिः प्रसिद्धौ । नामेति वक्ष्यमाणस्य
कार्यत्वस्वरूपस्याभ्युपगन्तव्यत्वसूचकः । उक्तावस्थान्तरापत्तिरूपकार्यत्वस्य
वियदादेरिव प्रतिज्ञाऽहानेः जीवस्याप्यंगीकर्तव्यमित्याह - तज्जीवस्यापीति
अनेन चेतनाचेतनसाधारणं कार्यत्वस्वरूपमुक्तं भवति । एतादृशकार्यत्वमादायैव
प्रतिज्ञाद्युपपत्तिरिति न किंचिद पहीनमिति भावः । ननु - अवस्थान्तरापत्तिर्ह्यन्यथाभावः
कार्यत्वरूपः । स एवच वियदादेरपि जीवस्येव वियदधिकरणे स्थापितः
इति किमन्योर्वैषम्यं इत्यत्र वियदादेः स्थापितोऽन्यथाभावः अन्यादृशः 
जीवस्यचान्यादृश इत्याह - इयांस्त्विति। लक्षणशब्दः स्वरूपवाची।
।
नन्वस्तु जीवस्येव वियदादेरपि स्वभावान्यथाभावरूपमेव कार्यत्वं
तावतापि प्रतिज्ञाविरोधाद्यभावेन सर्वंसामञ्जस्यात् । अन्यथा वियदादेरिव
जीवस्यापि स्वरूपान्यथा भावलक्षणमेवकार्यत्वमस्तु स्वभावान्यथाभावलक्षणस्यैवकार्यत्वस्याभ्युपगमे
प्रमाणाभावादित्यत्राशयभाविष्करोति - एतदुक्तमिति।भोग्यगतमुत्पत्यादिकमिति।
अनेन स्वभावान्यथाभावस्योत्पत्तिमत्वस्याचेतने श्रुति प्रतिपन्नत्वादभ्युपगन्तव्यं
तदवेति सूचितम् ।जीवेतु न तदभ्युपगमार्हं प्रतिषेधादित्याह - भोक्तरि
प्रतिषिध्येति। न जायते म्रियते वा इति श्रुतेरिति भावः । नित्यो
नित्यानामिति श्रुत्यभिप्रायेणोक्तं - नित्यतांचेति
तस्य नित्यत्वेऽपि प्रतिज्ञाद्यविरोधाय ज्ञानसंकोचलक्षणा पुरुषार्थाश्रयत्वमुक्तमित्याह - भोक्तृगतंचापुरुषार्थाश्रयत्वमिति।
ननु ब्रह्मणः स्वरूपान्यथाभावानभ्युपगमेऽपि कार्यत्वाभ्युपगमेन
स्वभावान्यथाभाव आवश्यकः । इत्थं च जीववत् ज्ञानसंकोचादिलक्षण स्वभावन्यथाभावः
तत्प्रयुक्तावद्यत्वादिप्रसंगश्च दुर्निवारःइत्यत्राह - नियन्तरि
प्रतिषिध्येति। ननु तत्वमसीत्यादौ स्वरूपैक्यबोधनात्कथमेवं व्यवस्थेत्यत्राहसर्वावस्थयोरिति।
एवं घटकश्रुत्यर्थप्रदर्शनेन न स्वरूपैक्यादिकं तत्र विवक्षतमिति
व्यवस्थोपपद्यत इति सूचितम्
एवं सर्वस्यापि ब्रह्मशरीरत्वेन तत्प्रकारत्वात् शरीरिणो ब्रह्मणः
प्रकारित्वाच्चाकृत्यधिकरणन्यायेन सर्वदा चिदचिद्वस्तुशरीरकमेव
ब्रह्मेत्याह - अतस्सर्वदेति । सर्वदा चिदचिद्वस्तु शरीरित्वेपि कार्यकारणभावभेदाभावो
नाशंकनीयइत्याशयेनाह - तत्कदाचिदित्यादिना। नामरूपविभागानर्ह सूक्ष्मदशापन्नचिदचिद्वस्तु
शरीरकत्वं कारणत्वम् । वस्तुतः तदर्ह स्थूलदशापन्नचिदचिद्वस्तुशरीरकत्वं
कार्यत्वमिति विवेकः ।अथाचेतनचेतनयोरूत्पत्तिमत्वकार्यत्वे च सहेतुकमाह - तत्रकारणावस्थस्येति।
भोग्यत्वाय इत्यनेनाचेतनस्य स्वरूपान्यथाभावे हेतुरुक्तः
भोक्तृत्वाच्चेत्यनेन चितः स्वभावन्यथाभावे हेतुरुक्तः ।।ब्रह्मणस्तु
अचेतनवत् भोग्यत्वाभावात् न स्वरूपान्यथाभावः चेतनवत् भोक्तृत्वाभावाच्च
न स्वभावान्यथा भावोऽपि । परंतु स्वरूपस्वभावन्यथाभावरूपावस्थावदचेतनचेतनशरीरकत्वरूपो
विकारएवेत्याह - उभय प्रकारेति।
ननु स्वरूपान्यथाभावस्य स्वभावान्यथाभावस्य वा विरहे कथं ब्रह्मणः
कार्यत्वमित्यत्राह - कारणावस्थायामिति ।अवस्थान्तरापत्तिरेव हि कार्यत्वम् 
तच्च चेतनाचेतनरूप प्रकारद्वये प्रकारिभूत ब्रह्मणिच तुल्यम् 
इयांस्तुविशेषः स्वरूपस्वभावान्यथाभावरूपवस्थान्तरापत्तिः पूर्वत्र,
उत्तरत्रोक्तान्यथाभावरूपावस्था विशिष्ट तत्तच्छरीरकत्वरूपावस्थान्तरापत्तिः
इति । ननु विशिष्टस्य कारणत्वे मृत्पिण्डदृष्टान्तोक्तिः कथं संगच्छत
इत्यत्राह - अत एवेति।अवस्थान्तरापत्तिरूपविकारापेक्षयेति। अवस्थान्तरयोगरूपविकारमात्रविवक्षयेत्यर्थः
अयं भावः यथा मृत्पिण्डदृष्टान्तेन नाचेतनत्वपार्थिवत्वाद्यपेक्षा
तथैव चेतना चेतनाविशिष्टत्वस्य स्वरूपाद्यन्यथाभावरूपविकारा भावस्य
ब्रह्मणि सत्वेपि स्वरूपाद्यन्यथाभावाद्य पेक्षाया अभावेन न दृष्टान्तसंगत्यमिति 
ननु जीवस्य नित्यत्वे जीवोत्पत्यादिबोधकश्रुतीनां कागतिरित्यत्राह - ईदृशेति।स्वरूपान्यथात्वाभावाभिप्राया
इति। जीवस्य स्वभावान्यथाभावरूपकार्यत्वाभ्युपगमेपि स्वरूपान्यथाभावानभ्युपगमादिति
भावः ।अयमाशयः उत्पत्तिर्हिआद्यक्षणसंबन्धरूपा । साच स्वसमभिव्याहृत
पदार्थतावच्छेदक धर्मावच्छिन्ननिरूपिताधिकरणतावत्क्षण ध्वंसा नधिकरणक्षण
संबन्ध लक्षणा
न तु स्वाधिकरण क्षणध्वं सानधिकरण क्षण संबन्धमात्ररूपा । तथा सति
द्रव्यस्वरूपस्य सिद्धान्ते नित्यत्वेन घट उत्पद्यते इत्यादौ घटादिद्रव्योपादानासंभवात् 
सर्वस्यापिक्षणस्य घटात्मक द्रव्याधिकरणत्वेन स्वाधिकरणक्षणध्वं
सानधिकरणक्षणाप्रसिद्धेः । निरुक्तविवक्षणेतु स्वसमभिव्याह्रित
पदार्थतावच्छेदकीभूतघटत्वरूपधर्मावच्छिन्न निरूपिताधिकरणतावत्क्षणध्वं
सानधिकरणक्षणस्य प्रसिद्धि स्संभवति ।तथाच घटः उत्पद्यते जायत इत्यादौ
घटत्वावच्छिन्ननिरूपिताधिकरणता - वत्क्षणध्वंसानाघिकरणक्षणसंबन्धी
घट इति बोधः । देवदत्तो जातः इत्यादावपि एवमेव बोधः
आत्मा जायते इति व्यवहारस्तु न संभवति । स्वसमभिव्याहृत पदार्थतावच्छेदकीभूतात्मत्वावच्छिन्न
निरूपिताधिकरणतावत्क्षणध्वंसानाधिकरणक्षणा प्रसिद्धेः । अत एव श्रुतावपि
जीवान् व्ससर्ज इत्येतावन्मात्रं विहाय तोयेन (सह) जीवान्व्यससर्ज
भूम्यामित्युक्तम् । एवं क्वचिदुपदेशाभावेपि उक्तयुक्ते स्तथा विवक्षणं
चावश्यकमेव । तस्मात् देवदत्तो जातः इति व्यवहारः मुख्यः । आत्मा
न जायते इति व्यवहारोपि मुख्यः । अत एव नतु दृष्टान्तभावादित्यत्रभाष्ये
देवोजातो मनुष्यो जातः तथा स एव बालो युवा स्थविरश्च इति व्यपदेशश्च
मुख्यः इति भाषितम्
एवमेव मृतः इत्यादि स्थलेपि निर्वाहः । एवंचोत्पत्यादिबोधकश्रूतीनां
उत्पत्तिनिषेधादि बोधक श्रुतीनां च सर्वासामैकरस्यं मुख्यतयैव संभवतीति।
। जीवस्य ज्ञानरूपस्वभावान्यथा भाववत् परमात्मनस्स्वभाव भूताचेतनान्यथाभावसत्वेन
तद्व्यावृत्तये ज्ञानसंकोचविकासरूपेत्युक्तम् । "सोऽकामयत बहुस्या"
मत्युक्तेष्टविकार व्यावृत्तये - अनिष्टविकारेत्युक्तम् । ननु जीवस्य
नित्यत्वे कथमेकत्वावधारणमित्यत्राह - एवं सर्वदेति।जीवस्य नित्यत्वेपि
अग्रे विभक्तनामरूपत्वाभावात् अविभक्तनामरूपत्वात्मकमेकत्वं न बाधकावहं,
अत एव ब्रह्मणः सर्वदा चिदचिद्विशिष्टत्वे
ऽपि एकत्वावधारणस्योक्तदिशोपपत्तिरित्याशयः । एकत्वावधारणस्योक्तदिशोपपादने
हेतुमाह - तद्धेदमिति।।
न केवलमस्माकमेवेवमावधारणस्यैवमुपपादनं परेषामप्येवमेवेत्याशयेनाह - ये
त्विति । प्रथममद्वैतिमतं द्वितीयं भास्करमतम् । तृतीयं यादवप्रकाशमतम् 
प्रलयकालेऽवस्थानेपीत्यनेन तथोपपादनस्य हेतुः प्रदर्शितः । हेत्वन्तरं
चाह - वैषम्येति । अनादित्वाभ्युपगमाच्चेति, जीवतत्कर्मणामनादित्वेन
कथं ब्रह्मणः एकत्वावधारणमिति चेत् नामरूपविभागाभावादेवेति सर्वैरपिवक्तव्यमिति
भावः । एवमस्यार्थस्य सर्वमतसाधारण्येपि परवादिनां मतं दूषणभूयिष्टत्वा
दनुपादेयमित्याह - इयांस्तुविशेष इति। क्रमेण तत्तन्मत दूषणकीर्तनम् 
नियन्त्रंशस्य भोक्तृत्वा भावे
ऽपीति । अयं भावः - यद्यप्येकमेव ब्रह्म जीवेशाचित्प्रभेदेन त्रिविधमिति
तत्र नियन्त्रंशः नभोक्ताः अथापि ब्रह्मणः भोक्तृभूतजीवात् अभिन्नत्वज्ञानमस्ति
वा नवा । अन्त्येऽसर्वज्ञत्व प्रसंगः । आद्ये जीवं स्वस्मादभिन्नं
भोक्तारं पश्यतः स्वस्य भोक्तृत्वमेव दृष्टं भवति इति भोक्तृत्व
प्रसंगोदुर्वारः इति । स्वमते दोषगन्धस्याप्यनवकाशः इत्याह - अस्माकं
त्विति ।। इति आत्माधिकरणम् ।
(2.3.4) ज्ञाधिकरणम्
<2.3.19>
तत्प्रसंगेनेति - जीवस्वरूपनिरूपणस्य कार्यता प्रकारविशोधनपरपादे
साक्षात्संगत्यभावेन प्रसंग संगतिरेवेति भावः । जीवस्य स्वभावान्यथाभावरूपकार्यत्वमभ्युगम्य
प्रतिज्ञाद्युपपादनं न संगच्छति । स्वरूपातिरकेण ज्ञानरूपधर्मानभ्युपगमात्
इत्याक्षेणेणास्योत्थितिरित्याक्षेप संगतिरप्यभिप्रेता । भाष्ये
प्रसंग संगति मात्र प्रदर्शनंतु वक्ष्यमाणाधिकरणचतुष्टय स्यापि
साधारणं तदिति प्रदर्शनायेति ध्येयम् । संशयमाह - किमिति। चिन्मात्रमिति
मात्रचा ज्ञातृत्वं व्यावृत्तम् । अयोगव्यवच्छेदार्थकमवधारणम् ।
तेन ज्ञानस्यात्मस्वरूपत्वायोगव्यवच्छेदः उक्तः
स्वरूपशब्दस्योत्तर विकल्पानुसारेणासाधारण धर्मपरत्वे चिन्मात्रमित्यत्र
चित्पदस्य भावप्रधान निर्देशत्व मभ्युपगम्य ज्ञानमात्रत्वमेव आत्मनः
स्वाभाविकधर्मः इत्पर्थो वक्तव्यः । पाषाणकल्पस्वरूपं=पाषाणतुल्यम् 
अचित्स्वभावम्= स्वाभाविकज्ञानरूपधर्मरहितम् । तर्हि कथं घटंजानामीत्यादिज्ञानाश्रयत्वप्रतीतिरित्यत्राह - आगन्तुकचैतन्यगुणकमितिज
ज्ञातृत्वमेवेति। ज्ञातृत्वं=स्वाभाविकाकारः ।तथाश्रुतेरिति ।यद्यपि
सुगतानां श्रुतिः न प्रमाणं अथापि प्रतिवादिरीत्या श्रुति प्रमाणोपन्यासःक
कर्तुरात्मनो विज्ञानमेवस्वरूपंश्रूयतइति लौकिकवैदिककर्मकर्तृत्वेन
श्रुतस्यात्मत्वावश्यकत्वात् तस्यच विज्ञानमिति शब्दोनोक्तत्वाच्चेति
अपरस्तु=कणादमतानुयायी ।सर्वदासर्वत्रोपलब्धिप्रसंगादिति। अयं भावः
यद्ययमात्मा ज्ञानस्वरूपः तर्हि तस्य नित्यत्वेन स्वयंप्रकाशत्वेनच
सर्वदा स्वरूपोपलब्धिः स्यात् । एवं यदि ज्ञातृत्वं स्वाभाविकम् 
तर्हि अस्य विभुत्वाभ्युपगमात् सर्वत्र घटादिविज्ञानोपलब्धिश्च
स्यात् इति ।करणानांच वैयर्थ्यादिति। स्वाभाविकज्ञान वत्वाभ्युपगमे
इन्द्रियसापेक्षत्वे तदसंभवात् इन्द्रियनिरपेक्षज्ञानवत्व मेवावश्यकमिति
तदर्थतया क्लृप्तेन्द्रियाणां वैयर्थ्यं दुष्परिहरमिति भावः ।सुषुप्तीति।
यद्यात्मनः ज्ञानस्वरूपत्वं तदा सुषुप्त्यादिषु स्वयंप्रकाशत्वेनात्मविषयक
ज्ञानोपलब्धिरावश्यकी
साचानुपलम्भनिरस्ता । ज्ञातृत्वस्य स्वाभाविकत्वेच ज्ञानस्य सामग्र्यनुविधायित्व
मुपलब्धिसिद्धं विरुध्येत । दर्शनानुसारेण ह्यर्थकल्पना । सामग्रीसत्वे
एव ज्ञानस्योत्पत्तिरपि प्रतीति सिद्धा । स्वाभाविकत्वे चोत्पत्तिमन्वं
व्याहतम् । अतः आगन्तुकचैतन्यवत्वमेवेति भावः ।नापि ज्ञातृत्वमिति।
स्वरूपमित्यनुषज्यते । तच्च स्वाभाविकमित्यर्थः अनुषक्तस्यान्यर्थकत्वं
न विरुद्धम् । यद्वा ज्ञानं स्वरूपमित्यत्रैव ज्ञानशब्दो भावप्रधाननिर्देशः 
नन्वात्मनः स्वाभाविकज्ञानत्वेपि न सर्वत्रोपलब्ध्यापादनं सुशकं
तस्याणुत्वाभ्युपगमादित्यत्राह - सर्वगतत्वंचेति
आत्मनो ह्यणुत्वे देशान्तरे तज्जीवभोग्यभूत वस्तुनः अदृष्टसंबन्धाधीनोत्पत्ति
र्नघटेत निराश्रयधर्मादेः तत्संबन्धानुपपत्तेः । विभुत्वेतु सर्वव्यापित्वेन
देशान्तरेप्यात्मनस्संबन्धात् आत्माश्रयादृष्टसंबन्धस्य सुवचत्वाच्च
तत्तद्भोग्यवस्तूत्पत्तेः सूपपादतेतिभावः । युक्त्यन्तरमाह - सर्वत्रकार्योपलब्धेरिति।
बुद्धिसुखाद्युपलब्धेरित्यर्थः । अयमाशयः देवदत्ता देः यत्र यत्र
देशे विद्यमानता तत्र तत्र सुखाद्युपलब्धिरनुभवसिद्धा । तत्र यद्यात्मनोऽणुत्वं
तदा देव दत्तशरीरादेरिवात्मनोपि तत्र तत्र सुखाद्युपलब्धिनिर्वाहाय
गमनं वक्तव्यं
ततश्चोभयोर्गतिः कल्पनीया । विभुत्वपक्षेतु आत्मनस्सर्वत्र सन्निधानात्
शरीरगमनमात्रमेवालमितिलाघवम् । अतः लाघवात् पूर्वोक्तयुक्तेश्च
विभुत्वकल्पनमेव वरमिति । नन्वात्मनः स्वाभाविकज्ञातृत्वाभ्युपगमे
सर्वत्रोपलब्धिप्रसंगरूपदूषणमयुक्तं आगन्तुकज्ञानवत्वाभ्युपगमेऽपि
आत्मनोविभुत्वेन तदूषणतादवस्थ्यात् । नच तस्य विभुत्वेपि देहाद्युपाधिविशिष्टत्वे
एव ज्ञानोत्पत्ति संभवः इति न सर्वत्रोपलब्धि प्रसंगइति शंक्यं,
देहाद्युपाधिविशिष्टत्वे एव स्वाभाविकज्ञानोपलब्ध्यभ्युपगमेनास्मन्मतेऽपि
दोषाप्रसक्तेरिति चेत् न । ज्ञानस्यागन्तुकत्वाभ्युपगन्तृमते उत्पत्यंगीकारात्
इन्द्रियादिसामग्रीसंपादनाय देवाद्युपाधेरपेक्षानियमसंभवे
़पि स्वाभाविकत्वाभ्युपगमे नित्यत्वेनेन्द्रियाद्यनपेक्षणात् तदर्थं
देहाद्यपेक्षायाः कल्पयितु मशक्यत्वादिति । अथ ज्ञानस्यागन्तुकत्वे
श्रुतिं प्रमाणयति - श्रुतिरपीति । अहमस्मीति आत्मानं नजानामीत्यर्थः 
अनेनात्मनो ज्ञानरूपत्वमपि निरस्तम् । इमानि भूतानि नजनामीत्यनेन
ज्ञानाभावः उक्तः । अनेन ज्ञानस्य स्वाभाविकत्वे सुषुप्तौ तदभाव
बोधकं विरुद्धमिति कादाचित्कत्व मावश्यकमिति सूचितम् । संज्ञा=ज्ञानमित्यर्थः 
सर्वसिद्धान्तेष्वपि मोक्षदशायां आत्मनः यत्स्वरूपत्वं तदेव प्रामाणिकम् 
श्रुतौच मोक्षदशायांः ज्ञानाभावः कण्ठत एवोक्तः अतः कथं तस्यस्वाभाविकत्वमिति
भावः
नन्वात्मनः न ज्ञानस्वरूपत्वं नापि ज्ञातृत्वस्वभावत्वं तर्हि कथं
ज्ञानस्वरूपमिति व्यपदेश इत्यत्राह - ज्ञानस्वरूपमिति । तदसाधारणगुणत्वेनेति 
ज्ञानस्य स्वाभाविकत्वानभ्युपगमेपि आत्मासाधारणगुणत्वं तु न परित्यक्तम् 
अतस्तदादाय तथा व्यपदेशः उपपद्यत इति भावः ।
सूत्रे अतइत्यनन्तरं वर्तमान एवकारः ज्ञ इत्यनन्तरं योज्यइत्याशयेन - ज्ञ
एवेतिभाषितम् । नात्माश्रुतेर्नित्यत्वाच्च ताभ्यः इति सूत्रात्
आत्मपदानुषंगइत्यभि प्रायेणायमात्मेत्युक्तम् । धीरो मनीषी ज्ञः
प्राज्ञः इति कोशानुसारेण ज्ञइत्यस्यार्थमाह - ज्ञातृत्वस्वरूपइति।
ज्ञातृत्वं स्वरूपं स्वाभाविकाकारः यस्येति विग्रहः । ज्ञातृस्वरूपइति
पाठे ज्ञातृ शब्दः भावप्रधाननिर्देशः । शंखः पाण्ड एवेत्यत्रेवात्रत्यः
एवकारः विशेषणसंगतत्वादयोगव्यवच्छेदार्थकः ।ततश्च पाण्डरत्वे शंखत्व
समानाधिकरणाभावा प्रतियोगित्ववत् ज्ञातृत्वे आत्मत्वसमानाधिकरणाभावाप्रतियोगित्वं
प्रतीयत इति आत्मनो ज्ञातृत्वाभावव्यावृत्तिरिति भावः
एवं सुगतकपिलाभिमतज्ञानस्वरूपात्मनः ज्ञातृत्वोक्त्या न केवलज्ञानस्वरूपमात्रत्वसिद्धिरिति
तन्मतव्यवच्छेद्यमाह - न ज्ञानमात्रमिति। आत्मा ज्ञ एवेत्युक्ते आत्मनि
ज्ञाना भावस्य कादाचित्कस्यापि व्यावृत्तेः आगन्तुक चैतन्यगुणकात्मांगीकतृ
नैयायिमतस्यापि खण्डनं भवतीत्यभिप्रेत्याह - नापि जडस्वरूप इति ।
न कदाचिदपि ज्ञानशून्यस्वरूपक इत्यर्थः । एवकारव्यावृत्तिमभिसंघाय
अत इत्यनेनापि योजयन्नाह - अत एवेति। नन्वतश्शब्दस्य श्रुतिपरामर्शित्वं
कथमित्यत्राह - नात्मेति। ननु पूर्वोदाहृता श्रुतिरन्या उदाहरिष्यगाणाच
श्रुतिरन्या, तत्कथं पूर्वप्रस्तुत श्रुति परामर्शिना अतश्शब्देन
वक्ष्यमाणश्रुतिपरामर्शः इति ? उच्यते, अत इत्येतच्छब्दस्य प्रकृतजातीयार्थपरामर्शित्वाभ्युपगमेनार्थवशादपेक्षित
श्रुतिवाक्य विशेषोपस्थापकत्वसंभवेन दोषाप्रसक्तिरिति
वस्तुतः अतश्शब्देन श्रुति सामान्यं परामृश्यते । तदेव च स्वजन्यबोधीयात्मत्वसमानाधिकरणाभावाप्रतियोगि
ज्ञातृत्वज्ञानत्वान्यतरनिष्ट प्रकरतानि रूपितविशेष्यता संबन्धेन
हेतुरिति न काचिदनुपपत्तिः । पूर्वत्रापि संबन्धान्तेरेण श्रुतिपदोपस्थापित
श्रुति सामान्यमेव हेतुरिति ध्येयम् ।। एवकारघटितश्रुतेरेवात्मत्वसमानाधिकरणा
भावाप्रतियोगिज्ञातृत्व ज्ञानत्वबोधकत्वेन एवकाराघटित श्रुत्युपादानं
कथं संगच्छते इति न वाच्यं, सर्वं वाक्यं सावधारणमिति न्यायेन तेषामप्यवधारणगर्भत्वात्म
मुक्तामुक्तात्मस्वरूपकथनइति । मुक्तावस्थायाममुक्तावस्थायां चोभयत्रापि
ज्ञातृत्वज्ञानत्वयोर्बोधनात् तदेव स्वाभाविकमित्यभ्युपगन्तव्यमिति
भावः
उदाहृतश्रुतीनां यथासंभवं मुक्तामुक्तात्मस्वरूपपरत्वमनुसन्धेयम् 
अन्तर्ज्योतिः =स्वयं प्रकाशः ।जानात्येवायं पुरुषइति। "विशेषणविशेष्याभ्यां
क्रियवा च समन्वितः । अयोगं योग मपरैरत्यन्तायोग मेव च । व्यवच्छिनन्ति
धर्मस्य निपातो व्यतिरेकतः" इति विवक्षावशात् जानात्येवेत्यत्रैवकारस्य
धर्मवाचकपदान्वयेतु त्रिविधावधारणमपि वक्तुंशक्यम् । धर्मिवाचकपदेनान्वयेतु
अन्ययोगव्यवच्छेदमात्रमेव । परंत्वत्र नविज्ञातुर्वि ज्ञातेर्विपरिलोपोविद्यते
श्रुति श्रुत्यन्तरानुगुण्यात् ज्ञातृत्वायोगव्यवच्छेद एव धर्मिवाचकपदान्वयेन
प्रधानतया विवक्ष्यते
आत्मनो ज्ञानरूपत्वसिद्धिस्तु, श्रुत्यन्तरेणेति ध्येयम् । विज्ञानात्मेत्यनेन
ज्ञानस्वरूपत्वम् । द्रष्टेत्यादिना विशेषतः बोद्धेति सामान्यतश्च
ज्ञानवत्त्वोक्तेः ।
<2.3.20>
उत्तरसूत्रमवतारयति - यत्तूक्तमिति। स्वाभाविकज्ञातृत्वाभ्युपगमात्
सर्वदोपलब्धिप्रसंगः सर्वगतत्वेन सर्वत्रोपलब्धिप्रसंग इत्यर्थः 
स्वाभाविकज्ञातृत्वबोधक श्रूतीनामर्थ विरोधेन आदित्यो यूप इत्यादाविव
न तादृशार्थ बोधनेतात्पर्यमिति भावः । स्वाभाविक ज्ञातृत्वाभ्युपगन्तुः
विभुत्वांगीकारे एवदोषप्रसरः तदेव नाभ्युपेयते, श्रुत्यर्थापत्ति
बलेनाणुत्वस्यैवैष्टव्यत्वादित्याशयेनाह - तत्रोच्यतइति। प्रद्योतेन=भगवताग
गतिरपीति। उत्क्रान्त्यनन्तर भाविगतिरपीत्यर्थः ।तस्माल्लोकादिति।
"प्राप्यान्तं कर्मणस्तस्य यत्किंचेहकरोत्ययमिति पूर्वार्धम्
ततः किमित्यत्राह - विभुत्वे हीति। उक्तश्रुत्युपपत्तिः भवतामपि
कथंचित् कार्या । विभुत्वे तु सर्वात्मना भवतामपि न संभवतीति हिशब्दाभिप्रायः 
ननु देशान्तरे भोग्यवस्तुत्पत्तिनिर्वाहाय विभुत्वमवश्यमेष्टन्यमिति
वाच्यं अदृष्टस्येश्वरीयफलदित्सारूपत्वेन दूर देशेऽपि उत्पत्तिनिर्वाहादिति 
नन्वात्मनोऽणुत्वं शरीरस्येव गमनं चेत्यु भयंकल्पनीयमिति भवतो
गौरवमिति चेन्न, गमनस्य श्रुतिसिद्धत्वेन कल्प्यत्वासंभवात्, विभुत्वकल्पनस्येवाणुत्वकल्पनस्य
श्रुतिविरुद्धत्वाभावेनातिवैषम्यात् । वस्तुतः अणुत्वविषयेपि श्रुतिसिद्धत्वस्यवक्ष्यमाणतया
नास्मन्मते कस्याश्चिदपि कल्पनायाः प्रसक्तिरिति न भवतामिव कल्पनाप्रयुक्त
गौरवस्यावकाशः इति ।।
<2.3.21>
अवधारण इति । स्वात्मनैवेत्यत्र तात्पर्यमिति भावः । स्थितस्यापि = विभुत्वेन
स्थितस्यापीत्यर्थः । कथंचिदित्यनेन तथा निर्वाहस्यास्वरसत्वं सूचितम् ।
अपसर्पणरूपोत्क्रमणस्याणुत्वे एव संभवात् । विभुत्वाभ्युपगन्तुः
उत्क्रान्तेः शरीरवियोगरूपत्वाभ्युपगमावश्यकत्वात् ।स्वात्मनैव
संपाद्यइति। उत्क्रान्तेः मरणाख्यशरीरवियोग रूपत्वाभ्युपगमेन विभूभूतात्मनश्चलनाभावेऽपि
शरीरे सतः कर्मक्षयेन देहस्वामित्वनिवृत्त्योपपत्ति संभवेऽपिगत्यागत्योःचलनरूपयोः
अन्यथोपपत्त्यसंभवेनात्मनैव संपाद्यत्वात् । विभुत्वेचतदसंभवादणुत्व
मावश्यकमिति भावः ।।
<2.3.22>
स वा एष महानजः इत्यस्य जीवविषयकत्वदार्ढ्यार्थं योऽयं मित्याद्युक्तम्
पूर्वसूत्रेऽणुत्वस्थापनात् तच्छब्दः अणुत्वपरामर्शीत्याशयेन
"अतच्छ्रुतेरित्यस्य महत्व श्रुतेरित्यर्थः उक्तः । जीवस्य प्रस्तुतत्वात्
इतरशब्दस्य अधिकारात्=प्रस्तुतत्वात् प्राज्ञपरत्वमुक्तम् । उपक्रमविरोधं
परिहरति - यद्यपीति। सवा एषः इत्यस्याव्यवहितपूर्वं परमात्मनः प्रस्तावेन
जीवप्रकरणस्य विच्छिन्नत्वाद् तत्रापि स एव प्रत्यभिज्ञाप्य इति
महत्वश्रुतिस्तद्विषयिणीति भावः । यस्य - जीवस्य । अनुवित्तः = उपास्यः
विद ज्ञाने इति धातुः । यद्वा प्राप्य इत्यर्थः ।
विदिर्लाभे इति धातुः । प्रतिबुद्धः = प्राज्ञः । ननु बुद्धेरात्मा
महान्परः इत्यस्य कथमुपपत्तिः । महच्छब्देन विभुत्वबोधनादिति चेन्न 
तस्यपूजावाचित्वेन प्राधान्यपरत्वात् । अन्यथा श्रुत्यर्थापत्तिविरोधापत्तेः 
अणुत्वकण्ठोक्तेर्वक्ष्यमाणत्वेन तद्विरोधापत्तेश्च ।।
<2.3.23>
उन्मानबलात् अणुत्वसिद्धौ अत्रान्यथानयनमप्रयोजकमित्यभिप्रायेणोन्मानं
विवृणोति - सूत्रस्थस्वशब्दस्य प्रस्तुताणुत्वाक्षेपकशब्दभ्रमनिवृत्यै
साक्षादणुत्वबोधकशब्दस्यैव श्रुतिषु दृश्यमानत्वेन तदनुक्तिप्रयुक्त
न्यूनतापरिह्रत्यै च - साक्षादणुशब्दपरतया व्याख्यानं कृतम् । यस्मिन् =
जीवात्मनि । अत्र पंचवृत्तिप्राणाश्रयस्य जीवस्याणुशब्देन व्यपदेशात्
अणुत्वमिति भावः । नन्वत्र, "एषोऽणुरात्मेति परमात्मन एवेन्द्रियजन्यज्ञानाविषयत्वात्मकत्वरूपं
दुर्दशत्वरूपमणुत्वं प्रतिपाद्यते चेतसा वेदितव्य इति विशुद्धमनोग्राह्यत्वलिंगादिति
चेन्न, यस्मिन् प्राण इति यच्छब्दयोगेन एतच्छब्दस्य वक्ष्यमाणजीव
परामर्शित्वावश्यकत्वात्
नच तत्रापि परमात्मैव प्रतिपाद्यते । "यस्मिन् द्यौः पृथिवी चान्तरिक्षमोतं
मनः प्राणैश्च सर्वैरित्या"दाविव प्राणाधारत्वस्य परमात्मन्यपि
संभवादिति वाच्यम् । यस्मिन् द्यौरित्यादेरिवास्य वाक्यस्य सर्वाधारताप्रतिपादनपरत्वाभावात् 
जीवासाधारणप्राणचित्तेन्द्रियाधारत्वमात्रं हितत्र प्रतिपाद्यते 
अतोजीवपरत्वमेव युक्तम् । परमात्मपरत्वे प्राणानां पञ्चधा सन्निवेशकथनमप्यनुपयुक्तम् 
ननु कथं विशुद्ध मनोग्राह्यत्व रूपवेदितत्वोक्तिः?नियन्तृनियाम्यवैलक्षण्यज्ञानस्यामृतत्वसाधनत्वाभिप्रायेण
तथोक्तेः । उदिप्युपसर्गमभिप्रेत्याह - उघ्दृत्येति
ननु प्रतिघातानर्हत्वरूपसूक्ष्मत्वमेवोक्तमिति किं तस्यात्, यद्वा
महतोप्यात्मनः फलविशेषार्थम् । अणुत्वे न वेदित व्यत्वमिति किं
न स्यादित्यत्र उन्मानबलात् अणुत्वसिद्धौ अत्रान्यथानयनमप्रयोकमित्यभिप्रायेणोन्मानं
विवृतम् ।। श्रूयते=प्रदर्श्यत इत्यर्थः । अनेन उद्धरण प्रदर्शनयोर्वेदकर्तृकत्वात्समानकर्तृकत्वोपपत्तिः 
वाला = धान्यविशेषः । भागः = भागसदृशः । आरा = चर्मप्रभेदक सूची ।।
<2.3.24>
उत्तरसूत्रमवतारयति - अथ स्यादिति । वेदना = दुःखानुभवः । इदं सुखानुभवस्याप्युपलक्षणम्न
नोपपद्यत इति । जीवस्याणुत्वे अणुभूतस्य तस्य शरीरैकदेशे एव स्थित्यावश्यकतया
शरीरे सर्वावयवावच्छेदेनानु भवसिद्धस्य सुखदुःखादिप्रति सन्धानस्योपपत्तिः
विभुत्वमन्तरा अनुपपन्नेति भावः । इदं चैकस्य जीवस्यानेकशरीरावच्छेदेन
सुख दुःखादिप्रतिसन्धानानुपपत्तेरप्युपलक्षणम् । गुणाद्वाऽऽलोकवदित्युत्तरसूत्रे
कल्पान्तरसूचकवाशब्दश्रवणादस्य सूत्रस्य मतान्तरेण परिहार परत्वमित्याह - तत्र
मन्तान्तरेणेति। ओदनामनुभवतीति आदेनपाकं पचतीनिवदौपचारिकः प्रयोगः
यद्वाऽत्र वेदनाशब्दः दुःखपरः न तु तदनुभवपरः ।।
<2.3.25>
वैशेष्यं = विशेषः । अवस्थितेः वैशेष्यं च देशविशेषावच्छिन्नस्थितिरेवेत्याशयेनाह - देहदेशविशेषावस्थिति
विशेषादिति।अत्र विशेषपदं स्पष्टार्थम् । तथाभावः=सकलदेहव्याप्याह्लादजनकत्वभावः
न केवलं कार्यकरत्वमात्रेणात्मनो देशविशेषे स्थितिरभ्युपगम्यते,
श्रुत्या तथास्थिति बोधना दपीत्याशयेनाह - हृदयदेशे इति।तत्रैकशतं
नाडीनामित्यधिकोपादानं आत्मनः हृदयस्थदेशविशेषमात्रसत्वेपि नाडीद्वारा
सकल शरीरव्यापिकार्यकारत्वमुपपद्यते इति बोधनार्थम् । यद्यपि चन्दनस्य
हृन्नासिकाश्रोत्राद्यनेकमर्मप्रदेशस्थत्वेपि कार्यकरत्वमनुभवसिद्धमिति
आत्मन इव न देशविशेषापेक्षासंभवः इति अवस्थितिवैशेष्यादिति शंकनम् मन्दम् ।
अथापि आत्मनो हृन्मात्र देशविशेषापेक्षाऽस्तीति बोधनार्थं तथा
शंकनमात्रमित्याह - आत्मन इति। वस्तुतः चन्दनस्य मर्म प्रदेशापेक्षाऽस्येव,
तत्र मर्मप्रदेशाः अनेके आत्मनितु हृदयमात्रम् मर्मप्रदेशः इति
विशेषः । अतः मर्म प्रदेशापे क्षत्वमुभयत्र समानमिति च बोध्यम् ।।
<2.3.26>
स्वमतेनेति । एकदेशस्थितस्यात्मनोऽणुभूतस्य नाडीद्वारा शरीर सर्वावयवाच्छेदेन
कार्य करत्व संभवेऽपि सौभरि प्रभृतीनीमिवानेक देहावयवेषु नाडीद्वारा
संबन्धासंभवात् देशविशेष स्थित्या कार्यकरत्वमनुपपन्नमिति । पूर्वस्मिन्मतेऽस्वारस्यमिति
स्वमतेन परिहारान्तरमुच्यते इति भावः । वस्तुतस्तु चन्दनदृष्टान्तोऽनुपपन्नः,
अणुभूतस्यावय वैकदेशस्थितस्यात्मनः सकलदेहावच्छेदेने सुख दुःखानुभवयत्वं
कथं? इति चोद्ये क्रियमाणे एकदेशस्थितस्य हरिचन्दनादेः यथा सकलदेहव्यापि
सुख जनकत्वं तथा इति समाधिः कथं संगच्छेत । वस्तुनः सकलदेहव्यापि
सुखादिजनकत्वं कथं कण्टकादेः तत्तद्देशावच्छेदनैव दुःखादिजनकत्वात्
इति चोद्ये सति हि हरि चन्दनस्य तथात्वमनुभवसिद्धं इति वक्तुं शक्यते 
आत्मनः अन्यत्र सन्निधानाभावात् अन्यदेशावच्छेदेन कथं सुखाद्य
श्रयत्वम् इति हि चोद्यते कण्टकादिष्विव हरिचन्दनेपि विशेष देशस्थिते
एकदेशस्थि तस्यात्मनः कथं सकल देहव्यापि तज्जन्य सुखानुभवाश्रयत्वं
आत्मनः अन्यत्रासन्निधानात् इति शंकायाः तावतापि परिहाराभावात्
इति बोध्यम् ।व्याप्य वर्तत इति। एकदेशस्थितस्यापि दीपस्य स्वप्रभया
देशान्तरव्याप्तिवत् अणोः हृदय देशस्थस्यापि जीवस्य स्वगुण भूतज्ञानेन
सर्वस्वदेहावयवेषु व्याप्तिसंभवात् सर्वावयवावच्छेदेन सुखदुःखाद्युपलब्धौ
न काचिदनुपपत्तिरिति भावः ।
उक्तयुक्त्यैवैकस्मिन् देहे स्थितस्यापि बहुषु देहाववच्छेदेनापि
तदीयधर्मभूतज्ञानस्य विलक्षणयोगमाहात्म्यात् व्याप्तिसंभवेन सर्वदेहाववच्छेदेनापि
कार्यकरत्वमप्युक्तमिति चाभिप्रायः । नन्वात्मापृथक्सिद्धस्य ज्ञानस्य
कथं देशान्तर वृत्तित्व संभव इत्यत्र प्रभादृष्टान्तेन पूर्वं स्थापितत्वं
स्मारयति - ज्ञातुरित्यादिना।। ननु आत्मधर्मभूतज्ञान व्याप्ति संयोगद्वारा
एकस्य बहोर्वा शरीरस्य धारणेनाणुत्वेपि आत्मनः कार्यकरत्वोपपादनेऽपि
सुषुप्ति दशायां धर्म भूतज्ञाने प्रसरणाभावेन शरीर धारणा नुपपत्तिरित्रि
कथमात्मनः ज्ञानद्वारा शरीरधारकत्वं
अतो विभुत्वमेव स्वीकार्यम् । अत एव "अस्य सोम्य महतो वृक्षस्य
यदेकां शाखां जीवो जहाति अथ सा शुष्यतीति श्रुतौ जीवस्य संकोचविकासोक्तिः
अतः कथमणुत्व संभवः इति चेत् न सुषुप्तिदशायां धर्मभूतज्ञान प्रसरणाभावेन
विषयतारूपविजातीय संयोगस्य ज्ञानेऽनंगीकारेपि धर्मभूतज्ञानसंयोगस्य
शरीरेऽभ्युपगमात् ज्ञानस्यात्मस्वाभायिकधर्मत्वेन सर्वदा विद्यमानत्वेन
तत्संयोगस्य शरीरेपि सर्वदा संयोगावश्यकत्वात् । नहि मनुष्यसंचरणरहितापवरके
आरोपितदीप प्रभायाः घटादिविषयाप्रकाशकत्वेपि तस्या देशान्तरव्यापित्वं
नास्तीति वक्तुं शक्यं
अतः तमोगुणाभिभवेन निद्रादिदोषदशायां विषया प्रकाशेऽपि न शरीरे
ज्ञानसंयोगानु पपत्तिरिति तदानीमपि तत्संयोगेन धारणं युक्तमेवेति 
अस्य सोम्य महतो वृक्षस्येत्यादि श्रुतिरपि धर्मभूतज्ञानसंकोचविकासयोरेव
शरीरशोषणाशोषणप्रयोजकत्वमेवावगमयति । शरीरादौ भोगावच्छेदकता प्रयोजकादृष्टनाशाधीन
धर्मभूतज्ञान विभागानु कूलव्यापारस्यैव जहात्यर्थत्वावश्यकत्वात् 
अन्यथाऽणुत्वाक्षेपकतद्वाचकश्रुतीनां सर्वात्मना विलोप प्रसंगात् 
तदुक्तं - मैवं शाखासु भोगायतनियतिकरोपाधिनाशात्प्रहाणं
क्षेत्रादिन्यायतोऽसावभिमतिविरहात् स्यादधीतो जहातिरिति ।
स्वाश्रयादन्मत्र वृत्तिः मणि प्रभावदिति । नन्वेकस्मिन् देहरूपावयविनि
धर्म भूतज्ञानस्य वृत्तिः युक्ता, सौभर्यादीनां अनेकशरीरे वृत्तिस्तस्य
कथम्, विच्छेदात् न हि मणिप्रभापि अन्यत्र वर्तमाना विच्छिद्य विच्छिद्य
वर्तते इति चेदुच्यते, प्रभायाः स्वाश्रयादन्यत्र वृत्तिः अनुभवसिद्धा,
तथा धर्मज्ञानस्यापि इत्यत्रैव प्रभादृष्टान्तोपादानम् । मणिप्रभायाः
जडाश्रितत्वदर्शनेन ज्ञानस्यापि जडाश्रितत्वमेवेति न हि कश्चिन्मन्येत 
विच्छेदेपि धर्मभूत ज्ञानस्य प्रसरणं युज्यते योगमहिम्ना । योगी
हि स्वयोगशक्त्या अनेकदेहं परिगृह्णाति, तत्र तत्र देहे अहमात्मा
भवामि इति संकल्प्य सर्व शरीरमधितिष्टति, दूरस्थः एव हि कश्चिद्विलक्षणः
पुरुषः योगशक्त्या ज्ञानद्वारेण (संकल्प्य वस्त्वन्तरं चालयति
इति दृष्टं अतः परमात्मानुग्रहरूप सुकृतविशेषात् सिद्धं समीहितं
भवतीत्याशयः रत्नविशेषे प्रभापि विच्छिद्य स्वाश्रयादन्यत्र प्रसरतीत्यपि दृष्टम् ।।
<2.3.27>
ननूक्तमिति । अयं भावः - यद्यपि उक्ताभिः श्रुतिभिः आत्मनः ज्ञानस्वरूपत्वं
ज्ञातृत्वं चोक्तमेव । अथापि न ज्ञातृत्वबोधने श्रुतेः तस्याः तात्पर्यम्
ज्ञानस्यात्मस्वरूपत्वेन तद्व्यतिरिक्तगुणत्वासंभवात् । नह्येकमेव
धर्मिस्वरूपं तद्गत गुणकं च भवितु मर्हतीति । । नहिवयं स्वरूपभूतमेव
ज्ञानं तद्गतगुण भूतमिच्छामः येनेय माशंका स्यात् । परं तु स्वरूपभूतं
ज्ञानमन्यत् । गुणभूतं च ज्ञानमन्यत् ज्ञानस्वरूपस्यैवात्मनः ज्ञानस्य
च जानामीति धर्मिधर्मतया प्रतीतेः इत्याशयेनोत्तरमाह - यथेति ।।
<2.3.28>
स्वशब्देनैवेति । न विज्ञातुरिति श्रुतौ विज्ञाति शब्दोक्तस्य ज्ञानस्य
विज्ञातृशब्द निर्दिष्टादात्मनः षष्ठ्या व्यतिरेकनिर्देशाच्च व्यतिरेक
इत्यर्थः । पूर्वसूत्रे जानामीति विशिष्टवाचिशब्देनैव विशेषणविशेष्योर्व्यतिरेकः
उक्तः । अत्र तु विशेषणविशेष्योः पृथग्वाचक शब्देनेति वैषम्यम् ।।
<2.3.29>
ननु धर्म्यपेक्षया ज्ञानस्य धर्मत्वेन व्यतिरेक्तत्वे कथं विज्ञान
शब्देन श्रुत्यादिषु धर्मिणो व्यपदेशः । इति सौगतादिमतनिराकरणपरमुत्तर
सूत्रं योजयति - यत्तूक्तमिति । विज्ञानगुणसारत्वादिति । तच्छब्दः प्रस्तुतविज्ञानपरामर्शीति
भावः । सारभूतो गुणः=प्रधानभूतः । प्राधान्यं च यावदात्मभावित्व
रूपम् । प्राज्ञवदित्येत द्विवृणोति - यथा प्राज्ञस्येति। ननु प्राज्ञस्य
ज्ञानानन्दगुणकत्वं आनन्दस्य सारभूतत्वं च प्रमाणसिद्धं चेत् सारभूतानन्दगुणवाचि
शब्देन प्राज्ञव्यपदेशो युक्तः तदेव कथमित्यत्राह - प्राज्ञस्यह्यानन्द
इति। ब्रह्मणः आनन्दः इति निर्देशेनानन्दस्य तद्गुणत्यं सिद्धं
ब्रह्मणः आनन्दं विद्वान् नबिभेति कुतश्चनेति गुणभूतानन्दविज्ञानस्य
भयनिवृत्ति हेतुत्वेनोक्तं सारतमत्वमिति भावः । अथ सूत्रे ज्ञानवदर्थक
प्राज्ञशब्दनिर्देशपर्यालोचनया दार्ष्टान्तिकस्य ज्ञानांशे एव दृष्टान्तानुगुणत्व
संपादनायच प्राज्ञवदित्येतदन्यथा व्याचष्टे यथावेति । अथ ज्ञानस्य
गुणत्वं सारभूतत्वंच व्यञ्जयितुमाह - सह ब्रह्मणेति। स्वरूपनिरूपक
धर्मत्वादपि आनन्द ज्ञानयोः गुणयो=सारतमत्वमिति भावः ।।
<2.3.30>
अथोक्तमेवार्थं प्रयोजनविशेषाभिव्यक्यै उक्तेनैव हेतुना प्रकारान्तरेणोपपादकस्य
यावदात्मभावित्वादिति सूत्रस्यार्थमाह - विज्ञानस्येति। न दोषः= न
लाक्षणिकत्वादिदोषावहः इत्यर्थः । अनेन गुणवाचिशब्देन गुण्यभिधानस्य
न लाक्षणिकत्वमित्येतद्दर्शितं भवति । तद्दर्शनादित्येत द्व्याचष्टे - तथा
च खण्डादय इति। अथ गोत्वादीनां यावदात्मभावित्वाभिव्यक्त्यै जीवगताणुत्वादीनामपि
यावदात्मभवित्वेन तेन तद्व्यपदेशस्य मुख्यत्व भ्रमनिवृत्त्यै च
स्वरूपनिरूपणधर्मत्वादित्युक्तम् । अनेन सूत्रस्थात्मशब्दः स्वरूपपरतया
व्याख्यातः । यदा यदा धर्मिस्वरूपस्य प्रतीतिः तदा तदा यद्धर्म
प्रतीतिः तेषां स्वरूपप्रतीति विषयत्वस्यानुभाविकत्वात् धर्मिस्वरूपविषयकत्वव्यापक
प्रतीतिविषय धर्मत्वरूपं स्वरूपनिरूपकधर्मत्वमिति भावः
ज्ञानस्य स्वरूपनिरूपक धर्मत्वोपपादनेन स्वाभाविकत्वं सिद्धं गोत्वादीनामिव 
एतेनागन्तुक चैतन्यवादिमतदूषणमप्यर्थात् सिध्यति ।। तद्गुणसारत्वादिति
यावदात्मभावित्वादिति चोक्तस्यैकहेतुत्वेन हेत्वन्तरत्वाभावेन सूत्रस्थ
समुच्चयार्थकचशब्दस्यान्यथोपपत्तिमाह - चकारादिति। नहि वयं धर्मिस्वरूपस्यात्मनः
ज्ञानस्वरूपत्वं नाभ्युपगच्छामः ।ज्ञानपद प्रवृत्तिनिमित्तस्वप्रकाशत्वस्य
धर्म धर्मिसाधारण्यात् श्रुतिसिद्धत्वाच्च । अतो न विज्ञानशब्देन
धर्मिव्यपदेशः दोषावहः इति भावः ।।
<2.3.31>
तत्राहेति । ज्ञानस्य स्वरूपानुबन्धित्वानभ्युपगन्तृनैयायिकमत खण्डनपरमुत्तर
सूत्रमिति भावः । सुषुप्यादिष्वित्यत्रादि शब्देन मूर्च्छादिपरिग्रहः 
जागर्यादिष्वित्यत्रादि शब्देन स्वप्नपरिग्रहः । सूत्रस्थपुंस्त्वादिशब्दः
तदसादाधाराण धातुतात्पर्यकः इत्याशयेनोक्तं - पुंस्त्वाद्यसाधारणस्यधातोरिति।
आदिपदं स्त्रीत्वपरम् । ननु पुंसः बाल्यावस्थायां न तादृशघातुमयत्व
मिष्यत इत्यत्राह - सप्तघातुमयत्वमिति। पुंस युवत्वदशासंबन्धे स्थितस्यैव
धोतोरूपलब्धिवत् स्थितस्यैव ज्ञानस्य विषयसंबन्धे सत्युपलब्धिरिति
घातूपलब्धेः युवत्वसंबन्धसापेक्षत्ववत् ज्ञानोपलब्धेरपि विषयसंबन्धसापेक्षत्वमिति
भावः
ननु स्वयं प्रकाशभूत धर्मज्ञानोपलब्धेः विषयसंबन्धसापेक्षत्वे स्वयंप्रकाशाहमर्थस्यपि
तथात्वमेवस्यादिप्यत्राह - सुषुप्त्यादिष्विति। एतेनात्मनः ज्ञानरूपत्वं
न संभवति । तथात्वेतस्य स्वयंप्रकाशत्वेन सुषुप्त्यादिष्वनुपलब्धेर्हेत्वभावादिति
नैयायिक दूषणमप्यपास्तम् ।जागर्यादावुपलभ्यतइति ।अनेन विषयसंबन्धार्हत्वं
प्रकाशार्हत्वं च सुषुप्त्यादिष्वप्यस्तीति न स्वयं प्रकाशत्वहानिरिति
सूचितम् । उत्तरसूत्रवक्ष्यमाण दूषणस्य स्वमतेऽलग्नत्वायाह - सचायमिति 
अथ परेण मुक्तौ ज्ञानाभाव बोधनपरतयोदाहृतां श्रुतिं सप्रमाणमन्यथयति - न
प्रेत्येति । तन्मुक्तस्य न विद्यत इति । देहात्माभिनभ्रमो मुक्तस्य नास्तीति
पर्यवसितमिति भावः । अन्यथा श्रुत्यन्तरविरोध इत्याह - न पश्य इत्यादि ।।
<2.3.32>
ज्ञानात्मवाद इति । आत्मनो ज्ञानस्वरूपत्वं विभुत्वं च यद्यभ्युपेयते
तदा वक्ष्यमाणदूषणस्य न कथंचिदपि परिहारः । अस्माभिस्तु ज्ञानरूपत्वाभ्युपगमेऽप्यणुत्व
स्वीकारान्न दोष प्रसरः । अतः ज्ञानस्वरूपत्वाभ्युपगमे विभुत्वं वा
परित्याज्यं विभुत्वाभ्युपगमे ज्ञानस्वरूपत्वं वा परित्यज्यमिति
नोभयमपि स्वीकर्तुं शक्यमिति भावः । अनेन कापिलमते इदं दूषणमुक्तं
भवति । सूत्रार्थमाह - अन्यथेत्यादिना। अथ त्रिप्रकारेण दूषयितुं
शिरस्त्रयात्मक विकल्पं प्रदर्शयन् नित्योपलब्ध्यादिकमुपपादयति - एतदुक्तमिति।
ज्ञानस्वरूपस्यात्मनः देहे उपलब्धिः अन्यत्रानुपलब्धिश्चानुभवसिद्धा
तत्रात्मनस्सर्वगतत्वे देहे इव सर्वत्राप्युपलब्धिप्रसंगो दुष्परिहरः 
यद्यस्यात्मनोऽनुपलब्धिस्वभावत्वं तर्हि देहेऽप्यह मित्युपलम्भो
नस्यात् । यदि चोपलब्ध्यनुपलब्ध्युभयस्वाभावत्वं तर्हि सर्वत्र
युगपदेव उपलब्ध्यनुपलब्धिप्रसंगः इति प्रघट्टार्थः । अणुत्ववाद्यस्मन्मते
तु नोक्त दूषण प्रसरः इत्याह - अस्माकमिति। नन्वात्मनः ज्ञानस्वरूपत्वे
विभुत्वेपि नोक्तदूषणस्यावकाशः आत्मनः उपलब्ध्यनुपलब्ध्युभय - स्वभावत्वाभ्युपगमात्
उपलब्धेश्चकरणाधीनत्वात् देहे करणादिसंपत्त्या अहमित्युपलब्धिः
अन्यत्र तदसंपत्त्या नाहमित्युपलम्भः इति निर्वाहसंभवादित्यत्रोक्तदूषणं
संकोचेनोपपादयति - करणायत्तेति
यथाकस्यचिदात्मनः देवदत्तशरीरे अहमित्युपलम्भः तथैव तस्यैवात्मनः
सामान्यतः अन्यत्रोपलम्भापादनासंभवेऽपि यज्ञदत्तशरीरे तथोपलम्भस्स्या
दित्यात्पादने तद्वारणं न संभवति । यज्ञदत्त शरीरेपि करणादिसत्वात् 
नच तच्छरीरस्थ करणानां नैतदात्मसंबन्धः इति कतुं शक्यम् । आत्मनो
विभुत्वाभ्युपगमात् । न च तच्छरीस्थकरणानामेतदात्मसंबन्धेपितत्तदुपलब्धिहेतु।दृष्टाधीनविलक्षण
संयोगो नास्तीति वाच्यम् । अदृष्टस्यापि सर्वात्म संबन्धेन तेनतन्नियमासंभवात् 
अदृष्टहेतुभूततत्तत्कर्मानुष्ठान हेतुभूत शरीर संबन्धो हि सर्वात्मसाधारणः
कथं अदृष्टस्यनियमः ।तेन च कथं तरां करणसंयोगनियमः । अतः उक्तदूषणमनपोद्यमेव
भवताम् । इदं च दूषणं आत्मनः जडत्वमभ्युपगम्य विभुत्वं स्वीकुर्वतां
नैयायिकानामपि समानम् ।। इति ज्ञाधिकरणम् ।
(2.3.5) कर्त्रधिकरणम् ।
<2.3.33>
ज्ञातृत्वस्य कर्तृत्वोपयुक्तत्वात् तन्निरूपणानन्तरं कर्तृत्वं
निरूप्यत इति संगतिः । यद्वा आत्मनो ज्ञातृत्वं न संभवति कर्तृत्वस्याध्यस्तत्वेन
तद्विशेषज्ञातृत्वस्याप्यध्यस्तत्वावश्यकत्वादित्याक्षेपेण संगतिःअ
अकर्तैवात्मेति। निर्विकारस्यात्मनः कृतिरूपविकारवत्वासंभवादिति
भावः । किं बहुना श्रुतावेवात्मनः अकर्तृत्वमुक्तमित्याह - आत्मन
इति । च शब्दः हेत्वन्तरसमुच्चायकः । हन्ता चेदित्यस्य जीवविषयकत्व
संप्रतिपत्त्यै जीवस्येत्यादिकमुक्तम् । श्रुतौ हन्तुमित्येतत्
जन्तुं सेतुमितिवत् द्वितीयान्तम् । औणादिकतुमुन्प्रत्ययान्तत्वात्
हन्तारमित्यर्थः । "य एनं वेत्तिहन्तारं यश्चैनं मन्यते हत"मिति
गीतावचनैककण्ठ्यात् । ततश्चायमर्थः - हन्ता=हननकर्तृत्वाभिमानवान्
आत्मानम्हन्तुं=हन्तारं मन्यते चेत् हतः=हननकर्मत्वाभिमानवात् आत्मानम्
हतं हननकर्मभूतं मन्यतेचेत् तावुभौ न विजानीतः ।अयमात्मा नहन्ति=नहननकर्ता
भवति । नहन्यते = न हननक्रियायां कर्मभूत इति । पर्यवसितमर्थमाह - हन्तारमिति।आत्मनः
हननकर्तृत्वादि ज्ञाने आत्मज्ञानमेव तस्य नास्ति । कर्तृत्ववत्
कर्तृत्वमपि निषिद्धं इति भावः । सर्वशः=सर्वाणि ।प्रकृतेः गुणैरिति
राहोश्शिर इति वन्निर्देशः
तन्मते तेषां प्रकृतिधर्मत्वा नभ्युपगमात् । अत्र प्रकृतिरेव कर्त्री
पुरुषस्याहं कर्तेति प्रतीतिः भ्रान्तिरूपेति स्पष्टमुक्तमिति पूर्वपक्षिहृदयम् 
अत्रोपबृंहणस्पे गीतावचने कर्तृत्वसामान्यनिषेधात् श्रुत्युक्तहनन
कर्तृत्वनिषेधः उपलक्षणभूतस्सन् सर्वक्रियायामपि कर्तृत्वनिषेधं
सूचयतीति तात्पर्यम् । पूर्वपक्षमुपसंहरति - अत इति। अत्र विकल्पे
सिद्धान्तिपक्षः प्रथममुक्तः । ज्ञातृत्वस्थापनानन्तरं तद्विशेषकर्तृत्वमस्ति
वा नवेत्येव शंकासंभवः । नतु अकर्तृत्वमस्तिवानवेति ।। सत्वरजस्तमोमयी
प्रकृतिः तत्परिणामभूतदेहेन्द्रियादिगतमेव कर्तृत्वं
देहः खलु करोति व्यापारम् । इन्द्रियाणि खलु पदार्थं विषयीकुर्वन्ति 
यद्वा प्रकृति परिमाणभूतबुध्यात्मकाहंकाररूपमहत्तत्वगतं वाकर्तृत्वम् 
इति भावः ।।
कर्ता शास्त्रार्थवत्वादिति पदविन्यासपर्यालोचनया उक्तार्थवत्वस्य
कर्तृगतत्वमभिसन्धाय सूत्रतात्पर्यार्थमाह - शास्त्राणि हीति। अनेन
शास्त्रविहित क्रियाजन्य फलभोक्तृत्वात् जीव एव कर्तेति सूत्रार्थो
दर्शितः । अथ शास्त्रपद पर्यालोचनयाऽर्थान्तरमाह - शासनाच्चेति।
अनेन यजेत उपासीत इत्यादिविधिरूपशास्त्रस्य साफल्योपपत्तेः आत्मैव
कर्तेति सूत्रार्थो दर्शितः । पूर्वत्रात्मनः अकर्तृत्वे फल भोक्तृत्वासिद्धि
प्रसंगः । अत्र शास्त्रस्य प्रवर्तकत्वासिद्धिप्रसंग इति भिदा ।
अयमत्र निर्गलितार्थ - भोक्तुरेव कर्तृत्वात् चेतनस्यैवच भोक्तृत्वात्कर्तृत्वमात्मनः
आवश्यकं
शास्त्रस्यच बोधजनन द्वारा प्रवर्तकत्वात् अचेतने च बोधजननासंभवात्
चेतनस्यैव कर्तृत्वमावश्यकमिति ।शास्त्र फलमिति। शास्त्रविहित क्रियाजन्य
स्वर्गादिफलं तदनुष्ठातर्येवेति कर्तृत्वमात्मन इत्यर्थः । आत्मनः
सर्वास्वपि क्रियासु कर्तृत्व (सामान्य) निषेधः नात्रोच्यते । परं
तु हननक्रियायामेव निषेधः । आत्मनो नित्यत्वोपपादन प्रकरणात् ।
यद्वा शास्त्रजन्य बोधाख्यं फलं अनुष्ठानसमर्थे चेतने एवेति तस्यैव
कर्तृत्वमित्यर्थः ।हन्तव्यत्वाभावादिति। आत्मनः कर्तृत्वं प्रतिषिद्धमेव
शरीरादिहननकर्तृत्वमपि तथैव । परंतु आत्मकर्मकहननकर्तृत्वं नास्ति
आत्मनोनित्यत्वेनतत्कर्मकहननासंभवात् । अत एवहि "यश्चैनं मन्यतेहतं" 
नायं हन्ति हन्यते इति वाक्येन तदुपष्टभ्यत इति भावः ।आत्मनः
ऋत्विजः कर्तृत्वं फलभोक्तृत्वं तदन्ययजमाने परिक्रयविधि बलात्
स्यापयिष्यतेच । तस्मै हि परिक्रीयते इति । तावतापि त्वदनभिमतं
ऋत्विगात्मनः कर्तृत्वं सिद्धमेव ।। सांसारिक प्रवृत्तिष्विति ।
संसारदशायां या प्रवृत्तिः सा सांसारिक प्रवृत्तिः तास्वित्यर्थःन
नस्वरूप प्रयुक्तेति। स्वरूप प्रयुक्तत्वे मुक्तस्यापि सांसारिक
प्रवृत्तिषु कर्तृत्वापत्त्या तस्यापि तादृशी प्रवृत्तिस्स्यादिति भावः ।
प्राप्ताप्राप्तविवेकेनेति । सत्वरजस्तमोरूप प्राकृतगुणसंसंर्गेऽस्य
सांसारिक क्रियाकर्तृत्वं तदभावे च न तादृशकृर्तृत्वमित्यन्वयव्यतिरेकनिरूपणेनेत्यर्थःग
गुणानामेव कर्तृतोच्यतइति । सांसारिकक्रिया कर्तृत्वस्यैपाधिकत्व
प्रदर्शनपरं तद्वचनं न तु कर्तृत्वसानान्यनिषेधपरमिति भावः । अथ
सांसारिक क्रियाकतृत्वस्य गुणसंगकृतत्वे गीतावाक्यमेवोपष्टम्भयति - तथा
च तत्रै वोच्यतेइति । आत्मन एव कर्तृत्वमपि गीतावचनाभिप्रेतमित्याह - तथेति।
केवलं=अधिष्ठानादि रहितम्। अथोदाहृतवचनस्य कर्तृत्वनिषेधपरत्वभ्रमव्युदा
साय "तत्रैवं सति - केवलमिति पदानामर्थ वैशद्यायच तत्पूर्वतनं वाक्यमुपादत्ते - अधिष्ठानमिति
अधिष्ठानादि दैवपर्यन्तसापेक्षे सतीत्यनेन तत्रैवं सतीति विवृतम् 
आत्मानमेव केवलमित्यनेन केवलशब्दार्थो विवृतः । "शरीरवाङ्मनोभिर्यत्
कर्म प्रारभते नरः । न्याय्यं वा विपरीतं वा पञ्चैते तस्यहेतवः"
इति अधिष्ठानमित्यादेरपि पूर्वः श्लोकः । तत्र पञ्चानामपि देहात्मादीनां
कर्तृत्वं साधारणमित्युक्तम् । ततश्च कर्तृत्वस्यसाधारणत्वेन स्वात्ममात्रस्यकर्तृत्वज्ञानं
भ्रान्तिरिति "न सपश्यति दुर्मतिरित्यनेनोक्तमिति भावः । अधिष्ठानं=शरीरम् 
कर्ताः जीवः । चेष्टा= पञ्चवृत्तिप्राणः । ननु निर्विकारस्यात्मनः
कृतिरूपविकारवत्वासंभवात् कर्तृत्वाध्यासमूल एव सर्वोपिव्यवहार इति चेन्न,
अध्यासस्यापि विकाररूपत्वेन तस्यापि निर्विकारस्वरूपेऽसंभवात्
ततश्च=तन्मूलकस्य सर्वव्यवहारस्यापि विलोप प्रसंगात् । अतः आत्मनःकर्तृत्वं
युक्तमिति भावः । वस्तुतः नाहंकर्ताऽस्मीति अहमः कर्तृत्वनिषेधोपि
न संभवति । अहमर्थस्यात्मत्वे तत्रैव कर्तृत्वेन स्ववचनविरोधात् 
अहंकारस्य तथात्वे च त्वन्मतरीत्या कर्तृत्वस्य निषेधासंभवश्च" ।।
<2.3.34>
"एवमेष" इत्यस्य जीवविषयकत्वव्यक्त्यै प्रकृत्येति भाषितम् । एतान् = प्राणान्
= इन्द्रियाणीति यावत् । गृहीत्वा = उपादाय । परिवर्तते = विहरति । प्रथमं
इन्द्रिय प्रेरणेकर्तृत्वम् । द्वितीयं च शरीर प्रेरणेकर्तृत्वम् ।
बाह्यविषयेषुदेहेन्द्रियादि व्यापरदर्शनेन तेषामेव कर्तृत्वमिति
वदतस्तवापि देहेन्द्रियादि प्रेरणविषये आत्मनः कर्तृत्वमभ्युपगन्तव्यमेव ।।
"स यथा महाराजः जानपदान् गृहीत्वा स्वे जनपदे यथाकामं परिवर्तते
एवमेवैष एतान् प्राणान् गृहीत्वा स्वे शरीरे............इति स्वप्नविषयिणी
श्रुतिः । शरीरे स्वप्नकालसृष्टशरीरे । अत्र शरीरस्याधिकरणत्वं
इन्द्रियाणां कर्मत्वं चोक्तम् । परिवर्तते इति आत्मनः कर्तृत्वं
च । अतः इन्द्रियोपादान विहरणादि अत्रोक्तम् ।।
<2.3.35>
करणविभक्ति निर्देशस्स्यादिति । विज्ञानमिति निर्देशस्यौपचारिकत्वाश्रयणं
तु क्लिष्टं संभवन्त्यां गतौतथाश्रयणमयुक्तम् ।यदि विज्ञानशब्दस्यान्तः
करणपरत्वं तदा करणे ल्युट्। करणं च कृति साधनं न तु क्रियायां कर्तृअ
अतो विज्ञानेन इति वक्तव्यम् । नचान्तः करणस्य ज्ञानविषये साधकतमत्वं
"जानात्यनेन' इति व्युत्पत्त्या क्रियाविषये कर्तृत्वमस्तु इति वाच्यम् । तथा
ज्ञातृत्वभोक्तृत्वकर्तृत्वादीनां सामानाधिकरण्यमनुभूयमानं हीयेत ।।
<2.3.36>
आत्मन इति । पूर्वत्र श्रुतिस्मृति बलादात्मनः कर्तृत्व मुक्तम् 
अथानुपपत्ति बलादपि स्वीकर्तव्यमिति भावः । तद्वदित्यन्तेन उपलब्धिवदिति
विवृतम् । अनियममुपपादयति - आत्मनोऽकर्तृत्वे प्रकृतेश्च कर्तृत्व
इति। अयं भावः - यदि प्रकृतिरेव कर्त्री तर्हि केन चित्कर्मणा कस्यचिदेव
पुरुषस्य सुखदुःखोपभोगो नान्यस्येति नियमो नसिध्येत् । कर्तृ भूत
प्रकृतेः सर्वपुरुष साधारणत्वेन तया क्रियमाणकर्मणामपि सर्वपुरुषसाधारणत्वात् 
यदि च तत्कृतकर्मणां पुरुषभोगजनकत्वं नाभ्युपेयते तर्हि कस्यचिदपि
पुरुषस्य भोगाभावः प्रसज्येत । नच प्रकृति परिणामविशेषेण तत्तत्पुरुषनियतेनान्तः
करणेन कर्त्रा क्रियमाणैः कर्मभिः तत्तत्पुरुषस्य भोगः इति व्यवस्था
शंक्याः
तेषामपि सर्वपुरुषसाधारण प्रकृति परिणामित्वेन पुरुष व्यवस्थाऽभावात् 
अतः प्रकृतेः तत्परिणामस्य वा कर्तृत्वाभ्युपगमे न भोगव्यवस्था
सूपपादेति ।
अयमाशयः - देहावच्छेदेनैवात्मोपलिब्धिः अन्यावच्छेदेन नास्तीत्यनुभवसिद्धम्
तत्रोपलब्धिं प्रति अनुपलब्धिं प्रति च किं कारणम् आत्मव्यतिरिक्तस्यतु
न कारणत्वम् । आत्मन एवेति तु वक्तव्यम् । तर्हि देहावच्छेदेनापि
अनुपलब्धिः कुतो न, अन्यावच्छेदेनोपलब्धिः कुतो न । इति प्रश्नस्य
परिहारो न संभवति । आत्मनो विभुत्वात् । अणुत्वे तु नैवं प्रसञ्जसनं
संभवति । जडरूपत्वमात्मनां अंगीकुर्वतां नैयायिकानां मतेपि विभुत्वांगीकारादेवमापत्तिः
स्यादेव । न च स्वयंप्रकाशत्वा भावात् कारणायत्तज्ञानाधीनमेवात्मनः
प्रकाशात् बाह्यदेशेकरणाद्यभावात् नैवमापादनं सुशकमिति वाच्यं
आत्मनां विभुत्वांगीकारात् सर्वात्मकरणानामपि सर्वसंबन्धित्वं नापह्नोतुं
शक्यम् । तत्तत्करणनिष्पाद्यकर्मणामपि सर्वीयत्वमपि नापह्नवार्हम् ।
तत्तज्जन्यादृष्टमपि साधारणम् । अत एतदधीनः आत्मानुभवः सर्वकरणावच्छेदेन
एकैकस्यापि भवितुमर्हति । अतो बाह्यावच्छेदेनात्मानुभवाभावेपि एकैकदेहावच्छेदेन
सर्वस्याप्यात्मनोनुभवः अपरिहार्यः । सर्वेषामपि कर्मणां सर्वपुरुषसाधारमत्वात्
भोगव्यवस्थापि न भवति । इदं कर्म अस्यैव पुरुषस्य भोगं जनयतीति
व्यवस्था नैव सेत्स्यति । सर्वकर्मणामपि सर्वपुरुष साधारणत्वात्
अदृष्टादेरपि नियामकत्वासंभवात् ।
एवं प्रकृतेः कर्तृत्वेपि तस्याः सर्वपुरुषसाधारणत्वेन व्यवस्था
न सेत्स्यति । नच प्रकृतिद्रव्यस्य वभुत्वेपि तस्यैकस्य सर्वपुरुषसाधारणत्वेपि
न कर्तृत्वमिष्यते । तत्परिणभूत प्रतिनियतपरिणमितान्तः करणस्यैवत
ततश्च तत्सन्निहितस्यैवतत्कर्तृकक्रियाफल भोक्तृत्वमिति वाच्यम् 
आत्मनो विभुत्वेन तादृशान्तः करणसन्निधानस्य सर्वात्माविशिष्टत्वेन
दोषपरिहारासंभवात् ।। ननु नैतद्युक्तं भवन्मतेपि परमात्मनः चिद्रूपस्य
विभुत्वांगीकारात् परवासुदेव रामकृष्णादि देहावच्छेदेनात्मोपलब्धिवत्
बर्हिर्देशावच्छेदेनापि आत्मोपलब्धि प्रसंगस्यापरिहारात्
परमात्मनः इव लक्ष्म्या अपि विभुत्वांगीकारात् लक्ष्मीदेहावच्छेदेनापि
अहमर्थोपलब्धि प्रसंगः । एवं परमात्मनो विभुत्वात् नित्ये मुक्ते
बद्धेप्येतत्संबन्धस्य विद्यमानत्वात् तत्तत्करणजन्यव्यापाराणां तत्तत्करणाहेतुकव्यापाराणां
वा भगवदीयत्त्वेन साधारणात्वात् तदधीनात्मानुभवस्य सर्वप्रदेशावच्छेदेनापत्तेः
दुष्परिहरत्वमेव । एवं जीवस्य तत्कर्मणः अदृष्टस्य देहादेश्च भगवदीयत्वेन
जीवपरयोः भोगव्यवस्थापि न स्यात् इति चेत् ब्रूमः । विभुत्वप्रयुक्ततया
सर्वीयत्वस्येव शरीरात्मभावप्रयुक्तसर्वीयत्व स्यापि अंगीकुर्वतामस्माकं
मते क्षत्यभावात्
अहमर्थस्य परमात्मपर्यन्तत्वात् बाह्यप्रदेशस्यापि तच्छरीरत्वात्
सर्वत्राहं प्रत्ययः इष्ट एव । लक्ष्म्यामपि अहं प्रत्ययः इष्ट
एव "हन्ताहमिमाः' इत्यादौ लक्ष्मीविशिष्टपरमात्मन एव हि वाचकः अहं
शब्दः । लक्ष्म्याःविभुत्वं परित्यज्याणुत्वं स्वीकुर्वतांमतेपि
इयमनुपपत्तिः समाना । भोगस्य व्यवस्था न भवतीत्यापादनं न सुशकम् 
भोगकारणभूतादृष्टं हि पुण्यपापरूपम् ।तच्च ईश्वर निग्रहानुग्रहरूपम् 
तच्च ज्ञान रूपत्वात् सविषयकम् । अस्य जीवस्य एतत्कर्मनिमित्तं
इदं फलं भवतु त्याकारकम् । न तु स्वस्य फलं भवतु इत्याकारकम् ।
अतो भोगाः जीवानामेव न परस्य इति न कस्यचिदपि दोषस्यावकाशः इति ध्येयम् ।।
<2.3.37>
कर्तुरन्यस्य भोक्तृत्वानुपपत्तेरिति । अकर्तुः पुरुषस्य कर्मफलभोगानुपपत्तेरित्यर्थः
ततः किमित्यत्राह - भोक्तृत्वं चेति। ततोऽपि किमित्यत्राह - आत्मसद्भाव
इति। इष्टापत्तावपसिद्धान्तमाह - पुरुषोऽस्तीति ।।
<2.3.38>
वक्ष्यमाणदूषणोपपत्तये समाधिस्वरूपमाह - स चेति । न चेति । स्वस्य स्वान्यत्वानुसन्धानायोगादिति
भावः । पुरुषस्य कर्तृत्वे तु तस्य प्रकृतिविलक्षणत्वेन तथा समाधिर्युक्तः ।
ततश्च समाध्यसिध्या तत्साध्य मुक्तेरप्यसिद्धिरिति भावः । इदमुपलक्षणम् 
अचेतनत्वादपि प्रकृतेः समाधिर्नोपपद्यत इत्यपि द्रष्टव्यम् ।
आरोपितज्ञातृत्व भोक्तृत्ववता प्रकृतिपरिणामभूतेन महदारव्याहं कारेण
सहैक्यभ्रमवतः आत्मनः अहंक रोमि जानामि अनुभवामि इति ज्ञानमेव बन्धः 
एतन्निवृत्यर्थं करणभूतैक्य भ्रमनिरासाय प्रकृतेः अन्योऽहमिति
समाधिः । आत्मनः कर्तृत्वा भावात् आत्मैवैवं समाधिं कुर्यात्
न तु प्रकृतिः असंभवात् ।।
<2.3.39>
सर्वदा कर्तृत्वान्नोपरमेत इति । यावद्वागादिकरणसत्त्वमिति भावः । दृष्टान्तपरसूत्रेण
सिद्धमर्थ मादौ दार्ष्टान्तिकेऽतिदिशति - वागादीति। सूत्रार्थमाह - यथेति।
उक्तशंकायाः तन्मत एव प्रसर इत्याह - बुद्धेस्त्विति। अचेतनायाः इति
हेतुगर्भम् । यद्यपि क्रियाश्रयत्वरूपं कर्तृत्वं चेतनाचेतनसाधारणम् 
शरीरप्रेरणहेतुभूत बुद्धि विशेषात्मक प्रयत्नाश्रयत्वं चेतनैकान्तं
इति सिद्धान्तः । अथापि "गुणैःकर्माणि सर्वशः । नान्यं गुणेभ्यः
कर्तारं" । इत्युक्त्या क्रियाश्रयत्वरूपकर्तृत्व वचनं प्रयत्नाश्रयत्व
रूप कर्तृत्वस्याप्युपलक्षणं
अत एव हि चेतनाचेतन साधारणस्य क्रियाश्रयत्वरूप कर्तृत्वस्या चेतनैकान्त्य
मुक्तम् । अन्यथा "पुरुषः सुख दुःखानां कर्तृत्वे हेतुरुच्यते"
इत्येव निर्देशस्स्यादिति पूर्व पक्ष्याशयः ।।
अत्रेदमवधेयं - सांख्यमते प्रकृति परिणामभूतबुध्यपरपर्यायमहतत्त्वे
एव कर्तृत्वं भोक्तृत्वं च नत्वात्मनि ।तस्य निर्लेपत्वात् । नन्वेवं
सति अहं कर्ता अहं भोक्ता इति कथ मात्मनि कर्तृत्व भोक्तृत्व व्यवहारः
इति चेत्? इत्थम् ।बुद्धितत्वमेव अहंकार शब्देन महतत्व शब्देन चाभिधीयते 
तच्च प्रकृति परिणामरूपम् । चैतन्यस्वरूपस्यात्मनःतेन संनिधानात्
तत्र चैतन्य मध्यस्तम् । तादृशाहंकाररूप महतत्वाभेदेन आत्मनः ग्रहणात्
तथा प्रतीति रूपपद्यते ।ततश्च बुद्धिगतयोरेव कर्तृत्व भोक्तृत्वयोः
आत्मन्यारोपः इति तथोपलब्धिः । एवमारोपेण लोकव्यवहार सिध्यर्थमेव
पुरुषस्य कल्पनं
अमुमाशयं मनसिनिधायैव पुरुषोऽस्ति भोक्तृभावादिति तैरुक्तम् ।
नतु पुरुषे वस्तुतो भोक्तृत्वमभ्युपगम्य । अयमभि प्रायः रचनानुपपत्यधिकरणभाष्ये
स्पष्टः "एवं भूतेऽपि तत्त्वे मूढाः प्रकृतिपुरुष सन्निधिमात्रेण
पुरुषस्य चैतन्यं प्रकृतावध्यस्य प्रकृतेश्च कर्तृत्वं स्फटिकमणाविव
जपाकुसुमस्यारुणिमानं पुरुषेऽध्यस्य अहं कर्ता भोका इति मन्यन्ते 
एवमज्ञानात् भोगः तत्वज्ञानाच्चापवर्गः "इति भाष्यम् । अथमर्थो
दर्पणेपि विस्तृतः" अनेन कर्तृत्व भोक्तृत्वयोः महत्तत्वैक निष्टत्वरूपं
सामानाधिकरण्यं तैरभ्युपगतमिव । एतादृशमहत्तत्वाभेदस्य आत्मनि ग्रहणात्
पुरुषस्यात्मनि कर्तृत्वभोक्तृत्वारोपः
एवं च प्रकृतिः गुणमयी । तस्या एव कर्तृत्वं कर्तृभूतांहकारः गुणमयः 
तत्तत्त्वाभिन्नतया पुरुषः स्वस्वरूपम् मोहात् गृह्णीति । अतः
स्वात्मनि कर्तृत्वमरोपयति अहं जानामि, अहमनु भवामि अहंकरोमिति
सर्वापि प्रत्ययो भ्रान्ति मूलः इति ।।
सिद्धान्ते जानाति इच्छति यतते करोति अनुभवति इत्युक्तज्ञातृत्वादीनां
समनियतत्वात् एकनिष्टत्वं वाच्यम् ।य एव जानाति । स एवेच्छति यःइच्छति
स एव यतते? यो यतते स करोति यः करोति स एवानुभवति । भवन्मते निष्क्रिये
पुरुषे भोक्तृत्वं वस्तुतो नास्ति । अतोऽचेतन महत्तत्वे एव एतेषां
धर्माणा मस्तित्वं वक्तव्यम् ।अचेतनभूत महत्तत्वरूप बुद्धौ ज्ञातृत्वं
तु नास्ति । ज्ञातृत्वादीनां सर्वेषां ज्ञानावस्थाविशेष रूपत्वात्
कर्तृत्वादीनां नैव प्रसक्तिः । यद्यपि प्रकृति पुरुषसन्निधान प्रयुक्ततया
अचेतने महत्तत्वे चैतन्य मारोप्य तदनुसारेण ज्ञातृत्वकर्तृत्वादीनां
महत्तत्वे अभ्युपगः
तथापि तस्य वास्तविकत्वं न संभवति । तथाप्यभ्युपगमे कर्तुरचेतनस्य
महत्तत्वस्य विनाशेन कालान्तरभावि स्वर्गादिफलानुभोक्तृत्वं नैव
सुवचम् । अतः कर्तुरन्यस्यैव भोक्तृत्वं वाच्यम् । ततश्च शास्त्रस्यार्थवत्त्वं
न संभवति ।कर्ता अन्यः भोक्ता चान्यः इति लोकानुभव विरुद्धम् ।
वस्तुतो भवन्मते पुरुषसन्निधानात् महत्तत्वे आरोपितमेव चैतन्यादिकम् 
एवमारोपित चैतन्य कर्तृत्वादीनां महत्तत्वाभेदग्रहणेन आत्मनि
चारोप इति सुदूरगमने न अहंकर्ता भोक्ता इत्यादि प्रतीति निर्वाहः
अत्यन्तमपहास्यः । अतोऽविनाशिनः आत्मन एव भोक्तृत्वात् तस्यैव
कर्तृत्वं वाच्यं
न चात्मनः अविनाशित्वेपि शरीरेन्दियादिष्वेव कर्तृत्वस्य प्रत्यक्षसिद्धत्वात्
तद्विरोध इति वाच्यम् । शास्त्रनियोज्यत्व भोक्तृत्वान्यथाऽनुपत्त्यैव
जीवस्य कर्तृत्वावश्यकत्वात् । शरीरादिषु क्रियाश्रयत्व रूपकर्तृत्वस्य
प्रत्यक्षसिद्धत्वेपि प्रयत्नाश्रयत्वरूप कर्तृत्वस्य प्रत्यक्ष
बाधात् । नच सांसारिक व्यापारेषु पुरुषस्य शरीर संबन्धरूपोपाधिवशेन
कर्तृत्वदर्शनात् अन्वयव्यतिरेकाभ्यां प्राप्ताप्राप्तविवेकेन च
उपाधिभूत शरीरस्यैव कर्तृत्वं स्वीक्रियताम् । सलिलगतौष्ण्यस्य
वह्नि संपर्क कृतत्वेन वह्नावेव औष्ण्य स्वीकारवत्
नहि प्रलयदशायां देहविरहिणः कर्तृत्वं संभवतीति वाच्यम् ।मोक्षदशायामपि
तस्य कर्तृत्वस्वीकारेणानुपपत्त्यभावात् । अतः कर्तृत्वं स्वरूपकृतं
उपाधिकृतंच । संसारदशायां उपाधिकृतं मुक्तौ स्वरूपप्रयुक्तम् ।
न च मुक्तामपि अप्राकृत शरीर संबन्धोपाधिकत्वेन न कर्तृत्वं स्वरूपकृतम् 
अतः उपाधावेव कर्तृत्वं स्वीक्रियतामितिवाच्यम् । मुक्तस्य शरीरसंबन्धतद
भावयोः स्वीकारात् । अशरीरस्यापि कर्तृत्वांगीकारात् । न च शरीराभावे
कथं कर्तृत्वं इति वाच्यम् । जानामि इति ज्ञान क्रियाश्रयत्व रूप
कर्तृत्वस्य तदानीं सत्वात् । ननु रथो गच्छति आत्मा जानाति अनुभवतीत्यादौ
क्रियाश्रयत्वरूपसामान्य कर्तृत्वस्य चेतनाचेतन साधारणत्वात् जीवस्यैव
कर्तृत्वमिति कथं सिद्धान्तः युष्माकं संगच्छते इति चेत्? शरीरादिप्रेरण
हेतुभूत बुद्धिविशेषारव्यप्रयन्ताश्रयत्वरूपकर्तृत्वस्य जीवे
़स्माभिः स्वीकारात् । हेतुत्वं त्रिषु कर्तृभाव उभयोः इत्यत्रापि
एतादृशकर्तृत्वस्यैव विवक्षणात् । क्रियाश्रयत्वरूपकर्तृत्वस्याचेतने
सत्वेपि क्षतिविरहात् । नचैतादृशस्य कर्तृत्वस्य अप्राकृत प्राकृतशरीरहेतुत्वात्
सोपाधिकत्वमेव अतः प्राप्ताप्राप्तविवेकन्यायेन अचेतने एव कर्तृत्वाभ्युपगमः
उचितः इति वाच्यम् । निरुक्त प्रयत्नाश्रयत्वरूप कर्तृत्वस्याचेतने
शरीरे प्रत्यक्षविरुद्धत्वेनासंभवात् । सलि लौष्ण्हेतुभूतवह्नौतु
औष्ण्यं प्रत्यक्षसिद्ध मविरुद्धम् ।अतस्तत्रोपाधिगतत्वाभ्युपगमः 
क्रियाश्रयत्वरूपकर्तृत्वं त्वविरुद्धं चेतन इवाचेतनेपि स्वीक्रियत
एव, अत एव गीतायां अधिष्ठानं तथा कर्ता इत्यादिनाक्रियाश्रयत्वरूपस्य
कर्तृत्वस्य सर्वसाधारण्योक्तिः
नचात्र अधिष्ठानं=करणं - चेष्टा इत्येतेषां कर्तृत्व प्रतिपादानमेव
क्रियते न तु जीवस्यापीति वाच्यम् । अधिष्ठानादिवत् जीवस्यापि कर्तृत्वप्रतिपादनार्थत्वस्य
प्रकृतत्वात् । अन्यथा पंचमं इति संख्याप्रतिपादनस्यानु पपन्नत्वापत्तेः 
अत्र जीवशब्दप्रयोगं विना कर्तृशब्द प्रयोगेणापि कर्तृत्वं सुदृढं
स्थापितं भवति । शरीरादि प्रेरणहेतुभूतबुद्धि विशेषाख्य प्रयन्नाश्रयत्वरूप
कर्तृत्वं अचेतनापेक्षया अधिकमिति सूचनायैव कर्तृशब्दप्रयोगः ।
सर्वमिदं रहस्यत्रयसारचरमश्लोकाधिकरे सुस्पष्टमिति । यदत्र दर्पणे,
कर्तृत्व भोक्तृत्वयोः वैयधिकरण्यं सांख्येष्ट मसम्भावितं इति,तदपि,
पुरुषोस्ति भोक्तृभावादिति तदुक्तकारिकामवलम्ष्येति ध्येयं
प्रकृति पुरुषसन्निधानेन चैतन्याध्यासं वदतां तेषां मते महत्तत्वे
एव कर्तृत्व भोक्तत्वयोः स्वीकारः । एवं महत्तत्वाभेद ग्रहेण आत्मनि
अहं कर्ता भोक्ता ।। इति कर्तृत्व भोक्तृत्वयोः सामानधिकरण्यं तैः
स्वीकृतम् । पूर्वत्राध्यासेन महत्तत्व रूप बुद्धौ तयोः स्वीकारः
परत्रात्मनि महत्तत्वाभेद ग्रहेण तयोः आरोपः इति विशेषः ।।
ननु ज्ञानाश्रयत्वरूप क्रियाश्रयत्वस्यात्मनि स्वीकारे आत्मा जानाति
न जानाति इति प्रयोगसत्वात् ज्ञानवत्वतदभावयोरुक्तौ आत्मनः सविकारत्वं
स्यात् इति चेत्? न । ज्ञानस्य धर्मस्यैव संकोच विकासवत्वाभ्युपगमेन
सविकारत्वापादनासंभवात् । संकोचविकासरूप विकारो हि ज्ञानस्यैव,
न तु धर्मिणः आत्मनः । धर्मस्य धर्मिणश्च नत्यत्वात् कदाचित् संकोचार्ह
ज्ञानवत्वं कदाचिच्च विका सार्हज्ञानवत्वमित्यंगीकारे न धर्मिणो
विकारित्वसिद्धिः ।आत्मभूत द्रव्यगत धर्मज्ञानरूप द्रव्यगत संकोचविकासादीनां
आत्मन्य प्रसक्तेः । नहि भूतल द्रव्यवृत्ति घटादेः विकारे जाते
तेनाश्रयस्य भूतलस्य सविकारत्वं
नच पृथ क्सिद्धस्थले तदसभवेपि अपृथक्सिद्ध द्रव्यस्थले एव मापादनं
संभवतीति वाच्यम् । चेतनाचेतनायोः परमात्मापृथक्सिद्धत्वेपि तद्गतविकाराणां
परमात्मन्यसंभवस्योपपादनात् । नहि देवदत्त शरीरगत स्थूलत्वादीनां
जीवे संभवः । नच परस्येव जीवस्यापि न संसारित्वापत्तिः इति वाच्यम् 
शरीरसंबन्ध प्रयुक्तसंसारित्वस्य स्वामित्व प्रयुक्तस्यानिवारणात् 
परमात्मनितु स्वामित्व प्रयुक्त सुख दुःख भागित्वरूप संसारित्वं
तु "कर्म वैशेष्यात्" न स्थानतोऽपी त्यादि ना परिहृतम् । वस्तुतः
स्वाभाविक ज्ञाने हेय संकोचविकासवत्वयोर स्वीकृतत्वात् संसारित्वापादनासंभवः
इति ध्येयम् ।।
(2.3.6) परायत्ताधिकरणम् -
<2.3.40>
कर्तृत्व प्रसंगात् तस्य परमपुरुषायत्तत्वं स्थापय्त इति संगतिः 
यद्वा विधिनिषेध शास्त्रानर्थैक्य परिहाराय हि जीवस्य कर्तृत्वमभ्युपेतं,
तथापि तस्य परमपुरुषायत्तत्वाभ्युपगमेनानर्थैक्यं तदवस्थमेवेत्यक्षेपात्संगतिः 
कथमानर्थैक्य प्रसंग इत्यत्र तदुपपादयतियो हीति। नियोज्यः=विधिनिषेध
(शास्त्र) नियोग विषयः । अयं भावः कर्तृत्वस्य स्वातन्त्र्यं हि
परानपेक्षप्रवृत्तिनिवृत्त्यनुकूलशक्तिमत्वम् । प्रवृत्तौवानिवृत्तौ
वा कर्तृत्वस्य परापेक्षत्वे इदं न घटते । न हि परतन्त्रं प्रति
इदं कुरु इदंमाकुरु इति प्रवृत्तिनिवृत्तिविधानं युज्यते
अन्यथा निगलितपुरुषस्यधावनादेशवदकिंचित्करमेव स्यात् । अतः जीवस्येश्वरपरतन्त्र
कर्तृत्ववत्वे करणाकरणविधानं सर्वात्मनाऽनुपपन्नमेव ।अत एवेदं
सर्वमभिसन्धाय भगवान् पाणिनिरपि "स्वतन्त्रः कर्ता" इत्यसूत्रयत्
इति ।।
जीवप्रस्तावात् औचित्याच्च अस्यजीवस्येत्यध्याहृतम् । स्वेच्छानुगुणप्रवृत्ति
सामार्थ्ये सत्यनिवार्यत्वंहि= स्वातन्त्र्यम् । इदंच परायत्तकर्तृत्वेप्युपपद्यते 
अयं पादः कार्यताप्रकारक शोधकपादः । अत्र परस्पर श्रुतिविरोधः
परिह्रियतेः । आकाशादेः नित्यत्वं कार्यत्वं च श्रुतिभिः प्रतिपन्नम् 
जीवात्मनां जन्म, अजन्म च । आत्मनः चिन्मातृत्वं ज्ञातृत्वं च,
तेज आदिभूतानां परमात्मकार्यत्वं तदन्यकार्यत्वं च । एवं परस्परविरुद्धार्थ
बोधक श्रुतीनां परस्परविरोधः परिहृतः । एवमेव विधिनिषेध श्रुतीनां
अन्तर्यामि श्रुतीनां च परस्पर विरोधो
ऽत्र परिह्रियतेः । जीवात्मा परमात्मदत्तकरण कलेबरवान् इति सिद्धम्
एवं तत्तत्कृतपुण्यपापानु गुणेश्वरसंकल्पाधीन वैषम्यवान् परमात्मप्रेरित
हितकारिपुरुषाद्युपदेशलब्धज्ञानवांश्च। अतो जानाति इच्छति यतते
करोति अनुभवति इति रीत्या इच्छन् कर्मणि प्रवर्तते ।एवं परंपरया
जीवस्य परमात्माधीनत्वं सिद्धमपलापानर्हं च । एवं स्थिते अधिकतया
अन्तः प्रविश्य नियमनं अन्तर्यामिब्राह्मणे प्रतिपादितम् । इदं
च नियमनं जीवमवशं प्रवर्तयति, उत न इति विचारे । यथाच वायुः उदकं
च जीवात्मनमवशं प्रवर्तयति तथैवेत्युक्तौ विधिनिषेधयोः वैयर्थ्यमेव
अन्यथाचेत् अन्तः प्रेरणंव्यर्थमिति इति पूर्वपक्ष्याशयः । सिद्धान्तिनस्तु
जीवपरयोः शरीरात्मभावः श्रुतिप्रतिपन्नः । यथा चास्मच्छरीर व्यापरः
सर्वोपि पुरुषान्तराकृतः अस्मत्संकल्पाधीनः तथैवास्माकं भगवच्छरीरत्वात्
अस्मदीयकृतीनामपि परमात्म संकल्पाधीनत्व मवर्जनीयम् । अतः अन्तर्यामिश्रुतीनां
न बाधः । न वा विधिनिषेधशास्त्राणां बाधः ।नृपनभोव्यावृत्यर्थं
अन्तः प्रविष्टः शास्तेति श्रुतौपदद्वयम् । परमात्मनः अन्तः प्रवेशपूर्वकं
शासितृत्वबोधनात् तत्तत्कर्मसु जीवात्मप्रेरकत्व बोधनाच्च जीवस्य
कर्तृत्वं परमपुरुषायत्तमिति गम्यतइति भावः
उदाहृतश्रुतेरुक्तार्थे संवाद दर्शनाय तदुपबृंहणरूपां भगवतोक्तां
स्मृतिं दर्शयति - स्मृतिरपीति । नच जीवस्य परायत्तकर्तृत्वाभ्युपगमे
स्वातन्त्र्यविरोधः । प्रयोज्यकर्तृत्वेऽपि स्वातन्त्र्याविरोधात् 
अन्यथा, जीवे भवदभिमत कर्मकालादिपरवशकर्तृत्वस्यापि विलोपप्रसंगत् 
यदि कर्मादीनां सामान्यकारणत्वेन जीवस्य तत्परतन्त्रत्वे न विरोध
इत्युच्यते, तर्हीश्वस्यापि साधारणकरणत्वान्न कश्चि द्दोषः नानाविध
परिग्रहः शकटस्थोप्यश्वः धावने शाकटिकाधीन कर्तृत्ववान्भवति इत्यपि दृष्टम् ।।
<2.3.41>
प्रयत्नमिति व्याख्येयम् । उद्योगमिति तद् व्याख्यानम् । उद्योगमपेक्ष्य
प्रवर्तयतीत्युक्त्या प्रथमबृत्तौ भगवतः औदासीन्यं दर्शितम् । अनुमतिदानेन
प्रवर्तयतीत्युक्त्या भगवतः प्रवृत्त प्रवर्तकत्वरूपमनुमन्तृत्वं
दर्शितम् । ननु स्वयमेवोद्युक्तस्य जीवस्य प्रथमप्रवृत्ताविव द्वितीयादिप्रवृत्तावपि
स्वयं प्रवृत्ति संभवेन किमर्थं तत्र परानुमितिरित्यत्राह - परमात्मानुमतिमन्तरेणेति।
अन्तः प्रतिष्टः य आत्मनीत्यादि श्रुतिभ्यः परस्य प्रवर्तकत्वावगमात्
द्वितीयादिप्रवृत्तौ अनुमितिदानेन प्रवर्तकत्वं स्वीकर्तव्यमिति भावः ।
ननु अन्तः प्रविष्टः इत्यादि शास्त्रैः सामान्यतः अवगतस्य भगवत्
प्रवर्तकत्वस्य संभवः द्वितीयादिप्रवृत्तावेति कथमवगम्यते, तत्रापि
अनुमतिदानेति कथं विशेष्यते प्रथम प्रवृत्तावपि श्रुतानुसारेणाप्रवृत्त
प्रवर्तकत्वमेव किं न स्यादित्याशयेन पृच्छति - कुतः एतदिति। विहितं=विधिः 
प्रतिषिद्धं=निषेधः । निग्रहः =कोपः अनुग्रहः = प्रसादः । फलदानमादि
शब्दार्थः । अनुमतेःप्रवृत्तप्रवर्तकत्व रूपत्वेन न प्रथम प्रवृत्तौ
तत्संभवः । प्रवर्तकत्वस्य सामान्यतोऽवगतत्वेऽपि विधि निषेध शास्त्र
वैयर्थ्य परिहाराय ईश्वरनिग्रहानु ग्रहयोः वैषभ्यं विनोपपपत्तये
च द्वितीयादि प्रवृत्तावेति निश्चीयते
द्वितीयादिप्रवृत्तावपि साक्षात्प्रवर्तकत्वाभ्युपगमे ईश्वरे एव
अनुष्टिततत्तत्कर्मजन्यसुख दुःखादि फल प्रसंगस्स्यात् । अतःप्रथम
प्रवृत्तौ औदासीन्यं द्वितीयादि प्रवृत्तौ अनुमतिदानेन प्रवर्तकत्वं
चावश्यकमिति । नन्वनुमतिदानेन प्रवर्तकत्वे वा कथमीश्वरे फलासंगः
प्रथम प्रवृत्ते जीवे च तत्संगः इत्यत्र दृष्टान्तेन समाधिमाह - यथेति।
इतरानुमितेः स्वेनैकृतमिति । इतरानुमित्या स्वेनैव परस्वत्वापादनं
कृतमित्यर्थः । इतरानुमितिः स्वेनैव कृतेति पाठोपि सुसंगतः ।
अयं भावः । द्रव्यं तूभयसाधारणम् । केन चित् परानुमत्या स्वांशमादाय
तस्य उपायनतया राज्ञे दाने प्रीतेन तेन राज्ञा दत्तस्य फलस्यान्वयः
प्रथमप्रवृत्तस्यस्वस्यैव न त्वनुमतिदातुरपि । तद्वदत्रापि जीवस्यांशे
पारतन्त्र्येपि अंशान्तरे स्वातन्त्र्यसत्वात् प्रथम प्रवृत्तस्यैव
फलान्वयः नतु अनुमन्तुर्भगवतोऽपि इति । वस्तुतः अन्यसापेक्षत्वेपि
रथाकर्षणादिषु विधिनिषेधगोचरत्वदर्शनात् जीवस्य परायत्तत्वेपि विधिनिषेधगोचरत्वसंभवेन
न तद्वैयर्थ्यम् । ननु द्वितीयादि प्रवृत्तौ निवर्तन शक्तस्य कारणिकस्य
भगवतः अनुमन्तृत्वे निर्दयत्व प्रसंगः
अतस्तदानीमपि नानुमन्तृत्वसंभवः इति शंकायां पूर्वोक्तं परिहारं
स्मारयति - पापकर्मस्विति। व्यतिरेकानवस्थिते श्चानपेक्षत्वादिति
सूत्रभाष्ये प्रपञ्चितमित्यर्थः । अयं भावः - कूपे पतन्तं बालकं तन्निवायितुं
क्षमोप्यनुमन्यमानः उदासीनोऽपि वा निर्दयः इति लोक प्रसिद्धम् 
अतः भगवतःपापकर्मणिअनुमन्तृत्वे निवारणक्षमत्वान्निर्दयत्वं स्यादिति
ह्याशंक्यते । तत्र प्रथमंप्रवृत्तौ सत्यां तामनुसृत्यैवानुमति
दानेन द्वितीयादि प्रवृत्तौ प्रवर्तकत्वात् अनुमन्तृत्वेऽपि न
निर्दयत्व प्रसंगः। एतेन प्रथमप्रवृत्तावपिजन्मान्तरीय चरमप्रवृत्तिमनुसृत्यैव
प्रवर्तयतीति तत्र प्रवर्तकत्वं स्वीकर्तुं शक्यं
तस्य सर्वकार्य हेतुत्वस्वाभाव्यात् ।तेन विना तृणाग्रमपि न चलतीति
प्रमाणाच्च । किं च जीवानां विषम प्रवृत्तेः जीवस्वरूपस्य तुल्यत्वेन
तन्निबन्धनत्वासंभवेन प्रचीन कृतकर्मनिबन्धनत्वावश्यकत्वात् कर्मणश्च
वेदान्त सिद्धान्ते ईश्वरसंकल्परूपत्वेन कर्मनिबन्धन प्रवृत्ति
वैषम्यस्येश्वराधीनत्वे एव पर्यवसानात् सर्व प्रवृत्तावपि ईश्वरस्यैव
प्रवर्तकत्वं अभ्युपेयम् । नन्वेवं सति कथं भगवतः साक्षित्वोदासीनत्वानुमन्तृत्वादिकं
इति चेत्? उच्यते सर्वावस्थायां सर्व द्रष्ट्टत्वात्साक्षित्वं
स्वतन्त्रत्वात्कर्तृत्वम् । प्रयोज्यकर्तुः जीवस्य कारयितृत्वात्
प्रेरकत्वं
प्रवृत्तस्योत्तरोत्तरं प्रवर्तकत्वात् अनुमन्तृत्वं अंकुरादिषु
सलिलवत् सर्वेष्वपि कार्येषु सामान्यहेतुत्वादुपासीनत्वं ततत्कर्मानुगण
सर्वकार्यकर्तृत्वात् सहकारित्वं चेत्येवं भगवति श्रुत्युक्तानां
धर्माणां समावेशान्न दोष इति । उद्योग मपेक्ष्येति पूर्वतनभाष्य
ग्रन्थोऽपि न प्रथम प्रवृत्तौ प्रवर्तकत्वविरोधी । परंतु सर्वदा
स्वातन्त्र्येण कर्तुरेवेश्वरस्य अनुमन्तृत्वादि धर्मान्तरलक्षण
समावेशनतात्पर्यक एव । प्रवृत्ति प्रवाहस्यावादित्वेन प्रथम प्रवृत्तिरूपदशाया
एवाभावात् । तत्र तत्र प्राथम्य कथनंस्तु तत्तत्कालविशेषावच्छिन्नत्व
तात्पर्यकमेव अतो भवमतस्सर्वदा प्रवर्तकत्वे
़नु मन्तृत्वे पि वा न निर्दयत्वादिप्रसंगः इति ।।
अयमत्र संग्रहः । जिवीयप्रवृत्तौ इयं प्रथम प्रवृत्तिः इयं द्वितीय
प्रवृत्तिरित्येवं प्राथम्यादिकं दुर्वचम् । जीवस्वरूपस्येव कर्म
प्रवाहस्येवच संसारस्यानादित्वेन प्रवृत्ति प्रवाहस्याप्यनादित्वात् 
अतस्सर्वास्वपि प्रवृत्तिषु भगवतः प्रवर्तकत्वं, उदासीनत्वं,
अनुमन्तृत्वं साक्षित्वमित्यादिकमभ्युपेयम् । प्रयोज्यकर्तृः जीवस्य
कारयितृत्वात् प्रवर्तकत्वं सर्वकार्येष्वपिसामान्य हेतुत्वादुदासीनत्वं
प्रवर्त प्रवर्तकत्वादनुमन्तृत्वं सर्वदृष्ट्टत्वात्साक्षित्व मित्येतेषां
धर्माणां युगमात् समावेशात् ।अनेन प्रवर्तकत्वोदासीनत्वयोरविरुद्धत्व
मप्युपपादितं
प्रवृत्ति प्राथम्यस्य दुर्वचत्वेन प्रवर्त प्रवर्तकत्वरूपानुमन्तृत्वमपि
रक्षितम् । द्वितीयादित्वेनाभिमत प्रवृत्तीनां प्रथम प्रवृत्तित्वेनाभिमत
प्रवृत्त्यनुसारित्ववत् प्रथमप्रवृत्तित्वेनाभिमतायाः प्रवृत्तेरपि
तत्पूर्वतन प्रवृत्त्यनुसारित्वं तस्या अपि क्रमेण जन्मान्तरीयचरममप्रवृत्यनुसारित्व
मित्येवं भगवतः प्रवृत्तप्रवर्तकत्वात् । कृत प्रयत्नापेक्षस्तु
इत्युक्तिरपि लोकसिद्धाभिमनिक प्रवृत्ति प्रथम्याद्यभि प्रायिण्येव 
नतु प्रथम प्रवृत्तित्वेनाभिमत प्रवृत्तौ प्रवर्तकत्वं नास्तीत्यभि
प्रायिका । तद्वाक्यानुमन्तृत्वादि लक्षण समावेशतात्पर्यकत्वस्य
पूर्वमुक्तत्वात्
नच सर्वत्रापि भगवत एव प्रवर्तकत्वे निर्दयत्वसंभवः । द्वितीयादि
प्रवृत्तित्वेनाभिमतासु अनुमन्य मानस्य निर्दयत्वा भाववत्तदनापत्तेः 
नच प्रथमप्रवृत्तावपीश्वरस्यैव प्रवर्तकत्वे विधिनिषेध शास्त्रवैयर्थ्या
पत्तिः । प्रवृत्ति प्राथ म्यस्य दुर्वचत्वात् । न ह्यनादौ संसारे
इयं प्रथमप्रवृत्तिरिति काचिद्दशाऽस्ति । सर्वत्र कर्माधीनतयैव
जीवस्य प्रवृत्तेः कर्मणश्च ईश्वरनिग्रहानु ग्रहरूपत्वेनेश्वरे
प्रवर्तकत्वस्याक्षतत्वाच्च । एतेन श्रुत्युक्त प्रवर्तकत्वादीनाम्
मसंकोचोऽपि सिद्धः । नन्वीश्वरस्यैव सर्वत्र प्रवर्तकत्वे सर्वजीवस्य
परतन्त्रत्वावश्यकत्वेन स्वातन्त्र्यहानेः विधिनिषेध शास्त्र वश्यत्वमप
गतमेवेति चेन्न, कमर्ाधीन प्रवृत्तिमत्व प्रयुक्त पारतन्त्र्यस्य
स्वेच्छानु गुण प्रवृत्तिसामर्थ्यै सत्यनिवार्यत्वस्य स्वातन्त्र्यस्य
च परस्पराविरोधेनोभयोपपत्तेः
जीवस्य चिच्छक्ति योगात्, कस्मिंश्चित् कर्मणि पूर्वकर्माधीन स्वेच्छायाः
ईश्वरदत्तकरणकलेबरबुध्यादि सत्वेन सामर्थ्यस्य च सत्वात् भगवताऽनिवारणाच्चोक्तस्वातन्त्योपपत्तेः 
ननु जीवस्य कर्माधीनस्वेच्छानुगुणप्रवृत्तिमत्वे कर्मणश्चेश्वरनिग्रहरूपत्वेन
ईश्वराधीन प्रवृत्तिमतः कथं दण्ड्यत्वं दण्ड्यत्वानुगुणस्वातन्त्र्याभावात्
इतरनिरपेक्षापथप्रवृत्तिमत्वं हि दण्ड्त्वानुगुणं इति चेत् कर्मणो
निग्रहानुग्रहरूपत्वेपि तज्जनकपुण्यापुण्यादीनां पूर्व जीवेनैवानुष्ठितत्वेन
परंपरया स्वकृतकर्मण एवापथ प्रवृत्तेः दण्ड्यत्वसिद्धेः
कर्मणश्चानादित्वं शास्त्रसिद्धम् । अतो जीवकृत कर्मानुगुणतयैवापथ
प्रवृत्तेः भगवता तदनुगुणं फल प्रदानं युक्तमिति, न कस्यचिदपि चोद्यस्यावकाशः 
एतद्विषये सूक्ष्मतत्त्वार्थ विज्ञानं न सुलभम् । ज्ञातेपि आग्रहवशात्
पौनः पुन्येनचोद्यकरणे अनभिज्ञत्वमेव दृढीकृतं भवति ।। अधिकरणसारावली
तद्ग्यारव्यानादौ स्पष्टमयमर्थः प्रदर्शितः इति दिक् । ननु भगवतस्सर्वत्रापि
कर्माधीन प्रवर्तकत्वे उन्निनीषयाऽधोनि नीषया च तन्निरेपक्षं रूपस्यव
भगवतः प्रवर्तकत्व बोधकनैक श्रुतेः कागतिरिति शंकते - नन्वेवमिति।
स्वयमेव=कर्मनिरपेक्षमेव
एतच्च श्रुतिवाक्यं न सर्वपुरुषसाधारणं, अपि तु यत्तच्छब्दघटितत्वेन
व्यक्तिविशेषाभि प्रायकम् । तत्रापि पुरुषस्य साधुकर्मरुच्युत्पत्तिजननं
अतिमात्रस्वानुकूल्य व्यवस्थितत्व फलं असाधुकर्म रुच्युत्पत्तिजननं
स्वप्रातिकूल्यव्यवस्थितत्व फलं, नतु परमात्मनः=स्वेच्छाकृतम् ।
अतो भगवत्कर्माधीन प्रवर्तकत्वेऽपि नकश्विद्विरोधः इत्याश्येन
समाधत्तेःउच्यत इति । अथोक्तार्थां श्रुतिमुपबृंहयति - यथोक्तमित्यादिना।।
सर्वस्या अपि प्रवृत्तेः तदधीनत्वेन इदं कुरु इदं मा कुरु इति तेनोपदेशः
कथं क्रियते? शरीरभूतानां जीवानां चेतनत्वादि वैलक्षण्यात् इति
चेत् तर्हि चैतन्यप्रयुक्ततया शुभाशुभकार्येषु स्वयमेव प्रवृत्तेः
तदन्तर्यामिकत्वमस्य निष्प्रयोजनमिति चेत् अत्र समाधीनमेवं वदन्ति
1.भगवतः सर्वावस्थास्वपि अन्तर्यामित्वस्य श्रुतत्वेपि जीवप्रेरणं
तृतीयादि प्रवृत्तावेव । प्रथमप्रवृत्तौ औदासीन्यं द्वितीयाया मनुमन्तृत्वमिति
स्वीकारात् । तृतीयादावेव कारयितृत्वमिति संकोचनीयमिति । 2. प्रथमप्रवृत्तावपि
कर्मकाल अक्ष प्रकृति परवशत्वमस्य स्वीक्रियते । तदा तत्र विधिनिषेधशास्त्रगोचरत्वं
अभ्युपगम्यते । तथैव परमात्माधीनत्वेपि शास्त्रपरवशत्वस्य न विरोधः 
अतो न संकोचः कार्यः । 3. अनादिसंसारे इयं प्रथमा इयं द्वितीया
इति प्रवृत्तेः नैवविभागः अतः सर्वास्वपि प्रवर्तकत्वाभ्युपगमे
न विरोधः" 4. सर्वपरिकरबन्धयुक्तस्याप्यश्वस्य परापेक्ष प्रवृत्तिमतोपि
स्वातन्त्रयेण कर्तृत्व, तत्प्रयुक्त सुखदुःख भागित्वादीनां दर्शनवदत्रापि
संभवात्
5. परप्रेरणेन हिंसाकर्तुरपिहि दण्डवत्वादिकमालाक्ष्यते । नच कारयितुः
परस्यापि शिक्षणं दृश्यते इति वाच्यम् । अत्र कारयितुः परस्य शासकान्तरा
भावात् वैषम्यात् । कारयिता परमात्मा हि तत्तज्जीवीय कर्मानुसृप्य
कारयति । न तु स्वेच्छया ।। कर्म च पुण्यापुण्यरूपं ईश्वरनिग्रहानुग्रहरूपमेव 
अतो न भगवतोदोषापत्तिः एवं तत्रतत्र श्रुतिपरस्परविरोधपरिहारवत्
इन्द्रियविषयेपि परस्पर विरोध परिहारः उत्तरत्राधिकरणेपि क्रियते।।
वेदाः अनन्ताः उपनिषदोऽप्यनन्ताः । तासु परस्परविरोधाभावेपि विरोधसद्भावं
मन्यमानाः सन्दिह्यन्ते । तेषां विरोधाभावोद्धाटन मुखेन सामारस्य
मवश्यं कार्यम् । निर्गुणत्व सगुणत्व श्रुत्योः सविकारत्वनिर्विकारत्वश्रुत्योः
भेदाभेदश्रुत्योः मुक्तस्य देहसद्भावासद्भावश्रुत्योः परमात्मनः
शरीरवत्वशरीरनिषेधश्रुत्योः वियदादेः नित्यत्व कार्यत्व श्रुत्योः
जीवात्मोत्पत्ति तन्निषेध श्रुत्योः आत्मनां चिन्मात्रत्व ज्ञातृत्वश्रुत्योः
अणुत्वविभुत्वश्रुत्योः तेज आदेः आत्मकार्यत्वतदन्यकार्यत्वश्रुत्योः
आत्मनां कर्तृत्वाकर्तृत्वश्रुत्योः विधिनिषेध श्रुति - अन्तर्यामिश्रुत्योः
स्वतन्त्रत्वपरतन्त्रत्वश्रुत्योश्च परस्परविरोधे आपाद्यमाने तद्विरोधः
सूत्रकारेण परिहृतः
तत्र परायत्ताधिकरणे जीवानां स्वातन्त्रयेण कर्तृत्वस्य तस्य परायत्तत्वस्यच
न विरोधः इति स्थापितम् । शरीरात्मभावस्थले अस्मच्छरीर व्यापारस्य
सर्वस्य अस्माद्यात्मसंकल्पाधीनत्वेन अचेतनशरीरगतव्यापाराश्रयत्वरूपकर्तृत्वस्य
तस्य च यथा नविरोधः तथैव अस्मदादिचेतनगत प्रयत्नाश्रयत्वरूपकर्तृत्वस्य
शरीरिभूतभगवत्संकल्पाधीनत्वेन न तयोः परस्परविरोधः । अतोऽन्तर्यामितया
नियमनकर्तृत्वं भगवतः स्वतन्त्रकर्तृत्ववतो जीवस्य न विरुद्धमिति ।
ननु अस्मदादि शरीर व्यापाराणां जीवात्मसंकल्पाधीनत्ववत् अस्मदादिजीवव्यापारणामपि
परमात्म प्रेरणाधीनत्वात् विधिनिषेधशास्त्राणां कथमर्थवत्वं? अस्य
परिहारः पूर्वमेवोक्तः ।। इति परायत्ताधिकरणम् ।
(2.3.7) अंशाधिकरणम्
<2.3.42>
संगतिस्तु - यदि जीवस्य कर्तृत्वं परमात्माधीनं तर्हि राजभृत्यन्यायेन
जीवपरयोरत्यन्तभेदापत्त्या अभेदश्रुतीनां नरपतिरेव सर्वलोक इतिवद्
औपचारिकत्वं स्यादिति शंकयोत्थानमिति । अत्यन्तभिन्न इति नैयायिकमतम् ।
भ्रान्तमित्यद्वैतिमतम् । उपाध्यवच्छिन्नमिति भास्करस्य । ब्रह्मांशः
इतीति ।विशेष्यैक देशरूपोंऽशः विशिष्टैकदेशरूपो विशेषणांशो
वेति ब्रह्मांश इति विकल्पस्यार्थः । श्रुतिविप्रतिपत्तेरिति । यद्यप्यत्र वादि
विप्रतिपत्तिरपि संशयहेतुर्भवति । अथापि तस्या अपि श्रुतिविप्रतिपत्ति
मूलत्वात्तथोक्तम् । नानात्वं = भेदः,
एकत्वं = अभेदः । ननु भेदाभेदश्रुतीनां घटक श्रुत्या निर्वाहोपि पूर्वमेव
कृत इत्यत्राह - ब्रह्मांशत्वोपपादनेनेति । विष्टिवस्तुनो ब्रह्मणः
विशेषणां शत्वोपपादनेनेत्यर्थः । एवं विशेषनिर्णयाभावे पूर्वनिर्णीत
भेदा भेदौ न प्रतिष्ठितौ भवत इत्याह - यादद्धीति। विशिष्टे ब्रह्मणि
चेतनः विशेषणांश इति निर्णये हि चेतनस्यापृथक्सिद्धप्रकारत्व निर्णयेना
भेदव्यपदेशस्य मुख्यत्वोपपत्त्या तयोरभेदनिश्चयः विशेषणत्व प्रयुक्त
भेदनिश्चयश्च भवति इत्यर्थः ।।
इदमत्र तात्पर्यम् शरीरवाचक शब्दस्य शरीरिपर्यन्तत्वं सिद्धवत्कृत्य
भेदाभेद श्रुतिनिवार्ह पूर्वं कृतः ।अत्रचाऽऽकृत्यधिकरणन्यायाविषयतया
शरीरिपर्यन्ताभिधायकत्वं न संभवतीत्याशंक्यांशत्वनिर्णेयेन तत्स्थाप्यतेच
चेतनस्यांशत्व निर्णये हि अपृथक्सिद्धत्व प्रकारनिर्णयः तेनचाकृत्यधिकरणन्यायविषयत्वमिति
भावः ।इत्यादिभेदनिर्देशादिति। ज्ञत्व - अल्पज्ञत्वादि भेदकाकार नेिर्देशेन
भेदस्यावश्यकत्वादिति भावः ।
अभेद श्रुति निर्वाह प्रकारं दर्शयति - ज्ञाज्ञयोरिति।औपचारिक्यइति 
नरपतिरेव सर्वलोकइतिवत् तादधीन्यविवक्षयात्र राजपुरोहितः राजा
संवृत्तइति सादृश्यविवक्षया वा नेतव्याइत्याशयः । अथांशपदस्यान्यथाऽर्थं
निधायांशत्व पक्षं मत्यन्त भेदवादी दूषयति - ब्रंह्मण इति। एकवस्त्वेकदेशवाचीति 
विशेष्यभूतं यदेकवस्तु तदेकदेशवाचीत्यर्थः । अशत्वं विशेष्यैक
देशत्वमित्यभि प्रायः । ननु ब्रह्मणः खण्डनासंभवेपि उपाध्यवच्छिन्न
ब्रह्मप्रदेशस्यैव जीवत्वादंशत्वोप पत्तिस्सुवचैवेत्यत्राह - प्रागुक्तेति।
उपाध्यवच्छिन्न प्रदेशस्य जीवत्वेपि उपाध्युपहितस्वरूपस्यैकत्वात्
ब्रह्मण्येव सर्वदोष प्रसंगः इति भावः
पक्षान्तरमाह - यद्वेति। भेदश्रुतिनिर्वाहं दर्शयति - नानात्वेति। मतान्तरमाह - अथ
वेति।तत एवेति। अनेन प्रमाण व्यवस्थोक्ता ।बन्धेति। उपाधेर्मिथ्यारूपत्वे
हि तस्य कार्यकरत्वा भावेन सर्वेषामविशेषेण मुक्तत्वमेव स्यात्
न वा कस्यचिदपि । पारमार्थिकत्वेतु यस्य तादृशोपाधिनिवृत्तिः स
मुक्तः अन्योऽमुक्तः इतिव्यवस्था युक्तेति भावः । अनेन प्रमेयव्यवस्थाचोक्ता
अन्यथाचेति व्याख्येयं पदम् । एकत्वेन व्यपदेशादिति तद्व्याख्यानम् 
नानाव्यपदेशात् अन्यथाचेत्यनयोः पर्यवसितमर्थमाह - उभयथा हीति।
नानात्वेनैकत्वेन चेत्यर्थः । सूत्रस्थनानापदं नानात्वपरम् । नानात्वं
च भेदः । तद्व्यपदेशश्च भेदकाकार व्यपदेशादित्याशयेन तं दर्शयति - नानात्वव्यपदेश
इति। श्रौताभेदव्यपदेशस्य इतरैः अनेकश्रुत्यविरोधेन नयनं नाकृतमिति
सूचयितुं स्वमते तथा नयनमस्तीति च द्योतयितु मादरातिशयेन - अन्यथा
चेतिसौत्रं पदं पुनरूपात्तम् । सूत्रस्थमपिशब्दं अर्थविशेषयोतनाय
व्युत्क्रमेणयोजयन् अवशिष्टसूत्रखण्डस्यार्थ माह - अपीति
विवक्षितमर्थविशेषं प्रदर्शयन् तात्पर्यार्थमाह - ततश्चेति। अनेनाभेदस्य
तात्विकत्व मेवाभ्युपेयं नत्वौपचारिकत्वमिति सूचितम् । उकृष्टवस्तुना
सामानाधिकरण्येऽभेदस्य कथंचिदौपचारित्वसंभवेपि दाशकितवादिनिकृष्टवस्तुना
श्रुतस्य सामानाधिकरण्यस्य नौपचारिकत्वं युक्तमिति भावः । ननु भवतामपि
जीवब्रह्मस्वरूपयोर्भेदात् अभेदनिर्देशस्यौपचारिकत्वमेवेति शंकापरिहाराय - सर्वजीवव्यापित्वेनेत्युक्तम्।
एतेन नरपनि रेव सर्वलोकः इत्यत्रेव तादधीन्यविवक्षयाऽभेदनिर्देशस्यौप
चारिकत्वाश्रयणमपि निरस्तम् । मुख्यत्वे संभवति गौणत्वा संभवात्
अत एवहि अभेदस्य तात्विकत्वोपपत्त्यर्थं घटकश्रुत्या जीवपरयोः शरीरात्मभावः
उपदिश्यते । अतश्शरीरवाचिशब्दानां शरीरिपर्यन्तत्वस्य देवोऽहमित्यादौ
दर्शनेनात्रापि तत्संभवात् सामानाधिकरण्यस्य मुख्यत्वमिति न तद्विपरीताश्रयणं
युक्तमिति ।मुख्यत्वसिद्धयइति । उभयव्यपदेशमुख्यत्व सिद्धिरूप श्रुत्यर्थापत्त्या
अंशत्व मवश्यं कल्प्यमित्याशयः ।।अन्यथा सिद्धत्वमिति। अन्यथासिद्धत्वशंकेत्यर्थः 
ब्रह्मसृज्यत्वादीति । अनेन भेदकाकारः प्रदर्शितः । यतः इति पूरणीयम् 
भेदकादारस्य तत्कृतभेदस्य च प्रत्यक्षाद्योगचरत्वेनान्यथा सिद्धत्वा
भावात् तच्छकैव न युक्तेत्यर्थः
ननु प्रमाणान्तरा सिद्धत्वेपि निषेधार्थ तद्बोधनं शास्त्रेणेष्यते
इत्यत्राह - न चाखण्डैकरसेति।ब्रह्मणेति। अस्य भ्रमितव्यमित्यनेनान्वयः 
कुर्वाणेन शास्त्रेणोपदिश्यते इत्यन्वयः । उक्तार्थास्य सर्वस्यापि
प्रमाणान्तरागोचरत्वात् शास्त्रेण तदुपदेशः पर बोधनार्थ एवेति स्वीकर्तव्यम्त
त्वमेवे विद्धीति। ततश्च अपरमार्थभ्रममुपदिशन् वेदं ब्रह्मणा
भ्रमितव्यमित्येवोपदेशं कुर्यात् । तथा च भ्रमनिवृत्त्या लोकोज्जीवन
प्रवृत्तेन वेदेन ततोप्यधिक भ्रमापादनं व्याहतमित्यर्थः । एवं
ब्रह्मणः सुख दुःखभागित्वादिकं तदभोक्तृत्वेनान्तर्यामित्वं विरुद्धं
बोधयत् वेदवाक्यं उन्मत्तवाक्यमिव च स्यादित्याह - तथा सतीति
अयमत्राभिसन्धिः भेदश्रुतेरन्यथासिद्धत्वे तुल्य युक्त्या अभेद
श्रुतीनामपि सोऽयं देवदत्त इत्यादीनामिव अन्यथासिद्धिस्सुवचा ।
प्रमाणान्तरागोचरत्वं तूभयत्राविशिष्टम् । अभेदश्रुतिविरोधेन भेदश्रुतेर्बाध्यत्वं
अपेच्छेदाधिकरण न्यायस्यात्र प्रवृत्तिश्च न संभवति । प्रत्युत
विरोधाधि करणन्याय प्रवृत्त्या विपरीत फलसिद्धिस्चेति पूर्वमेवोक्तमिति 
भास्करपक्षं दूषयति - उपाधीति । ननूपाधिभेदादेकस्यैव नियन्तृत्वनियाम्यत्वादिकं
कुतो न संभवतीत्यत्राह - नहीति । उपसंहरति - अत इति ।।
<2.3.43>
मन्त्रवर्णाच्चेति । जीवस्यांशत्वे साक्षात् श्रुतिरेव प्रमाणमिति
भावः । ननु जीवपरयोरंशाशित्वेन भेदे जीवानामनन्तत्वात्सूत्रे अंशः
इत्येकवचनं कथं भवतां संगच्छते । अस्माकंतु अविद्याद्युपहितस्यैकत्वात्तदभि
प्रायकं तदिति युक्तमित्यत्राह - विश्वाभूतानीति । जीवबहुत्वमवलम्ब्यैव
हि मन्त्रे विश्वाभूतानीति बहुवचनं निर्दिष्टम् । अतस्तत् बहुत्वमावश्यकम् 
अत एव तद्विचाररूपे सूत्रे अंशः इत्येकवचनतयोपादानेपि जात्यभि
प्रायकत्वमेव वक्तव्यम् । अंशवाचकस्य पादशब्दस्य श्रुतावेकवचनान्तयोपादानादपि
सूत्रे एकवचनतया निर्देशश्चेत्यभिप्रायः
प्रसंगात्पूर्वसूत्रस्थात्म शब्दस्यापि जात्यभिप्रायकत्वमाह - नात्मेतिन
नित्य इति। नित्यानां बहूनां चेतनानां यो नित्यः एकः चेतनः सःकामान्
विदघातीत्यन्वयः ।ईष्वराद्भेदस्येति। काम प्रापकत्वेन कामप्राप्यत्वेनच
भेदादिति भावः । एवं भेदसिध्यापि बहुत्वमावश्यकमित्याशयः। ननु जीवानां
परस्परभेदस्य प्रत्यक्षसिद्धत्वात् कथमेतच्छुति प्रतिपाद्यत्वमिति
चेन्न, स्वाभाविक भेदस्य प्रत्यक्षसिद्धत्वाभावात् । नित्यानामेव
हि जीवानां बहुत्वरूपो भेदः शास्त्रेणोच्यते । सच शास्त्रै कसमधिगम्य
एवेति । ननु जीवानां ज्ञानस्वरूपत्वेनैकत्वात् संसारे भेदकाकार
दर्शनेन भेदसिद्धिवत् मुक्तौ तादृशाकारादर्शनात् कथं बहुत्वमित्यत्राह - एवंनित्यानामिति
प्रत्यक्त्वेन पराक्त्वेनच भेदकाकारोऽवगम्यत इत्यर्थः । एवं सूत्रे
अंशः आत्मेत्येकवचनतया निर्देशेऽपि तस्यजात्यभि प्रायकत्वं श्रुतिबलात्सिद्धमित्युक्त्वा
आत्मबहुत्व बोधक सूत्रान्तरेणापि जात्यभि प्रायत्वं वक्तव्यमित्याशयेनाह -
असन्ततेश्चेति ।।
<2.3.44>
ननु "ममैवांशः" इत्यनेन जीवस्य ब्रह्मांशत्वमेव विवक्षितमिति कथमवगम्यते
इत्यत्राह जीवस्यपुरुषोत्तमांशत्वमिति । अयं भावः - तत्रैव हि पुरुषोत्तमशब्दनिर्वचनं
क्रियते । तेन क्षराक्षररूप बद्धमुक्तोभयावस्थजीव वैलक्षण्यं सिध्यति ।
अतस्तदनुरोधेनात्रांशशब्दोव्याख्येयः इति जीवस्यास्मदभिमतांशत्वसिद्धिरिति ।।
<2.3.45>
अंशत्वेऽपीति । विशेष्यभूतमेकं वस्तु तदेकदेशो जीवः अंशः । ततश्च
जीवगतापुरुषार्थानां ब्रह्मण्येव प्रसक्तिरिति भावः । प्रकाशशब्दस्य
घटादिप्रकाशः इत्यादाविव व्यवहारानुगुण्यरूप प्रकाशार्थकत्व व्यावृत्त्यै
भारूपःप्रकाशः इत्युक्तम् । सूत्रस्थादि शब्दमभि प्रयन्नाह - यथेति।
गवाश्वशुक्लकृष्णदेवमनुष्यादि देहादयो आदि शब्दविवक्षिताः इति भावः 
तद्वदिति । अपृथक्सिद्धविशेषणविशेष्यभूतयोः द्रव्यगुणयोः द्रव्ययोश्चांशांशित्वस्य
लोकसिद्धत्वादत्रापि तद्युक्तमिति भावः । नन्वेवं सति जीवस्य ब्रह्मांशत्वं
कथं, ब्रह्मणः रामकृष्णाद्यवतार इवजीवस्यावताराभावात् रामकृष्णादिमूर्तिषुहि
वासुदेवविग्रहादेकदेशस्य प्रादुर्भावः अतस्तत्रैव ब्रह्माशत्वं
युक्तं
नतु जीवे इत्यत्रांशत्वस्वरूपं निरूपयति - एकवस्त्विति। एतेन मेरोः
किरीट प्रभृतिवत् जीवः ज्ञानानन्दत्वेन ब्रह्मसाम्यात्स्वयमल्पत्वाच्च
ब्रह्मणोशः इति पक्षोपि निरस्तः । किरीटस्य मेरूसजातीय द्रव्यान्तरत्वेन
तत्स्वरूपैक देशत्वाभावादंशत्वव्यवहारस्य मुख्यत्वेनात्राप्य मुख्यत्वापातात् 
एकवस्त्वेकदेशत्वरूपांशत्वस्य सर्वस्व संप्रति पन्नस्य जीवे मुख्यतयैव
निर्वाहात् तत्परित्यागासंभवाच्च ।विशिष्टस्यैकस्य वस्तुनःइति ।
विशेष्य भूतं यदेकं वस्तु। तदेकदेशे एवांशत्व व्यवहारः इति न परंतु
विशेषणविशिष्टस्यापि वस्त्वैक्यात्तदेकदेशेपि अंशत्व व्यवहारो युज्यते
इति भावः ।
विशेषणस्याप्यंशत्वमस्तीत्यत्र प्रामाणिक व्यवहारमपि प्रदर्शयति - तथा
चेति । विशिष्टे विशेषणमिति कश्चिदंशः विशेष्यमिति कश्चिदंशः विशेष्यं
प्रति विशेषणमश एव विशेष्यंतु विशेषण प्रत्यंश्येव । नतुकदाचिदप्यंशः
इति भावः । एवं विशिष्टैकवस्तुनः विशेषणस्यांशत्वादेव प्रकाशगोत्व
नीलदेहादी नामप्यं शत्वोपपत्तिः अंशांशित्वस्योक्त प्रकारणोपपादने
अंशिभूत ब्रह्मणि दोषसांकार्य नास्तीत्याह - विशेषण विशेष्ययोरिति 
यथा भारूपप्रकाशस्यांशत्वेपि तद्वत बहुलत्व संकुचितत्वादीनां
अंशिभूताग्न्यादिषु न सांकर्यम् । यथा च देहस्य देह्यंशत्वेपि देहधर्माणां
न देहिनि सांकर्यं तथात्रपीति भावः ।
एतदाशयेनैव "नैवं परः" इति सूत्रखण्डस्य प्रवृत्तिरित्याशयेनाह - तदिदमिति।
अथोभयनिर्देशस्य निर्वाहप्रकारं निगमयति - एवमिति। ननु जीववाचकत्वमादिशब्दैः
सामानाधिकरण्यस्य कथं मुख्यत्वमित्यत्राह - तत्वमसीति। भानुः ज्योतिः
तेजः इत्यादीनामपि विशेष्य पर्यन्ताभिधायित्वं दृष्टमिति अत्रापि
जीववाचकशब्दस्य विशेष्यपर्यन्ताभिधायित्वं युक्तमेवेति भावः ।।
<2.3.46>
उत्तरसूत्रार्थमाह - एवमिति । अग्नेर्ज्योत्स्नेत्यभिप्रेत्य प्रभाप्रभावद्रूपेणेत्युक्तम्
ब्रह्मणश्शक्तिरित्यभि प्रेत्य शक्तिशक्तिमद्रूपेणेत्युक्तम् 
हरेस्तनुरित्यभिसन्धाय शरीरात्मभावेनेत्युक्तम् । उक्तस्थलेषु
अंशाशि भावस्य नैयत्यमभिप्रेत्याह - अंशांशिभावमिति। यद्यपि जीवस्यांशत्वं
"अपि स्मर्यत इति" सूत्रेणैवोक्तमथापि विशिष्टे वस्तुन्येकदेशरूपविशेषणांशत्वं
तत्र नोक्तमिति वैषम्यम् ।चकारात् श्रुतयोऽपीति। यद्यपि सूत्रे
श्रुतिवचनं चकारेण स्मृतिविवक्षणंच युक्तम् । अथापि श्रुतेरुप बृंहण
स्मृति सापेक्षत्वेन श्रुत्युक्तार्थ विशदीकरण स्मृतेः प्राबल्यमभिसन्धाय
विपर्येयेण सूत्रितमिति ध्येयम् ।।
<2.3.47>
उत्तरसूत्रमवतारयति - एवमिति । ब्रह्मणोंऽशत्वमेतदधिकरणे स्थापितम् ।
ब्रह्म प्रवर्त्यत्वं च परायत्ताधिकरणे ।ज्ञत्वं ज्ञाधिकरणे ।
केषांचित्=ब्राह्मणादीनाम् । केषांचित्=स्त्रीशूद्रादीनाम् । परिहारः=निषेधः 
सूत्रोक्तदेहसंबन्धस्य सर्वाविशिष्टत्वात् तस्यचानुज्ञापरिहार
नियामकत्वाभावाद्व्या चष्टे - ब्राह्मणक्षत्रियेति। सूत्रस्थादिपदं
अन्नादिपरिग्राहकमित्याशयेनाह - यथा चान्नादिति । अभिशश्तः=अपवादग्रस्तः
इदमत्र तात्पर्यम् । सर्वे जीवाः अणवः ज्ञानरूपाः ज्ञातृस्वभावाः
भगवच्छेषभूताः आनन्दरूपाः ब्रह्मांशवः । जीवेषु वैलक्षण्यं नास्ति 
एवं सति ब्राह्मण क्षत्रियवैश्यानामेव वेदाधिकारः तत्रापि न स्त्रीणाम् 
शूद्रजातेः सर्वथानास्ति । अध्ययन अध्यापन दान प्रतिग्रह यजन
याजनरूप षट्कर्मसु ब्राह्मणा नामेवाधिकारः नेतरेषाम् । चण्डाल जाति
प्राप्तस्य त्रिशंकोः विश्वामित्रेण यागकरणरूपयाजनसमये" क्षत्रियो
याजको यस्य चण्डालस्य विशेषतः कथं सदसि भोक्तारः इत्यादिभिश्च वसिष्टपुत्राः
नाभ्यनन्दन्त । इति वाल्मी किः । चण्डाल बहिष्टास्त्रीदर्शन स्पर्शनभाषणनिषेधः
तथाकरणे "संभाष्य पुण्यकृतो मनसा ध्यायीत इति प्रायश्चिन्त विधानम्
"तद्भृत्यगात्रेष्वंगसंगमः"भागवत स्पर्शे विशेषः । भागवतगृहेषु
भोजनाभ्यनुज्ञा, असतां च प्रतिग्रहं स्वाहा' इति श्रोत्रियान्नभोजनमेव
असद्ग्रहप्रायश्चित्तं इति विधिः । शूद्रनिकटात् आमग्रहणेपि पक्वान्नग्रहणरूपत्वेन
दोषकथनम् । इत्यादिनियमाः कथं संगच्छेरन् । सर्वेषां आत्मानां एकरूपत्वेन
वैलक्षण्याभावात् । शुनि चैव श्वपाकेच पण्डिताः समदर्शिनः इति हि
गीतावचनमिति पूर्वपक्ष्याशयः ।
सिद्धान्तसारस्तु - आत्मसामान्यस्य पूज्यत्व मिष्टमेव तत्तत्कर्मविंशेष
प्रयुक्त शरीरसंबन्धमादाय तेषामेव पूज्यत्वापूज्यत्वे । नहि शास्त्रेषु
अनुज्ञा परिहारौ केवलमात्मानमुद्दिश्य प्रवृत्तौ । ब्राह्मण क्षत्रियादि
वैषम्यमादायैव । अतोपि ज्ञायते शरीरसबन्ध मूलकमेव विधिनिषेधादिकमिति 
सर्वत्र समदर्शित्ववाद्यपि नहि स्वपुत्रविवाहार्थंतिर्यक्जातिस्त्रियं
परिगृह्णाति । नवा स्वसुतां तिरश्चे ददाति । नापि स्वपुत्री मेव
स्वपुत्राय भार्यात्वेन स्वीकरोति । आत्मनामेक रूपत्वं तदा क्व
गतम् । तिरश्चामाहारं कुतः स्वयं न खादति
एवमादि बहुविधप्रश्ने नैव समाधिं वक्तुं प्रभवति । अपिचैकरूपकदलीफलेष्वेव
बहुविध वैजात्यं वर्तते । आम्रादि स्थावरेषु । सर्पादितिर्यक्षु
वैजात्यं बहुधा दृश्यते । ब्रीहिषु वयं प्रतिदिनं पश्यामः । अतः
एकजातीष्वेव एवंदर्शने भिन्नजातिषु का कथा । अनुभोक्तुःकर्मवशात्
अनुभाव्यवस्तुष्वपि विभिन्नत्वं इति ।।
<2.3.48>
च शब्दसमुच्चितं हेतुमाह - जीवानामन्योन्य भेदादिति।अणुत्वेनेति।
समन्तात्ततिः सन्ततिः विभुत्वं तदभावः असन्ततिः अणुत्वमित्यर्थःप
प्रतिशरीरं भिन्नत्वाच्चेति। आत्मनः अणुत्वं प्रमाणसिद्धं साधितंच 
ततश्च तस्य भेदोऽप्यावश्यकः । अन्यथाऽणोरेकस्मिन् शरीरे विद्यमानत्वेन
शरीरान्तरे तद्विरहेण तत्त सुखदुःखादि प्रतिसंन्धानानुपपत्तेः ।
अतः अणुत्वे तस्य भेदोऽपि सिध्यति । एतेनाणुत्वपरासंततिशब्दः तत्साध्य
प्रतिशरीरभिन्नत्व लाक्षणिकः इत्युक्तं भवति । व्यतिकरः=अव्यवस्था 
स्वपक्षे भोगव्यतिकराभावोक्तेस्तात्पर्यमाह - भ्रान्तेति
इदमत्राकूतम् - एकस्मिन्नेव देहे बाल्येऽनु भूतसुखादेः यौवने प्रतिसन्धान
मनुभवसिद्धम् । अत्र चैक्य मेव नियामकमिति सर्व संप्रतिपन्नम् ।
एवं च अज्ञत्वावस्थापन्नं ब्रह्म जीवः=इति पक्षे उपाध्युपहितं ब्रह्म
जीव इति पक्षेचात्मन एकत्वात् नानाशरीरावच्छेदनोत्पन्नानां सुखादीनां
सर्वस्मिन्नपि शरीरे प्रतिसन्धानापत्या भोगव्यवस्था न कथंचिदपि
सिध्यति । स्वमते च जीवस्वरूपस्य प्रति शरीरं भिन्नत्वात् कस्यचित्
पूर्वं तदनुभूत सुखादिप्रति सन्धानं कस्यचित् नास्तीति व्यवस्था
सिध्येत् । नानाशरीरावच्छेदनोत्पन्नानां सुखदुःखादीनां सर्वस्मिन्
शरीरे प्रतिबन्धकाभावे
ऽपि आत्मैक्यव्यापक प्रति सन्धाना भावात् नैक्यं युक्तमिति । अतः
पक्षद्वयमपि इष्टमेवेति ।।
<2.3.49>
अविद्याकृतोपाधिभेदादिति । भ्रान्तब्रह्मजीववादे अविद्यातिरोहितस्य
ब्रह्मणः अविद्या कल्पितैरपरमार्थैः परस्परभिन्नैः अन्त करणरूपोपाधिभिः
प्रति संबन्धाभ्युपगमात् उपाधि भेदेन भोगव्यवस्था संभवतीत्याशयः 
उपाधि संबन्धादौ स्वरूपतिरोधानस्यावश्यकत्वद्योतनाय स्वरूपतिरोधान
पूर्वकेत्युक्तम् । एतेन स्वरूपतिरोधानस्यैवा संभवात् तत्कृतोपाधिभेदेन
भोगव्यव स्थोपपादनमसंववीति दर्शितम् । स्वरूपतिरोधानमेव कुतो न
संभवतीत्यत्राह - प्रकाशौकस्वरूपस्येति। च शब्दार्थमाह - चकारादिति।
एवं तिरोधानाद्यनुपपत्या व्यवस्थानुपपत्तिरुक्ता
अथ विरोधाद्यभ्युपगमेऽपि अनुपपत्तिस्तदवस्थेत्याह - अविद्येति ।।
<2.3.50>
अनन्तरसूत्रमवतारमति - पारमार्थिकेति। एतन्मते उपाधीनां पारमार्थिकत्वं
तद्भेदहेतुभूतादृष्ठानां चानुज्ञानमित्याशयेन शंका । ब्रह्मस्वरूपाश्रयत्वेनेति 
तत्तदुपाधि हेतुभूता दृष्ठानामाश्रयस्यात्मनः एकत्वादिति भावः।
ननु तदुपाधिसंयुक्तब्रह्मप्रदेशः भिन्न एवेत्यत्राह - उपाधिभिरिति।
उपाध्याश्रयस्यैकत्वात् तस्याच्छेद्यत्वाच्च व्यवस्थायाः नोपपत्तिरिति भावः ।।
<2.3.51>
अभिसन्धिः = संकल्पः । ततश्च तदुपाधिहेतुभूतादृष्टजनक संकल्पस्यापि
उक्तदिशा आश्रयस्यात्मनः एकत्वात् अनियमस्तदवस्थ इत्यर्थः । सूत्रस्थादिशब्देनोद्योगानुष्ठानादिकं
विवक्षितम् । सूत्रस्थ च शब्दःअवधारणार्थः । ततश्च एवमेवेत्यर्थः 
तदेव विवृतं उक्तादेवहेतोरनियम एवेति । हेत्वतिदेशः विषयाति देशश्च
चैवमिति सूत्रखण्डेन क्रियते इत्याशयः । तथा च सर्वप्रदेशानामपि
ब्रह्मस्वरूपभूत प्रदेशत्वात् ब्रह्मणः अच्छेद्यत्वाच्च न नियम
संभवः इत्यर्थः ।।
<2.3.52>
प्रदेशभेदादित्येतद्व्याचष्टे - यद्यपीति । अयमाशयः - आत्मनः एकत्वेऽपि
तत्तदुपाध्यवच्छिन्नानामात्म प्रदेशानां घटाद्यवच्छिन्नाकाशस्येव
भेदात् संकल्पादृष्टादि व्यवस्थया भोगव्यवस्था युक्तेति । दूषयति - तन्नेति 
अयं भावः । अन्तः करणरूपोपाधीनां संचरणस्वभावत्वेन तत्र तत्र
गमन दशायां सर्वैः ब्रह्मप्रदेशैः संबन्धात् अन्तः करणरूपावच्छेद
भेदेन जीवभेद एव न सिध्यति । तत्कथं भोगव्यवस्था । एकान्तःकरणस्योपाधिसंयुक्तब्रह्म
प्रदेशे एव तदुपाधेरन्यत्र गमने अपरान्तः करणस्योपाधि संयोगसंभवेन
तत्र पूर्वानुभूतसुखादेः अपरान्तः करणरूपोपाध्यवच्छिन्न जीवेप्य
़नुसन्धानस्य दुर्वारत्वादिति । उपाधिभेदेऽप्युपहितस्यात्मनः एकत्वात्
जीवगतापुरुषार्थाः ब्रह्मण्येव च प्रसज्यन्त इत्याह ।प्रदेश भेदेनेति।पूर्वत्रेत्यादि।
वेदबाह्यपक्षे जीवानां विभुत्वाभ्युपगमे पूर्वं दोषः उक्तः । अत्रवेदावलम्बिपक्षे
आत्मैकत्वादिमते दोषः इति भेद इति भावः । एवं पौनरुक्त्यपरिहारः
अधिकरणान्तरेष्वपि संभवे योज्यः । एतेन, असन्ततेश्चाव्यति करः इत्यादिसूत्राणां
सांख्यादि व्युदासपरत्वं पराभ्युपगतं निरस्तम् । पौनरुक्त्यस्य
तेषां परिहारासंभवादिति ध्येयम् । यद्यप्येतच्छास्त्राद्यपादे एव
कर्मकाण्डे मीमांसारंभे जीवस्वरूपं शोधितम्,
अथापि देशान्तर कालान्तरादि फलानु भवयोग्य स्थायि स्वरूपतयैव तत्र
प्रसाधितं नतु ज्ञातृत्वकर्तृत्व भोक्तृत्व परमात्माधीनत्वादिभिः इति विशेषः ।।
इत्यंशाधिकरणम् ।
