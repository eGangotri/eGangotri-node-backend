प्रथमाध्याये चतुर्थः पादः ।। 
------
1. आनुमानिकाधिकरणम् ।। 
आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च 
।। 1-4-1 ।।
	उक्तं परमपुरुषार्थलक्षणमोक्षसाधनतया जिज्ञास्यं .... ... एकेषां शाखिनां शाखास्वानुमानिकं प्रधानमपि कारणमाम्नायत इति चेत् ।। 
		आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ।।
	पादसङ्गतिः प्रागुक्ता  तत्तच्छब्दो लिङ्गिपर इति । तृतीयस्यान्त्ये अधिकरणे  उक्तं जीववैलक्षण्यमयुक्तम् ;  तत परस्य निषेधादित्यवान्तरसङ्गतिः । उक्तम्  इत्यादिना इह त्रिपाद्यर्थोक्तिः सूत्रानुरोधात् । आनुमानिकमपि  इति अन्ययोगव्यवच्छेदपरत्वं हि दर्शितम् । श्रीभाष्येऽपि ब्रह्मैककारणत्वस्थेम्ने इति एक - स्थेमशब्दाभ्या  तत् सूचितम् ।  तत्तच्छब्दो लिङ्गिपर इति प्रधानपुरुषादिशब्देन  व्यञ्जितम् ।  उच्यते , उत न इति संशयकरणम् अव्यक्तशब्दस्य प्रकृत्यवाचकत्वस्य सिद्धान्त्यभिमतत्वात्  । अन्यथा कि ब्रह्मात्मकम् उत न  इति संशयितव्यम् । शङ्काया अनुत्सूत्रत्वमाह -  तदिदम् इति ।। 
सिद्धान्तः 
	अत्रोत्तरम् - नेति ।  नाव्यक्तशब्देनाब्रह्मात्मकं ... ... अतः कापिलतन्त्रसिद्धस्य प्रधानस्य प्रसङ्ग एव नास्ति ।। 
	रूप्यत  इति रूपकम् -  दृष्टान्तः । रूपकत्वेन विन्यस्तम्  - कल्पितमित्यर्थः । कानि कथं रूपितानि इत्यत्राह - आत्म  इति । किं रूपकवाक्यम् ;  रूपितानामिहोक्तिरिति कथं ज्ञायते ;  सा च किमर्था ; तत्र अव्यक्तशब्दस्य शरीरपरत्वं कथमित्यत्राह - एतदुक्तम्  इति । सर्वस्य इति । सम्यगध्यवसायस्यापि इत्यर्थः । शरीरस्य वशीकार्यत्वं सात्त्विकाहारपोष्यत्वम् । उपासनोपकरणकोटिनिवेशः परस्य कथमित्यत्राह स खलु  इति ।  पुरुषान्न परम्  सा काष्ठा  इत्यन्ययोगव्यवच्छित्तिः । अव्यक्तशब्दस्य शरीरपरत्वं परिशेषादित्याह -  तदेवम्  इति । पसङ्ग एव - प्रधानपरत्वोपगमेन ब्रह्मात्मकत्वमन्यत्रोक्तम् । इह तु न प्रधानवाचित्वमेव इति भावः ।। 
	न चात्र तन्त्रसिद्धप्रक्रियाप्रत्यभिज्ञा ... ... एवंभूतेन रथिना वैष्णवं पदं 
गन्तव्यमित्यर्थः ।। 1 ।। 
	तन्त्रप्रत्यभिज्ञां दूषयति - न च  इति । ग्रहणम्  इत्यन्तम् एतदुक्तम् इति पूर्वेणान्वितम् । दर्शयति च  इति सूत्रखण्डः । तदेववशीकार्यत्वे परत्वमेव । छान्दसो दीर्घ इति । अन्यथा वाङ्मनसे इति वक्तव्यम् । न तु वाङ्मनसी इति । अतः छान्दसत्वे तुल्येऽपि प्रकरणानुगुण्यमधिकमिति भावः । आत्मनः परब्रह्मणि नियमनं तत्प्रवणीकरणम् । व्यत्ययेन तत्  इत्यत्र तत् इति व्याख्येयं पदम् । सुप््तिङुपग्रह  इत्यादेरर्थोऽभिप्रेतः ।। 1।। 
अव्यक्तशब्देन कथं व्यक्तस्य शरीरस्याभिधानम्  ?  तत्राह -
सूक्ष्मं तु तदर्हत्वात् ।। 1-4-2 ।। 
	भूतसूक्ष्ममव्याकृतं ह्यवस्थाविशेषमापन्नं ... ... रथवत् पुरुषार्थसाधनप्रवृत्त्यर्हत्वात् ।। 2 ।।
	अनन्तरसूत्रशङ्कामाह - अव्यक्त इति । सूक्ष्मं तु तदर्हत्वात् । कार्ये कारणोपचार इत्यर्थः । विपरीतं कस्मान्न इत्यत्राह - तदर्हत्वात्  इति । अर्थविरोधादित्यर्थः ।। 2 ।। 
यदि भूतसूक्ष्ममव्याकृतमभ्युपगम्यते ...
तदधीनत्वादर्थवत् ।। 1-4-3 ।।
	परमकारणभूतपरमपुरुषाधीनत्वात् ... ... परमात्मा च सर्वेषामाधारः परमेश्वरः इति च ।। 3 ।। 

	अनन्तरसूत्रशङ्कामाह - यदि - इति । तदधीनत्वादर्थवत् । प्रधानोपगमानुपगमचोद्यमर्थवत्वोक्त्या कथँ परिहृतमित्यत्राह - एतदुक्तम् इति । स्वरूपस्थिति इति । कार्यकरत्वस्य  सत्तास्थितिसापेक्षत्वात् तस्य तादधीन्ये कथिते तयोस्तादधीन्यमपि सिद्धमिति भावः । महिमवादश्रुतिः - यस्य पृथिवी शरीरम्  इत्यादिः ।। 3।। 
ज्ञेयत्वावचनाच्च ।। 1-4-4 ।।
	यदि तन्त्रसिद्घमिह अव्यक्तम् ... ... अतो न तन्त्रसिद्धस्येह ग्रहणम् 
।। 4 ।। 
ज्ञेयत्वावचनाच्च । स्पष्टम् ।। 4 ।। 
वदतीति चेन्न प्राज्ञो हि प्रकरणात् ।। 1-4-5 ।। 
	अशब्दमस्पर्शमरूपमव्ययम् ... ... पूर्वप्रकृताज्जीवात्मनः परत्वमेवोच्यते 
।। 5।। 
वदतीति चेन्न प्राज्ञो हि प्रकरणात् । स्पष्टम् ।। 5 ।। 
त्रयाणामेव चैवमुपन्यासः प्रश्नश्च ।। 1-4-6 ।। 
	अस्मिन् प्रकरणे हि उपायोपेयोपेतॄणां ... ... तस्मान्नेह तान्त्रिकस्याव्य क्तस्य ग्रहणम् ।। 6 ।। 
	प्राज्ञपरत्वं न प्रधानपरत्वविरोधि ;  प्राज्ञैकपरत्वाभावादित्यत्राह - त्रयाणामेव चैवमुपन्यासः प्रश्नश्च । एवमुपन्यासः इति व्याख्येयम् । तत्र एवंपदं व्याचष्टे- ज्ञेयत्वेन  इति । मोक्षोपायभूताम् इति । मोक्षोपायत्वमङ्गिद्वारा । येयम् इति । त्रयाणां प्रश्नः , प्रतिवचनप्रकारात् । धर्मः -  उपायः । अधर्मः -  धर्मादन्य उपेयः ।  कृताकृतम्  वर्तमानम् । तपांसि इति -  ज्ञानप्रधाना ब्रह्मपरा इति च उपरिभागाः। यस्य ज्ञानमयं तपः , श्रद्धा तप इत्युपासते  इत्यादिषु तपःशब्दस्य ज्ञानपरतया ब्रह्मपरतया च प्रयोगदर्शनात् । पदम् -  प्राप्यम् ।। 6 ।। 
महद्वच्च ।। 1-4-7 ।। 
	
	यथा बुद्धेरात्मा महान् परः इत्यत्र ... ... न कापिलतन्त्रसिद्धं गृह्यत इति स्थितम् ।। 7 ।। 
महद्वच्च । स्पष्टम् ।। 7 ।। 
इति आनुमानिकाधिकरणम् - 1 
------
2. चमसाधिकरणम् ।। 
चमसवदविशेषात् ।। 1-4-8 ।। 
	अत्रापि तन्त्रसिद्धप्रक्रिया निरस्यते ... ... स्वातन्त्र्येण सरूपाणां बह्वीनां स्रष्ट्ठत्वश्रवणाच्च  इति ।।
	चमसवदविशेषात् । पूर्वं कारणशब्दस्य कार्यशरीरपरत्वमुक्तम् । इह तु कार्यवाचिशब्दाश्रवणात् कारणं प्रधानमेवोच्यत इति शङ्कया सङ्गतिः। परैः किं प्रधानपरमुत तेजोबन्नपरमिति विचारः कृतः  तत्र स्ववाक्यस्वारस्याभावं वक्ष्यन्  श्रुत्यन्तरास्वारस्यज्ञापनाय प्रधानविषयं वाक्यजातमुदाहर्तुमाह - अत्रापि इति ।। 
	अध्यासिता -  अधिष्ठिता । तन्यते -  समष्टिरूपेण प्रेर्यते व्यष्टिसृष्ट्यर्थम् । अथ तदन्तर्यामिपरवाक्यजातमुदाहर्तुमाह - यदात्मकाः इति । अपरे च  इति । इह च वाक्यान्तरैकार्थ्यात् ब्रह्मात्मकत्वसिद्धिरिति  भावः । तत्त्वभावात् - तत्वाविर्भावात् । प्रकृत्यादयः । आदिशब्देन महदादिः । विषयमाह - श्वेत इति । स्वातन्त्र्येण इति। सृजमानाम्  इति कर्तरि शानच् । स्वतन्त्रः कर्ता इति भावः ।।
	एवं प्राप्तेऽभिधीयते - चमसवदविशेषात् । ... .... अतोऽनेन मन्त्रेण नाब्रह्मात्मिका अजा अभिधीयते ।। 8 ।।
	राद्धान्ते प्रतिज्ञाऽध्याहर्तव्या । चमसः - चमनसाधनम् । अजात्वमात्रश्रवणं  ब्रह्मात्मकस्य प्रामाणिकत्वे तदविरोधीत्यर्थः । न चास्याः इति । निरुपपदत्वान्न स्वातन्त्र्येण सृष्टित्वप्रतीतिरित्यर्थः ।। 8 ।।
ब्रह्मात्मकाजाग्रहण एव विशेषहेतुरस्तीत्याह - 
ज्योतिरुपक्रमा तु तथा ह्यधीयत एके ।। 1-4-9 ।। 
	तु शब्दोऽवधारणार्थः ... ... तस्या एव प्रतीतेर्नास्मिन् मन्त्रे तन्त्रसिद्धस्वतन्त्रप्रकृतिप्रतिपत्तिगन्ध ः ।। 9 ।। 
	अनन्तरसूत्रमवतारयति - ब्रह्मात्मक  इति । ज्योतिरुपक्रमा तु तथा ह्यधीयत एके ।  नात्र मन्त्रे उत्पत्तिप्रतीतिरित्यत्राह -  सर्वस्य इति । प्रयाजादीनामङ्गत्ववदिति भावः । अन्येन इति  न मुक्तकीर्तनम् सृष्टिप्रकरणविच्छेदात् ;  किं तु तद्विशेषणत्वेन  । यस्माज्जाता  न परा नैव किंचनास  इति उत्तरत्र सृष्ट्यनुवृत्तेरिति भावः ।  इयं च कृत्वाचिन्ता इहापि  इत्यादिना स्वशाखायामेव ब्रह्मात्मकत्वख्यापनात् ।। 9 ।। 
कथं तर्हि ज्योतिरुपक्रमाया ... ...
कल्पनोपदेशाच्च मध्वादिवदविरोधः ।। 1-4-10 ।। 
	प्रसक्ताशङ्कानिवृत्त्यर्थश्चशब्दः । ... ... संबन्धयोग्यच्छागत्वपरिकल्पन मत्यन्तविरुद्धम् ।। 10 ।। 
	अनन्तरसूत्रशङ्कामाह - कथं तर्हि इति । कल्पनोपदेशाच्च मध्वादिवदविरोधः । चः त्वर्थः । ज्योतिःकल्पन शब्दौ वेदनिर्देशानुसारात् संप्रसादात् इतिवत् । सूत्रखण्डं व्याचष्टे - मधु इति । उदयास्तमयमधुत्वक्लृप्तितदभावयोरिव अवस्थाभेदादविरोध इत्यर्थः ।।
	सूत्रद्वयस्य परोक्तार्थं दूषयितुं प्रथमस्यैतदुक्तार्थम् अन्ये तु  इत्यादिनानूदितं  विकल्पयति -  किम्  इति । अजात्वैकत्वसिद्ध्यर्थं मध्यमशिर उक्तिः। प्रत्येकम् इति न समुदायैकत्वम् । समुदायत्रिकमेवेत्यर्थः । द्वितीयं विकल्पयति - द्वितीय  इति । किं तेजोबन्नरूपा अवस्था अजाशब्दोक्ताः , उत स्वरूपमिति विकल्पः । द्वितीयेऽपि इति श्रुत्यस्वारस्यमुक्तम्। सूत्रास्वारस्यमाह - तेजोऽबन्न  इति । ज्योतिरुपक्रम  शब्दः  तेजोबन्नवाचीति हि परैः व्याख्यातम् । प्राथमिकविकल्पेषु तृतीयं दूषयति  - तृतीयेऽपि इति ।। 
	अथ तृतीयसूत्रस्य परोक्तार्थमनूद्य व्युदस्यति - यत् पुनः इत्यादिना । मुख्यार्थे संभवति गौणस्वीकारायोगात् प्रयोजनाभावात् अर्थविरोधात् आत्मानं रथिनम्   इतिवत्  रूप्यरूपकवाचिशब्दाभावात् गौरनाद्यन्तवती  इतिवत् उचितविशेषणाभावात् प्रयोजनसाधनत्वादिमात्रविवक्षायामस्वारस्यात् तस्य च पदान्तरस्वारस्यार्थाभावाच्च छागत्वक्लृप्तिरयुक्तेत्यर्थः । अस्मदुक्तार्थस्तु वैदिकनिर्देशानुसारिणां स्वरस एव 
।। 10 ।। 
इति चमसाधिकरणम् -2 
----
3. संख्योपसंग्रहाधिकरणम् ।। 
न संख्योपसङ््ग्रहादपि नानाभावादतिरेकाच्च ।। 1-4-11 ।।
	वाजसनेयिनः समामनन्ति - यस्मिन् पञ्च पञ्चजनाः ... .... पञ्चसंख्याका विशेष्यन्ते , पञ्च पञ्चजना इति , सप्त सप्तर्षय इतिवत् ।। 11 ।।
	न संख्योपसङ््ग्रहादपि नानाभावादतिरेकाच्च । प्रकृतेर्ब्रह्मात्मकत्वं साधितम् । तदत्रायुक्तम् । परमात्मपरत्वे संख्याधिक्यादिति शङ्कया  सङ्गतिः । पञ्चशब्दद्वयात्  दशसंख्या स्यात् । समसंख्यापरशब्दयोः कथं  विशेषणविशेष्यभावः , कथं च कापिलतन्त्रार्थसिद्धिरित्यत्राह - एतदुक्तम् इति । आत्माकाशाभ्यां सप्तविंशतिप्रतीतिः सत्त्वरजस्तमसां   पृथग्द्रव्यत्वाभ्युपगमात् युक्तेति भावः ।। 
	राद्धान्ते नानात्वं - पृथक्त्वम् अन्यत्वं विवक्षितं , न तु बहुत्वम् । विना ना हिरुक् पृथक्  इति पर्यायपाठात् । कालस्य वस्त्वन्तरविशेषणत्वे षड््र्विशत्वम् ; वस्त्वन्तरविवक्षायां सप्तविंशत्वम् । पञ्चसु इति । एकोपाधिगृहीतत्वं हि समूहत्वम् । तन्नेत्यर्थः । शाब्ददूषणमुक्तम्  अन्यथा इति । सत्त्वादीनां द्रव्यत्वमसिद्धम् , गुणत्वात् ।। 
11 ।। 


के पुनस्ते पञ्चजना इत्यत आह - 
प्राणादयो वाक्यशेषात् ।। 1-4-12 ।।
	प्राणस्य प्राणमुत चक्षुषश्चक्षुः ... .... प्राणादय एव पञ्च पञ्चजनाः इति विज्ञायन्ते ।। 12 ।। 
	उत्तरसूत्रशङ्कामाह - के पुनः  इति । प्राणादयो वाक्यशेषात् । स्पष्टम् 
।। 12 ।।
अथ स्यात् - काण्वानां माध्यन्दिनानां च ...
ज्योतिषैकेषामसत्यन्ने ।। 1-4-13 ।।
	एकेषां  काण्वानां पाठे ... ... न कापिलतन्त्रसिद्धतत्त्वप्रतीतिरिति स्थितम् ।। 13 ।। 
	अनन्तरसूत्रशङ्कामाह - अथ स्यात् इति । ज्योतिषैकेषामसत्यन्ने । कथं वाक्यशेषे चतुष्टयोक्तिः  इत्यत्राह - तेषाम्  इति । ज्योतिषा इत्यस्य कोऽर्थ ?  कथं चेन्द्रियावगम इत्यत्राह - एतदुक्तम् इति । ज्योतिषा इति शब्दस्वरूपनिर्देशः । ज्योतिःशब्देन प्रदर्शनायोगात् । अयं सिद्धान्तेऽपि तुल्यः । इन्द्रियप्रकरणं पदत्रयस्वारस्यप्राबल्यं च ज्ञापयितुं चक्षुरादीनां स्वशब्देन व्याख्यानम् । पञ्चत्वं निर्देशापेक्षया । ज्योतिष्ट्वपञ्चत्वमनोयोगपरिशेषैः तन्त्रोपादाननिश्चयः । फलितमाह -  तदेवम्  इति । द्विधा परिहारोक्तिप्रयोजनं वदन् निगमयति - अतः इति ।। 13 ।। 
इति संख्योपसंग्रहाधिकरणम् -3
------
4. कारणत्वाधिकरणम् ।। 
कारणत्वेन चाकाशादिषु यथा व्यपदिष्टोक्तेः ।। 1-4-14 ।।  
	पुनः प्रधानकारणवादी प्रत्यवतिष्ठते ... ... अतो ब्रह्मैककारणं जगदिति निश्चीयते ।। 14 ।। 

	प्रधानकारणत्वं निरस्तम् । तदयुक्तमित्युत्थानात् सङ्गतिः । कारणत्वेन चाकाशादिषु यथाव्यपदिष्टोक्तेः । एकस्मात् - एकरूपात् । ब्रह्मणि इव  इति वैधर्म्यदृष्टान्तः ।। 
	राद्धान्ते -- त्वर्थेन  चशब्देन फलितां प्रतिज्ञामाह - सर्वज्ञात् इति । यथा व्यपदिष्टम्  इति श्रुतौ व्यपदिष्टत्वव्यावृत्त्यर्थमाह - जन्मादि  इति ।  आकाशादिषु - आकाशादीनाम् ।। 14 ।। 
ननु -  असद्वा इदमग्र आसीत्  ... ...
समाकर्षात् ।। 1-4-15 ।। 
	असद्वा इदमग्र आसीत्  इत्यत्रापि ... ... अतो ब्रह्मैककारणं जगदिति स्थितम् ।। 15 ।। 
	समाकर्षात् । ब्रह्मणा विपश्चिता  इत्यादिवाक्यान्यभिप्रेत्य विपश्चित्त्वादिकमुक्तम् । स्पष्टम् । प्रधानस्यापि कार्यानुप्रवेशो युक्त इत्यत्राह - अन्तः प्रविष्ट इति । अन्येन व्याकृतत्वशङ्काव्यावृत्त्यर्थं व्याचष्टे - तदेव अविभक्त इति 
।। 15 ।। 
 इति कारणत्वाधिकरणम् - 4 
----
5. जगद्वाचित्वाधिकरणम् ।।
जगद्वाचित्वात् ।। 1-4-16 ।।
	पुनरपि सांख्यः  प्रत्यवतिष्ठते - यद्यपि ... ... चेतनधर्मा अस्मिन्नेवोपपद्यन्ते इत्येतदधिष्ठितं प्रधानमेव जगत्कारणम् ।।
	जगद्वाचित्वात् । सङ्गतिमाह - यद्यपि इति । न अर्थान्तरम् - न ईश्वर इत्यर्थः । पूर्वाधिकरण ईक्षत्यधिकरणाक्षेपात् इह आनन्दमयाधिकरणाक्षेपः  फलितः । तत्तदुत्पत्तिहेतुकर्मवत्वं हि कर्तृत्वम् । अतः पुरुषाणां कर्ता इत्युक्ते यस्य वैतत् कर्म इत्युक्तिवैयर्थ्यं स्यात् । बद्धस्वरूपं च नोपदेश्यमित्यत्राह - तदयमर्थ इति । कृतिमत्त्वं कर्तृत्वम् । शुद्धस्वरूपमविदितम् । कर्मसंबन्धस्तूपलक्षणमित्यर्थः । एतस्मादात्मनः प्राणाः इति । प्राणशब्दः प्रञ्चवृत्तिप्राणपरः पूर्वपक्षे । अस्मिन् प्राणे इति । प्राण शब्दस्य लाक्षणिकत्वव्युदासाय योजनान्तरमाह - अथवा इति । परमात्मपरत्वमाशंक््याह - 
प्राणशब्दस्य इति ।। 
सिद्धान्तः 
	इति प्राप्ते प्रचक्ष्महे - जगद्वाचित्वात् । ...  प्रसिद्धं परं ब्रह्मैवात्र वेदितव्यतयोपदिश्यते ।। 16 ।। 
 	राद्धान्ते - स्वपक्षे कर्त्रादिशब्दस्वारस्योपपादकविशेषणानि वदन् प्रतिजानीते - अत्र इत्यादिना । अविदितत्वं कर्मसंबन्धरहितस्वरूपस्य भवतीत्यत्राह -  पुरुषस्य इति । कर्मसंबन्ध वाचिशब्दस्य तद्रहितस्वरूपपरत्वे लक्षणेत्यर्थः । जगद्वाचित्वे युक्त्यन्तरमाह -  यस्य इति । पृथङ््निर्देशप्रयोजनमाह - य एतेषाम् इति । जगदुत्पत्तेः इति । कुलालस्य  हि घटकर्तृत्वं न घटविनियोगादृष्टवतः इति भावः । प्रसिद्धम् इति । यच्छब्दनिर्देशात्  यतो वा इमानि  इतिवत् प्रसिद्धं कारणमनूद्यवेदितव््यत्वविधिरित्यर्थः ।। 16 ।।
जीवमुख्यप्राणलिङ्गान्नेति चेत् 
तद््व्याख्यातम् ।। 1-4-17 ।। 
	अथ  यदुक्तम् - जीवलिङ्गात् मुख्यप्राणसङ्कीर्तनाच्च ... ... प्राणशरीरकब्रह्मोपासनार्थं प्राणसङ्कीर्तनं  लिङ्गं युज्यते ।। 17 ।।
	अथ उपरितनवाक्यगतहेतुमनूद्य प्रतिवक्ति - जीवमुख्यप्राणलिङ्गान्नेति चेत् तव्द्याख्यातम् ।  प्रतर्दनविद्यायां कथं परिहृतं , तत्रातिदेष्टव्यांशः कः ,  स च कथं घटत इत्यत्राह - एतदुक्तम् इति । वर्णनीयानि इत्यन्तेन अतिदेष्टव्यांश  उक्तः । न तूपासनार्थत्वमत्यतिदेष्टव्यमित्यर्थः । अत एव हि जीवलिङ्गस्य तदर्थत्वानुक्तिः
।। 17 ।। 
जीवलिङ्गानां  पुनः कथं ब्रह्मपरत्वमित्यत्राह - 
अन्यार्थं तु जैमिनिः प्रश्नव्याख्यानाभ्यामपि चैवमेके ।। 1-4-18 ।।
	तु शब्दो जीवसङ्कीर्तनेन वाक्यस्य ... ... कारणत्वं क्वचिदपि वेदान्ते प्रतीयत इति स्थितम् ।। 18 ।। 
	उत्तरसूत्रस्य शङ्कामाह - जीवलिङ्गानाम् इति । अन्यार्थं तु जैमिनिः प्रश्नव्याख्यानाभ्यामपि चैवमेके ।। 
	तुशब्द इत्यादि । न तु मतान्तरेण निर्वाहान्तरपरः । अपि तु पूर्वपक्षात् व्यावृत्त्यर्थः इत्यर्थः । क्वैषः क्व वा इति प्रश्नद्वयं स्वप्नसुषुप्तिस्थानविषयम् । प्राणाः  जीवाः । नाडीनाम् 
इति । यदा सुप्तः  इत्यस्मात् पूर्वभावितया  स्वप्नपरे पूर्ववाक्ये नाडीवचनादिति भावः ।  विज्ञानेन विज्ञानमादाय -  मनसा सह ज्ञानमादाय उपरतव्यापारं मनः प्रतीन्द्रियमित्यर्थः । परमात्मगुणतत्सामानाधिकरण्याभावात् जीवश्रुतेः उपासनार्थत्वानुक्तिः । जीवलिङ्गनिर्वाहमुपसंहरति -  अतः इति । वेदान्तानां प्रकृतिपुरुषपरत्वासिद्धिमुपसंहरति - तस्मात् इति ।। 18 ।। 
इति जगद्वाचित्वाधिकरणम् - 5

6. वाक्यान्वयाधिकरणम् ।।
वाक्यान्वयात् ।। 1-4-19 ।।
	अत्रापि कापिलतन्त्रसिद्धपुरुषतत्त्वावेदनपरं ... ... तन्त्रसिद्धं पुरुषमेवाभिदधतीति तदधिष्ठिता प्रकृतिरेव जगदुपादानम् , नेश्वरः इति ।। 
	वाक्यान्वयात् ।  कर्मवश्यवाचिपदेन तद्रहितस्वरूपोक्तिः लाक्षणिकीति जीवपरत्वं निरस्तम् । अत्र तु बद्धमुक्तसाधारणात्मशब्दश्रवणात्  मुक्तलिङ्गश्रवणाच्च तत्परत्वं युक्तमिति शङ्कया सङ्गतिः । पूर्वमेवात्र न कर्मसंबन्धोऽन्यथा नेयः भोक्तृत्वश्रववणादिति वा शङ्कया सङ्गतिः । विज्ञातारम्  इति जीवलिङ्गा नुगृहीतत्वात् विज्ञातृशब्दो जीवपर इति भावः । स्पष्टम् ।। 
सिद्धान्तः   
	एवं प्राप्ते प्रचक्ष्महे - वाक्यान्वयात् इति । सर्वेश्वर एव ... ... गुणाः परमात्मन एव संभवन्ति । अतः स एवात्र प्रतिपाद्यते ।।
	राद्धान्ते - समञ्जसः - स्वारसिकः । स्वारस्यं च सजातीय श्रुत्यन्तरैकार्थ्यमित्यभिप्रायेणाह  - तमेव इति । प्रजापतिवाक्याद्यैकार्थ्यात् स्वारस्यमित्यत्राह  - परमपुरुष इति । प्रधानार्थपरवाक्यैकार्थ्यं स्वारस्यमित्यर्थः . उपक्रमस्वारस्यं दर्शितम् ;  उपरितनानां कारणत्वप्रतिज्ञानैक्योपदेशपरवाक्यानां सामञ्जस्यं दर्शयति - तथा इत्यादि । एतत् अयम् इति  श्रुतिस्थेदंशब्दस्थाने भाष्ये एतत् शब्दः । जीवस्यैक्योपदेशात् अनुपपत्तिं दर्शयति - न हि इदंशब्दवाच्यम् इत्यादिना । स्थूलसूक्ष्मचिदचिच्छरीरत्वाभावान्न कार्येण जगदैक्यसंभव इत्यर्थः । अत एव - सर्वस्य परमात्मकत्वादेव ।। 
	यत्तूक्तं पतिजायापुत्रवित्तपश्वादिप्रियान्वयिनो ...  ... स परमात्मैव द्रष्टव्य 
इत्युपदिश्यते ।। 
	यत् तु इत्यादि । कथमनन्वयः , कथं वा तस्यानिष्टत्वमित्यत्राह आत्मा वा इति । पूर्ववाक्यस्यात्मनो द्रष्टव्यत्वोपयोगित्वं स्वरसतः प्रतीयते इत्यर्थः । जीवपरत्वेऽनन्वयमुपपादयति - आत्मन  इति त्यादिना । श्रुतौ प्रिय शब्दो  भोगार्हत्वपरः । कामाय -  प्रीत्यै । न पत्यादिशेषतया पत्यादीनां प्रयत्वम् इति । पत्यादीनां भोगार्हत्वं  न पत्यादिप्रीतिहेतुतया , किन्तु स्वप्रीतिहेतुतया , इत्यर्थः । वाक्यभेदः  -  महावाक्यभेदः । सोऽयम् इत्यादि।  स्वयं निरतिशयानन्दः सन् इति । स्वाश्रितानन्दावहस्य स्वयं निरतिशयानन्दत्वमर्थसिद्धमिति भावः । श्रुत्यन्तरेषु तथा स्पष्टत्वाच्च । उपदिश्यते  इत्यन्तेन  तात्पर्यार्थ उक्तः ।।
	तदयमर्थः - न वा अरे पत्युः कामाय पतिः प्रियो भवति ... ... आत्मा वा  अरे द्रष्टव्यः   इति पूर्वोक्तप्रक्रिययोभयत्रात्मशब्दावेकविषयौ ।। 19 ।। 
	कथमस्य शाब्दत्वमित्यत्राह - तदयमर्थः  इति । जीवपरत्वेऽप्यन्वयो घटते । स्वप्रीतये स्वातन्त्र्यात् पत्यादीनामुपादानं चेत् नानित्यानन्दपत्याद्यनुभवाय प्रवर्तेत, किं तु नित्यानन्दस्वरूपानुभवाय प्रवर्तेत इति शङ्कायां द्वितीयं निर्वाहमाह - जीवात्मपरत्वेऽपि इति । जीवादप्यतिशयानन्दत्वात् परमात्मप्राप्तौ प्रवर्तेत इत्यर्थ उचिततर इत्यर्थः । तर्हि अयमेव  निर्वाहः स्यादिति शङ्कायामाह - अस्मिंस्तु इति । परमात्मन  एव अभिधानात् इति वक्ष्यमाणसूत्रप्रकारेणेत्यर्थः । समाधिभेदायोगो हेतुतया विवक्षितः । अत एव प्रथमस्य आत्मशब्दस्य सद्वारकत्वं चास्वरसम् । तस्मादद्वारकब्रह्मविषयौ पूर्वोत्तरवाक्यस्थात्मशब्दौ।।19।।
मतान्तरेणापि जीवशब्देन परमात्माभिधानोपपादनायाह -
प्रतिज्ञासिद्धेर्लिङ्गमाश्मरथ्यः ।। 1-4-10 ।।
	एकविज्ञानेन सर्वविज्ञानप्रतिज्ञासिद्धेः ... ... अतो जीवशब्देन परमात्माभिधानमिति ।। 20 ।।
	अनन्तरसूत्रमवतारयति - मतान्तरेण इति । प्रतिज्ञासिद्धेर्लिङ्गमाश्मरथ्यः ।  प्रतिज्ञोपपादककार्यकारणभावकृतैक्यसिद्धेरित्यर्थः ।। 20 ।। 
उत्क्रमिष्यत एवंभावादित्यौडुलोमिः ।। 1-4-21 ।।
	यदुक्तं जीवस्य ब्रह्मकार्यतया ब्रह्मणैक्येन ... ... जीवशब्देन 
परमात्मनोऽभिधानमित्यौडुलोमिराचार्यो मन्यते स्म ।। 21 ।।
	उत्क्रमिष्यत एवंभावादित्यौडुलोमिः । पूर्वाविरुद्धमतोदयायोगात् सूत्राभिप्रेतं प्राक्तनमतदूषणमाह - यदुक्तम् इत्यादिना । स्पष्टम् ।। 
अवस्थितेरिति काशकृत्स्नः ।। 1-4-22 ।।
	यदुक्तम् - उत्क्रमिष्यतो जीवस्य ब्रह्मभावात् ... ... न पुरुषस्तदधिष्ठिता च प्रकृतिरिति स्थितम् ।। 22 ।। 
	अवस्थितेरिति काशकृत्स्नः। स्पष्टम् । काशकृत्स्नमतवैषम्यमाह एवम् इति । स्वीकृतवान् इति । एवं वादरायण ः  इति मतान्तराकथनात् अस्य सामञ्जस्याच्च इति भावः ।।

	इह प्रकरणे जीववाचिपदं किम् , तेन परस्याभिधानं कथमित्यत्राह अयमत्र इति । प्रोत्साहनाय इति । स्वरूपस्य प्राप्यत्वज्ञानात् प्रवृत्तिरधिका स्यात् इत्यर्थः । एकीकृत्य इति । समित्येकीकारे इति भावः । यत्र हि इत्यादि । तत् केन कम् इति अतदात्मकद्रष्टृदृश्यतत्साधननिषेधः ।। 
	येन इदम् इति वाक्यं तत्प्रसादादृते तस्य दुरवगमत्वपरम् ।  विज्ञातारम् इति वाक्यमुक्तोपायादृते  तत्प्रसादनस्य दुर्लभत्वपरम् । उपसंहरति - अतः इति ।। 22।।
इति वाक्यान्वयाधिकरणम् -6 
7. प्रकृत्यधिकरणम् ।।
प्रकृतिश्च प्रतिज्ञादृष्टान्तानुपरोधात् ।। 1-4-23 ।।
	एवं निरीश्वरसांख्ये निरस्ते सति सेश्वरसांख्यः ... ... नोपादानम् । उपादानं तु तदधिष्ठितं प्रधानमेव इति ।। 
	प्रकृतिश्च  प्रतिज्ञादृष्टान्तानुपरोधात् ।  सङ्गतिमाह - एवम् इति । श्रुत्यर्थापत्तिमाह - एवमश्रुतेऽपि इति । श्रुतेरनुग्राहकतर्कमाह एवमेव इति । वैजात्येऽपि वृश्चिको गोमयं वा वृश्चिकोपादानं , तथा प्रकृतिर्वा ईश्वरो वा जगदुपादानं स्यात् , एकैकस्य कारणत्वश्रुतेरित्यत्राह कार्यनिष्पत्तिश्च इति । श्रुतिप्रतिपन्नं कथं त्याज्यमित्यत्राह - एवमिति । तर्कानुगृहीतवाक्यमितरस्मात् प्रबलम् । इतरत् तु यूपादित्यैक्यवाक्यवत् इत्यर्थः ।। 
 सिद्धान्तः 
	एवं प्राप्तेऽभिधीयते - प्रकृतिश्च प्रतिज्ञादृष्टान्तानुपरोधात् इति । ... .... विकारजननीमज्ञाम् अजामेकाम्  इत्यादिभिरभिधीयते इति ।।
	राद्धान्ते प्रधानस्वभावव्यावृत्त्यर्थमुक्तम् - उपादानं च  इति । चार्थंवदन् वाक्यार्थमाह - न निमित्त इति । विज्ञातमेव स्यात्  इत्यन्तेन हेतुवाचिपदं विवृतम् । वैशेषिकमतेन प्रतिज्ञानुपपत्तिमाशङ्क्य परिहरन् वाक्यार्थमाह  -  कारणमेव
 इति ।। 
	निमित्तान्तराशङ्कां परिहर्तुं  यत्तु  इति परोक्तमनूद्य व्युदस्यति  तदसत्  इति । उपदेशतत्कर्मत्वव्युदासाय प्रकृतिप्रत्ययौ व्याचष्टे प्रशिष्यतेऽनेन  इति । अन्यतरास्वारस्यसाम्येऽपि अर्थौचित्यमधिकमाह एतस्य इति । शासितृत्वं ह्यसाधारणम् । अकर्त्रर्थप्रत्ययान्तत्वमाशङ्क्याह साधक इति । विवक्षातः कारकाणि इति न्यायादिति भावः ।। 
	कारणवाक्येऽपि निमित्तोपादनैक्यं दर्शयति - सदेव इति । प्रकृतिशब्देन - प्रकृतिवाचकशब्देन । अन्वयव्यतिरेकाभ्यां तदात्मकत्वपरं  सर्वं खलु यत्र तु   इति वाक्यद्वयम् । ब्रह्मव्यतिरिक्तं नास्ति चेत् विकारापुरुषार्थौ ब्रह्मणि स्यातामित्यत्राह - एतदुक्तम् इति । तर्हि कार्यकारणदशयोः को भेद इत्यत्राह - कदाचित् इति । ततः किं प्रकृतस्येत्यत्राह एवं सर्वदा इति ।। 
	ननु च महानव्यक्ते लीयते अव्यक्तमक्षरे लीयते ... ... अतो ब्रह्मैव जगतो निमित्तमुपादानं च ।। 23 ।। 
	सूक्ष्मावस्थस्याप्युत्पत्तिमुखेन चोदयति - ननु च  इति । अव्यक्तावस्थाया अपि सूक्ष्मावस्थासंभवात्  । तदवस्थाचिद्विशिष्टं ब्रह्माव्यक्तकारणमिति । परिहरति नैष इति । तत्र प्रमाणमाह - यदा तमः इति।  अत एव - तमःशब्दवाच्याचितस्तदा  सद्भावादेव । पृथिवीत्वादिवत् तमस्त्वावस्थाप्रहाणेन परमात्मद्रव्यं भवति चेत् , लयशब्दः श्रूयेत ; न च  श्रुतः । अतः तमस्तस्मिन् स्थितमित्यर्थः । वस्तुभेदसद्भावेऽप्यनुद््भूतत्वात्  एकशब्दो युक्तः , यथा वह्निगर्भे दारुणि, यथा चान्तर्वत्याम् । इदं तमोभूतम् इत्यनेनावस्थान्तरापत्तिरेव लयः , न तु द्रव्यविनाश इति स्फुटम्  अग्न्यवस्थे च सलिले  इत्यादिना च ।। 
	यत् तु इत्यादिना परोक्तस्य सतर्कश्रुतिप्राबल्यस्य परिहार उच्यते । मृदादेः इति । केवलनिमित्तत्वे केवलोपादानत्वे बहुकारकापेक्षत्वे च असार्वज्ञ्यासर्वशक्तित्वासत्यसङ्कल्पत्वाद्युपाधयः इत्यर्थः ।। 23 ।।
अभिध्योपदेशाच्च ।। 1-4-24 ।। 
	इतश्चोभयं ब्रह्मैव - सोऽकामयत ... ... सङ्कल्पपूर्विका हि सृष्टिरुपदिश्यते ।। 24 ।। 
अभिध्योपदेशाच्च । स्फुटम् ।। 24।। 
साक्षाच्चोभयाम्नानात् ।। 1-4-25 ।।
	न केवलं प्रतिज्ञादृष्टान्ताभिध्योपदेशादिभिः ....  ब्रह्मैवोपादानमुपकरणानि चेति परिहृतम् । अतश्चोभयं ब्रह्म ।। 25 ।।
	साक्षाच्चोभयाम्नानात् । प्रश्नप्रतिवचनरूपेणोक्तिफलमाह - अत्र हि इति 
।। 25 ।।
आत्मकृतेः ।। 1-4-26 ।। 
	 सोऽकामयत बहु स्यां प्रजायेय  इति ... स्वयमेवात्मानं तथाऽकुरुत इति निमित्तमुपादानं च ।। 26 ।। 
	आत्मकृतेः । स्वस्य  कर्तृत्वं विरुद्धम् । सिद्धः  कर्ता साध्यं कार्यमिति एकस्य सिद्ध्यसिद्धिविरोधमाशङ््क्याकारभेदेन परिहरति - अविभक्त इति । आकार्यैक्यान्निमित्तोपादानैक्यमाह - स्वयमेव  इति ।। 
सत्यं ज्ञानमनन्तं ब्रह्म , आनन्दो ब्रह्म ... ... 
परिणामात् ।। 1-4-27 ।।
परिणामस्वाभाव्यात् ; नात्रोपदिश्यमानस्य ... ... अनादित्वादुपपद्यते चाप्युपलभ्यते च इति ।। 
	अनन्तरसूत्रशङ्कामाह - सत्यं ज्ञानम्  इति । परिणामात् । परिणामात् इत्युक्ते तस्य विरोधिहेतुत्वमेव इत्याशङ््क्याह परिणामस्वाभाव्यात् इति । स्वभाव एव हि विरोधहेतुरित्यत्राह - नात्र इति । कथमित्यपेक्षायाम् उक्तं विवृणोति - एवमेव हि इति । तत्त्वक्रमसृष्टिवत् तदुपयोगिगुणवच्च अनुक्तं सद्वारकत्वमन्यतो ग्राह्यमिति दर्शयन् प्रधानविषयश्रुतीनां परपर्यन्ततामाह - अशेष इति । स्वशरीरतया अपि इति एकशब्दव्याख्यानम् । उक्तार्थे  मानमाह - तथैव इति । आवरणत्वात् तमः अनर्थमूलत्वात् मृत्युः   स्वरूपैक्यव्यावृत्त्यर्थमाह - अविभाग इति ।। 
	एवं स्वस्माद्विभागव्यपदेशानर्हतया परमात्मना ... ... अतो ब्रह्मैव जगतो निमित्तमुपादानं च ।। 27 ।। 	
	उदाहृतश्रुतिसिद्धमर्थमाह - एवं स्वस्मात् इति । ततः किं प्रस्तुतविरोधस्य इति शङ्कायाम् , अविरोधेन पश्चात् व्याख्यातुं विरोधस्फोरकमेतत्प्रकरणस्थवाक्यमादत्ते - सत्यं ज्ञानम् इति । व्याख्येयपदानि व्याचष्टे अत्र इति । तप आलोचने  इति धातु ः ।।
	श्रुत्यन्तरानुगृहीते तत्प्रकरणवाक्यानामर्थमाह - तदयमर्थ इति । उदाहृतवाक्येषु घटकवाक्यस्यार्थमाह - तदेव  इति । कथं विरोधः परिहृत इत्यत्राह - एवम् इति । कार्यत्वदोषासङ्करं चाह - परमात्मनि इत्यादिना । अवाप्तकामलीलासृष्टौ मानमाह - सर्वाणि इति । पूर्वपक्ष्युपात्तश्रुत्यर्थमाह - अस्मात् इति स्पष्टम् ।
	इदं सूत्रं मृषावादिनां विरुद्धम् । भेदाभेदपक्षेऽपि भोग्यांशेन परिणामः । अस्मन्मते तु विशेषणांशेन इति अस्वारस्यं तुल्यम् । श्रुत्यन्तरोपपत्त्यानुगुण्यं त्वधिकमिति वैषम्यम् ।। 27 ।। 
योनिश्च हि गीयते ।। 1-4-28 ।।
	इतश्च जगतो निमित्तमुपादानं च ब्रह्म ... ... यथोर्णनाभिः सृजते गृह्णते च  इति वाक्यशेषादवगम्यते ।। 28 ।।
योनिश्च हि गीयते । स्पष्टम् ।। 28 ।। 
इति प्रकृत्यधिकरणम् - 7 

8. सर्वव्याख्यानाधिकरणम् ।। 
	एतेन सर्वे व्याख्याता व्याख्याताः ।। 1-4-29 ।।
	एतेन - पादचतुष्टयोक्तन्यायकलापेन ... .... व्याख्याताः इति पदाभ्यासोऽध्यायपरिसमाप्तिद्योतनार्थः ।। 29 ।। 
इति सर्वव्याख्यानाधिकरणम् - 8 
इति श्रीभगवद्रामानुजविरचिते शारीरकमीमांसाभाष्ये
प्रथमस्याध्यायस्य चतुर्थः पादः ।।
।। समाप्तश्चाध्यायः ।। 
	एतेन सर्वे व्याख्याता व्याख्याताः । पूर्वाधिकरणशेषत्वव्युदासायाह - पाद इति ।।
	इन्द्रादिसृष्टि हिरण्यगर्भरुद्रादीनां कारणत्वं संभवति इत्यधिकाशङ्का । तेषामपि 
परमात्मसृज्यत्वसंहार्यत्वश्रवणाविशेषात् अथर्वशिरःप्रभृतयः तच्छरीरकपरमात्मपराः इति परिहारः पदाभ्यासप्रयोजनमाह - व्याख्याताः इति 
।। 29 ।।
इति सर्वव्याख्यानाधिकरणम् -8 
इति श्रीहरितकुलतिलकवाग्विजयिसूनुना श्रीरङ्गराजदिव्याज्ञालब्ध
वेदव्यासापरनामधेयेन श्रीमद्वरदाचार्यपादसेवासमधिगत
श्रीभगवद्रामानुजविरचितशारीरकमीमांसाभाष्यहृदयेन 
श्रीसुदर्शनसूरिणा विलिखितायां श्रुतप्रदीपिकायां 
प्रथमस्याध्यायस्य चतुर्थंः पादः ।।
।। समाप्तश्चाध्यायः ।।
---------