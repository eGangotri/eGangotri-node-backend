।। किष्किन्धाकाण्डः ।।
।। श्लोकः ।।
(29सर्गतः 67सर्गपर्यन्तम्)
समीक्ष्य विमलं व्योम गतविद्युद्बलाहकम्।
सारसारवसङ्घुष्टं रम्यज्योत्स्नानुलेपनम् ।। 4.29.1 ।।
समृद्धार्थं च सुग्रीवं मन्दधर्मार्थसङ्ग्रहम्।
अत्यर्थमसतां मार्गमेकान्तगतमानसम् ।। 4.29.2 ।।
निर्वृत्तकार्यं सिद्धार्थं प्रमदाभिरतं सदा।
प्राप्तवन्तमभिप्रेतान् सर्वानेव मनोरथान् ।। 4.29.3 ।।
स्वां च पत्नीमभिप्रेतां तारां चापि समीप्सिताम्।
विहरन्तमहोरात्रं कृतार्थं विगतज्वरम् ।। 4.29.4 ।।
क्रीडन्तमिव देवेशं नन्दनेऽप्सरसां गणैः।
मन्त्रिषु न्यस्तकार्यं च मन्त्रिणामनवेक्षकम् ।। 4.29.5 ।।
उत्सन्नराज्यसन्देशं कामवृत्तमवस्थितम्।
निश्चितार्थोऽर्थतत्त्वज्ञः कालधर्मविशेषवित् ।। 4.29.6 ।।
प्रसाद्य वाक्यैर्मधुरैर्हेतुमद्भिर्मनोरमैः।
वाक्यविद्वाक्यतत्त्वज्ञं हरीशं मारुतात्मजः ।। 4.29.7 ।।
हितं तत्त्वं च पथ्यं च सामधर्मार्थनीतिमत्। 
प्रणयप्रीतिसंयुक्तं विश्वासकृतनिश्चयम्।
हरीश्वरमुपागम्य हनुमान् वाक्यमब्रवीत् ।। 4.29.8 ।।
राज्यं प्राप्तं यशश्चैव कौली श्रीरभिवर्धिता। 
मित्राणां सङ्ग्रहः शेषस्तं भवान् कर्तुमर्हति ।। 4.29.9 ।।
यो हि मित्रेषु कालज्ञः सततं साधु वर्तते।
तस्य राज्यं च कीर्तिश्च प्रतापश्चाभिवर्धते ।। 4.29.10 ।।
यस्य कोशश्च दण्डश्च मित्राण्यात्मा च भूमिप।
समवेतानि सर्वाणि स राज्यं महदश्नुते ।। 4.29.11 ।।
तद्भावन् वृत्तसम्पन्नः स्थितः पथि निरत्यये।
मित्रार्थमभिनीतार्थं यथावत्कर्तुमर्हति ।। 4.29.12 ।।
सन्त्यज्य सर्वकर्माणि मित्रार्थे योऽनुवर्तते।
सम्भ्रमाद्धि कृतोत्साहः सोऽनर्थैर्नावरुध्यते ।। 4.29.13 ।।
यस्तु कालव्यतीतेषु मित्रकार्येषु वर्तते।
स कृत्वा महतोप्यर्थान्न मित्रार्थेन युज्यते ।। 4.29.14 ।।
यदिदं वीर कार्यं नो मित्रकार्यमरिन्दम।
क्रियतां राघवस्यैतद्वैदेह्याः परिमार्गणम् ।। 4.29.15 ।।
तदिदं वीरकार्यं ते कालतीतमरिन्दम ।। 4.29.16 ।।
न च कालमतीतं ते निवेदयति कालवित्।
त्वरमाणोऽपि सन् प्राज्ञस्तव राजन् वशानुगः ।। 4.29.17 ।।
कुलस्य हेतुः स्फीतस्य दीर्घबन्धुश्च राघवः।
अप्रमेयप्रभावश्च स्वयं चाप्रतिमो गुणैः ।। 4.29.18 ।।
तस्य त्वं कुरु वै कार्यं पूर्वं तेन कृतं तव।
हरीश्वर हरिश्रोष्ठानाज्ञापयितुमर्हसि ।। 4.29.19 ।।
न हि तावद्भवेत्कालो व्यतीतश्चेदनादृते।
चोदितस्य हि कार्यस्य भवेत्कालव्यतिक्रमः ।। 4.29.20 ।।
अकर्तुरपि कार्यस्य भवान् कर्ता हरीश्वर।
किं पुनः प्रतिकर्तुस्ते राज्येन च धनेन च ।। 4.29.21 ।।
शक्तिमानपि विक्रान्तो वानरर्क्षगणेश्वर। 
कर्तुं दाशरथेः प्रीतिमाज्ञायां किं न सज्जसे ।। 4.29.22 ।।
कामं खलु शरैः शक्तः सुरासुरमहोरगान्।
वशे दाशरथिः कर्तुं त्वत्प्रतिज्ञां तु काङ्क्षते ।। 4.29.23 ।।
प्राणत्यागाविशङ्केन कृतं तेन तव प्रियम्। 
तस्य मार्गाम वैदेहीं पृथिव्यामपि चाम्बरे ।। 4.29.24 ।।
न देवा न च गन्धर्वा नासुरा न मरुद्गणाः।
न च यक्षा भयं तस्य कुर्युः किमुत राक्षसाः ।। 4.29.25 ।।
तदेवं शक्तियुक्तस्य पूर्वं प्रियकृतस्तव।
रामस्यार्हसि पिङ्गेश कर्तुं सर्वात्मना प्रियम् ।। 4.29.26 ।।
नाधस्तादवनौ नाप्सु गतिर्नोपरि चाम्बरे।
कस्यचित्सज्जतेऽस्माकं कपीश्वर तवाज्ञया ।। 4.29.27 ।।
तदाज्ञापय कः किं ते कृते कुत्र व्यवस्यतु। 
हरयो ह्यप्रधृष्यास्ते सन्ति कोट्यग्रतोऽनघाः ।। 4.29.28 ।।
तस्य तद्वचनं श्रुत्वा काले साधु निवेदितम्।
सुग्रीवः सत्त्वसम्पन्नश्चकार मतिमुत्तमाम् ।। 4.29.29 ।।
स सन्दिदेशाभिमतं नीलं नित्यकृतोद्यमम्। 
दिक्षु सर्वासु सर्वेषां सैन्यानामुपसङ्ग्रहे ।। 4.29.30 ।।
यथा सेना समग्रा मे यूथपालाश्च सर्वशः।
समागच्छन्त्यसङ्गेन सेनाग्राणि तथा कुरु ।। 4.29.31 ।।
ये त्वन्तपालाः प्लवगाः शीघ्रगा व्यवसायिनः।
समानयन्तु ते सैन्यं त्वरिताः शासनान्म।
स्वयं चानन्तरं सैन्यं भवानेवानुपश्यतु ।। 4.29.32 ।।
त्रिपञ्चरात्रादूर्ध्वं यः प्राप्नुयान्नेह वानरः।
तस्य प्राणान्तिको दण्डो नात्र कार्या विचारणा ।। 4.29.33 ।।
हरींश्च वृद्धानुपयातु साङ्गदो भवान्ममाज्ञामधिकृत्य निश्चिताम्।
इति व्यवस्थां हरिपुङ्गवेश्वरो विधाय वेश्म प्रविवेश वीर्यवान् ।। 4.29.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकोनत्रिंशः सर्गः ।। 29 ।।
गुहां प्रविष्टे सुग्रीवे विमुक्ते गगने घनैः।
वर्षरात्रोषितो रामः कामशोकाभिपीडितः ।। 4.30.1 ।।
पाण्डरं गगनं दृष्ट्वा विमलं चन्द्रमण्डलम्।
शारदीं रजनीं चैव दृष्ट्वा ज्योत्स्नानुलेपनाम् ।। 4.30.2 ।।
कामवृत्तं च सुग्रीवं नष्टां च जनकात्मजाम्।
बुद्ध्वा कालमतीतं च मुमोह परमातुरः ।। 4.30.3 ।।
स तु सञ्ज्ञामुपागम्य मुहूर्तान्मतिमान् पुनः।
मनस्स्थामपि वैदेहीं चिन्तयामास राघवः ।। 4.30.4 ।।
आसीनः पर्वतस्याग्रे हेमधातुविभूषिते।
शारदं गगनं दृष्ट्वा जगाम मनसा प्रियाम् ।। 4.30.5 ।।
दृष्ट्वा च विमलं व्योम गतविद्युद्बलाहकम्।
सारसारवसङ्घुष्टं विललापार्तया गिरा ।। 4.30.6 ।।
सारसारवसन्नादैः सारसारवनादिनी।
याऽऽश्रमे रमते बाला साऽद्य मे रमते कथम् ।। 4.30.7 ।।
पुष्पितांश्चासनान् दृष्ट्वा काञ्चनानिव निर्मलान्।
कथं सा रमते बाला पश्यन्ती मामपश्यती ।। 4.30.8 ।।
या पुरा कलहंसानां स्वरेण कलभाषिणी।
बुध्यते चारुसर्वाङ्गी साऽद्य मे बुध्यते कथम् ।। 4.30.9 ।।
निःस्वनं चक्रवाकानां निशम्य सहचारिणाम्।
पुण्डरीकविशालाक्षी कथमेषा भविष्यति ।। 4.30.10 ।।
सरांसि सरितो वापीः काननानि वनानि च।
तां विना मृगशावाक्षीं चरन्नाद्य सुखं लभे ।। 4.30.11 ।।
अपि तां मद्वियोगाच्च सौकुमार्याच्च भामिनीम्।
न दूरं पीडयेत्कामः शरद्गुणनिरन्तरः ।। 4.30.12 ।।
एवमादि नरश्रेष्ठो विललाप नृपात्मजः।
विहङ्ग इव सारङ्गः सलिलं त्रिदशेश्वरात् ।। 4.30.13 ।।
ततश्चञ्चूर्यरम्येषु फलार्थी गिरिसानुषु।
ददर्श पर्युपावृत्तो लक्ष्मीवाँल्लक्ष्मणोऽग्रजम् ।। 4.30.14 ।।
तं चिन्तया दुस्सहया परीतं विसञ्ज्ञमेकं विजने मनस्वी।
भ्रातुर्विषादात्परितापदीनः समीक्ष्य सौमित्रिरुवाच रामम् ।। 4.30.15 ।।
किमार्य कामस्य वशङ्गतेन किमात्मपौरुष्यपराभवेन।
अयं सदा संह्रियते समाधिः किमत्र योगेन निवर्तितेन ।। 4.30.16 ।।
क्रियाभियोगं मनसः प्रसादं समाधियोगानुगतं च कालम्।
सहायसामर्थ्यमदीनसत्त्वः स्वकर्महेतुं च कुरुष्व हेतुम् ।। 4.30.17 ।।
न जानकी मानववंशनाथ त्वया सनाथा सुलभा परेण।
न चाग्निचूडां ज्वलितामुपेत्य न दह्यते वीरवरार्ह कच्चित् ।। 4.30.18 ।।
सलक्षणं लक्ष्मणमप्रधृष्यं स्वभावजं वाक्यमुवाच रामः।
हितं च पथ्यं च नयप्रसक्तं ससामधर्मार्थसमाहितं च ।। 4.30.19 ।।
निःसंशयं कार्यमवेक्षितव्यं क्रियाविशेषो ह्यनुवर्तितव्यः।
ननु प्रवृत्तस्य दुरासदस्य कुमार कार्यस्य फलं न चिन्त्यम् ।। 4.30.20 ।।
अथ पद्मपलाशाक्षीं मैथीलीमनुचिन्तयन्।
उवाच लक्ष्मणं रामो मुखेन परिशुष्यता ।। 4.30.21 ।।
तर्पयित्वा सहस्राक्षः सलिलेन वसुन्धराम्।
निर्वर्तयित्वा सस्यानि कृतकर्मा व्यवस्थितः ।। 4.30.22 ।।
स्निग्धगम्भीरनिर्घोषाः शैलद्रुमपुरोगमाः।
विसृज्य सलिलं मेघाः परिश्रान्ता नृपात्मज ।। 4.30.23 ।।
नीलोत्पलदलश्यामाः श्यामी कृत्वा दिशो दश।
विमदा इव मातङ्गाः शान्तवेगाः पयोधराः ।। 4.30.24 ।।
जलगर्भा महावेगाः कुटजार्जुनगन्धिनः।
चरित्वा विरताः सौम्य वृष्टिवाताः समुद्यताः ।। 4.30.25 ।।
घनानां वारणानां च मयूराणां च लक्ष्मण।
नादः प्रस्रवणानां च प्रशान्तः सहसाऽनघ ।। 4.30.26 ।।
अभिवृष्टा महामेघैर्निर्मलाश्चित्रसानवः।
अनुलिप्ता इवाभान्ति गिरयश्चित्रदीप्तिभिः ।। 4.30.27 ।।
दर्शयन्ति शरन्नद्यः पुलिनानि शनैःशनैः।
नवसङ्गमसव्रीडा जघनानीव योषितः ।। 4.30.28 ।।
शाखासु सप्तच्छदपादपानां प्रभासु तारार्कनिशाकराणाम्।
लीलासु चैवोत्तमवारणानां श्रियं विभज्याद्य शरत्प्रवृत्ता ।। 4.30.29 ।।
सम्प्रत्यनेकाश्रयचित्रशोभा लक्ष्मीः शरत्कालगुणोपनीता।
सूर्याग्रहस्तप्रतिबोधितेषु पद्माकरेष्वभ्यधिकं विभाति ।। 4.30.30 ।।
सप्तच्छदानां कुसुमोपगन्धी षट्पादवृन्दैरनुगीयमानः।
मत्तद्विपानां पवनोऽनुसारी दर्पं वनेष्वभ्यदिकं करोति ।। 4.30.31 ।।
अभ्यागतैश्चारुविशालपक्षैः सरः प्रियैः पद्मरजोवकीर्णैः।
महानदीनां पुलिनोपयातैः क्रीडन्ति हंसाः सह चक्रवाकैः ।। 4.30.32 ।।
मदप्रगर्भेषु च वारणेषु गवां समूहेषु च दर्पितेषु।
प्रसन्नतोयासु च निम्नगासु विभाति लक्ष्मीर्बहुधा विभक्ता ।। 4.30.33 ।।
नभः समीक्ष्याम्बुधरैर्विमुक्तं विमुक्तबर्हाभरणा वनेषु।
प्रियास्वसक्ता विनिवृत्तशोभा गतोत्सवा ध्यानपरा मयूराः ।। 4.30.34 ।।
मनोज्ञगन्धैः प्रियकैरनल्पैः पुष्पातिभारावनताग्रशाखैः।
सुवर्णगौरैर्नयनाभिरामैरुद्द्योतितानीव वनान्तराणि ।। 4.30.35 ।।
प्रियान्वितानां नलिनीप्रियाणां वने रतानां कुसुमोद्धतानाम्। 
मदोत्कटानां मदलालसानां गजोत्तमानां गतयोऽद्य मन्दाः ।। 4.30.36 ।।
व्यभ्रं नभः शस्त्रविधौतवर्णं कृशप्रवाहानि नदीजलानि।
कह्लारशीताः पवनाः प्रवान्ति तमोविमुक्ताश्च दिशः प्रकाशाः ।। 4.30.37 ।।
सूर्यातपक्रामणनष्टपङ्का भूमिश्चिरोद्घाटितसान्द्ररेणुः।
अन्योन्यवैरामर्षायुतानामुद्योगकालोऽद्य नराधिपानाम् ।। 4.30.38 ।।
शरद्गुणाप्यायितरूपशोभाः प्रहर्षिताः पांसुसमुक्षिताङ्गाः।
मदोत्कटाः सम्प्रति युद्धलुब्धा वृषा गवां मध्यगता नदन्ति ।। 4.30.39 ।।
समन्मथं तीव्रगतानुरागाः कुलान्विता मन्दगतिं करिण्यः।
मदान्वितं सम्परिवार्य यान्तं वनेषु भर्तारमनुप्रयान्ति ।। 4.30.40 ।।
त्यक्त्वा वराण्यात्मविभूषणानि बर्हाणि तीरोपगता नदीनाम्।
निर्भर्त्स्यमाना इव सारसौघैः प्रयान्ति दीना विमदा मयूराः ।। 4.30.41 ।।
वित्रास्य कारण्डवचक्रवाकान् महारवैर्भिन्नकटा गजेन्द्राः।
सरस्सु बद्धाम्बुजभूषणेषु विक्षोभ्य विक्षोभ्य जलं पिबन्ति ।। 4.30.42 ।।
व्यपेतपङ्कासु सवालुकासु प्रसन्नतोयासु सगोकुलासु। 
ससारसा रावविनादितासु नदीषु हृष्टा निपनन्ति हंसाः ।। 4.30.43 ।।
नदीघनप्रस्रवणोदकानामतिप्रवृद्धानिलबर्हिणानाम्।
प्लवङ्गमानां च गतोत्सवानां द्रुतं रवाः सम्प्रति सम्प्रनष्टाः ।। 4.30.44 ।।
अनेकवर्णाः सुविनष्टकाया नवोदितेष्वम्बुधरेषु नष्टाः।
क्षुधार्दिता घोरविषा बिलेभ्यश्चिरोषिता विप्रसरन्ति सर्पाः ।। 4.30.45 ।।
चञ्चच्चन्द्रकरस्पर्शहर्षोन्मीलिततारका।
अहो रागवती सन्ध्या जहाति स्वयमम्बरम् ।। 4.30.46 ।।
रात्रिः शशाङ्कोदितसौम्यवक्त्रा तारागणोन्मीलितचारुनेत्रा।
ज्योत्स्नांशुकप्रावरणा विभाति नारीव शुक्लांशुकसंवृताङ्गी ।। 4.30.47 ।।
विपक्वशालिप्रसवानि भुक्त्वा प्रहर्षिता सारसचारुपङ्क्तिः। 
नभः समाक्रामति शीघ्रवेगा वातावधूता ग्रथितेव माला ।। 4.30.48 ।।
सुप्तैकहंसं कुसुमैरुपेतं महाह्रदस्थं सलिलं विभाति।
घनैर्विमुक्तं निशि पूर्णचन्द्रं तारा गणाकीर्णमिवान्तरिक्षम् ।। 4.30.49 ।।
प्रकीर्णहंसाकुलमेखलानां प्रबुद्धपद्मोत्पलमालिनीनाम्।
वाप्युत्तमानामधिकाऽद्य लक्ष्मीर्वराङ्गनानामिव भूषितानाम् ।। 4.30.50 ।।
वेणुस्वनव्यञ्जिततूर्यमिश्रः प्रत्यूषकालानिलसम्प्रवृद्धः। 
सम्मूर्च्छितो गर्गरगोवृषाणामन्योन्यमापूरयतीव शब्दः ।। 4.30.51 ।।
नवैर्नदीनां कुसुमप्रभासैर्व्याधूयमानैर्मृदुमारुतेन।
धौतामलक्षौमपटप्रकाशैः कूलानि काशैरुपशोभितानि ।। 4.30.52 ।।
वनप्रचण्डा मधुपानशौण्डाः प्रियान्विताः षट्चरणाः प्रहृष्टाः। 
वनेषु मत्ताः पवनानुयात्रां कुर्वन्ति पद्मासनरेणुगौराः ।। 4.30.53 ।। 
जलं प्रसन्नं कुमुदं प्रभासं क्रौञ्चस्वनः शालिवनं विपक्वम्।
मदुश्च वायुर्विमलश्च चन्द्रः शंसन्ति वर्षव्यपनीतकालम् ।। 4.30.54 ।।
मीनोपसन्दर्शितमेखलानां नदीवधूनां गतयोऽद्य मन्दाः।
कान्तोपभुक्तालसगामिनीनां प्रभातकालेष्विव कामिनीनाम् ।। 4.30.55 ।।
सचक्रवाकानि सशैवलानि काशैर्दुकूलैरिव संवृतानि।
सपत्त्रलेखानि सरोचनानि वधूमुखानीव नदीमुखानि ।। 4.30.56 ।।
प्रफुल्लबाणासनचित्रितेषु प्रहृष्टषट्पादनिकूजितेषु।
गृहीतचापोद्यतचण्डदण्डः प्रचण़्डचारोऽद्य वनेषु कामः ।। 4.30.57 ।।
लोकं सुवृष्ट्या परितोषयित्वा नदीस्तटाकानि च पूरयित्वा।
निष्पन्नसस्यां वसुधां च कृत्वा त्यक्त्वा नभस्तोयधराः प्रनष्टाः। 4.30.58 ।।
प्रसन्नसलिलाः सौम्य कुररीभिर्विनादिताः।
चक्रवाकगणाकीर्णा विभान्ति सलिलाशयाः ।। 4.30.59 ।।
असनाः सप्तवर्णाश्च कोविदाराश्च पुष्पिताः।
दृश्यन्ते बन्धुजीवाश्च श्यामाश्च गिरिसानुषु ।। 4.30.60 ।।
हंससारसचक्राह्वैः कुररैश्च समन्ततः।
पुलिनान्यवकीर्णानि नदीनां पश्य लक्ष्मण ।। 4.30.61 ।।
अन्योन्यबद्धवैराणां जिगीषूणां नृपात्मज।
उद्योगसमयः सौम्य पार्थिवानामुपस्थितः ।। 4.30.62 ।।
इयं सा प्रथमा यात्रा पार्थिवानां नृपात्मज।
न च पश्यामि सुग्रीवमुद्योगं वा तथाविधम् ।। 4.30.63 ।।
चत्वारो वार्षिका मासा गता वर्षशतोपमाः। 
मम शोकाभिभूतस्य सौम्य सीतामपश्यतः ।। 4.30.64 ।।
चक्रवाकीव भर्तारं पृष्ठतोऽनुगता वनम्। 
विषमं दण्डकारण्यमुद्यानमिव याऽऽगता ।। 4.30.65 ।।
प्रियाविहीने दुःखार्ते हृतराज्ये विवासिते।
कृपां न कुरुते राजा सुग्रीवो मयि लक्ष्मण ।। 4.30.66 ।।
अनाथो हृतराज्योऽयं रावणेन च धर्षितः।
दीनो दूरगृहः कामी मां चैव शरणं गतः ।। 4.30.67 ।।
इत्येतैः कारणैः सौम्य सुग्रीवस्य दुरात्मनः।
अहं वानरराजस्य परिभूतः परन्तप ।। 4.30.68 ।।
स कालं परिसङ्ख्याय सीतायाः परिमार्गणे।
कृतार्थः समयं कृत्वा दुर्मतिर्नावबुद्ध्यते ।। 4.30.69 ।।
त्वं प्रविश्य च किष्किन्धां ब्रूहि वानरपुङ्गवम्।
मूर्खं ग्राम्यसुखे सक्तं सुग्रीवं वचनान्मम ।। 4.30.70 ।।
अर्थिनामुपपन्नानां पूर्वं चाप्युपकारिणाम्।
आशां संश्रुत्य यो हन्ति स लोके पुरुषाधमः ।। 4.30.71 ।।
शुभं वा यदि वा पापं यो हि वाक्यमुदीरितम्।
सत्येन परिगृह्णाति स वीरः पुरुषोत्तमः ।। 4.30.72 ।।
कृतार्था ह्यकृतार्थानां मित्राणां न भवन्ति ये।
तान् मृतानपि क्रव्यादाः कृतघ्नान्नोपभुञ्जते ।। 4.30.73 ।।
नूनं काञ्चनपृष्ठस्य विकृष्टस्य मया रणे।
द्रष्टुमिच्छति चापस्य रूपं विद्युद्गणोपमम् ।। 4.30.74 ।।
घोरं ज्यातलनिर्घोषं क्रुद्धस्य मम संयुगे।
निर्घोषमिव वज्रस्य पुनः संश्रोतुमिच्छति ।। 4.30.75 ।।
काममेवं गतेप्यस्य परिज्ञाते पराक्रमे।
त्वत्सहायस्य मे वीर न चिन्ता स्यान्नृपात्मज ।। 4.30.76 ।।
यदर्थमयमारम्भः कृतः परपुरञ्जय।
समयं नाभिजानाति कृतार्थः प्लवगेश्वरः ।। 4.30.77 ।।
वर्षासमयकालं तु प्रतिज्ञाय हरीश्वरः। 
व्यतीतांश्चतुरो मासान् विहरन्नावबुध्यते ।। 4.30.78 ।।
सामात्यपरिषत् क्रीडन् पानमेवोपसेवते। 
शोकदीनेषु नास्मासु सुग्रीवः कुरुते दयाम् ।। 4.30.79 ।।
उच्यतां गच्छ सुग्रीवस्त्वया वत्स महाबल। 
मम रोषस्य यद्रूपं ब्रूयाश्चैनमिदं वचः ।। 4.30.80 ।।
न च सङ्कुचितः पन्था येन वाली हतो गतः।
समये तिष्ठ सुग्रीव मा वालिपथमन्वगाः ।। 4.30.81 ।।
एक एव रणे वाली शरेण निहतो मया।
त्वां तु सत्यादतिक्रान्तं हनिष्यामि सबान्धवम् ।। 4.30.82 ।।
तदेवं विहिते कार्ये यद्धितं पुरुषर्षभ।
तत्तद् ब्रूहि नरश्रेष्ठ त्वर कालव्यतिक्रमः ।। 4.30.83 ।।
कुरुष्व सत्यं मयि वानरेश्वर प्रतिश्रुतं धर्ममवेक्ष्य शाश्वतम्।
मा वालिनं प्रेत्य गतो यमक्षयं त्वमद्य पश्येर्मम चोदितैः शरैः ।। 4.30.84 ।।
स पूर्वजं तीव्रविवृद्धकोपं लालप्यमानं प्रसमीक्ष्य दीनम्।
चकार तीव्रं मतिमुग्रतेजा हरीश्वरे मानववंशनाथः ।। 4.30.85 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रिंशः सर्गः ।। 30 ।।
स कामिनं दीनमदीनसत्त्वं शोकाभिपन्नं समुदीर्णकोपम्।
नरेन्द्रसूनुर्नरदेवपुत्रं रामानुजः पूर्वजमित्युवाच ।। 4.31.1 ।।
न वानरः स्थास्यति साधुवृत्ते न मंस्यते कर्मफलानुषङ्गान्।
न भोक्ष्यते वानरराज्यलक्ष्मीं तथाहि नाभिक्रमतेऽस्य बुद्धिः ।। 4.31.2 ।।
मतिक्षयाद्ग्राम्यसुखेषु सक्तस्तव प्रसादाप्रतिकारबुद्धिः। 
हतोऽग्रजं पश्यतु वीर तस्य न राज्यमेवं विगुणस्य देयम् ।। 4.31.3 ।।
न धारये कोपमुदीर्णवेगं निहन्मि सुग्रीवमसत्यमद्य।
हरिप्रवीरैः सह वालिपुत्रो नरेन्द्रपत्न्या विचयं करोतु ।। 4.31.4 ।।
तमात्तबाणासनमुत्पतन्तं निवेदितार्थं रणचण्डकोपम्।
उवाच रामः परवीरहन्ता स्ववेक्षितं सानुनयं च वाक्यम् ।। 4.31.5 ।।
न हि वै त्वद्विधो लोके पापमेवं समाचरेत्।
पापमार्येण यो हन्ति स वीरः पुरुषोत्तमः ।। 4.31.6 ।।
नेदमद्य त्वया ग्राह्यं साधुवृत्तेन लक्ष्मण।
तां प्रीतिमनुवर्तस्व पूर्ववृत्तं च सङ्गतम् ।। 4.31.7 ।।
सामोपहितया वाचा रूक्षाणि परिवर्जयन्।
वक्तुमर्हसि सुग्रीवं व्यतीतं कालपर्यये ।। 4.31.8 ।।
सोऽग्रजेनानुशिष्टार्थो यथावत्पुरुषर्षभः। 
प्रविवेष पुरीं वीरो लक्ष्मणः परवीरहा ।। 4.31.9 ।।
ततः शुभमतिः प्राज्ञो भ्रातुः प्रियहिते रतः।
लक्ष्मणः प्रतिसंरब्धो जगाम भवनं कपेः ।। 4.31.10 ।।
शक्रबाणासनप्रख्यं धनुः कालान्तकोपमः।
प्रगृह्य गिरिशृङ्गाभं मन्दरः सानुमानिव ।। 4.31.11 ।।
यथोक्तकारी वचनमुत्तरं चैव सोत्तरम्।
बृहस्पतिसमो बुद्ध्या मत्वा रामानुजस्तथा ।। 4.31.12 ।।
कामक्रोधसमुत्थेन भ्रातुः कोपाग्निना वृतः।
प्रभञ्जन इवाप्रीतः प्रययौ लक्ष्मणस्तदा ।। 4.31.13 ।।
सालतालाश्वकर्णाश्च तरसा पातयन् बहून्। 
पर्यस्यन् गिरिकूटानि द्रुमानन्यांश्च वेगतः ।। 4.31.14 ।।
शिलाश्च शकलीकुर्वन् पद्भ्यां गज इवाशुगः।
दूरमेकपदं त्यक्त्वा ययौ कार्यवशाद् द्रुतम् ।। 4.31.15 ।।
तामपश्यद्वलाकीर्णां हरि राजमहापुरीम्।
दुर्गामिक्ष्वाकुशार्दूलः किष्किन्धां गिरिसङ्कटे ।। 4.31.16 ।।
रोषात् प्रस्फुरमाणोष्ठः सुग्रीवं प्रति लक्ष्मणः।
ददर्श वानरान् भीमान् किष्किन्धाया बहिश्चरान् ।। 4.31.17 ।।
तं दृष्ट्वा वानराः सर्वे लक्ष्मणं पुरुषर्षभम्।
शैलशृङ्गाणि शतशः प्रवृद्धांश्च महीरुहान्।
जगृहुः कुञ्जरप्रख्या वानराः पर्वतान्तरे ।। 4.31.18 ।।
तान् गृहीतप्रहरणान् हरीन् दृष्ट्वा तु लक्ष््मणः। 
वभूव द्विगुणं क्रुद्धो बह्विन्धन इवानलः ।। 4.31.19 ।।
तं ते भयपरिताङ्गाः क्रुद्धं दृष्ट्वा प्लवङ्गमाः।
कालमृत्युयुगान्ताभं शतशो विद्रुता दिशः ।। 4.31.20 ।।
ततः सुग्रीवभवनं प्रविश्य हरिपुङ्गवाः।
क्रोधमागमनं चैव लक्ष्मणस्य न्यवेदयन् ।। 4.31.21 ।।
तारया सहितः कामी सक्तः कपिवृषो रहः।
न तेषां कपिवीराणां शुश्राव वचनं तदा ।। 4.31.22 ।।
ततः सचिवसन्दिष्टा हरयो रोमहर्षणाः।
गिरिकुञ्जरमेघाभा नगर्या निर्ययुस्तदा ।। 4.31.23 ।।
नखदंष्ट्रायुधा घोराः सर्वे विकृतदर्शनाः।
सर्वे शार्दूलदर्पाश्च सर्वे च विकृताननाः। 4.31.24 ।।
दशनागबलाः केचित्केचिद्दशगुणोत्तराः।
केचिन्नागसहस्रस्य बभूवुस्तुल्याविक्रमाः ।। 4.31.25 ।।
कृत्स्नां हि कपिभिर्व्याप्तां द्रुमहस्तैर्महाबलैः।
अपश्यल्लक्ष्मणः क्रुद्धः किष्कन्धां तां दुरसदाम् ।। 4.31.26 ।।
ततस्ते हरयः सर्वे प्राकारपरिघान्तरात्। 
निष्क्रम्योदग्रसत्त्वास्तु तस्थुराविष्कृतं तदा ।। 4.31.27 ।।
सुग्रीवस्य प्रमादं च पूर्वजं चार्तमात्मवान्।
बुद्ध्वा कोपवशं वीरः पुनरेव जगाम सः ।। 4.31.28 ।।
स दीर्घोष्णमहोच्छ्वासः कोपसंरक्तलोचनः।
बभूव नरशार्दूलः सधूम इव पावकः ।। 4.31.29 ।।
बाणशल्यस्फुरज्जिह्वः सायकासनभोगवान्।
स्वतेजोविषसङ्घातः पञ्चास्य इव पन्नगः ।। 4.31.30 ।।
तं दीप्तमिव कालाग्निं नागेन्द्रमिव कोपितम्।
समासाद्याङ्गदस्त्रासाद्विषादमगमद् भृशम् ।। 4.31.31 ।।
सोऽङ्दं रोषताम्राक्षः सन्दिदेश महायशाः।
सुग्रीवः कथ्यतां वत्स ममागमनमित्युत ।। 4.31.32 ।।
एष रामानुजः प्राप्तस्त्वत्सकाशमरिन्दमः।
भ्रातुर्व्यसनसन्तप्तो द्वारि तिष्ठति लक्ष्मणः ।। 4.31.33 ।।
तस्य वाक्ये यदि रुचिः क्रियतां साधु वानर।
इत्युक्त्वा शीघ्रमागच्छ वत्स वाक्यमरिन्दम ।। 4.31.34 ।।
लक्ष्मणस्य वचः श्रुत्वा शोकाविष्टोऽङ्गदोऽब्रवीत्।
पितुः समीपमागम्य सौमित्रिरयमागतः ।। 4.31.35 ।।
अथाङ्गदस्तस्य वचो निशम्य सम्भ्रान्तभावः परिदीनवक्त्रः। 
निपत्य तूर्णं नृपतेस्तरस्वी ततः कुमारश्चरणौ ववन्दे ।। 4.31.36 ।।
सङ्गृह्य पादौ पितुरग्र्यतेजा जग्राह मातुः पुनरेव पादौ। 
पादौ रुमायाश्च निपीडयित्वा निवेदयामास ततस्तमर्थम् ।। 4.31.37 ।।
स निद्रामदसंवीतो वानरो न विबुद्धवान्।
बभूव मदमत्तश्च मदनेन च मोहितः ।। 4.31.38 ।।
ततः किलकिलां चक्रुर्लक्ष्मणं प्रेक्ष्य वानराः।
प्रसादयन्तस्तं क्रुद्धं भयमोहितचेतसः ।। 4.31.39 ।।
ते महौघनिभं दृष्ट्वा वज्राशनिसमस्वनम्। 
सिंहनादं समं चक्रुर्लक्ष्मणस्य समीपतः ।। 4.31.40 ।।
तेन शब्देन महता प्रत्यबुध्यत वानरः।
मदविह्वलताम्राक्षो व्याकुलस्रग्विभूषणः ।। 4.31.41 ।।
अथाङ्गदवचः श्रुत्वा तेनैव च समागतौ।
मन्त्रिणौ वानरेन्द्रस्य सम्मतौ दारदर्शिनौ ।। 4.31.42 ।।
प्लक्षश्चैव प्रभावश्च मन्त्रिणावर्थधर्मयोः।
वक्तुमुञ्चावचं प्राप्तं लक्ष्मणं तौ शशंसतुः ।। 4.31.43 ।।
प्रसादयित्वा सुग्रीवं वचनैः सामनिश्चितैः।
आसीनं पर्युपासीनौ यथा शक्रं मरुत्पतिम् ।। 4.31.44 ।।
सत्यसन्धौ महाभागौ भ्रातरौ रामलक्ष्मणौ। 
वयस्यभावं सम्प्राप्तौ राज्यार्हौ राज्यदायिनौ ।। 4.31.45 ।।
तयोरेको धनुष्पाणिर्द्वारि तिष्ठति लक्ष्मणः।
यस्य भीताः प्रवेपन्तो नादान् मुञ्चन्ति वानराः ।। 4.31.46 ।।
स एष राघवभ्राता लक्ष्मणो वाक्यसारथिः।
व्यवसायरथः प्राप्तस्तस्य रामस्य शासनात् ।। 4.31.47 ।।
अयं च दयितो राजन् तारायास्तनयोऽङ्गदः।
लक्ष्मणेन सकाशं ते प्रेषितस्त्वरयाऽनघ ।। 4.31.48 ।।
सोऽयं रोषपरीताक्षो द्वारि तिष्ठति वीर्यवान्।
वानरान्वानरपते चक्षुषा निर्दहन्निव ।। 4.31.49 ।।
तस्य मूर्ध्ना प्रणम्य त्वं सपुत्रः सह बन्धुभिः। 
गच्छ शीघ्रं महाराज रोषो ह्यस्य निवर्त्यताम् ।। 4.31.50 ।।
यदाह रामो धर्मात्मा तत्कुरुष्व समाहितः।
राजंस्तिष्ठ स्वसमये भव सत्यप्रतिश्रवः ।। 4.31.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकत्रिंशः सर्गः ।। 31 ।।
अङ्गदस्य वचः श्रुत्वा सुग्रीवः सचिवैः सह।
लक्ष्मणं कुपितं श्रुत्वा मुमोचासनमात्मवान् ।। 4.32.1 ।।
सचिवानब्रवीद्वाक्यं निश्चित्य गुरुलाघवम्।
मन्त्रज्ञान्मन्त्रकुशलो मन्त्रेषु परिनिष्ठितान् ।। 4.32.2 ।।
न मे दुर्व्याहृतं किञ्चिन्नापि मे दुरनुष्ठितम्। 
लक्ष्मणो राघवभ्राता क्रुद्धः किमिति चिन्तये ।। 4.32.3 ।।
असुहृद्भिर्ममामित्रैर्नित्यमन्तरदर्शिभिः।
मम दोषानसम्भूतान् श्रावितो राघवानुजः ।। 4.32.4 ।।
अत्र तावद्यथाबुद्धि सर्वैरेव यथाविधि।
भावस्य निश्चयस्तावद्विज्ञेयो निपुणं शनैः ।। 4.32.5 ।।
न खल्वस्ति मम त्रासो लक्ष्मणान्नापि राघवात्।
मित्रं त्वस्थानकुपितं जनयत्येव सम्भ्रमम् ।। 4.32.6 ।।
सर्वथा सुकरं मित्रं दुष्करं परिपालनम्।
अनित्यत्वाच्च चित्तानां प्रीतिरल्पेऽपि भिद्यते ।। 4.32.7 ।।
अतो निमित्तं त्रस्तोऽहं रामेण तु महात्मना।
यन्ममोपकृतं शक्यं प्रतिकर्तुं न तन्मया ।। 4.32.8 ।।
सुग्रीवेणैवमुक्तस्तु हनुमान् हरिपुङ्गवः।
उवाच स्वेन तर्केण मध्ये वानरमन्त्रिणाम् ।। 4.32.9 ।।
सर्वथा नैतदाश्चर्यं यस्त्वं हरिगणेश्वर। 
न विस्मरसि सुस्निग्धमुपकारकृतं शुभम् ।। 4.32.10 ।।
राघवेण तु वीरेण भयमुत्सृज्य दूरतः।
त्वत्प्रियार्थं हतो वाली शक्रतुल्यपराक्रमः ।। 4.32.11 ।।
सर्वथा प्रणयात् क्रुद्धो राघवो नात्र संशयः। 
भ्रातरं सम्प्रहितवान् लक्ष्मणं लक्ष्मिवर्द्धनम् ।। 4.32.12 ।।
त्वं प्रमत्तो न जानीषे कालं कालविदां वर।
फुल्लसप्तच्छदश्यामा प्रवृत्ता तु शरच्छिवा ।। 4.32.13 ।।
निर्मलग्रहनक्षत्रा द्यौः प्रनष्टबलाहका।
प्रसन्नाश्च दिशः सर्वाः सरितश्च सरांसि च ।। 4.32.14 ।।
प्राप्तमुद्योगकालं तु नावैषि हरिपुङ्गव।
त्वं प्रमत्त इति व्यक्तं लक्ष्मणोऽयमिहागतः ।। 4.32.15 ।।
आर्तस्य हृतदारस्य परुषं पुरुषान्तरात्।
वचनं मर्षणीयं ते राघवस्य महात्मनः ।। 4.32.16 ।।
कृतापराधस्य हि ते नान्यत् पश्याम्यहं क्षमम्।
अन्तरेणाञ्जलिं बद्ध्वा लक्ष्मणस्य प्रसादनात् ।। 4.32.17 ।।
नियुक्तैर्मन्त्रिभिर्वाच्यो ह्यवश्यं पार्थिवो हितम्।
अत एव भयं त्यक्त्वा ब्रवीम्यवधृतं वचः ।। 4.32.18 ।।
अभिक्रुद्धः समर्थो हि चापमुद्यम्य राघवः।
सदेवासुरगन्धर्वं वशे स्थापयितुं जगत् ।। 4.32.19 ।।
न स क्षमः कोपयितुं यः प्रसाद्यः पुनर्भवेत्। 
पूर्वोपकारं स्मरता कृतज्ञेन विशेषतः ।। 4.32.20 ।।
तस्य मूर्ध्ना प्रणम्य त्वं सपुत्रः ससुहृज्जनः।
राजंस्तिष्ठ स्वसमये भर्तुर्भार्येव तद्वशे ।। 4.32.21 ।।
न रामरामानुजशासनं त्वया कपीन्द्र युक्तं मनसाप्यपोहितुम्। 
मनो हि ते ज्ञास्यति मानुषं बलं सराघवस्यास्य सुरेन्द्रवर्चसः ।। 4.32.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे द्वात्रिंशः सर्गः ।। 32 ।।
अथ प्रतिसमादिष्टो लक्ष्मणः परवीरहा।
प्रविवेष गुहां घोरां किष्किन्धां रामशासनात् ।। 4.33.1 ।।
द्वारस्था हरयस्तत्र महाकाया महाबलाः। 
बभूवुर्लक्ष्मणं दृष्ट्वा सर्वे प्राञ्जलयः स्थिताः ।। 4.33.2 ।।
निःश्वसन्तं तु तं दृष्ट्वा क्रुद्धं दशरथात्मजम्। 
बभूवुर्हरयस्त्रस्ता न चैनं पर्यवारयन् ।। 4.33.3 ।।
स तां रत्नमयीं श्रीमान् दिव्यां पुष्पितकाननाम्।
रम्यां रत्नसमाकीर्णां ददर्श महतीं गुहाम् ।। 4.33.4 ।।
हर्म्यप्रासादसम्बाधां नानापण्योपशोभिताम्। 
सर्वकामफलैर्वृक्षैः पुष्पितैरुपशोभिताम् ।। 4.33.5 ।।
देवगन्धर्वपुत्रैश्च वानरैः कामरूपिभिः।
दिव्यमाल्याम्बरधरैः शोभितां प्रियदर्शनैः ।। 4.33.6 ।।
चन्दनागरुपद्मानां गन्धैः सुरभिगन्धिनाम्।
मैरेयाणां मधूनां च सम्मोदितमहापथाम्।
ददर्श गिरिनद्यश्च विमलास्तत्र राघवः ।। 4.33.7 ।।
अङ्गदस्य गृहं रम्यं मैन्दस्य द्विविदस्य च।
गवयस्य गवाक्षस्य गजस्य शरभस्य च ।। 4.33.8 ।।
विद्युन्मालेश्च सम्पातेः सूर्याक्षस्य हनूमतः।
वीरबाहोः सुबाहोश्च नलस्य च महात्मनः ।। 4.33.9 ।।
कुमुदस्य सुषेणस्य तारजाम्बवतोस्तथा। 
दधिवक्त्रस्य नीलस्य सुपाटलसुनेत्रयोः ।। 4.33.10 ।।
एतेषां कपिमुख्यानां राजमार्गे महात्मनाम्। 
ददर्श गृहमुख्यानि महासाराणि लक्ष्मणः ।। 4.33.11 ।।
पाण्डुराभ्रप्रकाशानि दिव्यमाल्ययुतानि च। 
प्रभूतधनाधान्यानि स्त्रीरत्नैः शोभितानि च ।। 4.33.12 ।।
पाण्डुरेण तु सालेन परिक्षिप्तं दुरासदम्।
वानरेन्द्रगृहं रम्यं महेन्द्रसदनोपमम् ।। 4.33.13 ।।
शुक्लैः प्रासादशिखरैः कैलासशिखरोपमैः।
सर्वकामफलैर्वृक्षैः पुष्पितै रुपशोभितम् ।। 4.33.14 ।।
महेन्द्रदत्तैः श्रीमद्भिर्नीलजीमूतसन्निभैः।
दिव्यपुष्पफलैर्वृक्षैः शीतच्छायैर्मनोरमैः ।। 4.33.15 ।।
हरिभिः संवृतद्वारं बलिभिः शस्त्रपाणिभिः।
दिव्यमाल्यावृतं शुभ्रं तप्तकाञ्चनतोरणम् ।। 4.33.16 ।।
सुग्रीवस्य गृहं रम्यं प्रविवेश महाबलः।
अवार्यमाणः सौमित्रिर्महाभ्रमिव भास्करः ।। 4.33.17 ।।
स सप्त कक्ष्या धर्मात्मा नानाजनसमाकुलाः।
प्रविश्य सुमहद् गुप्तं ददर्शान्तःपुरं महत् ।। 4.33.18 ।।
हैमराजतपर्यङ्कैर्बहुभिश्च वरासनैः।
महार्हास्तरणोपेतैस्तत्र तत्रोपशोभितम् ।। 4.33.19 ।।
प्रविशन्नेव सततं शुश्राव मधुरस्वरम्।
तन्त्रीगीतसमाकीर्णं समगीतपदाक्षरम् ।। 4.33.20 ।।
बह्वीश्च विविधाकारा रूपयौवनगर्विताः।
स्त्रियः सुग्रीवभवने ददर्श स महाबलः ।। 4.33.21 ।।
दृष्ट्वाऽभिजनसम्पन्नाश्चित्रमाल्यकृतस्नजः।
फलमाल्यकृतव्यग्रा भूषणोत्तमभूषिताः ।। 4.33.22 ।।
नातृप्तान्नापि चाव्यग्रान्नानुदात्तपरिच्छदान्। 
सुग्रीवानुचरांश्चापि लक्षयामास लक्ष्मणः ।। 4.33.23 ।।
कूजितं नूपुराणां च काञ्चीनां निनदं तथा।
सन्निशम्य ततः श्रीमान् सौमित्रिर्लज्जितोऽभवत् ।। 4.33.24 ।।
रोषवेगप्रकुपितः श्रुत्वा चाभरणस्वनम्।
चकार ज्यास्वनं वीरो दिशः शब्देन पूरयन् ।। 4.33.25 ।।
चारित्रेण महाबाहुरपकृष्टः स लक्ष्मणः।
तस्थावेकान्तमाश्रित्य रामशोकसमन्वितः ।। 4.33.26 ।।
तेन चापस्वनेनाथ सुग्रीवः प्लवगाधिपः।
विज्ञायागमनं त्रस्तः सञ्चचाल वरासनात् ।। 4.33.27 ।।
अङ्गदेन यथा मह्यं पुरस्तात्प्रतिवेदितम्। 
सुव्यक्तमेष सम्प्राप्तः सौमित्रिर्भ्रातृवत्सलः ।। 4.33.28 ।।
अङ्गदेन समाख्यातं ज्यास्वनेन च वानरः। 
बुबुधे लक्ष्मणं प्राप्तं मुखं चास्य व्यशुष्यत ।। 4.33.29 ।।
ततस्तारां हरिश्रेष्ठः सुग्रीवः प्रियदर्शनाम्।
उवाच हितमव्यग्रस्त्राससम्भ्रान्तमानसः ।। 4.33.30 ।।
किन्नु तत्कारणं सुभ्रु प्रकृत्या मृदुमानसः।
सरोष इव सम्प्राप्तो येनायं राघवानुजः ।। 4.33.31 ।।
किं पश्यसि कुमारस्य रोषस्थानमनिन्दिते। 
न खल्वकारणे कोपमाहरेन्नरसत्तमः ।। 4.33.32 ।।
यदस्य कृतमस्माभिर्बुध्यसे किञ्चिदप्रियम्।
तद् बुद्ध्या सम्प्रधार्याशु क्षिप्रमर्हसि भाषितुम् ।। 4.33.33 ।।
अथवा स्वयमेवैनं द्रष्टुमर्हसि भाषितुम्।
वचनैः सान्त्वयुक्तैश्च प्रसादयितुमर्हसि ।। 4.33.34 ।।
त्वद्दर्शनविशुद्धात्मा न स कोपं करिष्यति। 
नहि स्त्रिषु महात्मानः क्वचिर्त्कुवन्ति दारुणम् ।। 4.33.35 ।।
त्वया सान्त्वैरुपक्रान्तं प्रसन्नेन्द्रियमानसम्। 
ततः कमलपत्त्राक्षं द्रक्ष्याम्यहमरिन्दमम् ।। 4.33.36 ।।
सा प्रस्खलन्ती मदविह्वलाक्षी प्रलम्बकाञ्चीगुणहेमसूत्रा।
सलक्षणा लक्ष्मणसन्निधानं जगाम तारा नमिताङ्गयाष्टिः ।। 4.33.37 ।।
स तां समीक्ष्यैव हरीशपत्नीं तस्थावुदासीनतया महात्मा।
अवाङ्मुखोऽभून्मनुजेन्द्रपुत्रः स्त्रीसन्निकर्षाद्विनिवृत्तकोपः ।। 4.33.38 ।।
सा पानयोगाद्विनिवृत्तलज्जा दृष्टिप्रसादाच्च नरेन्द्रसूनोः।
उवाच तारा प्रणयप्रगल्भं वाक्यं महार्थं परिसान्त्वपूर्वम् ।। 4.33.39 ।।
किं कोपमूलं मनुजेन्द्रपुत्र कस्ते न सन्तिष्ठति वाङ्निदेशे। 
कः शुष्कवृक्षं वनमापतन्तं दवाग्निमासीदति निर्विशङ्कः ।। 4.33.40 ।।
स तस्या वचनं श्रुत्वा सान्त्वपूर्वमसंशयम्। 
भूयः प्रणयदृष्टार्थं लक्ष्मणो वाक्यमब्रवीत् ।। 4.33.41 ।।
किमयं कामवृत्तस्ते लुप्तधर्मार्थसङ्ग्रहः।
भर्ता भर्तृहिते युक्ते न चैनमवबुध्यसे ।। 4.33.42 ।।
न चिन्तयति राज्यार्थं नास्मान् शोकपरायणान्।
सामात्यपरिषत्तारे पानमेवोपसेवते ।। 4.33.43 ।।
स मासांश्चतुरः कृत्वा प्रमाणं प्लवगेश्वरः।
व्यीतीतांस्तान्मदव्यग्रो विहरन्नावबुध्यते ।। 4.33.44 ।।
नहि धर्मार्थसिद्ध्यर्थं पानमेवं प्रशस्यते।
पानादर्थश्च धर्मश्च कामश्च परिहीयते ।। 4.33.45 ।।
धर्मलोपो महांस्तावत्कृते ह्यप्रतिकुर्वतः।
अर्थलोपश्च मित्रस्य नाशे गुणवतो महान् ।। 4.33.46 ।।
मित्रं ह्यर्थगुणश्रेष्ठं सत्यधर्मपरायणम्।
तद्द्वयं तु परित्यक्तं न तु धर्मे व्यवस्थितम् ।। 4.33.47 ।।
तदेवं प्रस्तुते कार्ये कार्यमस्माभिरुत्तरम्।
यत्कार्यं कार्यतत्त्वज्ञे तदुदाहर्तुमर्हसि ।। 4.33.48 ।।
सा तस्य धर्मार्थसमाधियुक्तं निशम्य वाक्यं मधुरस्वभावम्।
तारा गतार्थे मनुजेन्द्रकार्ये विश्वासयुक्तं तमुवाच भूयः ।। 4.33.49 ।।
न कोपकालः क्षितिपालपुत्र न चातिकोपः स्वजने विधेयः।
त्वदर्थकामस्य जनस्य तस्य प्रमादमप्यर्हसि वीर सोढुम् ।। 4.33.50 ।।
कोपं कथं नाम गुणप्रकृष्टः कुमार कुर्यादपकृष्टसत्त्वे। 
कस्त्वद्विधः कोपवशं हि गच्छेत्सत्त्वावरुद्धस्तपसः प्रसूतिः ।। 4.33.51 ।।
जानामि रोषं हरिवीरबन्धोर्जानामि कार्यस्य च कालसङ्गम्।
जानामि कार्यं त्वयि यत्कृतं नस्तञ्चापि जानामि यदत्र कार्यम् ।। 4.33.52 ।।
तच्चापि जानामि यथाऽविषह्यं बलं नरश्रेष्ठ शरीरजस्य।
जानामि यस्मिंश्च जनेऽवबद्धं कामेन सुग्रीवमसक्तमद्य ।। 4.33.53 ।।
न कामतन्त्रे तव बुद्धिरस्ति त्वं वै यथा मन्युवशं प्रपन्नः। 
न देशकालौ हि न चार्थधर्मावपेक्षते कामरतिर्मनुष्यः ।। 4.33.54 ।।
तं कामवृत्तं मम सन्निकृष्टं कामाभियोगाच्च निवृत्तलज्जम्।
क्षमस्व तावत्परवीरहन्तस्त्वद्भ्रातरं वानरवंशनाथम् ।। 4.33.55 ।।
महर्षयो धर्मतपोभिकामाः कामानुकामाः प्रतिबद्धमोहाः।
अयं प्रकृत्या चपलः कपिस्तु कथं न सज्जेत सुखेषु राजा ।। 4.33.56 ।।
इत्येवमुक्त्वा वचनं महार्थं सा वानरी लक्ष्मणमप्रमेयम्।
पुनः सखेलं मदविह्वलं च भर्तुर्हितं वाक्यमिदं बभाषे ।। 4.33.57 ।।
उद्योगस्तु चिराज्ञप्तः सुग्रवेण नरोत्तम।
कामस्यापि विधेयेन तवार्थप्रतिसाधने ।। 4.33.58 ।।
आगता हि महावीर्या हरयः कामरूपिणः।
कोटीशतसहस्राणि नानानगनिवासिनः ।। 4.33.59 ।।
तदागच्छ महाबाहो चारित्रं रक्षितं त्वया।
अच्छलं मित्रभावेन सतां दारावलोकनम् ।। 4.33.60 ।।
तारया चाभ्यनुज्ञातस्त्वरया चापि चोदितः।
प्रविवेश महाबाहुरभ्यन्तरमरिन्दमः ।। 4.33.61 ।।
ततः सुग्रवमासीनं काञ्चने परमासने।
महार्हास्तरणोपेते ददर्शादित्यसन्निभम् ।। 4.33.62 ।।
दिव्याभरणचित्राङ्गं दिव्यरूपं यशस्विनम्।
दिव्यमाल्याम्बरधरं महेन्द्रमिव दुर्जयम् ।। 4.33.63 ।।
दिव्याभरणमाल्याभिः प्रमदाभिः समावृतम्।
संरब्धतररक्ताक्षो बभूवान्तकसन्निभः ।। 4.33.64 ।।
रुमां तु वीरः परिरभ्य गाढं वरासनस्थो वरहेमवर्णः।
ददर्श सौमित्रिमदीनसत्त्वं विशालनेत्रः सुविशालनेत्रम् ।। 4.33.65 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रयस्त्रिंशः सर्गः ।। 33 ।।
तमप्रतिहतं क्रुद्धं प्रविष्टं पुरुषर्षभम्।
सुग्रीवो लक्ष्मणं दृष्ट्वा बभूव व्यथितेन्द्रियः ।। 4.34.1 ।।
क्रुद्धं निःश्वसमानं तं प्रदीप्तमिव तेजसा। 
भ्रातुर्व्यसनसन्तप्तं दृष्ट्वा दशरथात्मजम् ।। 4.34.2 ।।
उत्पपात हरिश्रेष्ठो हित्वा सौवर्णमासनम्।
महान्महेन्द्रस्य यथा स्वलङ्कृत इव ध्वजः ।। 4.34.3 ।।
उत्पतन्तमनूत्पेतू रुमाप्रभृतयः स्त्रियः। 
सुग्रीवं गगने पूर्णचन्द्रं तारागणा इव ।। 4.34.4 ।।
संरक्तनयनः श्रीमान् विचचाल कृताञ्जलिः।
बभूवावस्थितस्तत्र कल्पवृक्षो महानिव ।। 4.34.5 ।।
रुमाद्वितीयं सुग्रीवं नारीमध्यगतं स्थितम्।
अब्रवील्लक्ष्मणः क्रुद्धः सतारं शशिनं यथा ।। 4.34.6 ।।
सत्त्वाभिजनसम्पन्नः सानुक्रोशो जितेन्द्रियः।
कृतज्ञः सत्यवादी च राजा लोके महीयते ।। 4.34.7 ।।
यस्तु राजा स्थितेऽधर्मे मित्राणामुपकारिणाम्।
मिथ्या प्रतिज्ञां कुरुते को नृशंसतरस्ततः ।। 4.34.8 ।। 
शतमश्वानृते हन्ति सहस्रं तु गवानृते।
आत्मानं स्वजनं हन्ति पुरषः पुरुषानृते ।। 4.34.9 ।।
पूर्वं कृतार्थो मित्राणां न तत्प्रतिकरोति यः।
कृतघ्नः सर्वभूतानां स वध्यः प्लवगेश्वर ।। 4.34.10 ।।
गीतोऽयं ब्रह्मणा श्लोकः सर्वलोकनमस्कृतः।
दृष्ट्वा कृतघ्नं क्रुद्धेन तं निबोध प्लवङ्गम ।। 4.34.11 ।।
ब्रह्मघ्ने च सुरापे च चोरे भग्नव्रते तथा।
निष्कृतिर्विहिता सद्भिः कृतघ्ने नास्ति निष्कृतिः ।। 4.34.12 ।।
अनार्यस्त्वं कृतघ्नश्च मिथ्यावादी च वानर।
पूर्वं कृतार्थो रामस्य न तत्प्रतिकरोषि यत् ।। 4.34.13 ।।
ननु नाम कृतार्थेन त्वया रामस्य वानर। 
सीतया मार्गणे यत्नः कर्तव्यः कृतमिच्छता ।। 4.34.14 ।।
स त्वं ग्राम्येषु भोगेषु सक्तो मिथ्याप्रतिश्रवः।
न त्वां रामो विजानीते सर्पं मण्डूकराविणम् ।। 4.34.15 ।।
महाभागेन रामेण पापः करुणवेदिना।
हरीणां प्रापितो राज्यं त्वं दुरात्मा महात्मना ।। 4.34.16 ।।
कृतं चेन्नाभिजानीषे रामस्याक्लिष्टकर्मणः।
सद्यस्त्वं निशितैर्बाणैर्हतो द्रक्ष्यसि वालिनम् ।। 4.34.17 ।।
न च सङ्कुचितः पन्था येन वाली हतो गतः।
समये तिष्ठ सुग्रीव मा वालिपथमन्वगाः ।। 4.34.18 ।।
न नूनमिक्ष्वाकुवरस्य कार्मुकच्युतान् शरान् पश्यसि वज्रसन्निभान्।
ततः सुखं नाम निषेवसे सुखी न रामकार्यं मनसाऽप्यवेक्षसे ।। 4.34.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुस्त्रिंशः सर्गः ।। 34 ।।
तथा ब्रुवाणं सौमित्रिं प्रदीप्तमिव तेजसा।
अब्रवील्लक्ष्मणं तारा ताराधिपनिभानना ।। 4.35.1 ।।
नैवं लक्ष्मण वक्तव्यो नायं परुषमर्हति। 
हरीणामीश्वरः श्रोतुं तव वक्त्राद्विषेषतः ।। 4.35.2 ।।
नैवाकृतज्ञः सुग्रीवो न शठो नापि दारुणः।
नैवानृतकथो वीर न जिह्मश्च कपीश्वरः ।। 4.35.3 ।।
उपकारं कृतं वीरो नाप्ययं विस्मृतः कपिः।
रामेण वीर सुग्रीवो यदन्यैर्दुष्करं रणे ।। 4.35.4 ।।
रामप्रसादात्कीर्तिं च कपिराज्यं च शाश्वतम्।
प्राप्तवानिह सुग्रीवो रुमां मां च परन्तप ।। 4.35.5 ।।
सुदुःखं शयितः पूर्वं प्राप्येदं सुखमुत्तमम्।
प्राप्तकालं न जानीते विश्वामित्रो यथा मुनिः ।। 4.35.6 ।।
घृताच्यां किल संसक्तो दश वर्षाणि लक्ष्मण।
अहोऽमन्यत धर्मात्मा विश्वामित्रो महामुनिः ।। 4.35.7 ।।
स हि प्राप्तं न जानीते कालं कालविदां वरः।
विश्वामित्रो महातेजाः किं पुनर्यः पृथग्जनः ।। 4.35.8 ।।
देहधर्मं गतस्यास्य परिश्रान्तस्य लक्ष्मण।
अवितृप्तस्य कामेषु कामं क्षन्तुमिहार्हसि ।। 4.35.9 ।।
न च रोषवशं तात गन्तुमर्हसि लक्ष्मण। 
निश्चयार्थमविज्ञाय सहसा प्राकृतो यथा ।। 4.35.10 ।।
सत्त्वयुक्ता हि पुरुषास्त्वद्विधाः पुरुषर्षभ। 
अविमृश्य न रोषस्य सहसा यान्ति वश्यताम् ।। 4.35.11 ।।
प्रसादये त्वां धर्मज्ञ सुग्रीवार्थे समाहिता।
महान् रोषसमुत्पन्नः संरम्भस्त्यज्यतामयम् ।। 4.35.12 ।।
रुमां मां करिराज्यं च धनधान्यवसूनि च।
रामप्रियार्थं सुग्रीवस्त्यजेदिति मतिर्मम ।। 4.35.13 ।।
समानेष्यति सुग्रीवः सीतया सह राघवम्।
शशाङ्कमिव रोहिण्या निहत्वा रावणं रणे ।। 4.35.14 ।।
शतकोटिसहस्राणि लङ्कायां किल राक्षसाः।
अयुतानि च षट्त्रिंशत्सहस्राणि शतानि च ।। 4.35.15 ।।
अहत्वा तांश्च दुर्धर्षान् राक्षसान् कामरूपिणः। 
न शक्यो रावणो हन्तुं येन सा मैथिली हृता ।। 4.35.16 ।।
ते न शक्या रणे हन्तुमसहायेन लक्ष्मण।
रावणः क्रूरकर्मा च सुग्रीवेण विशेषतः ।। 4.35.17 ।।
एवमाख्यातवान् वाली स ह्यभिज्ञो हरीश्वरः।
आगमस्तु न मे व्यक्तः श्रवात्तस्माद् ब्रवीम्यहम् ।। 4.35.18 ।।
त्वत्सहायनिमित्तं वै प्रेषिता हरिपुङ्गवाः।
आनेतुं वानरान् युद्धे सुबहून् हरियूथपान् ।। 4.35.19 ।।
तांश्च प्रतीक्षमाणोऽयं विक्रान्तान् सुमहाबलान्। 
राघवस्यार्थसिद्ध्यर्थं न निर्याति हरीश्वरः ।। 4.35.20 ।।
कृताऽत्र संस्था सौमित्रे सुग्रीवेण यथा पुरा।
अद्य तैर्वानरैः सर्वैरागन्तव्यं महाबलैः ।। 4.35.21 ।।
ऋक्षकोटिसहस्राणि गोलाङ्गूलशतानि च।
अद्य त्वामुपयास्यन्ति जहि कोपमरिन्दम।
कोट्योऽनेकास्तु काकुत्स्थ कपीनां दीप्ततेजसाम् ।। 4.35.22 ।।
तव हि मुखमिदं निरीक्ष्य कोपात् क्षतजनिभे नयने निरीक्षमाणाः।
हरिवरवनिता न यान्ति शान्तिं प्रथमभयस्य हि शङ्किताः स्म सर्वाः ।। 4.35.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चत्रिंशः सर्गः ।। 35 ।।
इत्युक्तस्तारया वाक्यं प्रश्रितं धर्मसंहितम्। 
मृदुस्वभावः सौमित्रिः प्रतिजग्राह तद्वचः ।। 4.36.1 ।।
तस्मिन् प्रतिगृहीते तु वाक्ये हरिगणेश्वरः।
लक्ष्मणात्सुमहत्त्रासं वस्त्रं क्लिन्नमिवात्यजत् ।। 4.36.2 ।।
ततः कण्ठगतं माल्यं चित्रं बहुगुणं महत्।
चिच्छेद विमदश्चासीत्सुग्रीवो वानरेश्वरः ।। 4.36.3 ।।
स लक्ष्मणं भीमबलं सर्ववानरसत्तमः।
अब्रवीत्प्रश्रितं वाक्यं सुग्रीवः सम्प्रहर्षयन् ।। 4.36.4 ।।
प्रनष्टा श्रीश्च कीर्तिश्च कपिराज्यं च शाश्वतम्।
रामप्रसादात्सौमित्रे पुनः प्राप्तमिदं मया ।। 4.36.5 ।।
कः शक्तस्तस्य देवस्य ख्यातस्य स्वेन कर्मणा।
तादृशं विक्रमं वीर प्रतिकर्तुमरिन्दम ।। 4.36.6 ।।
सीतां प्रप्स्यति धर्मात्मा वधिष्यति च रावणम्।
सहायमात्रेण मया राघवः स्वेन तेजसा ।। 4.36.7 ।।
सहायकृत्यं किं तस्य येन सप्त महाद्रुमाः।
शैलश्च वसुधा चैव बाणेनैकेन दारिताः ।। 4.36.8 ।।
धनुर्विस्फारयाणस्य यस्य शब्देन लक्ष्मण।
सशैला कम्पिता भूमिः सहायैस्तस्य किन्नु वै ।। 4.36.9 ।।
अनुयात्रां नरेन्द्रस्य करिष्येऽहं नरर्षभ।
गच्छतो रावणं हन्तुं वैरिणं सपुरःसरम् ।। 4.36.10 ।।
यदि किञ्चिदतिक्रान्तं विश्वासात् प्रणयेन वा।
प्रेष्यस्य क्षमितव्यं मे न कश्चिन्नापराध्यति ।। 4.36.11 ।।
इति तस्य ब्रुवाणस्य सुग्रीवस्य महात्मनः।
अभवील्लक्ष्मणः प्रीतः प्रेम्णा चैवमुवाच ह ।। 4.36.12 ।।
सर्वथा हि मम भ्राता सनाथो वानरेश्वर।
त्वया नाथेन सुग्रीव प्रश्रितेन विशेषतः ।। 4.36.13 ।।
यस्ते प्रभावः सुग्रीव य़च्च ते शौचमार्जवम्।
अर्हस्त्वं कपिराज्यस्य श्रियं भोक्तुमनुत्तमाम् ।। 4.36.14 ।।
सहायेन च सुग्रीव त्वया रामः प्रतापवान्। 
वधिष्यति रणे शत्रूनचिरान्नात्र संशयः ।। 4.36.15 ।।
धर्मज्ञस्य कृतज्ञस्य सङ्ग्रामेष्वनिवर्तिनः।
उपपन्नं च युक्तं च सुग्रीव तव भाषितम् ।। 4.36.16 ।।
दोषज्ञः सति सामर्थ्ये कोऽन्ये भाषितुमर्हति।
वर्जयित्वा मम ज्येष्ठं त्वां च वानरसत्तम ।। 4.36.17 ।।
सदृशश्चासि रामस्य विक्रमेण बलेन च।
सहायो दैवतैर्दत्तश्चिराय हरिपुङ्गव ।। 4.36.18 ।।
किन्तु शीघ्रमितो वीर निष्क्राम त्वं मया सह।
सान्त्वय स्ववयस्यं त्वं भार्याहरणकर्शितम् ।। 4.36.19 ।।
यच्च शोकाभिभूतस्य श्रुत्वा रामस्य भाषितम्।
मया त्वं परुषाण्युक्तस्तच्च त्वं क्षन्तुमर्हसि ।। 4.36.20 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षट्त्रिंशः सर्गः ।। 36 ।।
एवमुक्तस्तु सुग्रीवो लक्ष्मणेन महात्मना। 
हनुमन्तं स्थितं पार्श्वे सचिवं त्विदमब्रवीत् ।। 4.37.1 ।।
महेन्द्रहिमवद्विन्ध्यकैलासशिखरेषु च।
मन्दरे पाण्डुशिखरे पञ्चशैलेषु ये स्थिताः ।। 4.37.2 ।।
तरुणादित्यवर्णेषु भ्राजमानेषु सर्वतः।
पर्वतेषु समुद्रान्ते पश्चिमायां तु ये दिशि ।। 4.37.3 ।।
आदित्यभवने चैव गिरौ सन्ध्याभ्रसन्निभे।
पद्मतालवनं भीमं संश्रिता हरिपुङ्गवाः ।। 4.37.4 ।।
अञ्जनाम्बुदसङ्काशाः कुञ्जरप्रतिमौजसः।
अञ्जने पर्वते चैव ये वसन्ति प्लवङ्गमाः ।। 4.37.5 ।।
मनःशिलागुहावासा वानराः कनकप्रभाः।
मेरुपार्श्वगताश्चैव ये धूम्रगिरिसंश्रिताः ।। 4.37.6 ।।
तरुणादित्यवर्णाश्च पर्वते च महारुणे।
पिबन्तो मधु मैरेयं भीमवेगाः प्लवङ्गमाः ।। 4.37.7 ।।
वनेषु च सुरम्येषु सुगन्धिषु महत्सु च।
तापसानां च रम्येषु वनान्तेषु समन्ततः ।। 4.37.8 ।।
तांस्तान् समानय क्षिप्रं पृथिव्यां सर्ववानरान्।
सामदानादिभिः कल्पैराशु प्रेषय वानरान् ।। 4.37.9 ।।
प्रेषिताः प्रथमं ये च मया दूता महाजवाः। 
त्वरणार्थं तु भूयस्त्वं हरीन्सम्प्रेषयापरान् ।। 4.37.10 ।।
ये प्रसक्ताश्च कामेषु दीर्घसूत्राश्च वानराः।
इहानयस्व तान् सर्वान् शीघ्रं तु मम शासनात् ।। 4.37.11 ।।
अहोभिर्दशभिर्ये हि नागच्छन्ति ममाज्ञया।
हन्तव्यास्ते दुरात्मानो राजशासनदूषकाः ।। 4.37.12 ।।
शतान्यथ सहस्राणां कोट्यश्च मम शासनात्।
प्रयान्तु कपिसिंहानां दिशो मम मते स्थिताः ।। 4.37.13 ।।
मेघपर्वतसङ्काशाश्छादयन्त इवाम्बरम्।
घोररूपाः कपिश्रेष्ठा यान्तु मच्छासनादितः ।। 4.37.14 ।।
ते गतिज्ञा गतिं गत्वा पृथिव्यां सर्ववानराः।
आनयन्तु हरीन् सर्वांस्त्वरिताः शासनान्मम ।। 4.37.15 ।।
तस्य वानरराजस्य श्रुत्वा वायुसुतो वचः। 
दिक्षु सर्वासु विक्रान्तान् प्रेषयामास वानरान् ।। 4.37.16 ।।
ते पदं विष्णुविक्रान्तं पतत्ित्रज्योतिरध्वगाः।
प्रयाताः प्रहिता राज्ञा हरयस्तत्क्षणेन वै ।। 4.37.17 ।।
ते समुद्रेषु गिरिषु वनेषु च सरस्सु च।
वानरा वानरान् सर्वान् रामहेतोरचोदयन् ।। 4.37.18 ।।
मृत्युकालोपमस्याज्ञां राजराजस्य वानराः।
सुग्रीवस्याययुः श्रुत्वा सुग्रीवभयदर्शिनः ।। 4.37.19 ।।
ततस्तेऽञ्जनसङ्काशा गिरेस्तस्मान्महाजवाः।
तिस्रः कोट्यः प्लवङ्गानां निर्ययुर्यत्र राघवः ।। 4.37.20 ।।
अस्तं गच्छति यत्रार्कस्तस्मिन् गिरिवरे स्थिताः।
तप्तहेममहाभासस्तस्मात्कोट्यो दश च्युताः ।। 4.37.21 ।।
कैलासशिखरेभ्यश्च सिंहकेसरवर्चसाम्।
ततः कोटिसहस्राणि वानराणामुपागमन् ।। 4.37.22 ।।
फलमूलेन जीवन्तो हिमवन्तमुपाश्रिताः।
तेषां कोटिसहस्राणां सहस्रं समवर्तत ।। 4.37.23 ।।
अङ्गारकसमानानां भीमानां भीमकर्मणाम्।
विन्ध्याद् वानरकोटीनां सहस्राण्यपतन् द्रुतम् ।। 4.37.24 ।।
क्षीरोदवेलानिलयास्तमालवनवासिनः। 
नारिकेलाशनाश्चैव तेषां सङ्ख्या न विद्यते ।। 4.37.25 ।।
वनेभ्यो गह्वरेभ्यश्च सरिद्भ्यश्च महाजवा। 
आगच्छद्वानरी सेना पिबन्तीव दिवाकरम् ।। 4.37.26 ।।
ये तु त्वरयितुं याता वानराः सर्ववानरान्।
ते वीरा हिमवच्छैलं ददृशुस्तं महाद्रुमम् ।। 4.37.27 ।।
तस्मिन् गिरिवरे रम्ये यज्ञो माहेश्वरः पुरा।
सर्वदेवमनस्तोषो बभौ दिव्यो मनोहरः ।। 4.37.28 ।।
अन्ननिष्यन्दजातानि मूलानि च फलानि च।
अमृतास्वादकल्पानि ददृशुस्तत्र वानराः ।। 4.37.29 ।।
तदन्नसम्भवं दिव्यं फलं मूलं मनोहरम्।
यः कश्चित्सकृदश्नाति मासं भवति तर्पितः ।। 4.37.30 ।।
तानि मूलानि दिव्यानि फलानि च फलाशनाः।
औषधानि च दिव्यानि जगृहुर्हरियूथपाः ।। 4.37.31 ।।
तस्माच्च यज्ञायतनात् पुष्पाणि सुरभीणि च।
आनिन्युर्वानरा गत्वा सुग्रीवप्रियकारणात् ।। 4.37.32 ।।
ते तु सर्वे हरिवराः पृथिव्यां सर्ववानरान्। 
सञ्चोदयित्वा त्वरिता यूथानां जग्मुरग्रतः ।। 4.37.33 ।।
ते तु तेन मुहूर्तेन यूथपाः शीघ्रगामिनः।
किष्किन्धां त्वरया प्राप्ताः सुग्रीवो यत्र वानरः ।। 4.37.34 ।।
ते गृहीत्वौषधीः सर्वाः फलं मूलं च वानराः।
तं प्रतिग्राहयामासुर्वचनं चेदमब्रुवन् ।। 4.37.35 ।।
सर्वे परिगताः शैलाः समुद्राश्च वनानि च।
पृथिव्यां वानराः सर्वे शासनादुपयान्ति ते ।। 4.37.36 ।।
एवं श्रुत्वा ततो हृष्टः सुग्रीवः प्लवगाधिपः।
प्रतिजग्राह तत्प्रीतस्तेषां सर्वमुपायनम् ।। 4.37.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे सप्तत्रिंशः सर्गः ।। 37 ।।
प्रतिहृह्य च तत्सर्वमुपायनमुपाहृतम्। 
वानरान् सान्त्वयित्वा च सर्वानेव व्यसर्जयत् ।। 4.38.1 ।।
विसर्जयित्वा स हनीन् शूरांस्तान्कृतकर्मणः। 
मेने कृतार्थमात्मानं राघवं च महाबलम् ।। 4.38.2 ।।
स लक्ष्मणो भीमबलं सर्ववानरसत्तमम्।
अब्रवीत्प्रश्रितं वाक्यं सुग्रीवं सम्प्रहर्षयन्।
किष्किन्धाया विनिष्क्राम यदि ते सौम्य रोचते ।। 4.38.3 ।।
तस्य तद्वचनं श्रुत्वा लक्ष्मणस्य सुभाषितम्।
सुग्रीवः परमप्रीतो वाक्यमेतदुवाच ह ।। 4.38.4 ।।
एवं भवतु गच्छावः स्थेयं त्वच्छासने मया ।। 4.38.5 ।।
तमेवमुक्त्वा सुग्रीवो लक्ष्मणं शुभलक्षणम्।
विसर्जयामास तदा तारामन्याश्च योषितः ।। 4.38.6 ।।
एतेत्युच्चैर्हरिवरान् सुग्रीवः समुदाहरत्।
तस्य तद्वचनं श्रुत्वा हरयः शीघ्रमाययुः ।। 4.38.7 ।।
बद्धाञ्जलिपुटाः सर्वे ये स्युः स्त्रीदर्शनक्षमाः।
तानुवाच ततः प्राप्तान् राजाऽर्कसदृशप्रभः ।। 4.38.8 ।।
उपस्थापयत क्षिप्रं शिबिकां मम वानराः ।। 4.38.9 ।।
श्रुत्वा तु वचनं तस्य हरयः शीघ्रविक्रमाः।
समुपस्थापयामासुः शिबिकां प्रियदर्शनाम् ।। 4.38.10 ।।
तामुपस्थापितां दृष्ट्वा शिबिकां वानराधिपः।
लक्ष्मणारुह्यातां शीघ्रमिति सौमित्रिमब्रवीत् ।। 4.38.11 ।।
इत्युक्त्वा काञ्चनं यानं सुग्रीवः सूर्यसन्निभम्।
बृहद्भिर्हरिभिर्युक्तमारुरोह सलक्ष्मणः ।। 4.38.12 ।।
पाण्डुरेणातपत्रेण ध्रियमाणेन मूर्धनि। 
शुक्लैश्च वालव्यजनैर्धूयमानैः समन्ततः ।। 4.38.13 ।।
शङ्खभेरीनिनादैश्च हरिभिश्चाभिनन्दितः।
निर्ययौ प्राप्य सुग्रीवो राज्यश्रियमनुत्तमाम् ।। 4.38.14 ।।
स वानरशतैस्तीक्ष्णैर्बहुभिः शस्त्रपाणिभिः।
परिकीर्णो ययौ तत्र यत्र रामो व्यवस्थितः ।। 4.38.15 ।।
स तं देशमनुप्राप्य श्रेष्ठं रामनिषेवितम्।
अवातरन्महातेजाः शिबिकायाः सलक्ष्मणः ।। 4.38.16 ।।
आसाद्य च ततो रामं कृताञ्जलिपुटोऽभवत्। 
कृताञ्जलौ स्थिते तस्मिन् वानराश्चाभवंस्तथा ।। 4.38.17 ।।
तटाकमिव तद् दृष्ट्वा रामः कुड्मलपङ्कजम्।
वानराणां महत्सैन्यं सुग्रीवे प्रीतिमानभूत् ।। 4.38.18 ।।
पादयोः पतितं मूर्ध्ना तमुत्थाप्य हरीश्वरम्।
प्रेम्णा च बहुमानाच्च राघवः परिषस्वजे ।। 4.38.19 ।।
परिष्वज्य च धर्मात्मा निषीदेति ततोऽब्रवीत् ।। 4.38.20 ।।
तं निषण्णं ततो दृष्ट्वा क्षितौ रामोऽब्रवीद्वचः ।। 4.38.21 ।।
धर्ममर्थं च कामं च यस्तु काले निषेवते। 
विभज्य सततं वीर स राजा हरिसत्तम ।। 4.38.22 ।।
हित्वा धर्मं तथाऽर्थं च कामं यस्तु निषेवते। 
स वृक्षाग्रे यथा सुप्तः पतितः प्रतिबुध्यते ।। 4.38.23 ।।
अमित्राणां वधे युक्तो मित्राणां सङ्ग्रहे रतः।
त्रिवर्गफलभोक्ता तु राजा धर्मेण युज्यते ।। 4.38.24 ।।
उद्योगसमयस्त्वेष प्राप्तः शत्रुविनाशन।
सञ्चिन्त्यतां हि पिङ्गेश हरिभिः सह मन्त्रिभिः ।। 4.38.25 ।।
एवमुक्तस्तु सुग्रीवो रामं वचनमब्रवीत् ।। 4.38.26 ।।
प्रनष्टा श्रीश्च कीर्तिश्च कपिराज्यं च शाश्वतम्। 
त्वत्प्रसादान्महाबाहो पुनः प्राप्तमिदं मया।
तव देव प्रसादाच्च भ्रातुश्च जयतां वर ।। 4.38.27 ।।
कृतं न प्रतिकुर्याद्यः पुरुषाणां स दूषकः ।। 4.38.28 ।।
एते वानरमुख्याश्च शतशः शत्रुसूदन।
प्राप्ताश्चादाय बलिनः पृथिव्यां सर्ववानरान् ।। 4.38.29 ।।
ऋक्षाश्चावहिताः शूरा गोलाङ्गूलाश्च राघव।
कान्तारवनदुर्गाणामभिज्ञा घोरदर्शनाः ।। 4.38.30 ।।
देवगन्धर्वपुत्राश्च वानराः कामरूपिणः।
स्वैः स्वैः परिवृताः सैन्यैर्वर्तन्ते पथि राघव ।। 4.38.31 ।।
शतैः शतसहस्रैश्च कोटिभिश्च प्लवङ्गमाः।
अयुतैश्चावृता वीराः शङ्कुभिश्च परन्तप ।। 4.38.32 ।।
अर्बुदैरर्बुदशतैर्मध्यैश्चान्तैश्च वानराः।
समुद्रैश्च परार्धैश्च हरयो हरियूथपाः।
आगमिष्यन्ति ते राजन् महेन्द्रसमविक्रमाः ।। 4.38.33 ।।
मेरुमन्दरसङ्काशा विन्ध्यमेरुकृतालयाः।
ते त्वामभिगमिष्न्यन्ति राक्षसं ये सबान्धवम्। 
निहत्य रावणं सङ्ख्ये ह्यानयिष्यान्ति मैथिलीम् ।। 4.38.34 ।।
ततस्तमुद्योगमवेक्ष्य बुद्धिमान् हरिप्रवीरस्य निदेशवर्तिनः। 
बभूव हर्षाद्वसुधाधिपात्मजः प्रबुद्धनीलोत्पलतुल्यदर्शनः ।। 4.38.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे अष्टात्रिंशः सर्गः ।। 38 ।।
इति ब्रुवाणं सुग्रीवं रामो धर्मभृतां वरः।
बाहुभ्यां सम्परिष्वज्य प्रत्युवाच कृताञ्जलिम् ।। 4.39.1 ।।
यदिन्द्रो वर्षते वर्षं न तच्चित्रं भवेत्क्विचित्। 
आदित्यो वा सहस्रांशुः कुर्याद्वितिमिरं नभः ।। 4.39.2 ।।
चन्द्रमा रश्मिभिः कुर्यात्पृथिवीं सौम्य निर्मलाम्।
त्वद्विधो वापि मित्राणां प्रतिकुर्यात्परन्तप ।। 4.39.3 ।।
एवं त्वयि न तच्चित्रं भवेद्यत्सौम्य शोभनम्। 
जानाम्यहं त्वां सुग्रीव सततं प्रियवादिनम् ।। 4.39.4 ।।
त्वत्सनाथः सखे सङ्ख्ये जेतास्मि सकलानरीन्।
त्वमेव मे सुहृन्मित्रं साहाय्यं कर्तुमर्हसि ।। 4.39.5 ।।
जहारात्मविनाशाय वैदेहीं राक्षसाधमः।
व़ञ्चयित्वा तु पौलोमीमनुह्लादौ यथा शचीम् ।। 4.39.6 ।।
नचिरात्तं हनिष्यामि रावणं निशितैः शरैः।
पौलोम्याः पितरं दृप्तं शतक्रतुरिवाहवे ।। 4.39.7 ।।
एतस्मिन्नन्तरे चैव रजः समभिवर्तत।
उष्णां तीव्रां सहस्रांशोश्छादयद्गगने प्रभाम् ।। 4.39.8 ।।
दिशः पर्याकुलाश्चासन् रजसा तेन मूर्च्छता।
चचाल च मही सर्वा सशैलवनकानना ।। 4.39.9 ।।
ततो नगेन्द्रसङ्काशैस्तीक्ष्णदंष्ट्रैर्महाबलैः।
कृत्स्ना सञ्छादिता भूमिरसङ्ख्येयैः प्लवङ्गमैः ।। 4.39.10 ।।
निमेषान्तरमात्रेण ततस्तैर्हरियूथपैः।
कोटीशतपरीवारैः कामरूपिभिरावृता ।। 4.39.11 ।।
नादेयैः पार्वतीयैश्च सामुद्रैश्च महाबलैः। 
हरिभिर्मेघनिर्ह्रादैरन्यैश्च वनचारिभिः ।। 4.39.12 ।।
तरुणादित्यवर्णैश्च शशिगौरैश्च वानरैः।
पद्मकेसरवर्णैश्च श्वेतैर्मेरुकृतालयैः ।। 4.39.13 ।।
कोटीसहस्रैर्दशभिः श्रीमान् परिवृतस्तदा। 
वीरः शतवलिर्नाम वानरः प्रत्यदृश्यत ।। 4.39.14 ।।
ततः काञ्चनशैलाभस्ताराया वीर्यवान् पिता।
अनेकैर्दशसाहस्रैः कोटिभिः प्रत्यदृश्यत ।। 4.39.15 ।।
तथाऽपरेण कोटीनां सहस्रेण समन्वितः।
पिता रुमायाः सम्प्राप्तः सुग्रीवश्वशुरो विभुः ।। 4.39.16 ।।
पद्मकेसरसङ्काशस्तरुणार्कनिभाननः।
बुद्धिमान् वानरश्रेष्ठः सर्ववानरसत्तमः ।। 4.39.17 ।।
अनीकैर्बहुसाहस्रैर्वानराणां समन्वितः।
पिता हनुमतः श्रीमान् केसरी प्रत्यदृश्यत ।। 4.39.18 ।।
गोलाङ्गूलमहाराजो गवाक्षो भीमविक्रमः।
वृतः कोटिसहस्रेण वानराणामदृश्यत ।। 4.39.19 ।।
ऋक्षाणां भीमवेगानां धूम्रः शत्रुनिबर्हणः।
वृतः कोटिसहस्राभ्यां द्वाभ्यां समभिवर्तत ।। 4.39.20 ।।
महाचलनिभैर्घोरैः पनसो नाम यूथपः।
आजगाम महावीर्यस्तिसृभिः कोटिभिर्वृतः ।। 4.39.21 ।।
नीलाञ्जनचयाकारो नीलो नामाथ यूथपः।
अदृश्यत महावीर्यस्तिसृभिः कोटिभिर्वृतः ।। 4.39.22 ।।
ततः काञ्चनशैलाभो गवयो नाम यूथपः।
आजगाम महार्वीयः कोटिभिः पञ्चभिर्वृतः ।। 4.39.23 ।।
दरीमुखश्च बलवान् यूथपोऽभ्याययौ तदा।
वृतः कोटिसहस्रेण सुग्रीवं समुपस्थितः ।। 4.39.24 ।।
मैन्दश्च द्विविदश्चोभावश्विपुत्रौ महाबलौ।
कोटिकोटिसहस्रेण वानराणामदृश्यताम् ।। 4.39.25 ।।
गजश्च बलवान् वीरः कोटिभिस्तिसृभिर्वृतः।
आजगाम महातेजाः सुग्रीवस्य समीपतः ।। 4.39.26 ।।
ऋक्षराजो महातेजा जाम्बवान्नाम नामतः।
कोटिभिर्दशभिः प्राप्तः सुग्रीवस्य वशे स्थितः ।। 4.39.27 ।।
रुमण्वान्नाम विक्रान्तो वानरो वानरेश्वरम्।
आययौ बलवांस्तूर्णं कोटिशतसमावृतः ।। 4.39.28 ।।
ततः कोटिसहस्राणां सहस्रेण शतेन च।
पृष्ठतोऽनुगतः प्राप्तो हरिभिर्गन्धमादनः ।। 4.39.29 ।।
ततः पद्मसहस्रेण वृतः शङ्कुशतेन च।
युवराजोऽङ्गदः प्राप्तः पितृतुल्यपराक्रमः ।। 4.39.30 ।।
ततस्ताराद्युतिस्तारो हरिर्भीमपराक्रमः।
पञ्चभिर्हरिकोटिभिर्दूरतः प्रत्यदृश्यत ।। 4.39.31 ।।
इन्द्रजानुः कपिर्वीरो यूथपः प्रत्यदृश्यत।
एकादशानां कोटीनामीश्वरस्तैश्च संवृतः ।। 4.39.32 ।।
ततो रम्भस्त्वनुप्राप्तस्तरुणादित्यसन्निभः।
अयुतेनावृतश्चैव सहस्रेण शतेन च ।। 4.39.33 ।।
ततो यूथपतिर्वीरो दुर्मुखो नाम वानरः।
प्रत्यदृश्यत कोटिभ्यां द्वाभ्यां परिवृतो बली ।। 4.39.34 ।।
कैलासशिखराकारैर्वानरैर्भीमविक्रमैः।
वृतः कोटिसहस्रेण हमुमान् प्रत्यदृश्यत ।। 4.39.35 ।।
नलश्चापि महावीर्यः संवृतो द्रुमवासिभिः।
कोटीशतेन सम्प्राप्तः सहस्रेण शतेन च ।। 4.39.36 ।।
ततो दधिमुखः श्रीमान् कोटिभिर्दशभिर्वृतः।
सम्प्राप्तोऽभिमतस्तस्य सुग्रीवस्य महात्मनः ।। 4.39.37 ।।
शरभः कुमुदो वह्निर्वानरो रंह एव च।
एते चान्ये च बहवो वानराः कामरूपिणः ।। 4.39.38 ।।
आवृत्य पृथिवीं सर्वां पर्वातांश्च वनानि च।
यूथपाः समनुप्राप्तास्तेषां सङ्ख्या न विद्यते ।। 4.39.39 ।।
आगताश्च विशिष्टाश्च पृथिव्यां सर्ववानराः ।। 4.39.40 ।।
आप्लवन्तः प्लवन्तश्च गर्जन्तश्च प्लवङ्गमाः।
अभ्यवर्तन्त सुग्रीवं सूर्यमभ्रगणा इव ।। 4.39.41 ।।
कुर्वाणा बहुशब्दांश्च प्रहृष्टा बाहुशालिनः।
शिरोभिर्वानरेन्द्राय सुग्रीवस्य न्यवेदयन् ।। 4.39.42 ।।
अपरे वानरश्रेष्ठाः संयम्य च यथोचितम्। 
सुग्रीवेण समागम्य स्थिताः प्राञ्जलयस्तदा ।। 4.39.43 ।।
सुग्रीवस्त्वरितो रामे सर्वांस्तान् वानरर्षभान्।
निवेदयित्वा धर्मज्ञः स्थितः प्राञ्जलिरब्रवीत् ।। 4.39.44 ।।
यथासुखं पर्वतनिर्झरेषु वनेषु सर्वेषु च वानरेन्द्राः। 
निवेशयित्वा विधिवद्बलानि बलं बलज्ञः प्रतिपत्तुमीष्टे ।। 4.39.45 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकोनचत्वारिंशः सर्गः 
।। 39 ।।
अथ राजा समृद्धार्थः सुग्रीवः प्लवगेश्वरः।
उवाच नरशार्दूलं रामं परबलार्दनम् ।। 4.40.1 ।।
आगता विनिविष्टाश्च बलिनः कामरूपिणः।
वानरा वारणेन्द्राभा ये मद्विषयवासिनः ।। 4.40.2 ।।
त इमे बहुविक्रान्तैर्हरिभिर्भीमविक्रमैः।
आगता वानरा घोरा दैत्यदानवसन्ननिभाः ।। 4.40.3 ।।
ख्यातकर्मापदानाश्च बलवन्तो जितक्लमाः।
पराक्रमेषु विख्याता व्यवसायेषु चोत्तमाः ।। 4.40.4 ।।
पृथिव्यम्बुचरा राम नानानगनिवासिनः।
कोट्यग्रश इमे प्राप्ता वानरास्तव किङ्कराः ।। 4.40.5 ।।
निदेशवर्तिनः सर्वं गुरुहिते रताः।
अभिप्रेतमनुष्ठातुं तव शक्ष्यन्त्यरिन्दम ।। 4.40.6 ।।
त इमे बहुसाहस्रैरनीकैर्भीमविक्रमैः।
यन्मन्यसे नरव्याघ्र प्राप्तकालं तदुच्यताम्। 
त्वत्सैन्यं त्वद्वशे युक्तमाज्ञापयितुमर्हसि ।। 4.40.7 ।।
काममेषामिदं कार्यं विदितं मम तत्त्वतः।
तथापि तु यथातत्त्वमाज्ञापयितुमर्हसि ।। 4.40.8 ।।
इति ब्रुवाणं सुग्रीवं रामो दशरथात्मजः।
बाहुभ्यां सम्परिष्वज्य इदं वचनमब्रवीत् ।। 4.40.9 ।।
ज्ञायतां मम वैदेही यदि जीवति वा न वा। 
स च देशो महाप्राज्ञ यस्मिन् वसति रावणः ।। 4.40.10 ।।
अभिगम्य तु वैदेहीं निलयं रावणस्य च।
प्राप्तकालं विधास्यामि तस्मिन् काले सह त्वया ।। 4.40.11 ।।
नाहमस्मिन् प्रभुः कार्ये वानरेश न लक्ष्मणः।
त्वमस्य हेतुः कार्यस्य प्रभुश्च प्लवगेश्वर ।। 4.40.12 ।।
त्वमेवाज्ञापय विभो मम कार्यविनिश्चयम्। 
त्वं हि जानासि यत्कार्यं मम वीर न संशयः ।। 4.40.13 ।।
सुहृद् द्वितीयो विक्रान्तः प्राज्ञः कालविशेषवित्।
भवानस्मद्धिते युक्तः सुकृतार्थोऽर्थवित्तमः ।। 4.40.14 ।।
एवमुक्तस्तु सुग्रीवो विनतं नाम यूथपम्।
अब्रवीद्रामसान्निध्ये लक्ष्मणस्य च धीमतः ।। 4.40.15 ।।
शैलाभं मेघनिर्घोषमूर्जितं प्लवगेश्वरः ।। 4.40.16 ।।
सोमसूर्यात्मजैः सार्धं वानरैर्वानरोत्तम।
देशकालनयैर्युक्तः कार्याकार्यविनिश्चये ।। 4.40.17 ।।
वृतः शतसहस्रेण वानराणां तरस्विनाम्।
अधिगच्छ दिशं पूर्वां सशैलवनकाननाम् ।। 4.40.18 ।।
तत्र सीतां च वैदेहीं निलयं रावणस्य च।
मार्गध्वं गिरिशृङ्गेषु वनेषु च नदीषु च ।। 4.40.19 ।।
नदीं भागीरथीं रम्यां सरयूं कौशिकीं तथा।
कालिन्दीं यमुनां रम्यां यामुनं च महागिरिम् ।। 4.40.20 ।।
सरस्वतीं च सिन्धुं च शोणं मणिनिभोदकम्। 
महीं कालमहीं चैव शैलकाननशोभिताम् ।। 4.40.21 ।।
ब्रह्ममालान्विदेहांश्च मालवान् काशिकोसलान्। 
मागधांश्च महाग्रामान् पुण्ड्रान्वङ्गांस्तथैव च।
पत्तनं कोशकाराणां भूमिं च रजताकराम् ।। 4.40.22 ।।
सर्वमेतद्विचेतव्यं मार्गयद्भिस्ततस्ततः।
रामस्य दयितां भार्यां सीतां दशरथस्नुषाम् ।। 4.40.23 ।।
समुद्रमवगाढांश्च पर्वतान् पत्तनानि च।
मन्दरस्य च ये कोटिं संश्रिताः केचिदायताम् ।। 4.40.24 ।।
कर्णप्रावरणाश्चैव तथा चाप्योष्ठकर्णकाः।
घोरलोहमुखाश्चैव जवनाश्चैकपादकाः ।। 4.40.25 ।।
अक्षया बलवन्तश्च पुरुषाः पुरुषादकाः।
किराताः कर्णचूडाश्च हेमाङ्गाः प्रियदर्शनाः ।। 4.40.26 ।।
आममीनाशनास्तत्र किराता द्वीपवासिनः।
अन्तर्जलचरा घोरा नरव्याघ्रा इति श्रुताः ।। 4.40.27 ।।
एतेषामालयाः सर्वे विचेयाः काननौकसः ।। 4.40.28 ।।
गिरिभिर्ये च गम्यन्ते प्लवनेन प्लवेन च।
रत्नवन्तं यवद्वीपं सप्तराज्योपशोभितम् ।। 4.40.29 ।।
सुवर्णरूप्यकं चैव सुवर्णाकरमण्डितम्।
यवद्वीपमतिक्रम्य शिशिरो नाम पर्वतः ।। 4.40.30 ।।
दिवं स्पृशति शृङ्गेण देवदानवसेवितः।
एतेषां गिरिदुर्गेषु प्रपातेषु वनेषु च।
मार्गध्वं सहिताः सर्वे रामपत्नीं यशस्विनीम् ।। 4.40.31 ।।
ततो रक्तजलं शोणमगाधं शीघ्रगामिनम्।
गत्वा पारं समुद्रस्य सिद्धचारणसेवितम् ।। 4.40.32 ।।
तस्य तीर्थेषु रम्येषु विचित्रेषु वनेषु च।
रावणः सह वैदेह्या मार्गितव्यस्ततस्ततः ।। 4.40.33 ।।
पर्वतप्रभवा नद्यः सुरम्या बहुनिष्कुटाः।
मार्गितव्या दरीमन्तः पर्वताश्च वनानि च ।। 4.40.34 ।।
ततः समुद्रद्वीपांश्च सुभीमान् द्रष्टुमर्हथ ।। 4.40.35 ।।
ऊर्मिमन्तं समुद्रं च क्रोशन्तमनिलोद्धतम् ।। 4.40.36 ।।
तत्रासुरा महाकायाश्छायां गृह्णन्ति नित्यशः।
ब्रह्मणा समनुज्ञाता दीर्घकालं बुभुक्षिताः ।। 4.40.37 ।।
तं कालमेघप्रतिमं महोरगनिषेवितम्।
अभिगम्य महानादं तीर्थेनैव महोदधिम् ।। 4.40.38 ।।
ततो रक्तजलं भीमं लोहितं नाम सागरम्।
गता द्रक्ष्यथ तां चैव बृहतीं कूटशाल्मलीम् ।। 4.40.39 ।।
गृहं च वैनतेयस्य नानारत्नविभूषितम्। 
तत्र कैलाससङ्काशं विहितं विश्वकर्मणा ।। 4.40.40 ।।
तत्र शैलनिभा भीमा मन्देहा नाम राक्षसाः।
शैलशृङ्गेषु लम्बन्ते नानारुपा भयावहाः ।। 4.40.41 ।।
ते पतन्ति जले नित्यं सूर्यस्योदयनं प्रति। 
निहता ब्रह्मतेजोभिरहन्यहनि राक्षसाः।
अभितप्ताश्च सूर्येण लम्बन्ते स्म पुनःपुनः ।। 4.40.42 ।।
ततः पाण्डरमेघाभं क्षीरोदं नाम सागरम्।
गता द्रक्ष्यथ दुर्धर्षा मुक्ताहारमिवोर्मिभिः ।। 4.40.43 ।।
तस्य मध्ये महान् श्वेत ऋषभो नाम पर्वतः।
दिव्यगन्धैः कुसुमितै राजतैश्च नगेर्वृतः ।। 4.40.44 ।।
सरश्च राजतैः पद्मैर्ज्वलितैर्हेमकेसरैः।
नाम्ना सुदर्शनं नाम राजहंसैः समाकुलम् ।। 4.40.45 ।।
विबुधाश्चारणा यक्षाः किन्नराः साप्सरोगणाः।
हृष्टाः समभिगच्छन्ति नलिनीं तां रिरंसवः ।। 4.40.46 ।।
क्षीरोदं समतिक्रम्य ततो द्रक्ष्यथ वानराः।
जलोदं सागरश्रेष्ठं सर्वभूतभयावहम् ।। 4.40.47 ।।
तत्र तत्कोपजं तेजः कृतं हयमुखं महत्। 
अस्याहुस्तन्महावेगमोदनं सचराचरम् ।। 4.40.48 ।।
तत्र विक्रोशतां नादो भूतानां सागरौकसाम्।
श्रूयते च समर्थानां दृष्ट्वा तद् वडवामुखम् ।। 4.40.49 ।।
स्वादूदस्योत्तरे देशे योजनानि त्रयोदश।
जातरूपशिलो नाम महान् कनकपर्वतः ।। 4.40.50 ।।
तत्र चन्द्रप्रतीकाशं पन्नगं धरणीधरम्। 
पद्मपत्त्रविशालाक्षं ततो द्रक्ष्यथ वानराः ।। 4.40.51 ।।
आसीनं पर्वतस्याग्रे सर्वभूतनमस्कृतम्।
सहस्रशिरसं देवमनन्तं नीलवाससम् ।। 4.40.52 ।।
त्रिशिराः काञ्चनः केतुस्तालस्तस्य महात्मनः।
स्थापितः पर्वतस्याग्रे विराजति सवेदिकः ।। 4.40.53 ।।
पूर्वस्यां दिशि निर्माणं कृतं तत् त्रिदशेश्वरैः ।। 4.40.54 ।।
ततः परं हेममयः श्रीमानुदयपर्वतः।
तस्य कोटिर्दिवं स्पृष्ट्वा शतयोजनमायता ।। 4.40.55 ।।
जातरूपमयी दिव्या विराजति सवेदिका।
सालैस्तालैस्तमालैश्च कर्णिकारैश्च पुष्पितैः।
जातरूपमयैर्दिव्यैः शोभते सूर्यसन्निभैः ।। 4.40.56 ।।
तत्र योजनविस्तारमुच्छ्रितं दशयोजनम्।
शृङ्गं सौमनसं नाम जातरूपमयं ध्रुवम् ।। 4.40.57 ।।
तत्र पूर्वं पदं कृत्वा पुरा विष्णुस्त्रिविक्रमे।
द्वितीयं शिखरे मेरोश्चकार पुरुषोत्तमः ।। 4.40.58 ।।
उत्तरेण परिक्रम्य जम्बूद्वीपं दिवाकरः।
दृश्यो भवति भूयिष्ठं शिखरं तन्महोच्छ्रयम् ।। 4.40.59 ।।
तत्र वैखानसा नाम वालखिल्या महर्षयः।
प्रकाशमाना दृश्यन्ते सूर्यवर्णास्तपस्विनः ।। 4.40.60 ।।
अयं सुदर्शनो द्वीपः पुरो यस्य प्रकाशते।
यस्मिंस्तेजश्च चक्षुश्च सर्वप्राणभृतामपि ।। 4.40.61 ।।
शैलस्य तस्य शृङ्गेषु कन्दरेषु वनेषु च।
रावणः सह वैदेह्या मार्गितव्यस्ततस्ततः ।। 4.40.62 ।।
काञ्चनस्य च शैलस्य सूर्यस्य च महात्मनः।
आविष्टा तेजसा सन्ध्या पूर्वा रक्ता प्रकाशते ।। 4.40.63 ।।
पूर्वमेतत्कृतं द्वारं पृथिव्या भुवनस्य च।
सूर्यस्योदयनं चैव पूर्वा ह्येषा दिगुच्यते ।। 4.40.64 ।।
तस्य शैलस्य पृष्ठेषु निर्झरेषु गुहासु च।
रावणः सह वैदेह्या मार्गितव्यस्ततस्ततः ।। 4.40.65 ।।
ततः परमगम्या स्याद्दिक् पूर्वा त्रिदशावृता।
रहिता चन्द्रसूर्याभ्यामदृश्या तिमिरावृता ।। 4.40.66 ।।
शैलेषु तेषु सर्वेषु कन्दरेषु वनेषु च।
ये च नोक्ता मया देशा विचेया तेषु जानकी ।। 4.40.67 ।।
एतावद्वानरैः शक्यं गन्तुं वानरपुङ्गवाः।
अभास्करममर्यादं न जानीमस्ततः परम् ।। 4.40.68 ।।
अधिगम्य तु वैदेहीं निलयं रावणस्य च।
मासे पूर्णे निवर्तध्वमुदयं प्राप्य पर्वतम् ।। 4.40.69 ।।
ऊर्ध्वं मासान्न वस्तव्यं वसन् वध्यो भवेन्मम। 
सिद्धार्थाः सन्निवर्तध्वमधिगम्य च मैथिलीम् ।। 4.40.70 ।।
महेन्द्रकान्तां वनषण्डमण्डितां दिशं चरित्वा निपुणेन वानराः।
अवाप्य सीतां रघुवंशजप्रियां ततो निवृत्ताः सुखिनो भविष्यथ ।। 4.40.71 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चत्वारिंशः सर्गः ।। 40 ।।
ततः प्रस्थाप्य सुग्रीवस्तन्महद्वानरं बलम्।
दक्षिणां प्रेषयामास वानरानभिलक्षितान् ।। 4.41.1 ।।
नीलमग्निसुतं चैव हनुमन्तं च वानरम्। 
पितामहसुतं चैव जाम्बवन्तं महाबलम् ।। 4.41.2 ।।
सुहोत्रं च शरारिं च शरगुल्मं तथैव च।
गजं गवाक्षं गवयं सुषेणमृषभं तथा ।। 4.41.3 ।।
मैन्दं च द्विविदं चैव विजयं गन्धमादनम्।
उल्कामुखमसङ्गं च हुताशनसुतावुभौ ।। 4.41.4 ।।
अङ्गदप्रमुखान्वीरान् वीरः कपिगणेश्वरः।
वेगविक्रमसम्पन्नान् सन्दिदेश विशेषवित् ।। 4.41.5 ।।
तेषामग्रेसरं चैव महद्वलमसङ्गम्।
विधाय हरिवीराणामादिशद्दक्षिणां दिशम् ।। 4.41.6 ।।
ये केचन समुद्देशास्तस्यां दिशि सुदुर्गमाः।
कपीशः कपिमुख्यानां स तेषां तानुदाहरत् ।। 4.41.7 ।।
सहस्रशिरसं विन्ध्यं नानाद्रुमलतायुतम्।
नर्मदां च नदीं दुर्गां महोरगनिषेविताम् ।। 4.41.8 ।।
ततो गोदावरीं रम्यां कृष्णवेणीं महानदीम्।
वरदां च महाभागां महोरगनिषेविताम् ।। 4.41.9 ।।
मेखलामुत्कलां चैव दशार्णनगराण्यपि।
अश्ववन्तीमवन्तीं च सर्वमेवानुपश्यत ।। 4.41.10 ।।
विदर्भानृषिकांश्चैव रम्यान्माहिषकानपि।
तथा वङ्गान् कलिङ्गांश्च कौशिकांश्च समन्ततः ।। 4.41.11 ।।
अन्वीक्ष्य दण्डकारण्यं सपर्वतनदीगुहम्।
नदीं गोदावरीं चैव सर्वमेवानुपश्यत।
तथैवान्ध्रांश्च पुण्ड्रांश्च चोलान् पाण्ड्यान् सकेरलान् ।। 4.41.12 ।।
अयोमुखश्च गन्तव्यः पर्वतो धातुमण्डितः।
विचित्रशिखरः श्रीमांश्चित्रपुष्पितकाननः ।। 4.41.13 ।।
सचन्दनवनोद्देशो मार्गितव्यो महागिरिः ।। 4.41.14 ।।
ततस्तामापगां दिव्यां प्रसन्नसलिलां शिवाम्।
तत्र द्रक्ष्यथ कावेरीं विहितामप्सरोगणैः ।। 4.41.15 ।।
तस्यासीनं नगस्याग्रे मलयस्य महौजसम्।
द्रक्ष्यथादित्यसङ्काशमगस्त्यमृषिसत्तमम् ।। 4.41.16 ।।
ततस्तेनाभ्यनुज्ञाताः प्रसन्नेन महात्मना।
ताम्रपणीं ग्राहजुष्टां तरिष्यथ महानदीम् ।। 4.41.17 ।।
सा चन्दनवनैर्दिव्यैः प्रच्छन्ना द्वीपशालिनी।
कान्तेव युवतिः कान्तं समुद्रमवगाहते ।। 4.41.18 ।।
ततो हेममयं दिव्यं मुक्तामणिविभूषितम्। 
युक्तं कवाटं पाण्ड्यानां गता द्रक्ष्यथ वानराः ।। 4.41.19 ।।
ततः समुद्रमासाद्य सम्प्रधार्यार्थनिश्चयम्। 
अगस्त्येनान्तरे तत्र सागरे विनिवेशितः ।। 4.41.20 ।।
चित्रनानानगः श्रीमान् महेन्द्रः पर्वतोत्तमः।
जातरूपमयः श्रीमानवगाढो महार्णवम् ।। 4.41.21 ।।
नानाविधैर्नगैः सर्वैर्लताभिश्चोपशोभितम्।
देवर्षियक्षप्रवरैरप्सरोभिश्च सेवितम् ।। 4.41.22 ।।
सिद्धचारणसङ्घैश्च प्रकीर्णं सुमनोहरम्।
तमुपैति सहस्राक्षः सदा पर्वसु पर्वसु ।। 4.41.23 ।।
द्वीपस्तस्यापरे पारे शतयोजनमायतः।
अगम्यो मानुषैर्दीप्तस्तं मार्गध्व समन्ततः।
तत्र सर्वात्मना सीता मार्गितव्या विशेषतः ।। 4.41.24 ।।
स हि देशस्तु वध्यस्य रावणस्य दुरात्मनः।
राक्षसाधिपतेर्वासः सहस्राक्षसमद्युतेः ।। 4.41.25 ।।
दक्षिणस्य समुद्रस्य मध्ये तस्य तु राक्षसी।
अङ्गारकेति विख्याता छायामाकृष्य भोजनी ।। 4.41.26 ।।
एवं निस्संशयान् कृत्वा संशयान्नष्टसंशयाः।
मृगयध्वं नरेन्द्रस्य पत्नीममिततेजसः ।। 4.41.27 ।।
तमतिक्रय्म लक्ष्मीवान् समुद्रे शतयोजने। 
गिरिः पुष्पितको नाम सिद्धचारणसेवितः ।। 4.41.28 ।।
चन्द्रसूर्यांशुसङ्काशः सागराम्बुसमावृतः।
भ्राजते विपुलैः शृङ्गैरम्बरं विलिखन्निव ।। 4.41.29 ।।
तस्यैवं काञ्चनं शृङ्गं सेवते यं दिवाकरः।
श्वेतं राजतमेकं च सेवते यं निशाकरः ।। 4.41.30 ।।
न तं कृतघ्नाः पश्यन्ति न नृशंसा न नास्तिकाः। 
प्रणम्य शिरसा शैलं तं विमार्गत वानराः ।। 4.41.31 ।।
तमतिक्रम्य दुर्धर्षाः सूर्यवान्नाम पर्वतः।
अध्वना दुर्विगाहेन योजनानि चतुर्दश ।। 4.41.32 ।।
ततस्तमप्यतिक्रम्य वैद्युतो नामपर्वतः। 
सर्वकामफलैर्वृक्षैः सर्वकालमनोहरैः ।। 4.41.33 ।।
तत्र भुक्त्वा वरार्हाणि मूलानि च फलानि च।
मधूनि पीत्वा मुख्यानि परं गच्छत वानराः ।। 4.41.34 ।।
तत्र नेत्रमनःकान्तः कुञ्जरो नाम पर्वतः।
अगस्त्यभवनं यत्र निर्मितं विश्वकर्मणा ।। 4.41.35 ।।
तत्र योजनविस्तारमुच्छ्रितं दशयोजनम्।
शरणं काञ्चनं दिव्यं नानारत्नविभूषितम् ।। 4.41.36 ।।
तत्र भोगवती नाम सर्पाणामालयः पुरी। 
विशालकक्ष्या दुर्धर्षा सर्वतः परिरक्षिता ।। 4.41.37 ।।
रक्षिता पन्नगैर्घोरैस्तीक्ष्णदंष्ट्रैर्महाविषैः।
सर्पराजो महाप्राज्ञो यस्यां वसति वासुकिः।
निर्याय मार्गितव्या च सा च भोगवती पुरी ।। 4.41.38 ।।
तत्र चानन्तरा देशा ये केचन सुसंवृताः ।। 4.41.39 ।।
तं च देशमतिक्रम्य महानृषभसंस्थितः।
सर्वरत्नमयः श्रीमानृषभो नाम पर्वतः ।। 4.41.40 ।।
तं च देशमतिक्रम्य महानृषभसंस्थितः।
सर्वरत्नमयः श्रीमानृषभो नाम पर्वतः ।। 4.41.41 ।।
न तु तच्चन्दनं दृष्ट्वा स्प्रष्टव्यं च कदाचन।
रोहिता नाम गन्धर्वा घोरा रक्षन्ति तद्वनम् ।। 4.41.42 ।।
तत्र गन्धर्वपतयः पञ्च सूर्यसमप्रभाः।
शैलूषो ग्रामणीः शिग्रुः शुभ्रो बभ्रुस्तथैव च ।। 4.41.43 ।।
रविसोमाग्निवपुषां निवासः पुण्यकर्मणाम्।
अन्ते पृथिव्या दुर्धर्षास्तत्र स्वर्गजितः स्थिताः ।। 4.41.44 ।।
ततः परं न वः सेव्यः पितृलोकः सुदारुणः।
राजधानी यमस्यैषां कष्टेन तमसा वृता ।। 4.41.45 ।।
एतावदेव युष्माभिर्वीरा वानरपुङ्गवाः।
शक्यं विचेतुं गन्तुं वा नातो गतिमातां गतिः ।। 4.41.46 ।।
सर्वमेतत्समालोक्य यच्चान्यदपि दृश्यते।
गतिं विदित्वा वैदेह्याः सन्निवर्तितुमर्हथ ।। 4.41.47 ।।
यस्तु मासान्निवृत्तोऽग्रे दृष्टा सीतेति वक्ष्यति।
मत्तुल्यविभवो भोगैः सुखं स विहरिष्यति ।। 4.41.48 ।।
ततः प्रियतरो नास्ति मम प्राणाद् विशेषतः। 
कृतापराधो बहुशो मम बन्धुर्भविष्यति ।। 4.41.49 ।।
अमितबलपराक्रमा भवन्तो विपुलगुणेषु कुलेषु च प्रसूताः।
मनुजपतिसुतां यथा लभध्वं तदधिगुणं पुरषार्थमारभध्वम् ।। 4.41.50 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकचत्वारिंशः सर्गः ।। 41 ।।
अथ प्रस्थाप्य सुग्रीवस्तान् हरीन् दक्षिणां दिशम्।
अब्रवीन्मेघसङ्काशं सुषेणं नाम यूथपम् ।। 4.42.1 ।।
तारायाः पितरं राजा श्वशुरं भीमविक्रमम्। 
अब्रवीत्प्राञ्जलिर्वाक्यमभिगम्य प्रणम्य च ।। 4.42.2 ।।
मरीचिपुत्रं मारीचमर्चिष्मन्तं महाकपिम्।
वृतं कपिवरैः शूरैर्महेन्द्रसदृशद्युतिम् ।। 4.42.3 ।।
बुद्धिविक्रमसम्पन्नं वैनतेयसमद्युतिम्। 
मरीचिपुत्रान् मारीचानर्चिर्मालान्महाबलान् ।। 4.42.4 ।।
ऋषिपुत्रांश्च तान सर्वान् प्रतीचीमादिशद्दिशम्। 
द्वाभ्यां शतसहस्राभ्यां कपीनां कपिसत्तमाः।
सुषेणप्रमुखा यूयं वैदेहीं परिमार्गत ।। 4.42.5 ।।
सुराष्ट्रान् सहबाह्लीकान् शूरान् भीमांस्तथैव च।
स्फीतान् जनपदान् रम्यान् विपुलानि पुराणि च ।। 4.42.6 ।।
पुन्नागगहनं कुक्षिं वकुलोद्दालकाकुलम्। 
तथा केतकषण्डांश्च मार्गध्वं हरियूथपाः ।। 4.42.7 ।।
प्रत्यक्स्रोतोगमाश्चैव नद्यः शीतजलाः शिवाः। 
तापसानामरण्यानि कान्तारा गिरयश्च ये ।। 4.42.8 ।।
ततः स्थलीं मरुप्रायामत्युच्चशिरसः शिलाः।
गिरिजालावृतां दुर्गां मार्गित्वा पश्चिमां दिशम् ।। 4.42.9 ।।
ततः पश्चिममासाद्य समुद्रं द्रष्टुमर्हथ।
तिमिनक्रायुतजलमक्षोभ्यमथ वानराः ।। 4.42.10 ।।
ततः केतकषण्डेषु तमालगहनेषु च।
कपयो विहरिष्यन्ति नारिकेलवनेषु च ।। 4.42.11 ।।
तत्र सीतां च मार्गध्वं निलयं रावणस्य च।
वेलातटनिविष्टेषु पर्वतेषु वनेषु च ।। 4.42.12 ।।
मुरचीपत्तनं चैव रम्यं चैव जटीपुरम्। 
अवन्तीमङ्गलोपां च तथा चालक्षितं वनम्।
राष्ट्राणि च विशालानि पत्तनानि ततस्ततः ।। 4.42.13 ।।
सिन्धुसागरयोश्चैव सङ्गमे तत्र पर्वतः।
महान् हेमगिरिर्नाम शतशृङ्गो महाद्रुमः ।। 4.42.14 ।।
तस्य प्रस्थेषु रम्येषु सिंहाः पक्षगमाः स्थिताः।
तिमिमत्स्यगजांश्चैव नीडान्यारोपयन्ति ते ।। 4.42.15 ।।
तानि नीडानि सिंहानां गिरिशृङ्गगताश्च ये।
दृप्तास्तृप्ताश्च मातङ्गास्तोयदस्वननिःस्वनाः। 
विचरन्ति विशालेऽस्मिन् तोयपूर्णे समन्ततः ।। 4.42.16 ।।
तस्य शृङ्गं दिवस्पर्शं काञ्चनं चित्रपादपम्।
सर्वमाशु विचेतव्यं कपिभिः कामरूपिभिः ।। 4.42.17 ।।
कोटिं तत्र समुद्रे तु काञ्चनीं शतयोजनाम्।
दुर्दर्शां पारियात्रस्य गतां द्रक्ष्यथ वानराः ।। 4.42.18 ।।
कोट्यस्तत्र चतुर्विंशद्गन्धर्वाणां तरस्विनाम्।
वसन्त्यग्निनिकाशानां घोराणां कामरूपिणाम् ।। 4.42.19 ।।
पावकार्चिःप्रतीकाशाः समवेताः सहस्रशः।
नात्यासादयितव्यास्ते वानरैर्भीमविक्रमैः ।। 4.42.20 ।।
नादेयं च फलं तस्माद्देशात् किञ्चित् प्लवङ्गमैः।
दुरासदा हि ते वीराः सत्त्ववन्तो महाबलाः ।। 4.42.21 ।।
फलमूलानि ते तत्र रक्षन्ते भीमविक्रमाः। 
तत्र यत्नश्च कर्तव्यो मार्गितव्या च जानकी। 
न हि तेभ्यो भयं किञ्चित् कपित्वमनुवर्तताम् ।। 4.42.22 ।।
तत्र वैडूर्यवर्णाभो वज्रसंस्थानसंस्थितः।
नानाद्रुमलताकीर्णो वज्रो नाम महागिरिः ।। 4.42.23 ।।
श्रीमान् समुदितस्तत्र योजनानां शतं समम्।
गुहास्तत्र विचेतव्याः प्रयत्नेन प्लवङ्गमाः ।। 4.42.24 ।।
चतुर्भागे समुद्रस्य चक्रवान्नाम पर्वतः। 
तत्र चक्रं सहस्रारं निर्मितं विश्वकर्मणा ।। 4.42.25 ।।
तत्र पञ्चजनं हत्वा हयग्रीवं च दानवम्। 
आजहार ततश्चक्रं शङ्खं च पुरुषोत्तमः ।। 4.42.26 ।।
तस्य सानुषु चित्रेषु विशालासु गुहासु च। 
रावणः सह वैदेह्या मार्गितव्यस्ततस्ततः ।। 4.42.27 ।।
योजनानां ततः षष्टिर्वराहो नाम पर्वतः।
सुवर्णशृङ्गः सुश्रीमानगाधे वरुणालये ।। 4.42.28 ।।
तत्र प्राग्ज्योतिषं नाम जातरूपमयं पुरम्।
यस्मिन्वसति दुष्टात्मा नरको नाम दानवः ।। 4.42.29 ।।
तत्र सानुषु चित्रेषु विशालासु गुहासु च।
रावणः सह वैदेह्या मार्गितव्यस्ततस्ततः ।। 4.42.30 ।।
तमतिक्रम्य शैलेन्द्रं काञ्चनान्तरनिर्दरः।
पर्वतः सर्वसौवर्णो धाराप्रस्रवणायुतः ।। 4.42.31 ।।
तं गजाश्च वराहाश्च सिंहा व्याघ्राश्च सर्वतः।
अभिगर्जन्ति सततं तेन शब्देन दर्पिताः ।। 4.42.32 ।।
यस्मिन् हरिहयः श्रीमान् महेन्द्रः पाकशासनः।
अभिषिक्तः सुरै राजा मेघवान्नाम पर्वतः ।। 4.42.33 ।।
तमतिक्रम्य शैलेन्द्रं महेन्द्रपरिपालितम्। 
षष्टिं गिरिसहस्राणि काञ्चनानि गमिष्यथ ।। 4.42.34 ।।
तरुणादित्यवर्णानि भ्राजमानानि सर्वतः।
जातरूपमयैवृक्षैः शोभितानि सुपुष्पितैः ।। 4.42.35 ।।
तेषां मध्ये स्थितो राजा मेरुरुत्तरपर्वतः।
आदित्येन प्रसन्नेन शैलो दत्तवरः पुरा ।। 4.42.36 ।।
तेनैवमुक्तः शैलेन्द्रः सर्व एव त्वदाश्रयाः।
मत्प्रसादाद् भविष्यन्ति दिवा रात्रौ च काञ्चनाः ।। 4.42.37 ।।
त्वयि ये चापि वत्स्यन्ति देवगन्धर्वदानवाः। 
ते भविष्यन्ति रक्ताश्च प्रभया काञ्चनप्रभाः ।। 4.42.38 ।।
विश्वेदेवाश्च मरुतो वसवश्च दिवौकसः।
आगम्य पश्चिमां सन्ध्यां मेरुमुत्तरपर्वतम् ।। 4.42.39 ।।
आदिच्यमुपतिष्ठन्ति तैश्च सुर्योऽभिपूजितः।
अदृश्यः सर्वभूतानामस्तं गच्छति पर्वतम् ।। 4.42.40 ।।
योजनानां सहस्राणि दश तानि दिवाकरः।
मुहूर्तार्धेन तं शीघ्रमभियाति शिलोच्चयम् ।। 4.42.41 ।।
शृङ्गे तस्य महद्दिव्यं भवनं सूर्यसन्निभम्। 
प्रासादगणसम्बाधं विहितं विश्वकर्मणा ।। 4.42.42 ।।
शोभितं तरुभिश्चित्रैर्नानापक्षिसमाकुलैः। 
निकेतं पाशहस्तस्य वरुणास्य महात्मनः ।। 4.42.43 ।।
अन्तरा मेरुमस्तं च तालो दशशिरा महान्।
जातरूपमयः श्रीमान् भ्राजते चित्रवेदिकः ।। 4.42.44 ।।
तेषु सर्वेषु दुर्गेषु सरस्सु च सरित्सु च।
रावणः सह वैदेह्या मार्गितव्यस्ततस्ततः ।। 4.42.45 ।।
यत्र तिष्ठति धर्मज्ञस्तपसा स्वेन भावितः।
मेरुसावर्णिरित्येन ख्यातो वै ब्रह्मणा समः ।। 4.42.46 ।।
प्रष्टव्यो मेरुसावर्णिर्महर्षिः सूर्यसन्निभः। 
प्रणम्य शिरसा भूमौ प्रवृत्तिं मैथिलीं प्रति ।। 4.42.47 ।।
एतावज्जीवलोकस्य भास्करो रजनीक्षये।
कृत्वा वितिमिरं सर्वमस्तं गच्छति पर्वतम् ।। 4.42.48 ।।
एतावद्वानरैः शक्यं गन्तुं वानरपुङ्गवाः।
अभास्करममर्यादं न जानीमस्ततः परम् ।। 4.42.49 ।।
अधिगम्य तु वैदेहीं निलयं रावणस्य च।
अस्तपर्वतमासाद्य पूर्णे मासे निवर्तत।
ऊर्ध्वं मासान्न वस्तव्यं वसन् वध्यो भवेन्मम ।। 4.42.50 ।।
सहैव शूरो युष्माभिः श्वशुरो मे गमिष्यति। 
श्रोतव्यं सर्वमेतस्य भवद्भिर्दिष्टकारिभिः ।। 4.42.51 ।।
गुरुरेष महाबाहुः श्वशुरो मे महाबलः। 
भवन्तश्चापि विक्रान्ताः प्रमाणं सर्वकर्मसु ।। 4.42.52 ।।
प्रमाणमेनं संस्थाप्य पश्यध्वं पश्चिमां दिशम्।
[ भवन्तः परिपश्यन्तु यथा द्दश्येत जानकी। ]
दृष्टायां तु नरेन्द्रस्य पत्न्याममिततेजसः।
कृतकृत्या भविष्यामः कृतस्य प्रतिकर्मणा ।। 4.42.53 ।।
अतोऽन्यदपि यत्कार्यं कार्यस्यास्य हितं भवेत्।
सम्प्रधार्यं भवद्भिश्च देशकालार्थसंहितम् ।। 4.42.54 ।।
ततः सुषेणप्रमुखाः प्लवङ्गाः सुग्रीवाक्यं निपुणं निशम्य।
आमन्त्र्य सर्वे प्लवगाधिपं ते जग्मुर्दिशं तां वरुणाभिगुप्ताम् ।। 4.42.55 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे द्विचत्वारिंशः सर्गः ।। 42 ।।
ततः सन्दिश्य सुग्रीवः श्वशुरं पश्चिमां दिशम्।
वीरं शतवलिं नाम वानरं वानरर्षभः ।। 4.43.1 ।।
उवाच राजा धर्मज्ञः सर्ववानरसत्तमम्।
वाक्यमात्महितं चैव रामस्य च हितं तथा ।। 4.43.2 ।।
वृतः शतसहस्रेण त्वद्विधानां वनौकसाम्।
वैवस्वसुतैः सार्धं प्रतिष्ठस्व स्वमन्त्रिभिः ।। 4.43.3 ।।
दिशं ह्युदीचीं विक्रान्तां हिमशैलावतंसकाम्।
सर्वतः परिमार्गध्वं रामपत्नीमनिन्दिताम् ।। 4.43.4 ।।
अस्मिन् कार्ये विनिर्वृते कृते दाशरथेः प्रिये।
ऋणान्मुक्ता भविष्यामः कृतार्थार्थविदां वराः ।। 4.43.5 ।।
कृतं हि प्रियमस्माकं राघवेण महात्मना। 
तस्य चेत् प्रतिकारोऽस्ति सफलं जीवितं भवेत् ।। 4.43.6 ।।
अर्थितः कार्यनिर्वृत्तिमकर्तुरपि यश्चरेत्।
तस्य स्यात् सफलं जन्म किं पुनः पूर्वकारिणः ।। 4.43.7 ।।
एतां बुद्धिमवस्थाय दृश्यते जानकी यथा।
तथा भवद्भिः कर्तव्यमस्मत्प्रियहितैषिभिः ।। 4.43.8 ।।
अयं हि सर्वभूतानां मान्यस्तु नरसत्तमः।
अस्मासु चागतप्रीती रामः परपुरञ्जयः ।। 4.43.9 ।।
इमानि वनगुर्गाणि नद्यः शैलान्तराणि च।
भवन्तः परिमार्गन्तु बुद्धिविक्रमसम्पदा ।। 4.43.10 ।।
तत्र म्लेच्छान्पुलिन्दांश्च शूरसेनांस्तथैव च।
प्रस्थलान् भरतांश्चैव कुरूंश्च सह मद्रकैः ।। 4.43.11 ।।
काम्बोजान् यवनांश्चैव शकानारट्टकानपि।
बाह्लीकानृषिकांश्चैव पौरवानथ टङ्कणान् ।। 4.43.12 ।।
चीनान् परमचीनांश्च नीहारांश्च पुनःपुनः।
अन्वीक्ष्य दरदांश्चैव हिमवन्तं तथैव च ।। 4.43.13 ।।
लौध्रपद्मकषण्डेषु देवदारुवनेषु च।
रावणः सह वैदेह्या मार्गितव्यस्ततस्ततः ।। 4.43.14 ।।
ततः सोमाश्रमं गत्वा देवगन्धर्वसेवितम्।
कालं नाम महासानुं पर्वतं तु गमिष्यथ ।। 4.43.15 ।।
महत्सु तस्य शैलस्य निर्दरेषु गुहासु च।
विचिनुध्वं महाभागां रामपत्नीं ततस्ततः ।। 4.43.16 ।।
तमतिक्रम्य शैलेन्द्रं हेमगर्भं महागिरिम्।
ततः सुदर्शंनं नाम गन्तुमर्हथ पर्वतम् ।। 4.43.17 ।।
ततो देवसखो नाम पर्वतः पतगालयः।
नानापक्षिगणाकीर्णो विविधद्रुमभूषितः ।। 4.43.18 ।।
तस्य काननषण्डेषु निर्झरेषु गुहासु च।
रावणः सह वैदेह्या मार्गितव्यस्ततस्ततः ।। 4.43.19 ।।
तमतिक्रम्य चाकाशं सर्वतः शतयोजनम्।
अपर्वतनदीवृक्षं सर्वसत्त्वविवर्जितम् ।। 4.43.20 ।।
तं तु शीघ्रमतिक्रम्य कान्तारं रोमहर्षणम्।
कैलासं पाण्डुरं शैलं प्राप्य हृष्टा भविष्यथ ।। 4.43.21 ।।
तत्र पाण्डुरमेघाभं जाम्बूनदपरिष्कृतम्।
कुबेरभवनं दिव्यं निर्मितं विश्वकर्मणा ।। 4.43.22 ।।
विशाला नलिनी यत्र प्रभूतकमलोत्पला। 
हंसकारण्डवाकीर्णा ह्यप्सरोगणसेविता ।। 4.43.23 ।।
तत्र वैश्रवणो राजा सर्वभूतनमस्कृतः।
धनदो रमते श्रीमान् गुह्यकैः सह यक्षराट् ।। 4.43.24 ।।
तस्य चन्द्रनिकाशेषु पर्वतेषु गुहासु च।
रावणः सह वैदेह्या मार्गितव्यस्ततस्ततः ।। 4.43.25 ।।
क्रौञ्चं तु गिरिमासाद्य बिलं तस्य सुदुर्गमम्।
अप्रमत्तैः प्रवेष्टव्यं दुष्प्रवेशं हि तत्स्मृतम् ।। 4.43.26 ।।
वसन्ति हि महात्मानास्तत्र सूर्यसमप्रभाः। 
देवैरप्यर्चिताः सम्यग् देवरूपा महर्षभः ।। 4.43.27 ।।
कौञ्चस्य तु गुहाश्चान्याः सानूनि शिखाराणि च।
निर्दराश्च नितम्बाश्च विचेतव्यास्ततस्ततः ।। 4.43.28 ।।
क्रौञ्चस्य शिखरं चापि निरीक्ष्य च ततस्ततः।
अवृक्षं कामशैलं च मानसं विहगालयम् ।। 4.43.29 ।।
न गतिस्तत्र भूतानां देवदानवरक्षसाम्। 
स च सर्वैर्विचेतव्यः ससानुप्रस्थभूधरः ।। 4.43.30 ।।
क्रौञ्चं गिरिमतिक्रम्य मैनाको नाम पर्वतः।
मयस्य भवनं यत्र दानवस्य स्वयं कृतम् ।। 4.43.31 ।।
मैनाकस्तु विचेतव्यः ससानुप्रस्थकन्दरः।
स्त्रीणामश्वमुखीनां च निकेतास्तत्र तत्र तु ।। 4.43.32 ।।
तं देशं समतिक्रम्य आश्रमं सिद्धसेवितम्।
सिद्धा वैखानसास्तत्र वालखिल्याश्च तापसाः ।। 4.43.33 ।।
वन्द्यास्ते तु तपस्तिद्धास्तपसा वीतकल्मषाः।
प्रष्टव्या चापि सीतायाः प्रवृत्तिर्विनयान्वितैः ।। 4.43.34 ।।
हेमपुष्करसञ्छन्नं तस्मिन् वैखानसं सरः।
तरुणादित्यसङ्काशैर्हंसैर्विचरितं शुभैः ।। 4.43.35 ।।
औपवाह्यः कुबेरस्य सार्वभौम इति स्मृतः।
गजः पर्येति तं देशं सदा सह करेणुभिः ।। 4.43.36 ।।
तत्सरः समतिक्रम्य नष्टचन्द्रदिवाकरम्।
अनक्षत्रगणं व्योम निष्पयोदमनादितम् ।। 4.43.37 ।।
गभस्तिभिरिवार्कस्य स तु देशः प्रकाशते।
विश्राम्यद्भिस्तपस्मिद्धैर्देवकल्पैः स्वयम्प्रभैः ।। 4.43.38 ।।
तं तु देशमतिक्रम्य शैलोदा नाम निम्नगा ।। 4.43.39 ।।
उभयोस्तीरयोस्तस्याः कीचका नाम वेणवः।
ते नयन्ति परं तीरं सिद्धान् प्रत्यानयन्ति च ।। 4.43.40 ।।
उत्तराः कुरवस्तत्र कृतपुण्यप्रतिश्रयाः ।। 4.43.41 ।।
ततः काञ्चनपद्माभिः पद्मिनीभिः कृतोदकाः। 
नीलवैडूर्यपत्त्राभिर्नद्यास्तत्र सहस्रशः ।। 4.43.42 ।।
रक्तोत्पलवनैश्चात्र मण्डिताश्च हिरण्मयैः।
तरुणादित्यसदृशैर्भान्ति तत्र जलाशयाः ।। 4.43.43 ।।
महार्हमणिपत्रैश्च काञ्चनप्रभकेसरैः।
नीलोत्पलवनैश्चित्रैः स देशः सर्वतो वृतः ।। 4.43.44 ।।
निस्तुलाभिश्च मुक्ताभिर्मणिभिश्च महाधनैः।
उद्भूतपुलिनास्तत्र जातरूपैश्च निम्नगाः ।। 4.43.45 ।।
सर्वरत्नमयैश्चित्रैरवगाढा नगोत्तमैः। 
जातरूपमयैश्चापि हुताशनसमप्रभैः ।। 4.43.46 ।।
नित्यपुष्पफलास्तत्र नगाः पत्ररथाकुलाः। 
दिव्यागन्धरसस्पर्शाः सर्वकामान् स्रवन्ति च ।। 4.43.47 ।।
नानाकाराणि वासांसि फलन्त्यन्ये नगोत्तमाः ।। 4.43.48 ।।
मुक्तावैडूर्यचित्राणि भूषणानि तथैव च।
स्त्रीणां चाप्यनुरूपाणि पुरुषाणां तथैव च।
सर्वर्तुसखसेव्यानि फलन्त्यन्ये नगोत्तमाः ।। 4.43.49 ।।
महार्हाणि च चित्राणि हैमान्यन्ये नगोत्तमाः।
शयनानि प्रसूयन्ते चित्रास्तरणवन्ति च ।। 4.43.50 ।।
मनःकान्तानि माल्यानि फलन्त्यत्रापरे द्रुमाः।
पानानि च महार्हाणि भक्ष्याणि विविधानि च ।। 4.43.51 ।।
स्त्रियश्च गुणसम्पन्ना रूपयौवनलक्षिताः।
गन्धर्वाः किन्निराः सिद्धा नागा विद्याधरास्तथा। 
रमन्ते सहितास्तत्र नारीभिर्भास्करप्रभाः ।। 4.43.52 ।।
सर्वे सुकृतकर्माणः सर्वे रतिपरायणाः।
सर्वे कामार्थसहिता वसन्ति सहयोषितः ।। 4.43.53 ।।
गीतवादित्रनिर्घोषः सोत्कृष्टहसितस्वनः।
श्रूयते सततं तत्र सर्वभूतमनोहरः। 4.43.54 ।।
तत्र नामुदितः कश्चिन्नास्ति कश्चिदसत्प्रियः।
अहन्यहनि वर्धन्ते गुणास्तत्र मनोरमाः ।। 4.43.55 ।।
समतिक्रम्य तं देशमुत्तरः पयसां निधिः ।। 4.43.56 ।।
तत्र सोमगिरिर्नाम मध्ये हेममयो महान्।
इन्द्रलोकगता ये च ब्रह्मलोकगताश्च ये।
देवास्तं समवेक्षन्ते गिरिराजं दिवं गताः ।। 4.43.57 ।।
स तु देशो विसूर्योऽपि तस्य भासा प्रकाशते।
सूर्यलक्ष्म्याऽभिविज्ञेयस्तपतेव विवस्वता ।। 4.43.58 ।।
भगवानपि विश्वात्मा शम्भुरेकादशात्मकः।
ब्रह्मा वसति देवेशो ब्रह्मर्षिपरिवारितः ।। 4.43.59 ।।
न कथञ्चन गन्तव्यं कुरूणामुत्तरेण वः। 
अन्येषामपि भूतानां नातिक्रामति वै गतिः ।। 4.43.60 ।।
स हि सोमगिरिर्नाम देवानामपि दुर्गमः।
तमालोक्य ततः क्षिप्रमुपावर्त्तितुमर्हथ ।। 4.43.61 ।।
एतावद्वानरैः शक्यं गन्तुं वानरपुङ्गवाः।
अभास्करममर्यादं न जानीमस्ततः परम् ।। 4.43.62 ।।
सर्वमेतद्विचेतव्यं यन्मया परिकीर्तितम्।
यदन्यदपि नोक्तं च तत्रापि क्रियतां मतिः ।। 4.43.63 ।।
ततः कृतं दाशरथेर्महत् प्रियं महत्तरं चापि ततो मम प्रियम्।
कृतं भविष्यत्यनिलानलोपमा विदेहजादर्शनजेन कर्मणा ।। 4.43.64 ।।
ततः कृतार्थाः सहिताः सबान्धावा मयाऽर्चिताः सर्वगुणैर्मनोरमैः।
चरिष्यथोर्वीं प्रतिशान्तशत्रवः सहप्रिया भूतधराः प्लवङ्गमाः ।। 4.43.65 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रिचत्वारिंशः सर्गः ।। 43 ।।
विशेषेण तु सुग्रीवो हनुमत्यर्थमुक्तवान्।
स हि तस्मिन् हरिश्रेष्ठे निश्चितार्थोऽर्थसाधने ।। 4.44.1 ।।
अब्रवीच्च हनूमन्तं विक्रान्तमनिलात्मजम्।
सुग्रीवः परमप्रीतः प्रभुः सर्ववनौकसाम् ।। 4.44.2 ।।
न भूमौ नान्तरिक्षे वा नाम्बरे नामरालये।
नाप्सु वा गतिसङ्गं ते पश्यामि हरिपुङ्गव ।। 4.44.3 ।।
सासुराः सहगन्धर्वाः सनागनरदेवताः।
विदिताः सर्वलोकास्ते ससागरधराधराः ।। 4.44.4 ।।
गतिर्वेगश्च तेजश्च लाघवं च महाकपे। 
पितुस्ते सदृशं वीर मारुतस्य महौजसः ।। 4.44.5 ।।
तेजसा वापि ते भूतं समं भुवि न विद्यते। 
तद्यथा लभ्यते सीता तत् त्वमेवोपपादय ।। 4.44.6 ।।
त्वय्येव हनुमान् स्वस्ति बलं बुद्धिः पराक्रमः।
देशकालानुवृत्तिश्च नयश्च नयपण्डित ।। 4.44.7 ।।
ततः कार्यसमासङ्गमवगम्य हनूमति। 
विदित्वा हनुमानं च चिन्तयामास राघवः ।। 4.44.8 ।।
सर्वथा निश्चितार्थोऽयं हनूमति हरीश्वरः।
निश्चितार्थकरश्चापि हनुमान् कार्यसाधने ।। 4.44.9 ।।
तदेवं प्रस्थितस्यास्य परिज्ञातस्य कर्मभिः। 
भर्त्रा परिगृहीतस्य ध्रुवः कार्यफलोदयः ।। 4.44.10 ।।
तं समीक्ष्य महातेजा व्यवसायोत्तरं हरिम्। 
कृतार्थ इव संवृत्तः प्रहृष्टेन्द्रियमानसः ।। 4.44.11 ।।
व्यवसायोत्तरं व्यवसायेन उत्तरं श्रेष्ठम्। कृतार्थः संवृत्त इव, अमन्यतेति शेषः ।। 4.44.11 ।।
ददौ तस्य ततः प्रीतः स्वनामाङ्कोपशोभितम्। 
अङ्गुलीयमभिज्ञानं राजपुत्र्याः परन्तपः ।। 4.44.12 ।।
अनेन त्वां हरिश्रेष्ठ चिह्नेन जनकात्मजा।
मत्सकाशादनुप्राप्तमनुद्विग्नाऽनुपश्यति ।। 4.44.13 ।।
व्यवसायश्च ते वीर सत्त्वयुक्तश्च विक्रमः।
सुग्रीवस्य च सन्देशः सिद्धिं कथयतीव मे ।। 4.44.14 ।।
स तं गृह्य हरिश्रेष्ठः स्थाप्य मूर्ध्नि कृताञ्जलिः।
वन्दित्वा चरणौ चैव प्रस्थितः प्लवगोत्तमः ।। 4.44.15 ।।
स तत्प्रकर्षन् हरिणां बलं महद्बभूव वीरः पवनात्मजः कपिः। 
गताम्बुदे व्योम्नि विशुद्धमण्डलः शशीव नक्षत्रगणोपशोभितः ।। 4.44.16 ।।
अतिबल बलमाश्रितस्तवाहं हरिवरविक्रम विक्रमैरनल्पैः।
पवनसुत यथाऽभिगम्यते सा जनकसुता हनुमान् तथा कुरुष्व ।। 4.44.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुश्चत्वारिंशः सर्गः ।। 44 ।।
सर्वांश्चाहूय सुग्रीवः प्लवगान् प्लवगर्षभः।
समस्तानब्रवीद्भूयो रामकार्यार्थसिद्धये।
एवमेतद्विचेतव्यं यन्मया परिकीर्तितम् ।। 4.45.1 ।।
तदुग्रशासनं भर्तुर्विज्ञाय हरिपुङ्गवाः।
शलभा इव सञ्छाद्य मेदिनीं सम्प्रतस्थिरे ।। 4.45.2 ।।
रामः प्रस्रवणे तस्मिन् न्यवसत्सहलक्ष्मणः।
प्रतीक्षमाणस्तं मासं यः सीताधिगमे कृतः ।। 4.45.3 ।।
उत्तरां तु दिशं रम्यां गिरिराजसमावृताम्।
प्रतस्थे सहसा वीरो हरिः शतवलिस्तदा ।। 4.45.4 ।।
पूर्वां दिशं प्रति ययौ विनतो हरियूथपः। 
ताराङ्गदादिसहितः प्लवगो मारुतात्मजः ।। 4.45.5 ।।
अगस्त्यचरितामाशां दक्षिणां हरियूपथः। 
पश्चिमां तु भृशं घोरां सुषेणः प्लवगेश्वरः।
प्रतस्थे हरिशार्दूलो दिशं वरुणपालिताम् ।। 4.45.6 ।।
ततः सर्वा दिशो राजा चोदयित्वा यथा तथम्। 
कपिसेनापतीन् मुख्यान् मुमोद सुखितः सुखम् ।। 4.45.7 ।।
एवं सम्बोधिताः सर्वे राज्ञा वानरयूथपाः। 
स्वां स्वां दिशमभिप्रेत्य त्वरिताः सम्प्रतस्थिरे ।। 4.45.8 ।।
आनयिष्यामहे सीतां हनिष्यामश्च रावणम्।
नदन्तश्चोन्नदन्तश्च गर्जन्तश्च प्लवङ्गमाः।
क्ष्वेलन्तो धावमानाश्च विनदन्तो महाबलाः ।। 4.45.9 ।।
अहमेको हनिष्यामि प्राप्तं रावणमाहवे।
ततश्चोन्मथ्य सहसा हरिष्ये जनकात्मजाम् ।। 4.45.10 ।।
वेपमानां श्रमेणाद्य भवद्भिः स्थीयतामिह।
एक एवाहरिष्यामि पातालादपि जानकीम् ।। 4.45.11 ।।
विमथिष्याम्यहं वृक्षान् पातयिष्याम्यहं गिरीन्।
धरणीं दारयिष्यामि क्षोभयिष्यामि सागरान् ।। 4.45.12 ।।
अहं योजनसङ्ख्यायाः प्लविता नात्र संशयः।
शतं योजनसङ्ख्यायाः शतं समधिकं ह्यहम् ।। 4.45.13 ।।
भूतले सागरे वापि शैलेषु च वनेषु च।
पातालस्यापि वा मध्ये न ममाच्छिद्यते गतिः ।। 4.45.14 ।।
इत्येकैकं तदा तत्र वानरा बलदर्पिताः।
ऊचुश्च वचनं तत्र हरिराजस्य सन्निधौ ।। 4.45.15 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चचत्वारिंशः सर्गः  ।। 45 ।।
गतेषु वानरेन्द्रेषु रामः सुग्रीवमब्रवीत्। 
कथं भवान् विजानीते सर्वं वै मण्डलं भुवः ।। 4.46.1 ।।
सुग्रीवस्तु ततो राममुवाच प्रणतात्मवान्। 
श्रूयतां सर्वमाख्यास्ये विस्तरेण नरर्षभ ।। 4.46.2 ।।
यदा तु दुन्दुभिं नाम दानवं महिषाकृतिम्।
परिकालयते वाली मलयं प्रति पर्वतम् ।। 4.46.3 ।।
तदा विवेश महिषो मलयस्य गुहां प्रति।
विवेश वाली तत्रापि मलयं तज्जिघांसया ।। 4.46.4 ।।
ततोऽहं तत्र निक्षिप्तो गुहाद्वारि विनीतवत्। 
न च निष्क्रमते वाली तदा संवत्सरे गते ।। 4.46.5 ।।
ततः क्षतजवेगेन आपुपूरे तदा बिलम्।
तदहं विस्मितो दृष्ट्वा भ्रातृशोकविषार्दितः ।। 4.46.6 ।।
अथाहं कृतबुद्धिस्तु सुव्यक्तं निहतो गुरुः।
शिला पर्वतसङ्काशा बिलद्वारि मयावृता ।। 4.46.7 ।।
अशक्नुवन्निष्क्रमितुं महिषो विनशेदिति। 
ततोऽहमागां किष्किन्धां निराशस्तस्य जीविते। 
राज्यं च सुमहत्प्राप्तं तारया रुमया सह ।। 4.46.8 ।।
मित्रैश्च सहितस्तत्र वसामि विगतज्वरः।
आजगाम ततो वाली हत्वा तं दानवर्षभम् ।। 4.46.9 ।।
ततोऽहमददां राज्यं गौरवाद्भययन्त्रितः ।। 4.46.10 ।।
स मां जिघांसुर्दुष्टात्मा वाली प्रव्यथितेन्द्रियः।
परिकालयते क्रोधाद्धावन्तं सचिवैस्सह ।। 4.46.11 ।।
ततोऽहं वालिना तेन सानुबन्धः प्रधावितः।
नदीश्च विविधाः पश्यन् वनानि नगराणि च ।। 4.46.12 ।।
आदर्शतलसङ्काशा ततो वै पृथिवी मया।
अलातचक्रप्रतिमा दृष्टा गोष्पदवत्तदा ।। 4.46.13 ।।
पूर्वां दिशं ततो गत्वा पश्यामि विविधान् द्रुमान्।
पर्वतांश्च नदी रम्याः सरांसि विविधानि च ।। 4.46.14 ।।
उदयं तत्र पश्यामि पर्वतं धातुमण्डितम्।
क्षीरोदं सागरं चैव नित्यमप्सरसालयम् ।। 4.46.15 ।।
परिकालयमानस्तु वालिनाऽभिद्रुतस्तदा।
पुनरावृत्य सहसा प्रस्थितोऽहं तदा विभो ।। 4.46.16 ।।
पुनरावर्तमानस्तु वालिनाऽभिद्रुतो द्रुतम्।
दिशस्तस्यास्ततो भूयः प्रस्थितो दक्षिणां दिशम् ।। 4.46.17 ।।
विन्ध्यपादप सङ्कीर्णां चन्दनद्रुमभूषिताम्।
द्रुमशैलांस्ततः पश्यन् भूयो दक्षिणतोऽपरान् ।। 4.46.18 ।।
पश्चिमां तु दिशं प्राप्तो वालिना समभिद्रुतः।
सम्पश्यन् विविधान् देशानस्तं च गिरिसत्तमम्।
प्राप्य चास्तं गिरिश्रेष्ठमुत्तरां सम्प्रधावितः ।। 4.46.19 ।।
हिमवन्तं च मेरुं च समुद्रं च तथोत्तरम् ।। 4.46.20 ।।
यदा न विन्दं शरणं वालिना समभिद्रुतः।
तदा मां बुद्धिसम्पन्नो हनुमान् वाक्यमब्रवीत् ।। 4.46.21 ।।
इदानीं मे स्मृतं राजन् यथा वाली हरीश्वरः।
मतङ्गेन तदा शप्तो ह्यस्मिन्नाश्रममण्डले ।। 4.46.22 ।।
प्रविशेद्यदि वै वाली मूर्धाऽस्य शतधा भवेत्।
तत्र वासः सुखोऽस्माकं निरुद्विग्नो भविष्यति ।। 4.46.23 ।।
ततः पर्वतमासाद्य ऋश्यमूके नृपात्मज।
न विवेश तदा वाली मतङ्गस्य भयात्तदा ।। 4.46.24 ।।
एवं मया तदा राजन् प्रत्यक्षमुपलक्षितम्।
पृथिवीमण्डलं कृत्स्नं गुहामस्यागतस्तः ।। 4.46.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षट्चत्वारिंशः सर्गः ।। 46 ।।
दर्शनार्थं तु वैदेह्याः सर्वतः कपियूथपाः।
व्यादिष्टाः कपिराजेन यथोक्तं जग्मुरञ्जसा ।। 4.47.1 ।।
सरांसि सरितः कक्षानाकाशं नगराणि च।
नदीदुर्गांस्तथा शैलान् विचिन्वन्ति समन्ततः ।। 4.47.2 ।।
सुग्रीवेण समाख्याताः सर्वे वानरयूथपाः। 
प्रदेशान् प्रविचिन्वन्ति सशैलवनकाननान् ।। 4.47.3 ।।
विचित्य दिवसं सर्वे सीताधिगमने धृताः।
समायान्ति स्ममेदिन्यां निशाकालेषु वानराः ।। 4.47.4 ।।
सर्वर्तुकामान् देशेषु वानराः सफलान् द्रुमान्।
आसाद्य रजनीं शय्यां चक्रुः सर्वेष्वहस्सु ते ।। 4.47.5 ।।
तदहः प्रथमं कृत्वा मासे प्रस्रवणं गताः।
कपिराजेन सङ्गम्य निराशाः कपियूथपाः ।। 4.47.6 ।।
विचित्य तु दिशं पूर्वां यथोक्तां सचिवैः सह।
अदृष्ट्वा विनतः सीतामाजगाम महाबलः ।। 4.47.7 ।।
उत्तरां च दिशं सर्वां विचित्य स महाकपिः।
आगतः सह सैन्येन वीरः शतवलिस्तदा ।। 4.47.8 ।।
सुषेणः पश्चिमामाशां विचित्य सह वानरैः।
समेत्य मासे सम्पूर्णे सुग्रीवमुपचक्रमे ।। 4.47.9 ।।
तं प्रस्रवणपृष्ठस्थं समासाद्याभिवाद्य च।
आसीनं सह रामेण सुग्रीवमिदमब्रुवन् ।। 4.47.10 ।।
विचिताः पर्वताः सर्वे वनानि गहनानि च।
निम्नगाः सागरान्ताश्च सर्वे जनपदाश्च ये ।। 4.47.11 ।।
गुहाश्च विचिताः सर्वास्त्वया याः परिकीर्तिताः। 
विचिताश्च महागुल्मा लताविततसन्तताः ।। 4.47.12 ।।
गहनेषु च देशेषु दुर्गेषु विषमेषु च। 
सत्त्वान्यतिप्रमाणानि विचितानि हतानि च ।। 4.47.13 ।।
उदारसत्त्वाभिजनो महात्मा स मैथीलीं द्रक्ष्यति वानरेन्द्रः। 
दिशं तु यामेव गता तु सीता तामास्थितो वायुसुतो हनूमान् ।। 4.47.14 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे सप्तचत्वारिंशः सर्गः ।। 47 ।।
सह ताराङ्गदाभ्यां तु गत्वा स हनुमान् कपिः। 
सुग्रीवेण यथोद्दिष्टं तं देशमुपचक्रमे ।। 4.48.1 ।।
स तु दूरमुपागम्य सर्वैस्तैः कपिसत्तमैः।
विचिनोति स्म विन्ध्यस्य गुहाश्च गहनानि च ।। 4.48.2 ।।
पर्वताग्रान्नदीदुर्गान् सरांसि विपुलान् द्रुमान्। 
वृक्षषण्डांश्च विविधान् पर्वतान् घनपादपान् ।। 4.48.3 ।।
अन्वेषमाणास्ते सर्वे वानराः सर्वतो दिशम्।
न सीतां दद्दशुर्वीरा मैथिलीं जनकात्मजाम् ।। 4.48.4 ।।
ते भक्षयन्तो मूलानि फलानि विविधानि च।
अन्वेषमाणा दुर्धर्षा न्यवसंस्तत्र तत्र ह।
स तु देशो दुरन्वेषो गुहागहनवान् महान् ।। 4.48.5 ।।
निर्जलं निर्जनं शून्यं गहनं रोमहर्षणम्।
त्यक्त्वा तु तं तदा देशं सर्वे वै हरियूथपाः ।। 4.48.6 ।।
तादृशान्यप्यरण्यानि विचित्य भृशपीडिताः।
देशमन्यं दुराधर्षं विविशुश्चाकुतोभयाः ।। 4.48.7 ।।
यत्र वन्ध्यफला वृक्षा विपुष्पाः पर्णवर्जिताः।
निस्तोयाः सरितो यत्र मूलं यत्र सुदुर्लभम् ।। 4.48.8 ।।
न सन्ति महिषा यत्र न मृगा न च हस्तिनः।
शार्दूलाः पक्षिणो वापि ये चान्ये वनगोचराः ।। 4.48.9 ।।
न यत्र वृक्षा नौषध्यो न लता नापि वीरुधः।
स्निग्धपत्त्राः स्थले यत्र पद्मिन्यः फुल्लपङ्कजाः।
प्रेक्षणीयाः सुगन्धाश्च भ्रमरैश्चापि वर्जिताः ।। 4.48.10 ।।
कण्डुर्नाम महाभागः सत्यवादी तपोधनः।
महर्षिः परमामर्षी नियमैर्दुष्प्रधर्षणः ।। 4.48.11 ।।
तस्य तस्मिन्वने पुत्रो बालः षोडशवार्षिकः।
प्रनष्टो जीवितान्ताय क्रुद्धस्तत्र महामुनिः ।। 4.48.12 ।।
तेन धर्मात्मना शप्तं कृत्स्नं तत्र महद्वनम्। 
अशरण्यं दुराधर्षं मृगपक्षिविवर्जितम् ।। 4.48.13 ।।
तस्य ते काननान्तांश्च गिरीणां कन्दराणि च।
प्रभवानि नदीनां च विचिन्वन्ति समाहिताः ।। 4.48.14 ।।
तत्र चापि महात्मानो नापश्यन् जनकात्मजाम्।
हर्तारं रावणं वापि सुग्रीवप्रियकारिणः ।। 4.48.15 ।।
ते प्रविश्याशु तं भीमं लतागुल्मसमावृतम्।
ददृशुः क्रूरकर्माणमसुरं सुरनिर्भयम् ।। 4.48.16 ।।
तं दृष्ट्वा वानरा घोरं स्थितं शैलमिवापरम्।
गाढं परिहिताः सर्वे दृष्ट्वा तान् पर्वतोपमान् ।। 4.48.17 ।।
सोऽपि तान्वानरान् सर्वान् नष्टाः स्थेत्यब्रवीद्वली। 
अभ्यधावत सङ्क्रुद्धो मुष्टिमुद्यम्य संहितम् ।। 4.48.18 ।।
तमापतन्तं सहसा वालिपुत्रोऽङ्गदस्तदा।
रावणोऽयमिति ज्ञात्वा तलेनाभिजघान ह ।। 4.48.19 ।। 
स वालिपुत्राभिहतो वक्त्राच्छोणितमुद्वमन्।
असुरोऽभ्यपतद्भूमौ पर्यस्त इव पर्वतः ।। 4.48.20 ।।
तेपि तस्मिन्निरुच्छ्वासे वानरा जितकाशिनः।
व्यचिन्वन् प्रायशस्तत्र सर्वं तद्गिरिगह्वरम् ।। 4.48.21 ।।
विचितं तु ततः कृत्वा सर्वे ते काननं पुनः।
अन्यदेवापरं घोरं विविशुर्गिरिगह्वरम् ।। 4.48.22 ।।
ते विचित्य पुनः खिन्ना विनिष्पत्य समागताः। 
एकान्ते वृक्षमूले तु निषेदुर्दीनमानसाः ।। 4.48.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे अष्टचत्वारिंशः सर्गः ।। 48 ।।
अथाङ्गदस्तदा सर्वान् वानरानिदमब्रवीत्।
परिश्रान्तो महाप्राज्ञः समाश्वस्य शनैर्वचः ।। 4.49.1 ।।
वनानि गिरयो नद्यो दुर्गाणि गहनानि च।
दर्यो गिरिगुहाश्चैव विचितानि समन्ततः ।। 4.49.2 ।।
तत्र तत्र सहास्माभिर्जानकी न च दृश्यते। 
तद्वा रक्षो हृता येन सीता सुरसुतोपमा ।। 4.49.3 ।।
कालश्च वो महान् यातः सुग्रीवश्चोग्रशासनः।
तस्माद्भवन्तः सहिता विचिन्वन्तु समन्ततः ।। 4.49.4 ।।
विहाय तन्द्रीं शोकं च निद्रां चैव समुत्थिताम्।
विचिनुध्वं यथा सीतां पश्यामो जनकात्मजाम् ।। 4.49.5 ।।
अनिर्वेदं च दाक्ष्यं च मनसश्चापराजयः।
कार्यसिद्धिकराण्याहुस्तस्मादेतद् ब्रवीम्यहम् ।। 4.49.6 ।।
अद्यापि तद्वनं दुर्गं विचिन्वन्तु वनौकसः।
खेदं त्यक्त्वा पुनः सर्वैर्वनमेतद्विचीयताम् ।। 4.49.7 ।।
अवश्यं क्रियमाणस्य दृश्यते कर्मणः फलम्।
अलं निर्वेदमागम्य नहि नो मीलनं क्षमम् ।। 4.49.8 ।।
सुग्रीवः कोपनो राजा तीक्ष्णदण्डश्च वानरः। 
भेतव्यं तस्य सततं रामस्य च महात्मनः ।। 4.49.9 ।।
हितार्थमेतदुक्तं वः क्रियतां यदि रोचते। 
उच्यतां वा क्षमं यन्नः सर्वेषामेव वानराः ।। 4.49.10 ।।
अङ्गदस्य वचः श्रुत्वा वचनं गन्धमादनः।
उवाचाव्यक्तया वाचा पिपासाश्रमखिन्नया ।। 4.49.11 ।।
सदृशं खलु वो वाक्यमङ्गदो यदुवाच ह।
हितं चैवानुकूलं च क्रियतामस्य भाषितम् ।। 4.49.12 ।।
पुनर्मार्गामहै शैलान् कन्दरांश्च दरीस्तथा।
काननानि च शून्यानि गिरिप्रस्रवणानि च ।। 4.49.13 ।।
यथोद्दिष्टानि सर्वाणि सुग्रीवेण महात्मना।
विचिन्वन्तु वनं सर्वे गिरिदुर्गाणि सर्वशः ।। 4.49.14 ।।
ततः समुत्थाय पुनर्वानरास्ते महाबलाः।
विन्ध्यकाननसङ्कीर्णां विचेरुर्दक्षिणां दिशम् ।। 4.49.15 ।।
ते शारदाभ्रप्रतिमं श्रीमद्रजतपर्वतम्।
शृङ्गवन्तं दरीमन्तमधिरुह्य च वानराः ।। 4.49.16 ।।
तत्र कोद्रवनं रम्यं सप्तपर्णवनानि च।
व्यचिन्वंस्ते हरिवराः सीतादर्शनकाङ्क्षिणः ।। 4.49.17 ।।
तस्याग्रमधिरूढास्ते श्रान्ता विपुलविक्रमाः।
न पश्यन्ति स्म वैदेहीं रामस्य महिषीं प्रियाम् ।। 4.49.18 ।।
ते तु दृष्टिगतं कृत्वा तं शैलं बहुकन्दरम्।
अवारोहन्त हरयो वीक्षमाणाः समन्ततः ।। 4.49.19 ।।
अवरुह्य ततो भूमिं श्रान्ता विगतचेतसः।
स्थित्वा मुहूर्तं तत्राथ वृक्षमूलमुपाश्रिताः ।। 4.49.20 ।।
ते मुहूर्तं समाश्वस्ताः किञ्चिद्भग्नपरिश्रमाः। 
पुनरेवोद्यताः कृत्स्नां मार्गितुं दक्षिणां दिशम् ।। 4.49.21 ।।
हनुमत्प्रमुखास्ते तु प्रस्थिताः प्लवगर्षभाः।
विन्ध्यमेवादितस्तावद्विचेरुस्ते ततस्ततः ।। 4.49.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकोनपञ्चाशः सर्गः ।। 49 ।।
सह ताराङ्गदाभ्यां तु सङ्गम्य हनुमान् कपिः।
विचिनोति स्म विन्ध्यस्य गुहाश्च गहनानि च ।। 4.50.1 ।।
सिंहशार्दूलजुष्टेषु शिलाश्च सरितस्तथा।
विषमेषु नगेन्द्रस्य महाप्रस्रवणेषु च ।। 4.50.2 ।।
आसेदुस्तस्य शैलस्य कोटिं दक्षिणपश्चिमाम्।
तेषां तत्रैव वसतां स कालो व्यत्यवर्तत ।। 4.50.3 ।।
स हि देशो दुरन्वेषो गुहागहनवान् महान् ।। 4.50.4 ।।
तत्र वायुसुतः सर्वं विचिनोति स्म पर्वतम्।
परस्परेण हनुमानन्योन्यस्याविदूरतः ।। 4.50.5 ।।
गजो गवाक्षो गवयः शरभो गन्धमादनः।
मैन्दश्च द्विविदश्चैव सुषेणो जम्बवान्नलः ।। 4.50.6 ।।
अङ्गदो युवराजश्च तारश्च वनगोचरः।
गिरिजालावृतान्देशान् मार्गित्वा दक्षिणां दिशम्।
विचिन्वन्तस्ततस्तत्र ददृशुर्विवृतं बिलम् ।। 4.50.7 ।।
दुर्गमृक्षबिलं नाम दानवेनाभिरक्षितम्।
क्षुत्पिपासापरीताश्च श्रान्ताश्च सलिलार्थिनः।
अवकीर्णं लतावृक्षैर्ददृशुस्ते महाबिलम् ।। 4.50.8 ।।
ततः क्रौञ्चाश्च हंसाश्च सारसाश्चापि निष्क्रमन्।
जलार्द्राश्चक्रवाकाश्च रक्ताङ्गाः पद्मरेणुभिः ।। 4.50.9 ।।
ततस्तद्विलमासाद्य सुगन्धि दुरतिक्रमम्।
विस्मयव्यग्रमनसो बभूवुर्वानरर्षभाः ।। 4.50.10 ।।
सञ्जातपरिशङ्कास्ते तद्विलं प्लवगोत्तमाः।
अभ्यपद्यन्नसंहृष्टास्तेजोवन्तो महाबलाः ।। 4.50.11 ।।
नानासत्त्वसमाकीर्णं दैत्येन्द्रनिलयोपमम्।
दुर्दर्शमतिघोरं च दुर्विगाहं च सर्वशः ।। 4.50.12 ।।
ततः पर्वतकूटाभो हनुमान् पवनात्मजः।
अब्रवीतद्वानरान् सर्वान् कान्तारवनकोविदः ।। 4.50.13 ।।
गिरिजालावृतान् देशान्मार्गित्वा दक्षिणां दिशम्।
वयं सर्वे परिश्रान्ता न च पश्याम मैथिलीम् ।। 4.50.14 ।।
अस्माच्चापि बिलाद्धंसाः क्रौञ्चाश्च सह सारसैः।
जलार्द्राश्चक्रवाकाश्च निष्पतन्ति स्म सर्वतः ।। 4.50.15 ।।
नूनं सलिलवानत्र कूपो वा यदि वा ह्रदः।
तथा चेमे बिलद्वारे स्निग्धास्तिष्ठन्ति पादपाः ।। 4.50.16 ।।
इत्युक्त्वा तद्विलं सर्वे विविशुस्तिमिरावृतम्।
अचन्द्रसूर्यं हरयो ददृशू रोमहर्षणम् ।। 4.50.17 ।।
निशाम्य तस्मात्सिंहांश्च तांस्तांश्च मृगपक्षिणः। 
प्रविष्टा हरिशार्दूला बिलं तिमिरसंवृतम् ।। 4.50.18 ।।
न तेषां सज्जते चक्षुर्न तेजो न पराक्रमः।
वायोरिव गतिस्तेषां दृष्टिस्तमसि वर्तते ।। 4.50.19 ।।
ते प्रविष्टास्तु वेगेन तद्बिलं कपिकुञ्जराः।
प्रकाशमभिरामं च ददृशुर्देशमुत्तमम् ।। 4.50.20 ।।
ततस्तस्मिन् बिले दुर्गे नानापादपसङ्कुले। 
अन्योन्यं सम्परष्वज्य जग्मुर्योजनमन्तरम् ।। 4.50.21 ।।
ते नष्टसञ्ज्ञास्तृषिताः सम्भ्रान्ताः सलिलार्थिनः।
परिपेतुर्बिले तस्मिन् कञ्चित्कालमतन्द्रिताः ।। 4.50.22 ।।
ते कृशा दीनवदनाः परिश्रान्ताः प्लवङ्गमाः। 
आलोकं ददृशुर्वीरा निराशा जीविते तदा ।। 4.50.23 ।।
ततस्तं देशमागम्य सौम्यं वितिमिरं वनम्।
ददृशुः काञ्चनान् वृक्षान् दीप्तवैश्वानरप्रभान् ।। 4.50.24 ।।
सालांस्तालांश्च पुन्नागान् ककुभान् वञ्जुलान् धवान्।
चम्पकान् नागवृक्षांश्च कर्णिकारांश्च पुष्पितान् ।। 4.50.25 ।।
स्तबकैः काञ्चनैश्चित्रै रक्तैः किसलयैस्तथा।
आपीडैश्च लताभिश्च हेमाभरणभूषितान् ।। 4.50.26 ।।
तरुणादित्यसङ्काशान् वैडूर्यकृतवेदिकान्।
विभ्राजमानान् वपुषा पादपांश्च हिरण्मयान् ।। 4.50.27 ।।
नीलवैडूर्यवर्णाश्च पद्मिनीः पतगावृताः।
महद्भिः काञ्चनैः पद्मैर्वृता बालार्कसन्निभैः ।। 4.50.28 ।।
जातरूपमयैर्मत्स्यैर्महद्भिश्च सकच्छपैः।
नलिनीस्तत्र ददृशुः प्रसन्नसलिलावृताः ।। 4.50.29 ।।
काञ्चनानि विमानानि राजतानि तथैव च।
तपनीयगवाक्षाणि मुक्ताजालावृतानि च ।। 4.50.30 ।।
हैमराजतभौमानि वैडूर्यमणिमन्ति च।
ददृशुस्तत्र हरयो गुहमुख्यानि सर्वशः ।। 4.50.31 ।।
पुष्पितान् फलिनो वृक्षान् प्रवालमणिसन्निभान्।
काञ्चनभ्रमरांश्चैव मधूनि च समन्ततः ।। 4.50.32 ।।
मणिकाञ्चनचित्राणि शयनान्यासनानि च।
महार्हाणि च यानानि ददृशुस्ते समन्ततः ।। 4.50.33 ।।
हैमराजतकांस्यानां भाजनानां च सञ्चयान्।
अगरूणां च पानानि मधूनि रसवन्ति च ।। 4.50.34 ।।
शुचीन्यभ्यवहार्याणि मूलानि च फलानि च।
महार्हाणि च पानानि मधूनि रसवन्ति च। 4.50.35 ।।
दिव्यानामम्बराणां च महार्हाणां च सञ्चयान्।
कम्बलानां च चित्राणामजिनानां च सञ्चयान् ।। 4.50.36 ।।
तत्र तत्र च विन्यस्तान् दीप्तान्वैश्वानरप्रभान्। 
ददृशुर्वानराः शुभ्रान् जातरूपस्य सञ्चयान् ।। 5.50.37 ।।
तत्र तत्र विचिन्वन्तो बिले तस्मिन्महाबलाः। 
ददृशुर्वानराः शूराः स्त्रियं काञ्चिददूरतः ।। 4.50.38 ।।
तां दृष्ट्वा भृशसन्त्रस्ताश्चीरकृष्णाजिनाम्बराम्।
तापसीं नियताहारां ज्वलन्तीमिव तेजसा ।। 4.50.39 ।।
विस्मिता हरयस्तत्र व्यवातिष्ठन्त सर्वशः। 
पप्रच्छ हनुमांस्तत्र काऽसि त्वं कस्य वा बिलम् ।। 4.50.40 ।।
ततो हनूमान् गिरिसन्निकाशः कृताञ्जलिस्तामभिवाद्य वृद्धाम्।
पप्रच्छ का त्वं भवनं बिलं च रत्नानि हेमानि वदस्व कस्य ।। 4.50.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चाशः सर्गः ।। 50 
।।
इत्युक्त्वा हनुमांस्तत्र पुनः कृष्णाजिनाम्बराम्।
अब्रवीत्तां महाभागां तापसीं धर्मचारिणीम् ।। 4.51.1 ।।
इदं प्रविष्टाः सहसा बिलं तिमिरसंवृतम्।
क्षुत्पिपासापरिश्रान्ताः परिखिन्नाश्च सर्वशः ।। 4.51.2 ।।
महद्धरण्या विवरं प्रविष्टाः स्म पिपासिताः।
इमास्त्वेवंविधान् भावान् विविधानद्भुतोपमान् ।। 4.51.3 ।।
दृष्ट्वा वयं प्रव्यथिताः सन्भ्रान्ता नष्टचेतसः।
कस्यैते काञ्चना वृक्षास्तरुणादित्यसन्निभाः ।। 4.51.4 ।।
शुचीन्यभ्यवहार्याणि मूलानि च फलानि च।
काञ्चनानि विमानानि राजतानि गृहाणि च ।। 4.51.5 ।।
तपनीयगवाक्षणि मणिजालावृतानि च।
पुष्पिताः फलवन्तश्च पुण्याः सुरभिगन्धिनः ।। 4.51.6 ।।
इमे जाम्बूनदमयाः पादपाः कस्य तेजसा।
काञ्चनानि च पद्मानि जातानि विमले जले ।। 4.51.7 ।।
कथं मत्स्याश्च सौवर्णाश्चरन्ति सह कच्छपैः।
आत्मानमनुभावं च कस्य चैतत्तपोबलम् ।। 4.51.8 ।।
अजानतां नः सर्वेषां सर्वमाख्यातुमर्हसि।
एवमुक्ता हनुमता तापसी धर्मचारिणी।
प्रत्युवाच हनूमन्तं सर्वभूतहिते रता ।। 4.51.9 ।।
मयो नाम महातेजा मायावी दानवर्षभः।
तेनेदं निर्मितं सर्वं मायया काञ्चनं वनम् ।। 4.51.10 ।।
पुरा दानवमुख्यानां विश्वकर्मा बभूव ह।
येनेदं काञ्चनं दिव्यं निर्मितं भवनोत्तमम् ।। 4.51.11 ।।
स तु वर्षसहस्राणि तपस्तप्त्वा महावने।
पितामहाद्वरं लेभे सर्वमौशनसं धनम् ।। 4.51.12 ।।
वनं विधाय बलवान् सर्वकामेश्वरस्तदा।
उवास सुखितः कालं कञ्चिदस्मिन् महावने ।। 4.51.13 ।।
तमप्सरसि हेमायां सक्तं दानवपुङ्गवम्।
विक्रम्यैवाशनिं गृह्य जघानेशः पुरन्दरः ।। 4.51.14 ।।
इदं च ब्रह्माणा दत्तं हेमायै वनमुत्तमम्।
शाश्वताः कामभोगाश्च गृहं चेदं हिरण्मयम् ।। 4.51.15 ।।
दुहिता मेरुसावर्णेरहं तस्याः स्वयम्प्रभा। 
इदं रक्षामि भवनं हेमाया वानरोत्तम ।। 4.51.16 ।।
मम प्रियसखी हेमा नृत्तगीतविशारदा।
तया दत्तवरा चास्मि रक्षामि भवनोत्तमम् ।। 4.51.17 ।।
किं कार्यं कस्य वा हेतोः कान्ताराणि प्रपश्यथ।
कथं चेदं वनं दुर्गं युष्माभिरुपलक्षितम् ।। 4.51.18 ।।
इमान्यभ्यवहार्याणि मूलानि च फलानि च।
भुक्त्वा पीत्वा च पानीयं सर्वं मे वक्तुमर्हथ ।। 4.51.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकपञ्चाशः सर्गः ।। 51 ।।
अथ तानब्रवीत्सर्वान् विक्रान्तात् हरिपुङ्गवान्। 
इदं वचनमेकाग्रा तापसी धर्मचारिणी ।। 4.52.1 ।।
वानरा यदि वः खेदः प्रनष्टः फलभक्षणात्।
यदि चैतन्मया श्राव्यं श्रोतुमिच्छामि कथ्यताम् ।। 4.52.2 ।।
तस्यास्तद्वचनं श्रुत्वा हनुमान् मारुतात्मजः। 
आर्जवेन यथातत्त्वमाख्यातुमुपचक्रमे ।। 4.52.3 ।।
राजा सर्वस्य लोकस्य महेन्द्रवरुणोपमः।
रामो दाशरथिः श्रीमान् प्रविष्टो दण्डकावनम् ।। 4.52.4 ।।
लक्ष्मणेन सह भ्रात्रा वैदेह्या चापि भार्यया।
तस्य भार्या जनस्थानाद् रावणेन हृता बलात् ।। 4.52.5 ।।
वीरस्तस्य सखा राज्ञः सुग्रीवो नाम वानरः।
राजा वानरमुख्यानां येन प्रस्थापिता वयम् ।। 4.52.6 ।।
अगस्त्यचरितामाशां दक्षिणां यमरक्षिताम्।
सहैभिर्वानरैर्घोरैरङ्गदप्रमुखैर्वयम् ।। 4.52.7 ।।
रावणं सहिताः सर्वे राक्षसं कामरूपिणम्।
सीतया सह वैदेह्या मार्गध्वमिति चोदिताः ।। 4.52.8 ।।
विचित्य तु वयं सर्वे समग्रां दक्षिणां दिशम्।
बुभुक्षिताः परिश्रान्ता वृक्षमूलमुपाश्रिताः ।। 4.52.9 ।।
विवर्णवदनाः सर्वे सर्वे ध्यानपरायणाः।
नाधिगच्छामहे पारं मग्नाश्चिन्तामहार्णवे ।। 4.52.10 ।।
चारयन्तस्ततश्चक्षुर्दृष्टवन्तो वयं बिलम्।
लतापादपसञ्छन्नं तिमिरेण समावृतम् ।। 4.52.11 ।।
अस्माद्धंसा जलक्लिन्नाः पक्षैः सलिलविस्रवैः।
कुरराः सारसाश्चैव निष्पतन्ति पतत्ित्रणः।
साध्वत्र प्रविशामेति मया तूक्ताः प्लवङ्गमाः ।। 4.52.12 ।।
तेषामपि हि सर्वेषामनुमानमुपागतम्।
गच्छाम प्रविशामेति भर्तृकार्यत्वरान्विताः ।। 4.52.13 ।।
ततो गाढं निपतिता गृह्य हस्तौ परस्परम्।
इदं प्रविष्टाः सहसा बिलं तिमिरसंवृतम् ।। 4.52.14 ।।
एतन्नः कार्यमेतेन कृत्येन वयमागताः।
त्वां चैवोपगताः सर्वे परिद्यूना बुभुक्षिताः ।। 4.52.15 ।।
आतिथ्यधर्मदत्तानि मूलानि च फलानि च।
अस्माभिरुपभुक्तानि बुभुक्षापरिपीडितैः ।। 4.52.16 ।।
यत्त्वया रक्षिताः सर्वे म्रियमाणा बुभुक्षया। 
ब्रूहि प्रत्युपकारार्थं किं ते कुर्वन्तु वानराः ।। 4.52.17 ।।
एवमुक्ता तु सर्वज्ञा वानरैस्तैः स्वयम्प्रभा। 
प्रत्युवाच ततः सर्वानिदं वानरयूथापान् ।। 4.52.18 ।।
सर्वेषां परितुष्टाऽस्मि वानराणां तरस्विनाम्।
चरन्त्या मम धर्मेण न कार्यमिह केनचित् ।। 4.52.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे द्विपञ्चाशः सर्गः ।। 52 ।।
एवमुक्तः शुभं वाक्यं तापस्या धर्मसंहितम्। 
उवाच हनुमान् वाक्यं तामनिन्दितचेष्टिताम् ।। 4.53.1 ।।
शरणं त्वां प्रपन्नाः स्मः सर्वे वै धर्मचारिणि।
यः कृतः समयोऽस्माकं सुग्रीवेण महात्मना ।। 4.53.2 ।।
स च कालो ह्यतिक्रान्तो बिले च परिवर्तताम्।
सा त्वमस्माद्विलाद् घोरादुत्तारयितुमर्हसि ।। 4.53.3 ।।
तस्मात्सुग्रीववचनादतिक्रान्तान् गतायुषः। 
त्रातुमर्हसि नः सर्वान् सुग्रीवभयकर्शितान् ।। 4.53.4 ।।
महच्च कार्यमस्माभिः कर्तव्यं धर्मचारिणि। 
तच्चापि न कृतं कार्यमस्माभिरिहवासिभिः ।। 4.53.5 ।।
एवमुक्ता हनुमता तापसी वाक्यमब्रवीत्।
जीवता दुष्करं मन्ये प्रविष्टेन निवर्तितुम् ।। 4.53.6 ।।
तपसस्तु प्रभावेन नियमोपार्जितेन च।
सर्वानेव बिलादस्मादुद्धरिष्यामि वानरान् ।। 4.53.7 ।।
निमीलयत चक्षूंषि सर्वे वानरपुङ्गवाः।
नहि निष्क्रमितुं शक्यमनिमीलितलोचनैः ।। 4.53.8 ।।
ततः सम्मीलिताः सर्वे सुकुमाराङ्गुलैः करैः।
सहसा पिदधुर्दृष्टिं हृष्टा गमनकाङ्क्षया ।। 4.53.9 ।।
वानरास्तु महात्मानो हस्तरुद्धमुखास्तदा।
निमेषान्तरमात्रेण बिलादुत्तारितास्तया ।। 4.53.10 ।।
ततस्तान्वानरान्सर्वांस्तापसी धर्मचारिणी।
निःसृतान् विषमात्तस्मात्समाश्वास्येदमब्रवीत् ।। 4.53.11 ।।
एष विन्ध्यो गिरिः श्रीमान्नानाद्रुमलताकुलः।
एष प्रस्रवणः शैलः सागरोऽयं महोदधिः ।। 4.53.12 ।।
स्वस्ति वोऽस्तु गमिष्यामि भवनं वानरर्षभाः। 
इत्युक्त्वा तद्बिलं श्रीमत् प्रविवेश स्वयम्प्रभा ।। 4.53.13 ।।
ततस्ते ददृशुर्घोरं सागरं वरुणालयम्।
अपारमभिगर्जन्तं घोरैरूर्मिभिरावृतम् ।। 4.53.14 ।।
मयस्य मायाविहितं गिरिदुर्गं विचिन्वताम्।
तेषां मासो व्यतिक्रान्तो यो राज्ञा समयः कृतः ।। 4.53.15 ।।
विन्ध्यस्यतु गिरेः पादे सम्प्रपुष्पितपादपे।
उपविश्य महात्मानश्चिन्तामापेदिरे तदा ।। 4.53.16 ।।
ततः पुष्पातिभाराग्रान् लताशतसमावृतान्।
द्रुमान् वासन्तिकान्दृष्ट्वा बभूवुर्भयशङ्किताः ।। 4.53.17 ।।
ते वसन्तमनुप्राप्तं प्रतिबुद्ध्वा परस्परम्।
नष्टसन्देशकालार्था निपेतुर्धरणीतले ।। 4.53.18 ।।
ततस्तान्कपिवृद्धांस्तु शिष्टां श्चैव वनौकसः।
वाचा मधुरयाऽऽभाष्य यथावदनुमान्य च ।। 4.53.19 ।।
स तु सिंहवृषस्कन्धः पीनायतभुजः कपिः।
युवराजो महाप्राज्ञ अङ्गदो वाक्यमब्रवीत् ।। 4.53.20 ।।
शासनात्कपिराजस्य वयं सर्वे विनिर्गताः।
मासः पूर्णो बिलस्थानां हरयः किन्न बुध्यते ।। 4.53.21 ।।
वयमाश्वयुजे मासि कालसङ्ख्याव्यवस्थिताः।
प्रस्थिताः सोऽपि चातीतः किमतः कार्यमुत्तरम् ।। 4.53.22 ।।
भवन्तः प्रत्ययं प्राप्ता नीतिमार्गविशारदाः।
हितेष्वभिरता भर्तुर्निसृष्टाः सर्वकर्मसु ।। 4.53.23 ।।
कर्मस्वप्रतिमाः सर्वे दिक्षु विश्रुतपौरुषाः।
मां पुरस्कृत्य निर्याताः पिङ्गाक्षप्रतिचोदिताः ।। 4.53.24 ।।
इदानीमकृतार्थानां मर्तव्यं नात्र संशयः।
हरिराजस्य सन्देशमकृत्वा कः सुखी भवेत् ।। 4.53.25 ।।
तस्मिन्नतीते काले तु सुग्रीवेण कृते स्वयम्।
प्रायोपवेशनं युक्तं सर्वेषां च वनौकसाम् ।। 4.53.26 ।।
तीक्ष्णः प्रकृत्या सुग्रीवः स्वामिभावे व्यवस्थितः।
न क्षमिष्यति नः सर्वानपराधकृतो गतान् ।। 4.53.27 ।।
अप्रवृत्तौ च सीतायाः पापमेव करिष्यति।
तस्मात्क्षममिहाद्यैव प्रायोपविशनं हि नः ।। 4.53.28 ।।
त्यक्त्वा पुत्रांश्च दारांश्च धनानि च गृहाणि च।
ध्रुवं नो हिंसिता राजा सर्वान् प्रतिगतानितः।
वधेनाप्रतिरूपेण श्रेयान् मृत्युरिहैव नः ।। 4.53.29 ।।
न चाहं यौवराज्येन सुग्रीवेणाभिषेचितः।
नरेन्द्रेणाभिषिक्तोऽस्मि रामेणाक्लिष्टकर्मणा ।। 4.53.30 ।।
स पूर्वं बद्धवैरो मां राजा दृष्ट्वा व्यतिक्रमम्। 
घातयिष्यति दण्डेन तीक्ष्णेन कृतनिश्चयः ।। 4.53.31 ।।
किं मे सुहृद्भिर्व्यसनं पश्यद्भिर्जीवितान्तरे।
इहैव प्रायमासिष्ये पुण्ये सागररोधसि ।। 4.53.32 ।।
एतच्छ्रुत्वा कुमारेण युवराजेन भाषितम्।
सर्वे ते वानरश्रेष्ठाः करुणं वाक्यमब्रुवन् ।। 4.53.33 ।।
तीक्ष्णः प्रकृत्या सुग्रीवः प्रियासक्तश्च राघवः।
अदृष्टायां तु वैदेह्यां दृष्ट्वा चैव समागतान् ।। 4.53.34 ।।
राघवप्रियकामार्थं घातयिष्यत्यसंशयम्।
न क्षमं चापराद्धानां गमनं स्वामिपार्श्वतः ।। 4.53.35 ।।
इहैव सीतामन्विष्य प्रवृत्तिमुपलभ्य वा।
नो चेद्गच्छाम तं वीरं गमिष्यामो यमक्षयम् ।। 4.53.36 ।।
प्लवङ्गमानां तु भयार्दितानां श्रुत्वा वचस्तार इदं बभाषे।
अलं विषादेन बिलं प्रविश्य वसाम सर्वे यदि रोचते वः ।। 4.53.37 ।।
इदं हि मायाविहितं सुदुर्गमं प्रभूतवृक्षोदकभोज्यपेयकम्।
इहास्ति नो नैव भयं पुरन्दरान्न राघवाद्वानरराजतोऽपि वा ।। 4.53.38 ।।
श्रुत्वाऽङ्गदस्यापि वचोऽनुकूलमूचुश्च सर्वे५ हरयः प्रतीताः।
यथा न हिंस्येम तथा विधानमसक्तमद्यैव विधीयतां नः ।। 4.53.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रिपञ्चाशः सर्गः ।। 53 ।।
तथा ब्रुवति तारे तु ताराधिपतिवर्चसि।
अथ मेने हृतं राज्यं हनुमानङ्गदेन तत् ।। 4.54.1 ।।
बुद्ध्या ह्यष्टाङ्गया युक्तं चतुर्बलसमन्वितम्।
चतुर्दशगुणं मेने हनुमान् वालिनः सुतम् ।। 4.54.2 ।।
आपूर्यमाणं शश्वच्च तेजोबलपराक्रमैः।
शशिनं शुक्लपक्षादौ वर्धमानमिव श्रिया ।। 4.54.3 ।।
बृहस्पतिसमं बुद्ध्या विक्रमे सदृशं पितुः। 
शुश्रूषमाणं तारस्य शुक्रस्येव पुरन्दरम् ।। 4.54.4 ।।
भर्तुरर्थे परिश्रान्तं सर्वशास्त्रविदां वरम्।
अभिसन्धातुमारेभे हनुमानङ्गदं ततः ।। 4.54.5 ।।
स चतुर्णामुपायानां तृतीयमुपवर्णयन्।
भेदयामास तान् सर्वान् वानरान्वाक्य सम्पदा ।। 4.54.6 ।।
तेषु सर्वेषु भिन्नेषु ततोऽभीषयदङ्गदम्।
भीषणैर्बहुभिर्वाक्यैः कोपोपायसमन्वितैः ।। 4.54.7 ।।
त्वं समर्थतरः पित्रा युद्धे तारेय वै धुरम्।
दृढं धारयितुं शक्तः कपिराज्यं यथा पिता ।। 4.54.8 ।।
नित्यमस्थिरचित्ता हि कपयो हरिपुङ्गवः।
नाज्ञाप्यं विषहिष्यन्ति पुत्रदारान् विना त्वया ।। 4.54.9 ।।
त्वां नैते ह्यनुयुञ्जेयुः प्रत्यक्षं प्रवदामि ते।
यथाऽयं जाम्बवान्नीलः सुहोत्रश्च महाकपिः ।। 4.54.10 ।।
न ह्यहं त इमे सर्वे सामदानादिभिर्गुणैः। 
दण्डेन वा त्वया शक्याः सुग्रीवादपकर्षितुम् ।। 4.54.11 ।।
विगृह्यासनमप्याहुर्दुर्बलेन बलीयसः।
आत्मरक्षाकरस्तस्मान्न विगृह्णीत दुर्बलः ।। 4.54.12 ।।
यां चेमां मन्यसे धात्रीमेतद्बिलमिति श्रुतम्।
एतल्लक्ष्मणबाणानामीषत्कार्यं विदारेणे ।। 4.54.13 ।।
स्वल्पं हि कृतमिन्द्रेण क्षिपता ह्यशनिं पुरा।
लक्ष्मणो निशितैर्बाणैर्भिन्द्यात्पत्त्रपुटं यथा ।। 4.54.14 ।।
लक्ष्मणस्य तु नाराचा बहवः सन्ति तद्विधाः।
वज्राशनिसमस्पर्शा गिरीणामपि दारणाः ।। 4.54.15 ।।
अवस्थाने यदैव त्वमासिष्यसि परन्तप।
तदेव हरयः सर्वे त्यक्ष्यन्ति कृतनिश्चयाः ।। 4.54.16 ।।
स्मरन्तः पत्रदाराणां नित्योद्विग्ना बुभुक्षिताः।
खेदिता दुःखशय्याभिस्त्वां करिष्यन्ति पृष्ठतः ।। 4.54.17 ।।
स त्वं हीनः सुहृद्भिश्च हितकामैश्च बन्धुभिः।
तृणादपि भृशोद्विग्नः स्पन्दमानाद्भविष्यसि ।। 4.54.18 ।।
न च जातु न हिंस्युस्त्वां घोरा लक्ष्मणसायकाः।
अपवृत्तं जिघांसन्तो महावेगा दुरासदाः ।। 4.54.19 ।।
अस्माभिस्तु गतं सार्धं विनीतवदुपस्थितम्। 
आनुपूर्व्यात्तु सुग्रीवो राज्ये त्वां स्थापयिष्यति ।। 4.54.20 ।।
धर्मकामः पितृव्यस्ते प्रीतिकामो दृढव्रतः।
शुचिः सत्यप्रतिज्ञश्च न त्वां जातु जिघांसति ।। 4.54.21 ।।
प्रियकामश्च ते मासुस्तदर्थं चास्य जीवितम्।
तस्यापत्यं च नास्त्यन्यत् तस्मादङ्गद गम्यताम् ।। 4.54.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुष्पञ्चाशः सर्गः ।। 54 ।।
श्रुत्वा हमुमतो वाक्यं प्रश्रितं धर्मसंहितम्।
स्वामिसत्कारसंयुक्तमङ्गदो वाक्यमब्रवीत् ।। 4.55.1 ।।
स्तैर्यमात्ममनःशौचमानृशंस्यमथार्जवम्।
विक्रमश्चैव धैर्यं च सुग्रीवे नोपपद्यते ।। 4.55.2 ।।
भ्रातुर्ज्येष्ठस्य यो भार्यां जीवतो महिषीं प्रियाम््।
धर्मेण मातरं यस्तु स्वीकरोति जुगुस्पितः। 
कथं स धर्मं जानीते येन भ्रात्रा महात्मना ।। 4.55.3 ।।
युद्धायाभिनियुक्तेन बिलस्य पिहितं मुखम् ।। 4.55.4 ।।
सत्यात्पाणिगृहीतश्च कृतकर्मा महायशाः। 
विस्मृतो राघवो येन स कस्य तु कृतं स्मरेत् ।। 4.55.5 ।।
लक्ष्मणस्य भयाद्येन नाधर्मभयभीरुणा।
आदिष्टा मार्गितुं सीतां धर्ममस्मिन् कथं भवेत् ।। 4.55.6 ।।
तस्मिन् पापे कृतघ्ने तु स्मृतिहीने चलात्मनि।
आर्यः को विश्वसेज्जातु तत्कुलीनो जिजीविषुः ।। 4.55.7 ।।
राज्ये पुत्रः प्रतिष्ठाप्यः सगुणो निर्गुणोऽपि वा।
कथं शत्रुकुलीनं मां सुग्रीवो जीवयिष्यति ।। 4.55.8 ।।
भिन्नमन्त्रोऽपराद्धश्च हीनशक्तिः कथं ह्यहम्।
किष्किन्धां प्राप्य जीवेयमनाथ इव दुर्बलः ।। 4.55.9 ।।
उपांशुदण्डेन हि मां बन्धनेनोपपादयेत्। 
शठः क्रूरो नृशंसश्च सुग्रीवो राज्यकारणात् ।। 4.55.10 ।।
बन्धनाद्वाऽवसादान्मे श्रेयः प्रायोपवेशनम्।
अनुजानीत मां सर्वे गृगं गच्छन्तु वानराः ।। 4.55.11 ।।
अहं वः प्रतिजानामि नागमिष्याम्यहं पुरीम्।
इहैव प्रायमासिष्ये श्रेयो मरणमेव मे ।। 4.55.12 ।।
अभिवादनपूर्वं तु राघवौ बलशालिनौ।
अभिवादनपूर्वं तु राजा कुशलमेव च।
वाच्यस्तातो यवीयान् मे सुग्रीवो वानरेश्वरः ।। 4.55.13 ।।
आरोग्यपूर्वं कुशलं वाच्या माता रुमा च मे।
मातरं चैव मे तारामाश्वासयितुमर्हथ ।। 4.55.14 ।।
प्रकृत्या प्रियपुत्रा सा सानुक्रोशा तपस्विनी।
विनष्टमिह मां श्रुत्वा व्यक्तं हास्यति जीवितम् ।। 4.55.15 ।।
एतावदुक्त्वा वचनं वृद्धांस्तानभिवाद्य च।
विवेश चाङ्गदो भूमौ रुदन् दर्भेषु दुर्मनाः ।। 4.55.16 ।।
तस्य संविशतस्तत्र रुदन्तो वानरर्षभाः।
नयनेभ्यः प्रमुमुचुरुष्णं वै वारि दुःखिताः ।। 4.55.17 ।।
सुग्रीवं चैव निन्दन्तः प्रशंसन्तश्च वालिनम्।
परिवार्याङ्गदं सर्वे व्यवसन् प्रायमासितुम् ।। 4.55.18 ।।
मतं तद्वालिपुत्रस्य विज्ञाय प्लवगर्षभाः।
उपस्पृश्योदकं तत्र प्राङ्मुखाः समुपाविशन् ।। 4.55.19 ।।
दक्षिणाग्रेषु दर्भेषु उदक्तीरं समाश्रिताः।
मुमूर्षवो हरिश्रेष्टा एतत्क्षममिति स्म ह ।। 4.55.20 ।।
रामस्य वनवासं च क्षयं दशरथस्य च।
जनस्थानवधं चैव वधं चैव जटायुषः ।। 4.55.21 ।।
हरणं चैव वैदेह्या वालिनश्च वधं रणे।
रामकोपं च वदतां हरीणां भयमागतम् ।। 4.55.22 ।।
स संविशद्भिर्बहुभिर्महीधरो महाद्रिकूटप्रतिमैः प्लवङ्गमैः।
बभूव सन्नादितनिर्दरान्तरो भृशं नदद्भिर्जलदैरिवोल्बणैः ।। 4.55.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चपञ्चाशः सर्गः ।। 55 ।।
उपविष्टास्तु ते सर्वे यस्मिन् प्रायं गिरिस्थले।
हरयो गृध्रराजश्च तं देशमुपचक्रमे ।। 4.56.1 ।।
सम्पातिर्नाम नाम्ना तु चिरञ्चीवी विहङ्गमः।
भ्राता जटायुषः श्रीमान् प्रख्यातबलपौरुषः ।। 4.56.2 ।।
कन्दरादभिनिष्क्रम्य स विन्ध्यस्य महागिरेः।
उपविष्टान् हरीन् दृष्ट्वा हृष्टात्मा गिरमब्रवीत् ।। 4.56.3 ।।
विधिः किल नरं लोके विधानेनानुवर्तते।
याथाऽयं विहितो भक्ष्याश्चिरान्मह्यामुपागतः ।। 4.56.4 ।।
परं पराणां भक्षिष्ये वानराणां मृतं मृतम्।
उवाचेदं वचः पक्षी तान्निरीक्ष्य प्लवङ्गमान् ।। 4.56.5 ।।
तस्य तद्वचनं श्रुत्वा भक्ष्यलुब्धस्य पक्षिणः।
अङ्गदः परमायस्तो हमुमन्तमथाब्रवीत् ।। 4.56.6 ।।
पश्य सीतापदेशेन साक्षाद्वैवस्वतो यमः।
इमं देशमनुप्राप्तो वानराणां विपत्तये ।। 4.56.7 ।।
रामस्य न कृतं कार्यं राज्ञो न च वचः कृतम्।
हरिणामियमज्ञाता विपत्तिः सहसागता ।। 4.56.8 ।।
वैदेह्याः प्रियकामेन कृतं कर्म जटायुषा।
गृध्रराजेन यत्तत्र श्रुतं वस्तदशेषतः ।। 4.56.9 ।।
तथा सर्वाणि भूतानि तिर्यग्योनिगतान्यपि।
प्रियं कुर्वन्ति रामस्य त्यक्त्वा प्राणान् यथा वयम्। 
अन्योन्यमुपकुर्वन्ति स्नेहकारुण्ययन्त्रिताः ।। 4.56.10 ।।
तेन तस्योपकारार्थं त्यजतात्मानमात्मना।
प्रियं कृतं हि रामस्य धर्मज्ञेन जटायुषा ।। 4.56.11 ।।
राघवार्थे परिश्रान्ता वयं संत्यक्तजीविताः।
कान्ताराणि प्रपन्नाः स्म न च पश्याम मैथिलीम् ।। 4.56.12 ।।
स सुखी गृध्रराजस्तु रावणेन हतो रणे। 
मुक्तश्च सुग्रीवभयाद्गतश्च परमां गतिम् ।। 4.56.13 ।।
जटायुषो विनाशेन राज्ञो दशरथस्य च।
हरणेन च वैदेह्याः संशयं हरयो गताः ।। 4.56.14 ।।
रामलक्ष्मणयोर्वास अरण्ये सह सीतया। 
राघवस्य च बाणेन वालिनश्च तथा वधः ।। 4.56.15 ।।
रामकोपादशेषाणां राक्षसानां तथा वधः।
कैकेय्या वरदानेन इदं हि विकृतं कृतम् ।। 4.56.16 ।।
तदसुखमनुकीर्तितं वचो भुवि पतितांश्च समीक्ष्य वानरान्।
भृशचिलतमतिर्महामतिः कृपणमुदाहृतवान् स गृध्रराट् ।। 4.56.17 ।।
तत्तु श्रुत्वा तदा वाक्यमङ्गदस्य मुखोद्गतम्।
अब्रवीद्वचनं गृध्रस्तीक्ष्णतुण्डो महास्वनः ।। 4.56.18 ।।
कोऽयं गिरा घोषयति प्राणैः प्रियतमस्य मे।
जटायुषो वधं भ्रातुः कम्पयन्निव मे मनः ।। 4.56.19 ।।
कथमासीज्जनस्थाने युद्धं राक्षसगृध्रयोः।
नामधेयमिदं भ्रातुश्चिरस्याद्य मया श्रुतम् ।। 4.56.20 ।।
इच्छेयं गिरिदुर्गाच्च भवद्भिरवतारितुम्।
यवीयसो गुणज्ञस्य श्लाघनीयस्य विक्रमैः ।। 4.56.21 ।।
अतिदीर्घस्य कालस्य तुष्टोऽस्मि परिकीर्तनात््।
तदिच्छेयमहं श्रोतुं विनाशं वानरर्षभाः ।। 4.56.22 ।।
भ्रातुर्जटायुषस्तस्य जनस्थाननिवासिनः।
तस्यैव च मम भ्रातुः सखा दशरथः कथम् ।। 4.56.23 ।।
यस्य रामः प्रियः पुत्रो ज्येष्ठो गुरुजनप्रियः।
सूर्यांशुदग्धपक्षत्वान्न शक्नोम्युपसर्पितुम् ।। 4.56.24 ।।
इच्छेयं पर्वतादस्मादवतर्तुमरिन्दमाः ।। 4.56.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षट्पञ्चाशः सर्गः ।। 56 ।।
शोकाद् भ्रष्टस्वरमपि श्रुत्वा ते हरियूथपाः।
श्रद्दधुर्नैव तद्वाक्यं कर्मणा तस्य शङ्किताः ।। 4.57.1 ।।
ते प्रायमुपविष्टास्तु दृष्ट्वा गृध्रं प्लवङ्गमाः।
चक्रुर्बुद्धिं तदा रौद्रां सर्वान् नो भक्षयिष्यति ।। 4.57.2 ।।
सर्वथा प्रायमासीनान् यदि नो भक्षयिष्यति।
कृतकृत्या भविष्यामः क्षिप्रं सिद्धिमितो गताः ।। 4.57.3 ।।
एतां बुद्धिं ततश्चक्रुः सर्वे ते वानरर्षभाः।
अवतार्य गिरेः शृङ्गाद् गृध्रमाहाङ्गदस्तदा ।। 4.57.4 ।।
बभूवर्क्षरजा नाम वानरेन्द्रः प्रतापवान्।
ममार्यः पार्थिवः पक्षिन् धार्मिकस्तस्य चात्मजौ ।। 4.57.5 ।।
सुग्रीवश्चैव वाली च पुत्रावोघबलावुभौ।
लोके विश्रुतकर्माऽभूद्राजा वाली पिता मम ।। 4.57.6 ।।
राजा कृत्स्नस्य जगत इक्ष्वाकूणां महारथः।
रामो दाशरथिः श्रीमान् प्रविष्टो दण्डकावनम् ।। 4.57.7 ।।
लक्ष्मणेन सह भ्रात्रा वैदेह्या चापि भार्यया।
पितुर्निदेशनिरतो धर्म्यं पन्थानमाश्रितः।
तस्य भार्या जनस्थानाद्रावणेन हृता बलात् ।। 4.57.8 ।।
रामस्य तु पितुर्मित्रं जटायुर्नाम गृध्रराट्।
ददर्श सीतां वैदेहीं ह्रियमाणां विहायसा ।। 4.57.9 ।।
रावणं विरथं कृत्वा स्थापयित्वा च मैथिलीम्।
परिश्रान्तश्च वृद्धश्च रावणेन हतो रणे ।। 4.57.10 ।।
एवं गृध्रो हतस्तेन रावणेन बलीयसा।
संस्कृतश्चापि रामेण गतश्च गतिमुत्तमाम् ।। 4.57.11 ।।
ततो मम पितृव्येण सुग्रीवेण महात्मना।
चकार राघवः सख्यं सोऽवधीत्पितरं मम ।। 4.57.12 ।।
मम पित्रा विरुद्धो हि सुग्रीवः सचिवैः सह ।। 4.57.13 ।।
निहत्य वालिनं रामस्ततस्तमभिषेचयत्।
स राज्ये स्थापितस्तेन सुग्रीवो वानराधिपः ।। 4.57.14 ।।
राजा वानरमुख्यानां येन प्रस्थापिता वयम्।
एवं रामप्रयुक्तस्तु मार्गमाणास्ततस्ततः ।। 4.57.15 ।।
वैदेहीं नाधिगच्छामो रात्रौ सूर्यप्रभामिव।
ते वयं दण्डकारण्यं विचित्य सुसमाहिताः ।। 4.57.16 ।।
अज्ञानात्तु प्रविष्टाः स्म धर्मिण्या विवृतं बिलम्।
मयस्य मायाविहितं तद्बिलं च विचिन्वताम्।
व्यीततस्तत्र नो मासो यो राज्ञा समयः कृतः ।। 4.57.17 ।।
ते वयं कपिराजस्य सर्वे वचनकारिणः।
कृतां संस्थामतिक्रान्ता भयात्प्रायमुपास्महे ।। 4.57.18 ।।
क्रुद्धे तस्मिंस्तु काकुत्स्थे सुग्रीवे च सलक्ष्मणे। 
गतानामपि सर्वेषां तत्र नो नास्ति जीवितम् ।। 4.57.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे सप्तपञ्चाशः सर्गः ।। 57 ।।
इत्युक्तः करुणं वाक्यं वानरैस्त्यक्तजीवितैः।
सबाष्पो वानरान् गृध्रः प्रत्युवाच महास्वनः ।। 4.58.1 ।।
यवीयान् मम स भ्राता जटायुर्नाम वानराः।
यमाख्यात हतं युद्धे रावणेन बलीयसा ।। 4.58.2 ।।
वृद्धभावादपक्षत्वाच्छृण्वंस्तदपि मर्षये। 
नहि मे शक्तिरस्त्यद्य भ्रातुर्वैरविमोक्षणे ।। 4.58.3 ।।
पुरा वृत्रवधे वृत्ते परस्परजयैषिणौ।
आदित्यमुपयातौ स्वो ज्वलन्तं रश्मिमालिनम् ।। 4.58.4 ।।
आवृत्त्याकाशमार्गे तु जवेन स्म गतौ भृशम्।
मध्यं प्राप्ते दिनकरे जटायुरवसीदति ।। 4.58.5 ।।
तमहं भ्रातरं दृष्ट्वा सूर्यरश्मिभिरार्दितम्।
पक्षाभ्यां छादयामास स्नेहात्परमविह्विलः ।। 4.58.6 ।।
निर्दग्धपक्षः पतितो विन्ध्येऽहं वानरर्षभाः।
अहमस्मिन्वसन्भ्रातुः प्रवृत्तिं नोपलक्षये ।। 4.58.7 ।।
जटायुषस्त्वेवमुक्तो भ्रात्रा सम्पातिना तदा।
युवराजो महाप्राज्ञः प्रत्युवाचाङ्गदस्तदा ।। 4.58.8 ।।
जटायुषो यदि भ्राता श्रुतं ते गदितं मया।
आख्याहि यदि जानासि निलयं तस्य रक्षसः ।। 4.58.9 ।।
अदीर्घदर्शनं तं वै रावणं राक्षसाधिपम्।
अन्तिके यदि वा दूरे यदि जानासि शंस नः ।। 4.58.10 ।।
ततोऽब्रवीन्महातेजा ज्येष्ठो भ्राता जटायुषः।
आत्मानुरूपं वचनं वानरान् सम्प्रहर्षयन् ।। 4.58.11 ।।
निर्दग्धपक्षो गृध्रोऽहं हीनवीर्यः प्लवङ्गमाः।
वाङ्मात्रेण तु रामस्य करिष्ये साह्यमुत्तमम् ।। 4.58.12 ।।
जानामि वारुणान् लोकान् विष्णोस्त्रैविक्रमानपि।
महासुरविमर्दान्वाप्यमृतस्य च मन्थनम् ।। 4.58.13 ।।
रामस्य यदिदं कार्यं कर्तव्यं प्रथमं मया।
जरया च हृतं तेजः प्राणाश्च शिथिला मम ।। 4.58.14 ।।
तरुणी रूपसम्पन्ना सर्वाभरणभूषिता। 
ह्रियमाणा मया दृष्टा रावणेन दुरात्मना ।। 4.58.15 ।।
क्रोशन्ती राम रामेति लक्ष्मणेति च भामिनी।
भूषणान्यपविध्यन्ती ग्रात्राणि च विधून्वती ।। 4.58.16 ।।
सूर्यप्रभेव शैलाग्रे तस्याः कौशेयमुत्तमम्।
असिते राक्षसे भाति यथा वा तडिदम्बुदे ।। 4.58.17 ।।
तां तु सीतामहं मन्ये रामस्य परिकीर्तनात्।
श्रूयतां मे कथयतो निलयं तस्य रक्षसः ।। 4.58.18 ।।
पुत्रो विश्रवसः साक्षाद् भ्राता वैश्रवणस्य च।
अध्यास्ते नगरीं लङ्कां रावणो नाम राक्षसः ।। 4.58.19 ।।
इतो द्वीपः समुद्रस्य सम्पूर्णे शतयोजने।
तस्मिन् लङ्का पुरी रम्या निर्मिता विश्वकर्मणा ।। 4.58.20 ।।
जाम्बूनदमयैर्द्वारैश्चित्रैः काञ्चनवेदिकैः। 
प्राकारेणार्कवर्णेन महता सुसमावृता ।। 4.58.21 ।।
तस्यां वसति वैदेही दीना कौशेयवासिनी।
रावणान्तःपुरे रुद्धा राक्षसीभिः सुरक्षिता ।। 4.58.22 ।।
जनकस्यात्मजां राज्ञस्तत्र द्रक्ष्यथ मैथिलीम्।
लङ्कायामथ गुप्तायां सागरेण समन्ततः ।। 4.58.23 ।।
सम्प्राप्य सागरस्यान्तं सम्पूर्णं शतयोजनम्।
आसाद्य दक्षिणं तीरं ततो द्रक्ष्यथ रावणम् ।। 4.58.24 ।।
तत्रैव त्वरिताः क्षिप्रं विक्रमध्वं प्लवङ्गमाः।
ज्ञानेन खलु पश्यामि दृष्ट्वा प्रत्यागमिष्यथ ।। 4.58.25 ।।
आद्यः पन्थाः कुलिङ्गानां ये चान्ये धान्यजीविनः।
द्वीतीयो बलिभोजानां ये च वृक्षफलाशिनः ।। 4.58.26 ।।
भासास्तृतीयं गच्छन्ति क्रौञ्चाश्च कुररैः सह।
श्येनाश्चतुर्थं गच्छन्ति गृध्रा गच्छन्ति पञ्चमम् ।। 4.58.27 ।।
बलवीर्योपपन्नानां रूपयौवनशालिनाम्।
षष्ठस्तु पन्था हंसानां वैनतेयगतिः परा।
वैनतेयाच्च नो जन्म सर्वेषां वानरर्षभाः ।। 4.58.28 ।।
इहस्थोऽहं प्रपश्यामि रावणं जानकीं तथा।
अस्माकमपि सौवर्णं दिव्यं चक्षुर्बलं तथा ।। 4.58.29 ।।
तस्मादाहारवीर्येण निसर्गेण च वानराः। 
आयोजनशतत्साग्राद्वयं पश्याम नित्यशः ।। 4.58.30 ।।
अस्माकं विहिता वृत्तिर्निसर्गेण च दूरतः। 
विहिता पादमूले तु वृत्तिश्चरणयोधिनाम् ।। 4.58.31 ।।
गर्हितं तु कृतं कर्म येन स्म पिशिताशिना।
प्रतीकार्यं च मे तस्य वैरं भ्रातुः कृतं भवेत् ।। 4.58.32 ।।
उपायो दृश्यतां कश्चिल्लङ्घने लवाणाम्भसः।
अभिगम्य तु वैदेहीं समृद्धार्था गमिष्यथ ।। 4.58.33 ।।
समुद्रं नेतुमिच्छामि भवद्भिर्वरुणालयम्।
प्रदास्याम्युदकं भ्रातुः स्वर्गतस्य महात्मनः ।। 4.58.34 ।।
ततो नीत्वा तु तं देशं तीरं नदनदीपतेः।
निर्दग्धपक्षं सम्पातिं वानराः सुमहौजसः ।। 4.58.35 ।।
पुनः प्रत्यानयित्वा च तं देशं पतगेश्वरम्।
बभूवुर्वानरा हृष्टाः प्रवृत्तिमुपलभ्य ते ।। 4.58.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे अष्टपञ्चाशः सर्गः ।। 58 ।।
ततस्तदमृतास्वादं गृध्रराजेन भाषितम्।
निशम्य मुदिता हृष्टास्ते वचः प्लवगर्षभाः ।। 4.59.1 ।।
जाम्बवान् वानरश्रेष्ठः सह सर्वैः प्लवङ्गमैः।
भूतलात्सहसोत्थाय गृध्रराजमथाभ्रवीत् ।। 4.59.2 ।।
क्व सीता केन वा दृष्टा को वा हरति मैथिलीम्। 
तदाख्यातु भवान् सर्वं गतिर्भव वनौकसाम् ।। 4.59.3 ।।
को दाशरथिबाणानां वज्रवेगनिपातिनाम्। 
स्वयं लक्ष्मणमुक्तानां न चिन्तयति विक्रमम् ।। 4.59.4 ।।
स हरीन् प्रीतिसंयुक्तान् सीताश्रुतिसमाहितान्। 
पुनराश्वासयन् प्रीत इदं वचनमब्रवीत् ।। 4.59.5 ।।
श्रूयतामिह वैदेह्या यथा मे हरणं श्रुतम्। 
येन चापि ममाख्यातं यत्र वाऽऽयतलोचना ।। 4.59.6 ।।
अहमस्मिन् गिरौ दुर्गे बहुयोजनमायते। 
चिरान्निपतितो वृद्धः क्षीणप्राणपराक्रमः ।। 4.59.7 ।।
तं मामेवं गतं पुत्रः सुपार्श्वो नाम नामतः।
आहारेण यथाकालं बिभिर्ति पततां वरः ।। 4.59.8 ।।
तीक्ष्णकामास्तु गन्धर्वास्तीक्ष्णकोपा भुजङ्गमाः।
मृगाणां तु भयं तीक्ष्णं ततस्तीक्ष्णक्षुधा वयम् ।। 4.59.9 ।।
स कदाचित् क्षुधार्तस्य ममाहाराभिकाङिणः।
गतसूर्येऽहनि प्राप्तो मम पुत्रो ह्यनामिषः ।। 4.59.10 ।।
स मया वृद्धभावाच्च कोपाच्च परिभर्त्सितः।
क्षुत्पिपासापरीतेन कुमारः पततां वरः ।। 4.59.11 ।।
स मामाहारसंरोधात् पीडितं प्रीतिवर्धनः।
अनुमान्य यथातत्त्वमिदं वचनमब्रवीत् ।। 4.59.12 ।।
अहं तात यथाकालमामिषार्थी खमाप्लुतः।
महेन्द्रस्य गिरेर्द्वारमावृत्य च समास्थितः ।। 4.59.13 ।।
ततः सत्त्वसहस्राणां सागरान्तरचारिणाम्।
पन्थानमेकोऽध्यवसं सन्निरोद्धुमवाङ्मुखः ।। 4.59.14 ।।
तत्र कश्चिन्मया दृष्टः सूर्योदयसमप्रभाम्। 
स्त्रियमादाय गच्छन् वै भिन्नाञ्जनचयप्रभः ।। 4.59.15 ।।
सोऽहमभ्यवहारार्थी तौ दृष्ट्वा कृतनिश्चयः।
तेन साम्ना विनीतेन पन्थानमभियाचितः ।। 4.59.16 ।।
न हि सामोपपन्नानां प्रहर्ता विद्यते क्वचित्।
नीचेष्वपि जनः कश्चित् किमङ्ग बत मद्विधः ।। 4.59.17 ।।
स यातस्तेजसा व्योम सङ्क्षिपन्निव वेगतः।
अथाहं खचरैर्भूतैरभिगम्य सभाजितः ।। 4.59.18 ।।
दिष्ट्या जीवसि तातेति ह्यब्रुवन् मां महर्षय।
कथञ्चित् सकलत्रोऽसौ गतस्ते स्वस्त्यसंशयम्।
एवमुक्तस्ततोऽहं तैः सिद्धः परमशौभनैः ।। 4.59.19 ।।
स च मे रावणो राजा रक्षसां प्रतिवेदितः।
हरन् दाशरथेर्भार्यां रामस्य जनकात्मजाम् ।। 4.59.20 ।।
भ्रष्टाभऱणकौशेयां शोकवेगपराजिताम्।
रामलक्ष्मणयोर्नाम क्रोशन्तीं मुक्तमूर्द्धजाम् ।। 4.59.21 ।।
एष कालात्ययस्तावदिति कालविदां वरः।
एतमर्थं समग्रं मे सुपार्श्वः प्रत्यवेदयत् ।। 4.59.22 ।।
तच्छ्रुत्वा हि मे बुद्धिर्नासीत्काचित्पराक्रमे। 
अपक्षो हि कथं पक्षी कर्म किञ्चिदुपक्रमे ।। 4.59.23 ।।
यत्तु शक्यं मया कर्तुं वाग्बुद्धिगुणवर्तिना। 
श्रूयतां तत्प्रवक्ष्यामि भवतां पौरुषाश्रयम् ।। 4.59.24 ।।
वाङ्मतिभ्यां तु सर्वेषां करिष्यामि प्रियं हि वः।
यद्धि दाशरथेः कार्यं मम तन्नात्र संशयः ।। 4.59.25 ।।
ते भवन्तो मतिश्रेष्ठा बलवन्तो मनस्विनः। 
प्रेषिताः कपिराजेन देवैरपि दुरासदाः ।। 4.59.26 ।।
रामलक्ष्मणबाणाश्च निशिताः कङ्कपत्ित्रणः।
त्रयाणामपि लोकानां पर्याप्तास्त्राणनिग्रहे ।। 4.59.27 ।।
कामं खलु दशग्रीवस्तेजोबलसमन्वितः।
भवतां तु समर्थानां न किञ्चिदपि दुष्करम् ।। 4.59.28 ।।
तदलं कालसङ्गेन क्रियतां बुद्धिनिश्चयः।
न हि कर्मसु सज्जन्ते बुद्धिमन्तो भवद्विधाः ।। 4.59.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकोनषष्टितमः सर्गः ।। 59 ।।
ततः कृतोदकं स्नातं तं गृध्रं हरियूथपाः।
उपविष्टा गिरौ दुर्गे परिवार्य समन्ततः ।। 4.60.1 ।।
तमङ्गदमुपासीनं तैः सर्वैर्हरिभिर्वृतम्।
जनितप्रत्ययो हर्षात्सम्पातिः पुनरब्रवीत् ।। 4.60.2 ।।
कृत्वा निःशब्दमेकाग्राः शृण्वन्तु हरयो मम।
तत्त्वं सङ्कीर्तयिष्यामि यथा जानामि मैथिलीम् ।। 4.60.3 ।।
अस्य विन्ध्यस्य शिखरे पतितोऽस्मि पुरा वने।
सूर्यातप परीताङ्गो निर्दग्धः सूर्यरश्मिभिः ।। 4.60.4 ।।
लब्धसञ्ज्ञस्तु षड्रात्राद्विवशो विह्वलन्निव।
वीक्षमाणो दिशः सर्वा नाभिजानामि किञ्चन ।। 4.60.5 ।।
ततस्तु सागरान् शैलान् नदीः सर्वाः सरांसि च।
वनान्युदधिवेलां च समीक्ष्य मतिरागमत् ।। 4.60.6 ।।
हृष्टपक्षिगणाकीर्णः कन्दरान्तरकूटवान्।
दक्षिणस्योदधेस्तीरे विन्ध्योऽयमिति निश्चयः ।। 4.60.7 ।।
आसीच्चात्राश्रमं पुण्यं सुरैरपि सुपूजितम्।
ऋषिर्निशाकरो नाम यस्मिन्नुग्रतपा भवत् ।। 4.60.8 ।।
अष्टौ वर्षसहस्राणि तेनास्मिन्नृषिणा विना।
वसतो मम धर्मज्ञाः स्वर्गते तु निशाकरे ।। 4.60.9 ।।
अवतीर्य च विन्ध्याग्रात्कृच्छ्रेण विषमाच्छनैः।
तीक्ष्णदर्भां वसुमतीं दुःखेन पुनरागतः ।। 4.60.10 ।।
तमृषिं द्रष्टुकामोऽस्मि दुःखेनाभ्यागतो भृशम्।
जटायुषा मया चैव बहुशोऽधिगतो हि सः ।। 4.60.11 ।।
तस्याश्रमपदाभ्याशे ववुर्वाताः सुगन्धिनः।
वृक्षो वाऽपुष्पितः कश्चिदफलो वा न विद्यते ।। 4.60.12 ।।
उपेत्य चाश्रमं पुण्यं वृक्षमूलमुपाश्रितः। 
द्रष्टुकामः प्रतीक्षोऽहं भगवन्तं निशाकरम् ।। 4.60.13 ।।
अथापश्यमदूरस्थमृषिं ज्वलिततेजसम्।
कृताभिषेकं दुर्धर्षमुपावृत्तमुदङ्मुखम् ।। 4.60.14 ।।
तमृक्षाः सृमरा व्याघ्राः सिंहा नागाः सरीसृपाः।
परिवार्योपगच्छन्ति धातारं प्राणिनो यथा ।। 4.60.15 ।।
ततः प्राप्तमृषिं ज्ञात्वा तानि सत्त्वानि वै ययुः।
प्रविष्टे राजनि यथा सर्वं सामात्यकं बलम् ।। 4.60.16 ।।
ऋषिस्तु दृष्ट्वा मां प्रीतः प्रविष्टश्चाश्रमं पुनः।
मुहूर्तमात्रान्निष्क्रम्य ततः कार्यमपृच्छत ।। 4.60.17 ।।
सौम्य वैकल्यतां दृष्ट्वा रोम्णां ते नावगम्यते।
अग्निदग्धाविमौ पक्षौ त्वक् चैव व्रणिता तव ।। 4.60.18 ।।
गृध्रौ द्वौ दृष्टपूर्वौ मे मातरिश्वसमौ जवे।
गृध्राणां चैव राजानौ भ्रातरौ कामरूपिणौ ।। 4.60.19 ।।
ज्येष्ठो हि त्वं तु सम्पाते जटायुरनुजस्तव।
मानुषं रूपमास्थाय गृह्णीतां चरणौ मम ।। 4.60.20 ।।
किं ते व्याधिसमुत्थानं पक्षयोः पतनं कथम्। 
दण्डो वाऽयं कृतः केन सर्वमाख्याहि पृच्छतः ।। 4.60.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षष्टितमः सर्गः ।। 60 ।।
ततस्तद्दारुणं कर्म दुष्करं साहसात्कृतम्।
आचचक्षे मुनेः सर्वं सूर्यानुगमनं तदा ।। 4.61.1 ।।
भगवन् व्रणयुक्तत्वाल्लज्जया व्यकुलोन्द्रियः।
परिश्रान्तो न शक्नोमि वचनं प्रतिभाषितुम् ।। 4.61.2 ।।
अहं चैव जटायुश्च सङ्घर्षाद्दर्पमोहितौ।
आकाशं पतितौ वीरौ जिज्ञासन्तौ पराक्रमम् ।। 4.61.3 ।।
कैलासशिखरे बध्वा मुनीनामग्रतः पणम्।
रविः स्यादनुयातव्यो यावदस्तं महागिरिम् ।। 4.61.4 ।।
अथावां युगपत्प्राप्तावपश्याव महीतले।
रथचक्रप्रमाणानि नगराणि पृथक् पृथक् ।। 4.61.5 ।।
क्वचिद्वादित्रघोषांश्च ब्रह्मघोषांश्च शुश्रुवः।
गायन्तीश्चाङ्गना बह्वीः पश्यावो रक्तवाससः ।। 4.61.6 ।।
तूर्णमुत्पत्य चाकाशमादित्यपथमाश्रितौ। 
आवामालोकयावस्तद्वनं शाद्वलसन्निभम् ।। 4.61.7 ।।
उपलैरिव सञ्छन्ना दृश्यते भूः शिलोञ्चयैः।
आपगाभिश्च संवीता सूत्रैरिव वसुन्धरा ।। 4.61.8 ।।
हिमवांश्चैव विन्ध्याश्च मेरुश्च सुमहान्नगः।
भूतले सम्प्रकाशन्ते नागा इव जलाशये ।। 4.61.9 ।।
तीव्रः स्वेदश्च खेदश्च भयं चासीत्तदाऽऽवयोः।
समाविशति मोहश्च तमो मूर्च्छा च दारुणा ।। 4.61.10 ।।
न दिग्विज्ञायते याम्या नाग्नेयी न च वारुणी।
युगान्ते नियतो लोको हतो दग्ध इवाग्निना ।। 4.61.11 ।।
मनश्च मे हतं भूयः सन्निवर्त्य तु संश्रयम्।
यत्नेन महता ह्यस्मिन् पुनः सन्धाय चक्षुषि।
यत्नेन महता भूयो रविः समवलोकितः ।। 4.61.12 ।।
तुल्यः पृथ्वीप्रमाणेन भास्करः प्रतिभाति नौ ।। 4.61.13 ।।
जटायुर्मामनापृच्छ्य निपपात महीं ततः।
तं दृष्ट्वा तूर्णमाकाशादात्मानं मुक्तवानहम् ।। 4.61.14 ।।
पक्षाभ्यां च मया गुप्तो जटायुर्न प्रदह्यते। 
प्रमादात्तत्र निर्दग्धः पतन् वायुपथादहम् ।। 4.61.15 ।।
आशङ्के तं निपतितं जनस्थाने जटायुषम्।
अहं तु पतितो विन्ध्ये दग्धपक्षो जडीकृतः ।। 4.61.16 ।।
राज्येन हीनो भ्रात्रा च पक्षाभ्यां विक्रमेण च।
सर्वथा मर्तुमेवेच्छन् पतिष्ये शिखराद्गिरेः ।। 4.61.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे एकषष्टितमः सर्गः ।। 61 ।।
एवमुक्त्वा मुनिश्रेष्ठमरुदं दुःखितो भृशम्।
अथ ध्यात्वा मुहूर्तं तु भगवानिदमब्रवीत् ।। 4.62.1 ।।
पक्षौ च ते प्रपक्षौ च पुनरन्यौ भविष्यतः।
प्राणाश्च चक्षुषी चैव विक्रमश्च बलं च ते ।। 4.62.2 ।।
पुराणे सुमहत्कार्यं भविष्यति मया श्रुतम्।
दृष्टं मे तपसा चैव श्रुत्वा च विदितं मम ।। 4.62.3 ।।
राजा दशरथो नाम कश्चिदिक्ष्वाकुनन्दनः ।।
तस्य पुत्रो महातेजा रामो नाम भविष्यति ।। 4.62.4 ।।
अरण्यं च सह भ्रात्रा लक्ष्मणेन गमिष्यति।
अस्मिन्नर्थे नियुक्तः सन् पित्रा सत्यपराक्रमः ।। 4.62.5 ।।
नैर्र्ऋतो रावणो नाम तस्य भार्यां हरिष्यति। 
राक्षसेन्द्रो जनस्थानादवध्यः सुरदानवैः ।। 4.62.6 ।।
सा च कामैः प्रलोभ्यन्ती भक्ष्यैर्भोज्यैश्च मैथिली।
न भोक्ष्यति महाभागा दुःखे मग्ना यशस्विनी ।। 4.62.7 ।।
परमान्नं तु वैदेह्या ज्ञात्वा दास्यति वासवः।
यदन्नममृतप्रख्यं सुराणामपि दुर्लभम् ।। 4.62.8 ।।
तदन्नं मैथिली प्राप्य विज्ञायेन्द्रादिदं त्विति। 
अग्रमुद्धृत्य रामाय भूतले निर्वपिष्यति ।। 4.62.9 ।।
यदि जीवति मे भर्ता लक्ष्मणेन सह प्रभुः। 
देवत्वं गच्छतोर्वापि तयोरन्नमिदं त्विति ।। 4.62.10 ।।
एष्यन्त्यन्वेषकास्तस्या रामदूताः प्लवङ्गमाः।
आख्येया राममहिषी त्वया तेभ्यो विहङ्गमाः ।। 4.62.11 ।।
सर्वथा हि न गन्तव्यमीदृशः क्क गमिष्यसि।
देशकालौ प्रतीक्षस्व पक्षौ त्वं प्रतिपत्स्यसे ।। 4.62.12 ।।
नोत्सहेयमहं कर्तुमद्यैव त्वां सपक्षकम्।
इहस्थस्त्वं तु लोकानां हितं कार्यं करिष्यसि ।। 4.62.13 ।।
त्वयापि खलु तत्कार्यं तयोश्च नृपपुत्रयोः।
ब्राह्मणानां सुराणां च मुनीनां वासवस्य च ।। 4.62.14 ।।
इच्छाम्यहमपि द्रष्टुं भ्रातरौ रामलक्ष्मणौ।
नेच्छे चिरं धारयितुं प्राणांस्त्यक्ष्ये कलेवरम्।
महर्षिस्त्वब्रवीदेवं दृष्टतत्त्वार्थदर्शनः ।। 4.62.15 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे द्विषष्टितमः सर्गः ।। 62 ।।
एतैरन्यैश्च बहुभिर्वाक्यैर्वाक्यविदां वरः।
मां प्रशस्याभ्यनुज्ञाप्य प्रविष्टाः स स्वमाश्रमम् ।। 4.63.1 ।।
कन्दरात्तु विसर्पित्वा पर्वतस्य शनैःशनैः। 
अहं विन्ध्यं समारुह्य भवतः प्रतिपालये ।। 4.63.2 ।।
अद्य त्वेतस्य कालस्य साग्रं वर्षशतं गतम्।
देशकालप्रतीक्षोऽस्मि हृदि कृत्वा मुनेर्वचः ।। 4.63.3 ।।
महाप्रस्थानमासाद्य स्वर्गते तु निशाकरे।
मां निर्दहति सन्तापो वितर्कैर्बहुभिर्वृतम् ।। 4.63.4 ।।
उत्थितां मरणे बुद्धिं मुनिवाक्यैर्निवर्तये।
बुद्धिर्या तेन मे दत्ता प्राणानां रक्षणाय तु।
सा मेऽपनयते दुःखं दीप्तेवाग्निशिखा तमः ।। 4.63.5 ।।
बुध्यता च मया वीर्यं रावणस्य दुरात्मनः।
पुत्रः सन्तर्जितो वाग्भिर्न त्राता मैथिली कथम् ।। 4.63.6 ।।
तस्या विलपितं श्रुत्वा तौ च सीताविनाकृतौ। 
न मे दशरथस्नेहात् पुत्रेणोत्पादितं प्रियम् ।। 4.63.7 ।।
तस्य त्वेवं ब्रुवाणस्य सम्पातेर्वानरैः सह। 
उत्पेततुस्तदा पक्षौ समक्षं वनचारिणाम् ।। 4.63.8 ।।
स दृष्ट्वा स्वां तनुं पक्षैरुद्गतैररुणच्छदैः।
प्रहर्षमतुलं लेभे वानरांश्चेदमब्रवीत् ।। 4.63.9 ।।
ऋषेर्निशाकरस्यैव प्रभावादमितात्मनः।
आदित्यरश्मिनिर्दग्धौ पक्षौ मे पुनरुत्थितौ ।। 4.63.10 ।।
यौवने वर्तमानस्य ममासीद्यः पराक्रमः।
तमेवाद्यानुगच्छामि बलं पौरुषमेव च ।। 4.63.11 ।।
सर्वथा क्रियतां यत्नः सीतामधिगमिष्यथ।
पक्षलाभो ममायं वः सिद्धिप्रत्ययकारकः ।। 4.63.12 ।।
इत्युक्त्वा स हरीन् सर्वान् सम्पातिः पतगोत्तमः।
उत्पपात गिरेः शृङ्गाज्जिज्ञासुः खगमो गतिम् ।। 4.63.13 ।।
तस्य तद्वचनं श्रुत्वा प्रीतिसंहृष्टमानसाः।
बभूवुर्हरिशार्दूला विक्रमाभ्युदयोन्मुखाः ।। 4.63.14 ।।
अथ पवनसमानविक्रमाः प्लवगवराः प्रतिलब्धपौरुषाः।
अभिजिदभिमुखा दिशं ययुर्जनकसुतापरिमार्गणोन्मुखाः ।। 4.63.15 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे त्रिषष्टितमः सर्गः ।। 63 ।।
आख्याता गृध्रराजेन समुत्पत्य प्लवङ्गमाः।
सङ्गम्य प्रीतिसंयुक्ताः विनेदुः सिंहविक्रमाः ।। 4.64.1 ।।
सम्पातेर्वचनं श्रुत्वा हरयो रावणक्षयम्। 
हृष्टाः सागरमाजग्मुः सीतादर्शनकाङ्क्षिणः ।। 4.64.2 ।।
अभिक्रम्य तु तं देशं ददृशुर्भीमाविक्रमाः।
कृत्स्नं लोकस्य महतः प्रतिबिम्बमिव स्थितम् ।। 4.64.3 ।।
दक्षिणस्य समुद्रस्य समासाद्योत्तरां दिशम्।
सन्निवेशं ततश्चक्रुर्हरिवीरा महाबलाः ।। 4.64.4 ।।
सत्त्वैर्महद्भिर्विकृतैः क्रीडद्भिर्विविधैर्जले।
व्यत्यस्तैः सुमहाकायैरूर्मिभिश्च समाकुलम् ।। 4.64.5 ।।
प्रसुप्तमिव चान्यत्र क्रीडन्तमिव चान्यतः।
क्वचित्पर्वतमात्रैश्च जलराशिभिरावृतम् ।। 4.64.6 ।।
सङ्कुलं दानवेन्द्रैश्च पातालतलवासिभिः।
रोमहर्षकरं दृष्ट्वा विषेदुः कपिकुञ्जराः ।। 4.64.7 ।।
आकाशमिव दुष्पारं सागरं प्रेक्ष्य वानराः।
विषेदुः सहसा सर्वे कथं कार्यमिति ब्रुवन् ।। 4.64.8 ।।
विषण्णां वाहिनीं दृष्ट्वा सागरस्य निरीक्षणात्। 
आश्वासयामास हरीन् भयार्तान् हरिसत्तमः ।। 4.64.9 ।।
तान् विषादेन महता विषण्णान् वानरर्षभान्।
उवाच मतिमान् काले वालिसूनुर्महाबलः ।। 4.64.10 ।।
न विषादे मनः कार्यं विषादो दोषवत्तमः।
विषादो हन्ति पुरुषं बालं क्रुद्ध इवरोगः ।। 4.64.11 ।।
विषादो यं प्रसहते विक्रमे पर्युपस्थिते।
तेजसा तस्य हीनस्य पुरुषार्थे न सिध्यति ।। 4.64.12 ।।
तस्यां रात्र्यां व्यतीतायामङ्गदो वानरैः सह। 
हरिवृद्धैः समागम्य पुनर्मन्त्रममन्त्रयत् ।। 4.64.13 ।।
सा वानराणां ध्वजिनी परिवार्याङ्गदं बभौ।
वासवं परिवार्येव मरुतां वाहिनी स्थिता ।। 4.64.14 ।।
कोऽन्यस्तां वानरीं सेनां शक्तः स्तम्भयितुं भवेत्।
अन्यत्र वालितनयादन्यत्र च हनूमतः ।। 4.64.15 ।।
ततस्तान् हरिवृद्धांश्च तञ्च सैन्यमरिन्दमः।
अनुमान्याङ्गदः श्रीमान् वाक्यमर्थवदवब्रवीत् ।। 4.64.16 ।।
क इदानीं महातेजा लङ्घयिष्यति सागरम्। 
कः करिष्यति सुग्रीवं स्तयसन्धमरिन्दमम् ।। 4.64.17 ।।
को वीरो योजनशतं लङ्घयेच्च प्लवङ्गमाः।
इमांश्च यूथपान् सर्वान् मोक्षयेत्को महाभयात् ।। 4.64.18 ।।
कस्य प्रभावाद्दारांश्च पुत्रांश्चैव गृहाणि च।
इतो निवृत्ताः पश्येम सिद्धार्थाः सुखिनो वयम् ।। 4.64.19 ।।
कस्य प्रसादाद्रामं च लक्ष्मणं च महाबलम्।
अभिगच्छेम संहृष्टाः सुग्रीवं च महाबलम् ।। 4.64.20 ।।
यदि कश्चित्समर्थो वः सागरप्लवने हरिः।
स ददात्विह नः शीघ्रं पुण्यामभयदक्षिणाम् ।। 4.64.21 ।।
अङ्गदस्य वचः श्रुत्वा न कश्चित् किञ्चिदब्रवीत्।
स्तिमितेवाभवत्सर्वा तत्र सा हरिवाहिनी ।। 4.64.22 ।।
पुनरेवाङ्गदः प्राह तान् हरीन् हरिसत्तमः।
सर्वे बलवतां श्रेष्ठा भवन्तो दृढविक्रमाः ।। 4.64.23 ।।
व्यपदेश्यकुले जाताः पूजिताश्चाप्यभीक्ष्णशः।
नहि वो गमने सङ्गः कदाचित्कस्यत्क्वचित्।
ब्रुवध्वं यस्य या शक्तिः प्लवने प्लवगर्षभाः ।। 4.64.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे चतुःषष्टितमः सर्गः ।। 64 ।।
ततोऽङ्गदवचः श्रुत्वा सर्वे ते वानरोत्तमाः।
स्वं स्वं गतौ समुत्साहमाहुस्तत्र यथाक्रमम् ।। 4.65.1 ।।
गजो गवाक्षो गवयः शरभो गन्धमादनः।
मैन्दश्च द्विविदश्चैव सुषेणो जाम्बवांस्तथा ।। 4.65.2 ।।
आबभाषे गजस्तत्र प्लवेयं दशयोजनम्।
गवाक्षो योजनान्याह गमिष्यामीति विंशतिम् ।। 4.65.3 ।।
गवयो वानरस्तत्र वानरांस्तानुवाच ह।
त्रिंशतं तु गमिष्यामि योजनानां प्लवङ्गमाः ।। 4.65.4 ।।
शरभस्तानुवाचाथ वानरान् वानरर्षभः।
चत्वारिंशद्गमिष्यामि योजनानां प्लवङ्गमाः ।। 4.65.5 ।।
वानरस्तु महातेजा अब्रवीद्गन्धमादनः।
योजनानां गमिष्यामि पञ्चाशत्तु न संशयः ।। 4.65.6 ।।
मैन्दस्तु वानरस्तत्र वानरांस्तानुवाच ह।
योजनानां परं षष्टिमहं प्लवितुमुत्सहे ।। 4.65.7 ।।
ततस्तत्र महातेजा द्विविदः प्रत्यभाषत। 
गमिष्यामि न सन्देहः सप्ततिं योजनान्यहम् ।। 4.65.8 ।।
सुषेणस्तु हरिश्रेष्ठः प्रोक्तवान् कपिसत्तमान्। 
अशीतिं योजनानां तु प्लवेयं प्लवगेश्वराः ।। 4.65.9 ।।
तेषां कथयतां तत्र सर्वांस्ताननुमान्य च।
ततो वृद्धतमस्तेषां जाम्बवान् प्रत्यभाषत ।। 4.65.10 ।।
पूर्वमस्माकमप्यासीत् कश्चिद्गतिपराक्रमः।
ते वयं वयसः पारमनुप्राप्ताः स्म साम्प्रतम् ।। 4.65.11 ।।
किन्तु नैवं गते शक्यमिदं कार्यमुपेक्षितुम्।
यदर्थं कपिराजश्च रामश्च कृतनिश्चयौ ।। 4.65.12 ।।
साम्प्रतं कालभेदेन या गतिस्तां निबोधत।
नवतिं योजनानां तु गमिष्यामि न संशयः।
तांस्तु सर्वान् हरिश्रेष्ठाञ्जाम्बवान् पुनरब्रवीत् ।। 4.65.13 ।।
न खल्वेतावदेवासीद्गमने मे पराक्रमः।
मया महाबलेश्चैव यज्ञे विष्णुः सनातनः ।। 4.65.14 ।।
प्रदक्षिणीकृतः पूर्वं क्रममाणस्त्रिविक्रमम्। 
स इदानीमहं वृद्धः प्लवने मन्दविक्रमः ।। 4.65.15 ।।
यौवने च तदाऽऽसीन्मे बलमप्रतिमं परैः।
सम्प्रत्येतावतीं शक्तिं गमने तर्कयाम्यहम् ।। 4.65.16 ।।
नैतावता च संसिद्धिः कार्यस्यास्य भविष्यति।
अथोत्तरमुदारार्थमब्रवीङ्गदस्तदा ।। 4.65.17 ।।
अनुमान्य महाप्राज्ञं जाम्बवन्तं महाकपिः।
अहमेतद्गमिष्यामि योजनानां शतं महत् ।। 4.65.18 ।।
निवर्तने तु मे शक्तिः स्यान्न वेति न निश्चिता। 
तमुवाच हरिश्रेष्ठं जाम्बवान् वाक्यकोविदः ।। 4.65.19 ।।
ज्ञायते गमने शक्तिस्तव हर्यृक्षसत्तम ।। 4.65.20 ।।
कामं शतं सहस्रं वा नह्येष विधिरुच्यते।
योजनानां भवान् शक्तो गन्तुं प्रतिनिवर्तितुम् ।। 4.65.21 ।।
नहि प्रेषयिता तात स्वामी प्रेष्यः कथञ्चन।
भवताऽयं जनः सर्वः प्रेष्यः प्लवगसत्तम ।। 4.65.22 ।।
भवान्कलत्रमस्माकं स्वामिभावे व्यवस्थितः।
स्वामी कलत्रं सैन्यस्य गरितेषा परन्तप।
तस्मात्कलत्रवत्तात प्रतिपाल्यः सदा भवान् ।। 4.65.23 ।।
अपि चैतस्य कार्यस्य भवान् मूलमरिन्दम।
मूलमर्थस्य संरक्ष्यमेष कार्यविदां नयः।
मूले हि सति सिद्ध्यन्ति गुणाः पुष्पफलोदयाः ।। 4.65.24 ।।
तद्भवानस्य कार्यस्य साधने सत्यविक्रम ।। 4.65.25 ।।
बुद्धिविक्रमसम्पन्नो हेतुरत्र परन्तप।
गुरुश्च गुरुपुत्रश्च त्वं हि नः कपिसत्तम ।। 4.65.26 ।।
भवन्तमाश्रित्य वयं समर्था ह्यर्थसाधने।
उक्तवाक्यं महाप्राज्ञं जाम्बवन्तं महाकपिः ।। 4.65.27 ।।
प्रत्युवाचोत्तरं वाक्यं वालिसूनुरथाङ्गदः। 
यदि नाहं गमिष्यामि नान्ये वानरपुङ्गवाः ।। 4.65.28 ।।
पुनः खल्विदमस्माभिः कार्यं प्रायोपवेशनम्।
न ह्यकृत्वा हरिपतेः सन्देशं तस्य धीमतः ।। 4.65.29 ।।
तत्रापि गत्वा प्राणानां पश्यामि परिरक्षणम्। 
न हि प्रसादे चात्यर्थं कोपे च हरिरीश्वरः ।। 4.65.30 ।।
अतीत्य तस्य सन्देशं विनाशो गमने भवेत्।
तद्यथा ह्यस्य कार्यस्य न भवत्यन्यथा गतिः ।। 4.65.31 ।।
तद्भवानेव दृष्टार्थः सञ्चिन्तयितुमर्हति।
सोऽङ्गदेन तदा वीरः प्रत्युक्तः प्लवगर्षभः ।। 4.65.32 ।।
जाम्बवानुत्तरं वाक्यं प्रोवाचेदं ततोऽङ्गदम्।
अस्य ते वीर कार्यस्य न किञ्चित्परिहीयते।
एष सञ्चोदयाम्येनं यः कार्यं साधयिष्यति ।। 4.65.33 ।।
ततः प्रतीतं प्लवतां वरिष्ठमेकान्तमाश्रित्य सुखोपविष्टम्।
सञ्चोदयामास हरिप्रवीरो हरिप्रवीरं हनुमन्तमेव ।। 4.65.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे पञ्चषष्टितमः सर्गः ।। 65 ।।
अनेकशतसाहस्रीं विषण्णां हरिवाहिनीम्।
जाम्बवान् समुदीक्ष्यैवं हनुमन्तमथाब्रवीत् ।। 4.66.1 ।।
वीर वानरलोकस्य सर्वशास्त्रविशारद।
तूष्णीमेकान्तमाश्रित्य हनुमान् किं न जल्पसि ।। 4.66.2 ।।
हनुमन् हरिराजस्य सुग्रीवस्य समो ह्यसि।
रामलक्ष्मणयोश्चापि तेजसा च बलेन च ।। 4.66.3 ।।
अरिष्टनेमिनः पुत्रो वैनतेयो महाबलः। 
गरुत्मानिति विख्यात उत्तमः सर्वपक्षिणाम् ।। 4.66.4 ।।
बहुशो हि मया दृष्टः सागरे स महाबलः।
भुजगानुद्धरन् पक्षी महावेगो महायशाः ।। 4.66.5 ।।
पक्षयोर्यद्बलं तस्य तावद्भुजबलं तव।
विक्रमश्चापि वेगश्च न ते तेनावहीयते ।। 4.66.6 ।।
बलं बुद्धिश्च तेजश्च सत्त्वं च हरिपुङ्गव।
विशिष्टं सर्वभूतेषु किमात्मानं न बुध्यसे ।। 4.66.7 ।।
अप्सराप्सरसां श्रेष्ठा विख्याता पुञ्जिकस्थला।
अञ्जनेति परिख्याता पत्नी केसरिणो हरेः ।। 4.66.8 ।।
विख्याता त्रिषु लोकेषु रूपेणाप्रतिमा भुवि।
अभिशापादभूत्तात वानरी कामरूपिणी ।। 4.66.9 ।।
दुहिता वानरेन्द्रस्य कुञ्जरस्य महात्मनः।
कपित्वे चारुसर्वाङ्गी कदाचित् कामरूपिणी ।। 4.66.10 ।।
मानुषं विग्रहं कृत्वा रूपयौवनशालिनी। 
विचित्रमाल्याभरणा महार्हक्षौमवासिनी।
अचरत् पर्वतस्याग्रे प्रावृडम्बुदसन्निभे ।। 4.66.11 ।।
तस्या वस्त्रं विशालाक्ष्याः पीतं रक्तदशं शुभम्।
स्थितायाः पर्वतस्याग्रे मारुतोऽपहरच्छनैः ।। 4.66.12 ।।
स ददर्श ततस्तस्या वृत्तावूरू सुसंहतौ। 
स्तनौ च पीनौ सहितौ सुजातं चारु चाननम् ।। 4.66.13 ।।
तां विशालायतश्रोणीं तनुमध्यां यशस्विनीम्।
दृष्ट्वैव शुभसर्वाङ्गीं पवनः काममोहितः ।। 4.66.14 ।।
स तां भुजाभ्यां दीर्घाभ्यां पर्यष्वजत मारुतः।
मन्मथाविष्टसर्वाङ्गो गतात्मा तामनिन्दिताम् ।। 4.66.15 ।।
सा तु तत्रैव सम्भ्रान्ता सुवृत्ता वाक्यमब्रवीत्।
एकपत्नीव्रतमिदं को नाशयितुमिच्छति।
अञ्जनाया वचः श्रुत्वा मारुतः प्रत्यभाषत ।। 4.66.16 ।।
न त्वां हिंसामि सुश्रोणि माभूत्ते सुभगे भयम्।
मनसाऽस्मि गतो यत्त्वां परिष्वज्य यशस्विनीम् ।। 4.66.17 ।।
वीर्यवान् बुद्धिसम्पन्नस्तव पुत्त्रो भविष्यति।
महासत्त्वो महातेजा महाबलपराक्रमः।
लङ्घने प्लवने चैव भविष्यति मया समः ।। 4.66.18 ।।
एवमुक्ता ततस्तुष्टा जननी ते महाकपे।
गुहायां त्वं महाबाहो प्रजज्ञे प्लवगर्षभम् ।। 4.66.19 ।।
अभ्युत्थितं ततः सूर्यं बालो दृष्ट्वा महावने।
फलं चेति जिघृक्षुस्त्वमुत्प्लुत्याभ्युद्गतो दिवम् ।। 4.66.20 ।।
शतनि त्रीणि गत्वाऽथ योजनानां महाकपे।
तेजसा तस्य निर्धूतो न विषादं गतस्ततः ।। 4.66.21 ।।
तावदापततस्तूर्णमन्तरिक्षं महाकपे।
क्षिप्तमिन्द्रेण ते वज्रं क्रोधाविष्टेन धीमता ।। 4.66.22 ।।
तदा शैलाग्रशिखरे वामो हनुरभज्यत।
ततो हि नामधेयं ते हनुमानिति कीर्त्यते ।। 4.66.23 ।।
ततस्त्वां निहतं दृष्ट्वा वायुर्गन्धवहः स्वयम्।
त्रैलोक्ये भृशसङ्क्रुद्धो न ववौ वै प्रभञ्जनः ।। 4.66.24 ।।
सम्भ्रान्ताश्च सुराः सर्वे त्रैलोक्ये क्षोभिते सति।
प्रसादयन्ति सङ्क्रुद्धं मारुतं भुवनेश्वराः ।। 4.66.25 ।।
प्रसादिते च पवने ब्रह्मा तुभ्यं वरं ददौ।
अशस्त्रवध्यतां तात समरे सत्यविक्रम ।। 4.66.26 ।।
वज्रस्य च निपातेन विरुजं त्वां समीक्ष्य च।
सहस्रनेत्रः प्रीतात्मा ददौ ते वरमुत्तमम् ।। 4.66.27 ।।
स्वच्छन्दतश्च मरणं ते भूयादिति वै प्रभो।
स त्वं केसरिणः पुत्रः क्षेत्रजो भीमविक्रमः ।। 4.66.28 ।।
मारुतस्यौरसः पुत्रस्तेजसा चापि तत्समः। 
[ ईदृशस्य हि ते तात वर्णयामः कथं बलम्।
कार्यं च लोकसम्मान्यं कर्तुं शक्तस्त्वमेव हि।
भवान् जीवातवेऽस्माकमञ्जनागर्भसम्भवः।]
त्वं हि वायुसुतो वत्स प्लवने चापि तत्समः ।। 4.66.29 ।।
वयमद्य गतप्राणा भवान्नस्त्रातु साम्प्रतम्।
दाक्ष्यविक्रमसम्पन्नः पक्षिराज इवापरः ।। 4.66.30 ।।
त्रिविक्रमे मया तात सशैलवनकानना।
त्रिःसप्तकृत्वः पृथिवी परिक्रान्ता प्रदक्षिणम् ।। 4.66.31 ।।
तथा चौषधयोऽस्माभिः सञ्चिता देवशासनात्।
निष्पन्नममृतं याभिस्तदासीन्नो महद्बलम् ।। 4.66.32 ।।
स इदानीमहं वृद्धः परिहीनपराक्रमः।
साम्प्रतं कालमस्माकं भवान् सर्वगुणान्वितः ।। 4.66.33 ।।
तद्विजृम्भस्व विक्रान्तः प्लवतामुत्तमो ह्यसि।
त्वद्वीर्यं द्रष्टुकामेयं सर्ववानरवाहीनी ।। 4.66.34 ।।
उत्तिष्ठ हरिशार्दूल लङ्घयस्व महार्णवम्।
परा हि सर्वभूतानां हनुमन् या गतिस्तव ।। 4.66.35 ।।
विषण्णा हरयः सर्वे हनूमन् किमुपेक्षसे।
विक्रमस्व महावेगो विष्णुस्त्रीन् विक्रमानिव ।। 4.66.36 ।।
ततस्तु वै जाम्बवता प्रचोदितः प्रतीतवेगः पवनात्मजः कपिः।
प्रहर्षयंस्तां हरिवीरवाहिनीं चकार रूपं महदात्मनस्तदा ।। 4.66.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्किष्किन्धाकाण्डे षट्षष्ठितमः सर्गः ।। 66 ।।
तं दृष्ट्वा जृम्भमाणं ते क्रमितुं शतयोजनम्। 
वीर्येणापूर्यमाणं च सहसा वानरोत्तमम् ।। 4.67.1 ।।
सहसा शोकमुत्सृज्य प्रहेर्षेण समन्वताः। 
विनेदुस्तुष्टुवुश्चापि हनुमन्तं महाबलम् ।। 4.67.2 ।।
प्रहृष्टा विस्मिताश्चैव वीक्षन्ते स्म समन्ततः।
त्रिविक्रमकृतोत्साहं नारायणमिव प्रजाः ।। 4.67.3 ।।
संस्तूयमानो हनुमान् व्यवर्धत महाबलः।
समाविध्य च लाङ्गूलं हर्षाच्च बलमोयिवान् ।। 4.67.4 ।।
तस्य संस्तूयमानस्य वृद्धैर्वानरपुङ्गवैः। 
तेजसापूर्यमाणस्य रूपमासीदनुत्तमम् ।। 4.67.5 ।।
यथा विजृम्भते सिंहो विवृद्धो गिरिगह्वरे। 
मारुतस्यौरसः पुत्त्रस्तथा सम्प्रति जृम्भते ।। 4.67.6 ।।
अशोभत मुखं तस्य जृम्भमाणस्य धीमतः।
अम्बरीषमिवादीप्तं विधूम इव पावकः ।। 4.67.7 ।।
हरीणामुत्थितो मध्यात्सम्प्रहृष्टतनूरुहः।
अभिवाद्य हरीन्वृद्धान् हनुमानिदमब्रवीत् ।। 4.67.8 ।।
अरुजत्पर्वताग्राणि हुताशनसखोऽनिलः।
बलवानप्रमेयश्च वायुराकाशगोचरः ।। 4.67.9 ।।
तस्याहं शीघ्रवेगस्य शीघ्रगस्य महात्मनः।
मारुतस्यौरसः पुत्त्रः प्लवने नास्ति मत्समः ।। 4.67.10 ।।
उत्सहेयं हि विस्तीर्णमालिखन्तमिवाम्बरम्।
मेरुं गिरिमसङ्गेन परिगन्तुं सहस्रशः ।। 4.67.11 ।।
बाहुवेगप्रणुन्नेन सागरेणाहमुत्सहे।
समाप्लावयितुं लोकं सपर्वतनदीह्रदम् ।। 4.67.12 ।।
ममोरुजङ्घवेगेन भविष्यति समुत्थितः।
समुच्छ्रितमहाग्राहः समुद्रो वरुणालयः ।। 4.67.13 ।।
पन्नगाशनमाकाशे पतन्तं पक्षिसेविते।
वैनतेयमहं शक्तः परिगन्तुं सहस्रशः ।। 4.67.14 ।।
उदयात्प्रस्थितं वापि ज्वलन्तं रश्मिमालिनम्।
अनस्तमितमादित्यमभिगन्तुं समुत्सहे ।। 4.67.15 ।।
ततो भूमिमसंस्पृश्य पुनरागन्तुमुत्सहे। 
प्रवेगेनैव महता भीमेन प्लवगर्षभाः ।। 4.67.16 ।।
उत्सहेयमतिक्रान्तुं सर्वानाकाशगोचरान्।
सागरं शोषयिष्यामि दारयिष्यामि मेदिनीम् ।। 4.67.17 ।।
पर्वतांश्चूर्णयिष्यामि प्लवमानः प्लवङ्गमाः।
हरिष्याम्यूरुवेगेन प्लवमानो महार्णवम् ।। 4.67.18 ।।
लतानां विविधं पुष्पं पादपानां च सर्वशः।
अनुयास्यन्ति मामद्य प्लवमानं विहायसा ।। 4.67.19 ।।
भविष्यति हि मे पन्थाः स्वातेः पन्था इवाम्बरे।
चरन्तं घोरमाकाशमुत्पतिष्यन्तमेव वा ।। 4.67.20 ।।
द्रक्ष्यन्ति निपतन्तं च सर्वभूतानि वानराः।
महामेघप्रतीकाशं मां च द्रक्ष्यथ वानराः ।। 4.67.21 ।।
दिवमावृत्य गच्छन्तं ग्रसमानमिवाम्बरम्।
विधमिष्यामि जीमूतान् कम्पयिष्यामि पर्वतान्।
सागरं क्षोभयिष्यामि प्लवमानः समाहितः ।। 4.67.22 ।।
वैनतेयस्य सा शक्तिर्मम या मारुतस्य वा ।। 4.67.23 ।।
ऋते सुपर्णराजानं मारुतं वा महाजवम्।
न तद्भूतं प्रपश्यामि यन्मां प्लुतमनुव्रजेत् ।। 4.67.24 ।।
निमेषान्तरमात्रेण निरालम्बनमम्बरम्।
सहसा निपतिष्यामि घनाद्विद्युदिवोत्थिता ।। 4.67.25 ।।
भविष्यति हि मे रूपं प्लवमानस्य सागरे। 
विष्णोर्विक्रममाणस्य पुरा त्रीन् विक्रमानिव ।। 4.67.26 ।।
बुद्ध्या चाहं प्रपश्यामि मनश्चेष्टा च मे तथा। 
अहं द्रक्ष्यामि वैदेहीं प्रमोदध्वं प्लवङ्गमाः ।। 4.67.27 ।।
मारुतस्य समो वेगे गरुडस्य समोजवे।
अयुतं योजनानां तु गमिष्यामीति मे मतिः ।। 4.67.28 ।।
वासवस्य सवज्रस्य ब्रह्मणो वा स्वयम्भुवः।
विक्रम्य सहसा हस्तादमृतं तदिहानये ।। 4.67.29 ।।
लङ्कां वापि समुत्क्षिप्य गच्छेयमिति मे मतिः।
तमेवं वानरश्रेष्ठं गर्जन्तममितौजसम् ।। 4.67.30 ।।
प्रहृष्टा हरयस्तत्र समुदैक्षन्त विस्मिताः।
तस्य तद्वचनं श्रुत्वा ज्ञातीनां शोकनाशनम् ।। 4.67.31 ।।
उवाच परिसंहृष्टो जाम्बवान् हरिसत्तमम्।
वीरकेसरिणः पुत्र हनुमन् मारुतात्मज ।। 4.67.32 ।।
ज्ञातीनां विपुलः शोकस्त्वया तात विनाशितः।
तव कल्याणरुचयः कपिमुख्याः समागताः ।। 4.67.33 ।।
मङ्गलं कार्यसिद्ध्यर्थं करिष्यन्ति समाहिताः।
ऋषीणां च प्रसादेन कपिवृद्धमतेन च।
गुरूणां च प्रसादेन प्लवस्व त्वं महार्णवम् ।। 4.67.34 ।।
स्थास्यामश्चैकपादेन यावदागमनं तव।
त्वद्गतानि च सर्वेषां जीवितानि वनौकसाम्।
ततस्तु हरिशार्दूलस्तानुवाच वनौकसः ।। 4.67.35 ।।
नेयं मम मही वेगं लङ्घने धारयिष्यति।
एतानीह नगस्यास्य शिलासङ्कटशालिनः।
शिखराणि महेन्द्रस्य स्थिराणि च महान्ति च ।। 4.67.36 ।।
एषु वेगं करिष्यामि महेन्द्रशिखरेष्वहम्।
नानाद्रुमविकीर्णेषु धातुनिःष्यन्दशोभिषु ।। 4.67.37 ।।
एतानि मम निष्पेषं पादयोः प्लवतां वराः।
प्लवतो धारयिष्यन्ति योजनानामितः शतम् ।। 4.67.38 ।।
ततस्तं मारुतप्रख्यः स हरिर्मारुतात्मजः। 
आरुरोह नगश्रेष्ठं महेन्द्रमरिमर्दनः ।। 4.67.39 ।।
वृतं नानाविधैर्वृक्षैर्मृगसेवितशाद्वलम्।
लताकुसुमसम्बाधं नित्यपुष्पफलद्रुमम् ।। 4.67.40 ।।
सिंहशार्दूलचरितं मत्तमातङ्गसेवितम्।
मत्तद्विजगणोद्घुष्टं सलिलोत्पीडसङ्कुलम् ।। 4.67.41 ।।
महद्भिरुच्छ्रितं शृङ्गैर्महेन्द्रं स महाबलः।
विचचार हिरश्रेष्ठो महेन्द्रसमविक्रमः ।। 4.67.42 ।।
पादाभ्यां पीडितस्तेन महाशैलो महात्मनः।
रराज सिंहाभिहतो महान्मत्त इव द्विपः ।। 4.67.43 ।।
मुमोच सलिलोत्पीडान् विप्रकीर्णशिलोच्चयः ।। 4.67.44 ।।
वित्रस्तमृगमातङ्गः प्रकम्पितमहाद्रुमः।
नागगन्धर्वमिथुनैः पानसंसर्गकर्कशैः ।। 4.67.45 ।।
उत्पतद्भिश्च विहगैर्विद्याधरगणैरपि।
त्यज्यमानमहासानुः सन्निलीनमहोरगः ।। 4.67.46 ।।
चलशृङ्गशिलोद्घातस्तदाभूत्स महागिरिः।
निःश्वसद्भिस्तदाऽऽर्तैस्तु भजङ्गैरर्धनिस्सृतैः ।। 4.67.47 ।।
सपताक इवाभाति स तदा धरणीधरः ।। 4.67.48 ।।
ऋषिभिस्त्राससम्भ्रान्तैस्त्यज्यमानः शिलोच्चयः।
सीदन्महति कान्तारे सार्थहीन इवाध्वगः ।। 4.67.49 ।।
स वेगवान् वेगसमाहितात्मा हरिप्रवीरः परवीरहन्ता।
मनः समाधाय महानुभावो जगाम लङ्कां मनसा मनस्वी ।। 4.67.50 ।।	
	इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमत्किष्किन्धाकाण्डे सप्तषष्टितमः सर्गः ।। 67 ।।
।। इति किष्किन्धाकाण्डः समाप्तः ।।
।। श्रीसीतारामचन्द्रार्पणमस्तु ।।
