*.4.3.1.
1.शाखाभेदेष्वित्यादि।उपनिषदः---वेदान्तभागाः।शाखाभेदेषु--ऋग्यजुस्सामादिशाखाभेदेषु। गतिम्--ब्रह्मविदां मार्गम्।भिन्नाम्--परस्परन्यौन्याधिक्यव्यत्ययैर्विलक्षणामेव।अधीयते-- आमनन्ति।तत्--तस्मात्।मुमुक्षोः-- ब्रह्मविदः।विद्यावैषम्यनीत्या--विद्यवैषम्यन्यायेन।गतिरपि--मार्गोऽपि।विषमा--परस्परभिन्नभिन्नैव भवितुमर्हति। अतः अर्चिरादेः--अर्चिरादिमार्गस्य।व्यवस्था--ऐकरूप्यनियमः।न--नास्ति।एतत् न--इदं शङ्कनं न युक्तम्। इह-- अर्चिरादिगतिविषये।सर्वत्र--शाखाविशेषेषु सर्वत्र।तैस्तैः--अग्निवाय्वादित्यचन्द्रविद्युत्प्रभृतिभिः।तदिदमिति प्रत्यभिज्ञानसिद्धौ--तदेवेदमपीत्येकत्वेन प्रत्यभिज्ञासिद्धौ सत्याम्।न्यूनाधिकत्वुप्रभृति निखिलमपि अत्र सिद्धाविरूद्धं भाव्यम्--न्यूनत्वमधिकत्वं व्यत्ययेन कथनमित्यादि सर्वमपि न्यायसिद्धाविरूद्धतया चिन्तनीयम्।।

2.चैद्यादीनामित्यादि।चैद्यादीनाम्-शिशुपालुप्रभृतीनाम्।अयोध्यास्थिरचरजनुषाम्---अयोध्यासम्बन्धिनां स्थावरजङ्गमजन्मभाजां प्राणिनाम्।पुण्डरीकादिकानाम्--पुण्डरीकाख्यमहर्षिप्रभृतीनाम्।भीष्मादीनाम्। उपास्तिक्रमभवविभवव्यूहलोकस्थितानाम्-'विभवार्चनीद्व्यूहार्चनं प्राप्य व्यूहार्चनात् परं ब्रह्म वासुदैवाख्यं सूक्ष्मं प्राप्यत इति वदन्ति' इति पाञ्चरात्राधिकरणभाष्योक्तरीत्या उपास्तिक्रमेण भवतीत्युपास्तिक्रमभवं विभवव्यूहलोकयोः स्थितम् अवस्थानं येषां ते उपास्तिक्रमभवविभवव्यूहलोकस्थितास्तेषाम्।विभवो रामकृष्णादिप्रादुर्भावगणः।रामकृष्णादीनां विभवानामपि लोकास्सन्ति।व्यूहो वासुदेवादिमूर्तिचतुष्टयम्। वासुदेवादीनामपि प्रत्येकं लोकास्सन्ति।उदाहृतभाष्यस्य तन्मूलभूतसंहितादिवचनानाञ्च विद्यमानत्वात्।धातॄणाम् --प्रतिप्राकृतसृष्टि भिन्नभिन्नानां चतुर्मुखानाम्।तत्सुतानाम्--चतुर्मुखसुतानां पुलस्त्यनारदप्रभृतीनाम्। अधिकृतिविगमे-स्वस्वाधिकारावसाने।ब्रह्मसम्प्रेत्सतामन्येषामपि--ब्रह्मप्राप्तिकामानामिन्द्रादीनामपि।सा- पुराणादिषु प्रसिद्धा।प्रस्थितिः--प्रस्थीयते अनयेति प्रस्थितिस्सरणिः।शितपृथुमतिभिः-निशितमहाबुद्धिभिः पण्डितैः।यथार्हम्--यथायोग्यम्, उपरितनलोकस्थितानामधोलोकस्थितार्चिरादिदेवतातिवहनपरत्यागाद्यर्थौचित्येन। चिन्तनीया-आलोचनीया।तथा चायमर्चिरादिमार्गस्सामान्यः केषाञ्चित् ब्रह्मविदां गतिभेदाश्च सन्ति तथा च तुल्यप्रमाणकानामितरेतरबाधश्च नास्तीति भावः।।

*.4.3.2 				
1.सम्प्राप्त इत्यादि।वत्सरादित्यमध्ये--संवत्सरादित्ययोर्मध्ये।देवलोकः-देवलोकपदार्थः।मरुदपि च--वायुश्च।समम्--तुल्यतया एकस्थानापत्त्या।सम्प्राप्तः--श्रुत्या प्रतिपन्नः।कस्याञ्चित् श्रुतौ संवत्सकादित्ययोर्मध्ये देवलोकश्श्रुत्तः, कस्याञ्चित्तत्रैव स्थाने वायुश्श्रुत इत्यर्थः।रूढिभेदात्-- देवलोकवायुशब्दयोर्देवानां लोके वायौ च प्रत्येकं रूढिशक्तिभेदात्।तयोः--देवलोकवायुशब्दार्थयोः।एकत्वं न-- ऐक्यं न सम्भवति।ततः--तस्मत्कारणात्।इह--अतिवहने।तुल्यभावात्तु--तुल्यप्रमाणकत्वाद्रुढितौल्याच्च।विकल्पः- कदाचिद्देवलोकस्यातिवहनं कदाचिद्वायोरिति पक्षेऽन्तरबाधोऽन्यतरपरिग्रहश्चेत्यर्थः।मैवम्--एवं मा शङ्किष्ठाः। इह--लोके।योऽयं प्रसिद्धो मरुत् पवते --य एष सर्वजनविदितो वायुर्वाति। तस्य -- वायोः। धारकत्वात् --स्वर्गादिलोकधारकत्वाद्धेतोः। देवतानां गृहत्वमुक्तम् --'योऽयं पवत एष देवतानां गृहाः' इति श्रुत्या देवानां स्थानभूतत्वमाम्नातम्। ततः --कारणात्। निर्विकल्पम्-- अष्टदोषदुष्टविक्लपशून्यम्।उचितम् --तथआग्राह्यतम्। इदं तदैक्यम् -- तयोर्देवलोकवाय्योरैक्यम्। सिद्धमिति शेषः। देवलोकशब्देनापि देवस्थानत्वगुणेन वायुरेवोच्यत इत्यर्थः।।
*.4.3.3
 1. कौषीतक्यागमोक्ता इत्यादि। कौषीतक्यागमोक्ताः --कौषीतकिनां शाखिविशेषाणां आगमे शाखायाम् उक्ताश्श्रुताः। वरुणशतमखौ स प्रजानां नाथोऽपि --वरुणेन्द्रप्रजापतयः।श्रुतिं निपीड्यापि --अर्चिरादीनां क्रमेण 
श्रुतत्वात् तादृशक्रमश्रुतिं बाधित्वापि। क्वापि -- यत्र क्वचित्। स्थाप्याः --स्थापनीयाः। अन्यथा -- क्वचिदप्येषां निवेशानङ्गीकारे। तच्छ्रुतिः --वरुणेन्द्रप्रजापतीनामातिवाहिककोचिनिक्षेपिका कौषीतकिश्रुतिः। विफला स्याद्धि --निष्प्रयोजना भवेद्धि। तस्मात् -- कौषीतकिश्रुतिनैष्फल्यपरिहाराय। ते --वरुणेन्द्रप्रजापतयः। वायुलोकात्परमनुपठनात् --- वायुलोकादुपरि पठनात्। तत्र सन्तु -- तत्रैव सन्तु। यत्र क्वापिक्रमश्रुतिबाधे सोढव्ये पाठक्रमेण वायोरुपरि निवेशो युक्त इति भावः। इत्ययुक्तम् --इति शङ्कनमयुक्तम्। सम्बन्धात् --विद्युद्वरुणयोर्मेघदरवर्तित्वसम्बन्धात्। विद्युतोऽन्वक् --विद्युतः पश्चात्। वरुण इति -- वरुणो निवेश्य इति हेतोः। परौ --इन्द्रप्रजापती अपि। पाठतः --कौषीतकिश्रुतौ वरुणानन्तरपाठवशेन। तत्परौ स्तः --अत्रापि वरुणानन्तरौ भवेताम्।।
	2.  यत्त्वस्येत्यादि।अस्य -- 'तत्पुरुषोऽमानवस्स एनान्ब्रह्म गमयति ' इति श्रुत्या बुद्धिस्थस्य। अमानवस्य --अमानवसंज्ञस्य विद्युत्सम्बन्धिपुरुषस्य ।  इह --श्रुतिवाक्ये। यत्तु परसम्प्रापकत्वं श्रुतम् -- यत् ब्रह्मप्रापकत्वमवगतम्।  तत् --  ब्रह्मप्रापकत्वम्। सद्वारत्वेऽपि --वरुणेन्द्रप्रजापतिद्वारकं तदित्यङ्गीकारेऽपि। अबाधं भवेत् -- निर्बाधमेव। भ्रमिद्वारा घटकारणीभूतोऽपि दण्डो घटकारणमिति खलु व्यवह्रियत इति भावः। 
 तदपि --तथापि। सहकृतौ --वरुणेन्द्रप्रजापतीनां सहकारित्वङ्गीकारेण वैद्युतस्यैव गमयितृत्वङ्गीकारे। तच्छ्रुतौचित्यभूमा --तस्या मानवस्य श्रुतं ' स एनान्ब्रह्म गमयति' इति यत् ब्रह्मप्रापकत्वम्, तस्यौचित्यंप्रतिपत्तिसौकर्यं तस्य भूमा अतिशयः। अस्तीति शेषः। अद्वारकं ब्रह्मप्रापकत्वं हि प्रतिपत्तुं सुशकम्, सद्वारकं तु द्वारभूतवस्तुज्ञानतदीयकारणत्वादिज्ञावसापेक्षत्वाद्दुश्शकमिति भावः। तटितः ---विद्युत। उपरितु -- उपरिष्टात्। ब्रह्मलोकाप्तिहेतुः -- ब्रह्मात्मकलोकप्राप्तिहेतुः। यश्च मानसाख्य उक्तः -- उपनिषद्विशेषे यश्च मानसनामा प्रतिपादितः। तस्मात् -- मानसात्। नेता सः -- ब्रह्मप्रापकोऽमानवः। नान्यः --अन्यो न। किन्तु तस्यैव नामद्वयमित्यर्थः। तस्माद्वैद्युतेनैवातिवहनं विदुः --- यस्माद्वैद्युतस्य पुरुषस्यैकस्यैव मानसामानवाख्यनामद्वयवत्त्वेन स्वरूपैक्यं तस्मादेव कारणात् विद्युत्पुरुषेणैकेनैवातिवहनं सूत्रकारादयोऽभ्यधुः 'वैद्युतेनैव ततस्तच्छ्रुतेरिति।।
*4.3.4.
 1. भोगस्थानानीत्यादि। अमूनि -- 'तेऽर्चिषमभिसम्भवन्त्यर्चिषोऽहः' इत्यादौ श्रुतान्यमूनि। ज्वलनादिनमुखानि -- अग्निदिनादीनि तत्त्वानि। भोगस्थानानि -- ब्रह्म प्राप्नुवतां भोगभूमिभूतानि। 'एत एव लोका यदहोरात्राण्यर्धमासा मासा ऋतवस्संवत्सराः' इत्यादौ लोकशब्दश्रवणात्। लोकशब्दो हि भोगभूमौ प्रसिद्धः। अध्वचिह्नानि वा स्युः --यद्वा अमूनि मार्गचिह्नभूतानि  वा स्युः। कुत इति चेत् इदं लोकोक्तिच्छाययैव स्थितमिति -- इदमर्चिराद्याम्नानं 'अस्माद्ग्रामान्निष्क्रम्यामुकं वृक्षमतः पर्वतं ततः पाण्डुरसलिलामापरां ततो न्यग्रोधं हरितच्छदञ्च गत्वा राजधानीं गच्छेत्' इत्यादिरूपपान्थापेक्षितमार्गचिह्नोपदेष्टृवाक्यरीत्यैव स्थितमिति हेतोः। न -  इदं न समञ्जसम्। कालशब्दे असम्भवात् --कालवाचिन्यर्चिरादिशब्दे भोगभूमिवाचकत्वस्य मार्गचिह्नवाचकत्वस्य वा असम्भवात्। क्वचित् -- आतिवाहिकेष्वन्यतमे वैद्युते पुरुषे। नेतृत्वपुंस्त्वे स्पष्टे -- 'तत्पुरुषोऽमानवस्स एनान्ब्रह्म गमयति' इतिवाक्यशेषेण ब्रह्मनेतृत्वपुरुषत्वे स्पष्टमवगम्येते। अतः अर्चिरादिष्वस्मात्पूर्वेष्वपि ब्रह्मनेतृत्वं भोगभूमित्वमार्गचिह्नत्वविरोधिभूतं पुरुषत्वञ्चावश्यमङ्गीकार्यमिति भावः।  इदमेवोच्यते --तद्वत् ।  अमानवतुल्यम्। अन्यैश्च -- अर्चिरादिभिरस्मात्पूर्वैरपि। अतिवहनम् --गन्तृणां गमयितृत्वरूपं साहाय्यम्। कार्यम् ---  कर्तव्यम्। अङ्गीकार्यमिति वा अर्थः। सन्दिर्धे वाक्यशेषात् गतिरिति जगुः --  तान्त्रिका इति शेषः। 'अक्ताश्शर्करा उपदधाति' ितइत्यत्राञ्चनकरणद्रवद्रव्येषु घृततैलदधिपयःप्रभृतिषउ किमत्राञ्जनकरणत्वेनोपादेयमिति सन्देहे 'तेजो वै घृतम्' इति तेजस्त्वेन घृतं स्तुवानात् वाक्यशेषादकिञ्चत्कुर्वतस्स्तवनानुपपत्तिसहकृतादञ्चनकरणं घृतमित्यर्थावगतिरिति मीमांसका अभ्यधुः। अतोऽत्रापि वाक्यशेषेऽतिवहनपुरुषत्वयोश्श्रवणात् तथैवार्चिरादिभिरपि कार्यमित्यवगन्तव्यमित्यर्थः। अग्न्यादिवाचोऽभिमन्तृन् ---- जगुरित्यनुषङ्गः। अर्चिरादयोऽग्न्यादिवाचकाश्शब्दास्तत्तदभिममानिदेवता अभिदधतीति। अतश्च तेषामर्चिरादीनामातिवाहिकत्वमुपपन्नञ्चेति भावः।।
	2. यां श्रुत्वेत्यादि। धर्मसूनुः --युधिष्ठिरः। याम्-- निरयगतिम्। श्रुत्वा न्यपतत् --नरकयातनाश्रवणजनितभातिशयेन मूर्छितः पपात। ताम् -- तादृशीं निरयगतिम्। असौ तामसौघः --तामसपुरुषवर्गः। अभिपतेत् -- अभिगच्छेत्। त्रैवर्गिकाणां वर्गः -- धर्मार्थकामरूपं त्रिवर्गमेव पुरुषार्थत्वेन स्वीकृत्य काम्यं कर्माचरतां पुरुषाणां वर्गः।  पितृसरणिघटीयन्त्रचक्रे -- पितृसरणिर्धूमादिमार्ग एव घटीयन्त्रचक्रं घटीयन्त्रनिबद्धघटपरिवर्तनक्रमः तत्र। विघूर्णेत् --  पुनः पुनर्निपतेत्। अर्चिरादिरेषा वर्तनी अपुनरावर्तिनां श्रुतिभिः संविभक्ता -- अर्चिरादिका  एषा सरणिस्तु पुनरावृत्तिशून्यानां ब्रह्म प्राप्नुवतां महात्मनां श्रुतिभिस्सम्यर्विभज्य दर्शिता। तत् -- तस्मात्। अहःपक्षमासादिशब्दः। इतरवत् -- धूमादिमार्गश्रुतिश्रुतरात्र्यादिशब्दवत् । तत्र -अर्चिरादिमार्गे। अतिवोढृन् -- आतिवाहिकानेव। ब्रूते --प्रतिपादयति। नतु भोगभूमीर्वा  मार्गचिह्नानि वा प्रतिपादयतीत्यर्थः।।
	3. पूर्वमित्यादि। पूर्वम् -- तृतीयाध्ययतृतीयपादे। धूमादिमार्गे -- 'अथ य इमे ग्राम इष्टापूर्ते दत्तमित्युपासते ते धूममभिसम्भवन्ति' इत्याम्नाते धूमादिमार्गे। सुकृतिषु -- तन्मार्गगामिषु सुकृतिषु। कथिता चन्द्रमःप्राप्तिरन्या -- 'आकाशाच्चन्द्रमयमेष सोमो राजा तद्देवानामन्नं तं देवा भक्षयन्ति' इत्युक्ता चन्द्रप्राप्तिः स्वर्
भोगयोग्यदिव्येहयोगार्थत्वेन विलक्षणा।न्यासविद्याप्रकरणपठितं चान्द्रं सायुज्यमन्यादृगुक्तम् --'ओमित्यात्मानं युञ्जीत' इति विहितन्यासाख्यब्रह्मविद्याप्रकरणभूते 'तस्यैवं विदुषः' इत्यादौ 'अथ यो दक्षिणे प्रमीयते पितृणामेव महिमानं गत्वा चन्द्रमसस्सायुज्यं गच्छति' इत्याम्नातं चन्द्रसंबन्धि सायुज्यं	 सम्बन्धविशेषात्मकं हार्दसंश्लेवदतिशीतलामृतमयसुधाकरसंश्लेषरूपत्वाद्विश्रमार्थतया पूर्वोक्तात् चन्द्रसंबनधाद्वि लक्षणमित्यस्माभि र्ग्रन्थान्तरे प्रतिपादितम्। अत्र अतिवहनकृतामर्चिर्मुखानामष्टमस्येन्दोराप्तिरन्या --अस्मिन्नर्चिरादिमार्गप्रकरणे आतिवाहिकानामर्चिरादीनामष्टमभूतस्य चन्द्रस्य प्राप्तिश्च अतिवहनार्थत्वेन विक्षणा। इत्थं व्यवस्था सुस्था -- उक्तप्रकारेण फलभेदेन व्यवस्था सुप्रतिष्ठिता। प्राणिहितहृदयैरेवमन्यच्च सूहम् -- अवधानयुक्तमनस्कैस्स्मदन्तेवासिभिः पूर्वोक्तरीत्यार्चिरादिषु उपयोगविशेषादिकं सर्वमूहनीयम्।।
	4. भूलोकेशेत्यादि।केऽपि -- केचित् पण्डिताः। एतान् --अर्चिरादिकान्। भूलोकेशाग्निपूर्वान् --भूलोकेशो योऽग्निः भुवराख्यान्तरिक्षलोकेशो यो वायुः सुवराख्यलोकेशो य आदित्यः एवमादीन् प्रसिद्धान्। कतिचन भविनो मन्यन्ते -- कतिचन सांसारिकदेवविशेषान्मन्यते। तत्र युक्तिमाह शब्दैक्ये अत्र तदभिमन्त्रन्तराणां प्रक्लृप्तिर्गुर्वी भवति हि --अग्न्यादिशब्दानां स्थलान्तर इव एकरूपत्वे सत्यपि अत्र केवलं अग्न्यादिदेवताभिमन्त्रन्तराणामसांसारिकाणामग्न्यादिशब्दवाच्यत्वकल्पनायां गौरवं स्पष्टं हि। तस्मात् प्रसिद्धसांसारिकाग्न्यादय एवैतेऽर्चिरादय इत्यर्थः। अन्ये च -- न्यायविचक्षणा अन्ये आचार्यास्तु। अमानवस्य --आतिवाहिकेष्वन्तमस्य विद्युत्पुरुषस्यामानवसंज्ञस्य। स्वपदगतपरब्रह्मनेतृत्वदृष्ट्या --श्रीवैकुण्ठाख्यस्वस्थानावस्थितपरब्रह्मभूतवासुदेवप्रापकत्वदर्शनेन। नित्यत्वात् -- अप्राकृतत्वात्।तद्वत् -- तत्तुल्यतयैव। अखिलनेतान् -- सर्वानेतानर्चरादिपुरुषान्।  नित्यवैकुण्ठभृत्यान् -- नित्यसूरिभूतान् ब्रह्मविगतिवहने वैकुण्ठेन भगवता नियुक्तान्। निजगदुः । अयमाशयः -- अमानवस्य दिव्यलोकगतभगवत्प्रापकत्वेन नित्यसूरित्वस्यावश्यकत्वात् तदितरेषां प्राकृतत्वे वैरुप्यापत्तेस्सर्वेऽप्येतेऽर्चिरादयो नित्यसूरिविशेषा एवाग्रनयनादिप्रवृत्तिनिमित्तपौष्कल्येनाग्न्यादिशब्दमुख्यार्थभूताः। प्रसिद्धाग्न्यादयस्तु तन्नामधारिणस्तदाज्ञानुवर्तिन इति।।
	*4.3.5.
 	1. वैधात्रेत्यादि। बादरिः --एतन्नामा ऋषिः। इमान् --अर्चिरादिकानातिवाहिकान्। वैधात्रस्थाननेतृन् समकथयत् ---विधातुश्चतुर्मुखस्येदं वैधात्रं तादृशं यत्स्थानं तस्य प्रापकान् अभिहितवान्। तादृशानाम् --- वैधात्रस्थानप्राप्तियोग्यानामुपासनानाम्।तदा --बादर्यङ्गीकृतपक्षे। गत्यौचित्यं स्यात् --- वैधात्रस्थानस्य परिच्छिन्नतया देशविशेषवर्तित्वेन उपासकानां तत्र गमनस्य औचित्यं युक्तत्वं भवेत्।विभुजुषाम् --सर्वव्यापिब्रह्मविदां तु। वेद्यम् --ज्ञेयं ब्रह्म। अत्र न लभ्यं न खलु --अस्मिन् लोके न लभ्यं न। अपितु लभ्यमेवेत्यर्थः। सर्वव्यापकवस्तुलाभाय देशविशेषो गन्तव्यो नहीत्यर्थपरः खल्वितिशब्दः। तर्हि ब्रह्म गमयतीति 
नपुंसकब्रह्मशब्दप्रयोगोऽनुपपन्नः, तदानीं ब्रह्माणं गमयतीति खलु प्रयोक्तव्यमित्यत्राह ---सरसिजवसतिः। चतुर्मुखः। सामीप्यात् -- 'यो ब्रह्माणं विदधाति पूर्वम्' इति परब्रह्मसम्भवत्वेन तत्सामीप्यात्। ब्रह्म चोक्तः --परब्रह्मनाम्ना नपुंसकब्रह्मशब्देनाभिहित इत्यर्थः। तेन सार्धं मुक्तिश्च युक्ता -- 'ब्रह्मणआ सह ते सर्वे सम्प्राप्ते प्रतिसञ्चरे। परस्यान्ते कृतात्मानः प्राप्नुवन्ति परं पदम्।।' इति प्रमाणानुसारेण द्विपरार्धावसाने तेन चतुर्मुखेन साकमस्योपासकस्य परब्रह्मप्राप्तिरूपा मुक्तिरुचिता। इत्येतन्न --- एवमाशङ्कनं न युक्तम्। नानाश्रुतिपठितपरस्थआनगत्याद्यबाधात् --- 'सोऽध्वनः पारमाप्नोति तद्विष्णोः परमं पदम्' इत्याद्यनेकेश्रुतिषु पठितं यत् परब्रह्मस्थानगमनतत्रत्यभोगादिकं तदबाधाद्धेतोः। अन्यथा तद्वाधस्स्यादित्यर्थः।।
	2. मार्गोऽसावित्यादि।असावर्चिरादिर्मार्गो गत्यादियोगात् ब्रह्मोक्तेर्मुख्यभावात् परमं धाम गमयति इति तु जैमिनिर्निरणयत् --असावर्चिरादिमार्गः परब्रह्मणोऽपि स्थानविशेषादीनां नानाश्रुतिसिद्धत्वेन तत्र गमनादिसम्भवात् नपुंसकब्रह्मशब्दस्य स्वरूपगुणकृतबृहत्त्वरूपप्रवृत्तिनिमित्तपौष्कल्येन परवस्तुन्येव मुख्यवृत्तेश्च तदीयं तेजोरूपमप्राकृतं स्थानं ब्रह्मात्मकं वा धाम गमयतीत्येवं जैमिनिर्निश्चिकाय। एतत् -- जैमिनिमतम्।युक्तम्-युक्तियुक्तं प्रमाणबद्धञ्चेत्यर्थः। किन्तु अत्र -- जैमिनिमते। किञ्चिद्वक्तव्यम् -- किञ्चिद्विवरणीयमस्तीत्यर्थः। स्वान्वितब्रह्मनिष्ठान् तद्देहस्वात्मनिष्ठानपि मुखभिदया परविदो नयति -- स्वात्मशरीरकब्रह्मोपासका ब्रह्मशरीरभूतस्वात्मोपासकाश्चेति द्विविधाः खलु ब्रह्मनिष्ठाः। एवं प्रकारभेदेन द्विविधानपि परमात्मोपासकान् नयत्यातिवाहिकगणाः। कुत एवमिति चेत् अमी च सम्पूर्णनिष्ठाः --उक्ता द्विविधआ अप्यमी उपासकास्सम्पूर्णब्रह्मोपासकाः। अतो द्विविधानपि नयतीति जैमिनिहृदयमिति। अस्मिन्नुपासनप्रकारद्वयेऽपि ब्रह्मप्राधान्यं जीवस्य तद्विशेषणत्वमप्येकरूपमेवेत्यैकार्थ्यसिद्धेः। 'रामानुजं लक्ष्मणपूर्वजञ्च' इतिवदुपदेशद्वयेऽपि अर्थैक्येऽपि सम्भावितविधाद्वयग्रहणं कार्यमित्यभिप्रायेणैव 'अप्रतीकालम्बनान्नयतीति बादरायणः'  इति प्रतीकालम्बनभिन्नत्वेनोपाकसंग्रहणस्य सूत्रकारैः कृतत्वाच्च द्विविधानप्युपासकान्नयतीत्ययं विशेष इति भावः।।
	3. प्रतीकालम्बना विव्रियन्ते --ध्यायेयुरित्यादिना।ये च --उपासकाश्च। 	यथष्टेम् --स्वेच्छानुसारेण। प्रकृतिशबलितान् जीवान् --प्रकृतिसंयुक्तान् जीवात्मनः।केवलान् जीवान् वा  --- प्रकृतिवियुक्तांश्च द्विविधान् जीवात्मनः ब्रह्मत्वारोपेण ये उपासते। जडनिवहनमपि स्वेन यद्वा अन्यदृष्ट्या ये ध्यायेयुः -- प्रकृतिप्राकृतवस्तु जातमपि स्वरूपेण ये उपास्ते पक्षान्तरेण वस्त्वन्तरारोपेण वा उपासते। प्रतीकप्रणिहितमनसस्ते सर्वे अर्चिराद्यध्वयोग्या न हि -- प्रतीकोपासनपरा उक्ताष्षड्विधा अप्युपासकाः अर्चिरादिमार्गयोग्या न भवन्ति। अनघा इयं गतिश्च पूर्वमेव ब्रह्मोपास्तेर्लिङ्गं सूत्रिता -- पुनरावृत्त्यादिदोषरहितार्चिरादिकेयं सरणिः प्रथमाध्याय एव प्रकरणविशेषस्य ब्रह्मपरत्वस्थापनार्थं 'श्रुतोपनिषत्कगत्याभिधानाच्च' इति सूत्रे श्रुतोपनिषत्कानां ब्रह्मविदामसाधारणी या अर्चिरादिगतिस्सास्मिन्नप्रकरणे प्रतिपाद्यते अतोऽपीयं ब्रह्मविद्येत्येवमर्थके ब्रह्मोपासनस्य ज्ञापकलिङ्गतया ब्रह्मविदामेवासाधारणीति सूत्रकारेण प्रत्यपादि। अतश्चेयं गतिर्नावाचीनकल्पितसगुणादिब्रह्मनिष्ठप्रापिकेति भावः।।
	4. प्रत्यापत्तिप्रकार इत्यादि।प्रत्यापत्तिप्रकारः --अनादिकालं संसरतो जीवस्य अविज्ञातसुकृतादियोगात् मोक्षमार्गे प्रवृत्तिः। प्रतिनियतिमती कर्मयोगादिनिष्ठा -- अधिकारिभेदेन व्यवस्थायुक्ता कर्मयोगज्ञानयोयोरन्यतरनिष्ठा क्रमेणोभयनिष्ठा च तया लब्धाधिकारस्य भक्तियोगनिष्ठा त्रिष्वेतेष्वज्ञानाशक्त्यादिभिरनधिकरणो न्यासाख्यविद्याविशेषनिष्ठा चेत्यर्थः। विद्याभेदाधिकारः -- सदक्षरदहरमधुविद्यादिषु साक्षाद्ब्रह्मप्राप्तिकामनावसुत्वादिप्राप्तिकामनारूपाधिकारविशेषः। परभजनबलात् मुक्तिविध्नोपशान्तिः ---परमात्मोपासनसामर्थ्यैनैव निसर्गप्राप्तपरमपुरुषार्थविरोधिनिश्शेषकर्मविनाशः। अन्त्यावस्थाव्यवस्था -- अन्तिमप्रत्ययस्य भक्तविषयए व्यवस्थितत्वम्।चिन्तामणिस्त्वेवम् --'अनत्यावस्थाव्यवस्था' केचित्प्रारब्धदेहावसाने मुच्यन्ते अपरे तु कर्मानुसारात् तद्देहाद्देहान्तरे' इति। अयनगतौ पृथग्विभक्ता विश्रमाप्तिः --- देवयानपितृयाणरूपमार्मगगमनसमये भिन्नभिन्नाकारतया पूर्वमस्माभिर्विभक्ता आदित्यचन्द्रादिषु विश्रमप्राप्तिः। मुक्तिस्साक्षात् , यद्वा क्रमात्  -- वसुत्वादिप्राप्तिक्रमात्।इति -- एवंरीत्या प्रतीयमानम्।अखिलम् -- अर्थजातम्।अगतिकैः -- स्फुटप्रमाणप्रतिपन्नत्वेनातीन्द्रियार्थविषयत्वेन प्रमाणान्तराविरोधेन च 
आन्तपर्यकल्पकहेतुशून्यैः। परैश्च --मृषावादिभिरपि। अप्रणोद्यम् -- अप्रत्याख्येयमेव। प्रमाणप्रतिपन्नस्य सर्वथा त्याज्यत्वायोगादिति भावः।।
	5. पन्थानमित्यादि।पश्चिमे --चरमे।देहपाते -- प्रारब्धदेहावसाने।तमिमं देवयानं पन्थानमधिगतः --एतावता विचारितं श्रुतिसिद्धं देवयानाख्यं मार्गं प्राप्तो ब्रह्मवित्। तमोऽन्तान् --- मूलप्रकृतिपर्यन्तान्।तत्त्वस्तोमान् -- पृथिव्यादितत्त्वप्रपञ्चान्। अतिपतति --अतिक्रामति । तत्र -- प्राकृताप्राकृतदेशमध्ये। दिव्याम् -- स्वावगाहिनां सूक्ष्मकर्मवासनानिवर्तनीम् इतरगङ्गादिनदीभ्योऽतिविलक्षणम्। आपगाम् -- विरजानदीम्।तरति। दिव्यम् -- अप्राकृतम्।देहादि -- देहेन्द्रियादिकम्।लब्ध्वा --प्राप्य। जनिलयरहितं विष्णोस्तत्पदं याति -- 'अकृतं कृतात्मा ब्रह्मलोकमभिसम्भवामि' इत्यादिप्रमाणेन नित्यत्वेनावगतयोत्पत्तिनाशरहितं भगवतश्श्रुतिप्रसिद्धं स्थानविशेषं प्राप्नोति। ब्रह्मसंवादधन्यः -- तत्र परब्रह्मणा साकं संवादेन कृतार्थोऽयं मुक्तः। पर्यङ्कारोहणान्तां बहुमतिं भजति -- तत्तादृशपरब्रह्माधिष्ठितदिव्यपर्यङ्कारोहणपर्यन्तां तत्कृतां बहुमतिं संमानं प्राप्नोतीत्यर्थः।।
	6. संङ्घात इत्यादि। क्वचिदपि सङ्घाते नित्यता न तथात्वे पृथिव्यादिभावो न --- भागवताः खलु 
 भगवतः पञअचशक्तिमयं दिव्यदेशमाचक्षते तत्र शक्तिशब्देन दिव्यानि पञ्चभूतान्यभिधीयन्ते तानि दिव्यानि भूतानि सङ्घातात्मकानि वा उत असङ्घातात्मकानि वा सङ्घातात्मकत्वे नित्यमेव नास्ति कृत्स्नस्यापि सङ्घातात्मनो विनाशित्वेनोपलम्भात् नित्यत्वे च तेषां परमाणुरूपत्वेन पृथिव्यादिरूपेण विभज्य दर्शनं न स्यात्।पूर्णनिस्सीमशक्तेर्भगवतः पर्यङ्काद्यैस्साध्यं किमपि न --परिपूर्णनिरतिशयशक्तिकस्य भगवतः पर्यङ्काद्यैस्साधनीयं किमपि फलं नास्ति। राजादीनां पर्यङ्कादिकल्पनं जाड्यादिहेतुभूतायासादिपरिहारार्थं शयनासनादिशेषतया शयनासनादिशेषतया दृश्यते भगवतस्तु परिपूर्णनिस्सीमशक्तिकतया किमनेन पर्यङ्कादिकल्पनेनेति भावः। व्याप्तप्राप्त्यर्थमूर्ध्वं गतिरपि विफला --किञ्च सर्वदेशव्याप्तियुक्तब्रह्मप्राप्तिसिद्ध्यर्थं देशविशेषवर्तिपरिच्छिन्नवस्तुप्राप्त्यर्थमिवोर्ध्वगतिरपि निष्प्रयोजना। इत्यादिकान् -- एवमादिकान् । हैतुकानाम् --हेतुप्रयोक्तृणाम्।क्षोदिष्ठक्षीबजल्पान् -- क्षुद्रतममत्तप्रलापान्।अद्भुतार्थस्वतन्त्रा ---लोकदृष्टविसजातीयतया अद्भुतमर्थजातं प्रतिपादयितं प्रत्यक्षादिप्रमाणवत् समर्थतमा। श्रुतिः --नित्यं श्रूयमाणतया निर्दोषा निगमवाणी। उपशमयेत् --निर्मूलयेत्।अयं भावः -- लोके हि द्वीपान्तराद्यागतानां लौकिकार्थप्रतिपादकान्यपि वाक्यान्यपूर्वेष्वर्थेषु प्रमाणभूतान्येव परिगृह्यन्ते एवमेव वैदिकान्यप्यद्भुतार्थप्रतिपादकानि वाक्यानि किमर्थं तथा न परिगृह्यन्ते कारणदोषस्यानाशङ्कनीयत्वात् बाधकप्रमाणस्य चादृष्टत्वात्। निर्मूलमेवाप्रामाण्यशङ्कायां सर्वोपप्लवप्रसङ्गादिति।।
	7. भावोऽभावश्चेत्यादि। ननु दृष्टविरोधेऽप्येवं विरोधाभावकथने कुत्रापि विरोध एव न स्यादित्याशङ्क्य विरोधसद्भावोदाहरणं प्रदर्शयते -- भावोऽभावश्चेत्यादिना।यत्र भावोऽभावश्चानुपधइ समुदितौ तत्र विरोधो भावी -- यस्मिन्नुदाहरणे प्रतियोगी अभावश्च अनुपधि भिन्नदेशकालाद्यपाधिं विनैव प्रतीयेते तत्र परस्परं विरोधो नियतःऋ। यथा घटोऽस्ति घटोनास्ति अत्राद्य घटोस्ति अत्राद्य घटोनास्तीत्यादौ। इत्थं मिथोविरोधोदाहरणमुक्त्वा प्रकृतानुगुण्येन दुर्बलस्यैकस्य प्रबलेनापरेण विरोधोहरणमाह --प्रज्ञातेति। प्रज्ञातव्याप्तरोधेऽपि अधिकनिजबलात् मानतस्स्वार्थसिद्धिः -- ' न हिंस्यात् सर्वा भूतानि' इति व्याप्तविषयं प्रज्ञातं वाक्यम्, एतद्वाक्यार्थस्य व्याप्तिमतोऽपि वैधहिंसारूपार्थस्य विरोधेऽपि सङ्कोचेऽपि विशेषविषयतया नियतनिजबलात् 'आलभेत' इति वाक्यात् स्वार्थसिद्धिरेव स्यात्। एवं यस्साङ्घातस्स विनाशीति दृष्टानुसारेण  व्याप्तिदिव्यभूतनित्यत्वप्रतिपादकप्रमाणबाध्या यथा नरशिरःपवित्रत्वेन प्राण्यङ्गत्वव्याप्तिः कपालपवित्रत्वप्रतिपादकप्रमाणेन बाध्यते तेन दिव्यविभूतिनित्यत्वप्रतिपादकप्रमाणान्यर्थवन्त्येव। दृष्टमेतत्सर्वेषाम् --लोकदृष्टमिदं सर्वसिद्धान्तिनामपीष्टमेव। न यदि अध्यक्षतोऽन्यत् मानं नहि भवेत् -- उक्तरीत्या प्रमाणव्यवस्थानङ्गीकारे प्रत्यक्षभिन्नं शास्त्रादिकं किमपि प्रमाणं न सिध्येत्। अध्यक्षतोऽन्यमिति सामान्यनिर्देशात्
अनुमानमप्युपलक्ष्यते। उपलभ्यमानेऽप्यर्थे युक्त्यापि विशेषोदाहरणेन बाधोऽभिधीयते हि न्यायविद्भिः तन्न घटेतेत्यर्थः। अध्यक्षे मिथो बाधो वा न हि भवेत् -- सामान्यविशेषविषययोः प्रमाणयोर्विशेषण सामान्यस्य 
बाध्यत्वाभावे सामान्यविशेषविषययोः प्रत्यक्षयोरपि आपातदर्शनरूपं सामान्यं सावधाननिपुणनिरूपणपूर्वकदर्शात्मकविशेषदर्शनेन बाध्यं न स्यात्। ननु वटदलशायिनो भगवतो बालस्य जठरे विश्वमिदं वर्तत इत्यन्तविरुद्धमभिधीयते तत्कथं शास्त्रसिद्धमिति तथैवाङ्गीकर्तुं शक्यत इत्यत्राह --वटदलेत्यादि। वटदलशयनाद्यद्भुतञ्च एवमूह्यम् -- वटदलशयनबालोदरविश्ववर्तनाद्याश्चर्यमपि यथा अत्यन्तविरुद्धं न भवति तथैव बुद्धिमद्भिरुचतप्रकारेणालोच्यमित्यर्थः।।
	8. एकत्वमित्यादि। ब्रह्मविद्यापरिषदि अधीयमानस्य सुपथ एकत्वम् -- ब्रह्मविद्याप्रकरणेषु बहुष्वाम्नायमानस्यार्चिरादिरूपस्य सत्पथस्यैकत्वं किञ्चिन्न्यूनाधिकभावेऽपि बह्वंशप्रत्यभिज्ञयानुक्तोपसंहारेण सर्वत्रार्चिरादिरेक एव मार्ग इति। अयं 'अर्चिरादिना तत्प्रथितेः' इत्यस्य प्रथमस्याधिकरणार्थः। देवलोकश्रुतिरपि तस्मिन्वायो स्यात् -- वायुशब्दस्थाने श्रुतो देवलोकशब्दोऽपि देवानां लोक इति व्युत्पत्त्या वायुशब्दिते सदागतावेव स्यादिति। अयं 'वायुमब्दात्' इत्यादेर्द्वितीयस्यधिकरणास्यार्थः। वरुणाद्यन्वयो विद्युऽतोधि-- वरुणेन्द्रप्रजापतीनां निवेशो विद्युद्देवताया उपरीति। अयं 'तटिरोऽधिवरुणः' इत्यादेस्तृतीयस्याधिकरणार्थः। अमानवान्ताः परपदगमने नेतारः --- अर्चिरादयोऽमानवपर्यन्ता इमे ब्रह्मलोकगमने गन्तृणां प्रापयितारो नतु भोगभूमयो मार्गचिह्नानि वेति। अयं 'आचिवाहिकाः' इत्यादिचतुर्थस्याधिकरणास्यार्थः। सोऽयं तद्विदामध्वा --उक्तोऽयमर्चिरादिरूपो मार्गः परब्रह्मविदामेवेति। अयं 'कार्यं बादरिः' इत्यादेः पञ्चमस्याधिकरणस्यार्थः। तुर्याध्यास्य तृतीये पादे इत्थमधिकरणैस्सृतिरुक्ता --- चतुर्थाध्यायस्य तृतीये पादे उक्तरीत्या प्रवृत्तैः पञ्चभिरधिकरणैर्र्चिरादसरणिः प्रत्यपादीत्यर्थः।।
   ।।इति चतुर्थाध्यायस्य तृतीयः पादः समाप्तः।।  
			