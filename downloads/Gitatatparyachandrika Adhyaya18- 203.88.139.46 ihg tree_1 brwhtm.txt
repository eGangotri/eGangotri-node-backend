Adhyaya 18 Sloka 1 ।।अथ अष्टादशोऽध्यायः।।कर्तव्यविशोधनप्रधाने अन्तिमेऽध्यायत्रिकेऽस्याध्यायस्य पश्चाद्भावित्वज्ञापनाय षोडशसप्तदशयोर्देवासुरविभागोक्त्यादिमुखेन हेयोपादेयविभजनपरतया प्रघट्टकैक्यमभिप्रेत्याह अतीतेनेति। वैदिकस्य कर्मणस्सामान्यलक्षणं प्रणवान्वयः, तत्र मोक्षाभ्युदयसाधनयोर्भेदस्तत्सच्छब्दनिर्देश्यत्वेनेति विभजमानस्यायमभिप्रायः- विशेषणादिसामर्थ्यलब्धोऽयं विभागः। 'बह्मणः पारोक्ष्यात् तदिति निर्देशः। तज्ज्ञाने तु सन्मार्गत्व(सन्मात्र)विवक्षया सच्छब्दः। क्रमादेते सात्विकराजसतामसाः इति विभागस्तु कस्यचिदुत्प्रेक्षाकल्पितः इति। एवमुक्तेष्वप्यर्थेषु मोक्षसाधनभूतांशस्वरूपशोधनमुत्तराध्यायेन क्रियत इति सङ्गत्यभिप्रायेणाह अनन्तरमिति।"ईश्वरे कर्तृताबुद्धिः सत्त्वोपादेयताऽन्तिमे ।स्वकर्मपरिणामश्च शास्त्रसारार्थ उच्यते ।।" (22)इति संग्रहश्लोके त्यागसंन्यासैक्यतत्स्वरूपानुक्तिरीश्वरे कर्तृताबुद्धेश्शेषतया तदुपन्यासादिति मन्तव्यम्। सत्वोपादेयत्वमत्र तात्पर्यवृत्त्याऽभिधीयत इत्यभिप्रायेणाह सत्त्वरजस्तमसां कार्यवर्णनेनेति। 'स्वधर्मज्ञानवैराग्यसाध्यभक्त्येकगोचरः' इति संग्रहारम्भोक्तप्रधानकर्तव्यपरोऽत्र शास्रसारार्थशब्द इत्यभिप्रायेणाह सारार्थो भक्तियोग इति। स्वर्गादिसाधनानां यज्ञदानादीनां स्वरुपाविशेषेऽपि यद्योगान्मोक्षसाधनत्वं, तद्विशेषमिदानीं शोधयितुमर्जुनः पृच्छतीत्यभिप्रायेन प्रकृते प्रश्नं सङ्गमयति तत्र तावदिति । सत्त्वविवृद्धितदुपायादिकथनं त्यागादिविशिष्टमोक्षसाधनकर्मार्थतया। संन्यासशब्दस्याश्रमविशेषादिरूढेः त्यागमात्रेऽपि शक्तेश्च पृथक्त्वैकत्वशङ्का। वादिविप्रतिपत्त्यादिभिस्स्वरूपविशेषानिश्चयः ।त्यागसंन्यासयोर्विशेषतस्तत्त्वबुभुत्साहेतुमाह- त्यागसंन्यासौ हीति। कर्मस्वरूपे स्वर्गापवर्गादि साधारणे त्यागादिसंज्ञकविशेषणयोगादेव ह्यपवर्गसाधनत्वम्। अतः प्राप्ताप्राप्तविवेकेन विशेषणे तत्साधनत्वव्यपदेशः। संशयविपर्ययोपमर्दी विशेष इह तत्त्वशब्देन विवक्षित इत्याह याथात्म्यमिति। पृथक्त्वं वेदितुमिच्छामीत्युक्ते निश्चितपृथक्त्वस्य तत्तत्स्वरूपजिज्ञासा प्रतीयते; न च तत् युक्तम्; पूर्वत्र पृथक्त्वनिश्चयहेत्वभावात्; उत्तरत्र चैकत्वस्यैव वक्ष्यमाणत्वात्। अतोऽयं प्रश्नोऽनुपपन्नः; प्रतिवचनासङ्गतिश्चेत्यत्राह- अयमभिप्राय इति। तत्त्वं वेदितुमिच्छामी'त्येतदेव विवक्षितम् । पृथक्त्वनिर्देशस्तु संशयकोट्यन्यतरोपक्षेपमात्रपरः। पृथक्त्वमस्ति चेत् तद्वेदितुमिच्छामीति वा वाक्यावृत्तिरित्यभिप्रायेणाह किमिति।।1।।
Adhyaya 18 Sloka 2 पृथक्त्वैकत्वतत्स्वरूपजिज्ञासया प्रश्नश्चेत्, तत्र कस्मिन्नंशे काम्यानामित्यादिमतभेदोपन्यासस्य सङ्गतिरित्यत्राह अथेति। अयमभिप्रायः- न्यायतो ह्यत्र निर्णयः प्रतिपाद्यते; संदिग्धे च न्यायावतारः सन्देहश्चात्र वादिविप्रतिपत्तिनिबन्धन इति न्यायविषयविशोधनाय विप्रतिपत्त्युपन्यासः इति। एतेन कथितार्थयोरपि संन्यासत्यागशब्दयोर्विप्रतिपत्तिप्रशमनाय अस्मिन्नध्याये पुनः प्रश्न इत्यपि सूचितम्। एकत्वस्वीकारेण प्रतिवचनात् पृथक्त्वप्रतिक्षेपोऽर्थसिद्ध इत्यभिप्रायेणाह एकमेव स्वरूपमिति। स्वमतस्य 'निश्चयं शृणु' इति (4) वक्ष्यमाणत्वात् कवयः, विचक्षणाः इति पदद्वयं नार्थप्राशस्त्यार्थ (र्थं) वक्तृगौरवपरम् अपि तु विप्रतिपत्त्युपयुक्तवेदनमात्रपरमित्यभिप्रायेणाह केचनेत्युक्तम्। काम्यानां कर्मणां न्यासमिति विशेषणादितरेषामपरित्यागः प्रतीयते उत्तरत्र च सर्वकर्मफलत्यागमिति विशेषणादत्र काम्यस्वरूपत्यागश्चेत्यभिप्रायेणाह स्वरूपत्यागमिति। काम्यस्वरूपत्यागं वदतामयमभिप्रायः- न तावत् नित्यनैमित्तिकवत् अकरणे प्रत्यवायात् कर्मान्तरानर्हतापत्तिभयाद्वा काम्यमनुष्ठीयते। न च त्रिवर्ग साधनाय; तस्यापवर्गप्रत्यनीकत्वात्। न च तदेव कर्म अपवर्गस्यापि स्वयं साधनम्; उपासनादिनैरर्थक्य प्रसङ्गात्। न च विनियोगपृथक्त्वेन विद्याङ्गतया तत्परिग्रहः यज्ञादिश्रुतेर्नित्यनैमितिकमात्रविषयत्वेऽपि विरोधाभावात्।  अत एव हि,"सर्वापेक्षा च यज्ञादिश्रुतेरश्ववत्" (ब्र.सू 3.4.26) इत्यधिकरणमाश्रमधर्मसापेक्षतापरं भाष्यते। तस्मात् स्वर्गादिसंज्ञनरकहेतवः काम्याः क्रिया मुमुक्षुभिर्नानुष्ठेयाः इति। सर्वकर्मफलकत्यागमिति विशेषणादत्र काम्यस्वरूपत्यागश्चेत्यभिप्रायेणाह- स्वरूपत्यागमिति । काम्यस्वरूपत्यागं वदतां त्वयमाशयः- न् तावन्नित्यमैमित्तिकवत् अकरणे प्रत्यवायात्कर्मान्तरानर्हताप्रतिपत्तिभयाद्वा काम्यमनुष्ठीयते । न चत्रिवर्गसाधनाय, तस्यापवर्गप्रत्यनीकत्वात् । न च तदेव कर्मपवर्गस्यापि स्वयं साधमन् , उपासनादिनैरर्थक्यप्रसङ्गात् । न च विनियोगपृथक्त्वेन विद्याङ्गतया तत्परिग्रहः, यज्ञादिश्रुतेर्नित्यनैमित्तिकमात्रविषयत्वेऽपि विरोधाभावात् । अत एव हि सर्वापेक्षा च यज्ञादिश्रुतेरश्ववत् (ब्र.सू 3.4.26) इत्यधिकरणमाश्रमधर्मसापेक्षतापरं भाष्यते । तस्मात्स्स्वर्गादिसंज्ञनरकादिहेतवः काम्याः क्रिया मुमुक्षुभिर्नानुष्ठेयाः इति । सर्वकर्मफलत्यागमिति वदतां त्वयमाशयः-   फलविरोधाद्धि: त्यागः शङ्कयते । अतः फलमेव त्यज्यताम्। । न च निष्फलानुष्ठानप्रसङ्गः; नित्यनैमित्तिकवदेव भगवत्प्रीतिमात्रार्थतया तदनुषठानोपपत्तेः। न चैवं न विधिः; "यो वा एतदक्षरं गार्ग्यविदित्वाऽस्मिँल्लोके जुहोति यजते तपस्तप्यते बहूनि वर्षसहस्रान्तवदेवास्य तद्भवति" (बृ.उ 5.8.9.) इत्यादिनाऽक्षरशब्दनिर्दिष्टपरमपुरुषवेदनावेदनाभ्यामेव तस्यैव कर्मणो नित्यानित्यफलसाधनत्वश्रुतेः। अतो नित्यनैमित्तिकानामिव काम्यानामपि न स्वरूपत्यागः इति। विवादस्य भिन्नविषयत्वायोगादत्र त्यागसंन्यासशब्दयोरेकार्थत्वावश्यम्भावात् पृथगर्थत्वशङ्कापरिहारोऽर्थलब्ध इत्याह तत्रेति। एतेन, संन्यासत्यागशब्दयोः पृथगर्थत्वमङ्गीकृत्य कस्यचित् काम्यस्वरूपप्रहाणविषयतया (तां?) कस्यचित्तु नित्यनैमित्तिकफलोपेक्षार्थतां च वदन्तः प्रत्युक्ताः। न ह्मत्र काम्येतरकर्मफलत्यागमित्युच्यते। ततश्च संकोचकाभावात् त्रिविधमपि कर्म संगृह्णति सर्वकर्मेति। तदिदमुक्तम् नित्यानां नैमित्तिकानां काम्यानां च सर्वेषां कर्मणामिति। नित्यानामपि , 'प्राजापत्यं गृहस्थानाम्' (वि.पु 1.6.37) इत्यादिना फलसंयोगोऽवगतः। अत्र श्लोके त्यागसंन्यासशब्दयोरर्थभेदव्युत्पादनपरतां निरसितुमैकार्थ्ये प्रस्पष्टं हेतुद्वयमाह तथेति। न ह्यर्थद्वयविषयेऽत्र विमर्शे अन्यतरस्यैव निश्चय उपपन्न इत्यभिप्रायेणोक्तं त्यागशब्देनैवेति। परस्परपर्यायतादर्शनाच्चेति । अयमभिप्रायः- 'नियतस्य तु संन्यासः कर्मणो नोपपद्यते' इति निषिद्ध एव हि संन्यासः कर्मणा 'मोहात् तस्य परित्यागः' इति त्यागशब्देनानूद्य तामसत्वेन निन्द्यते; अन्थथा जरद्गवादिवाक्यवत् परस्परान्वयप्रसङ्गात्। एवं 'भवत्यत्यागिनां प्रेत्य इत्युक्त' एवार्थः 'न तु संन्यासिनां क्वचित्' इति व्यतिरेकेन* द्दढीक्रियते। न च तदन्याविधिरन्याभावस्य व्यतिरेकः। अत इमौ शब्दावत्राप्येकार्थाविति। अङ्गीकृतमिति। प्रतिवक्त्रा भगवतेति शेषः।।2।।
Adhyaya 18 Sloka 3 काम्यानामिति श्लोकेन फलविरोधतदभावद्वारा विरोधो दर्शितः। अथ, त्याज्यं दोषवत्' इति श्लोकेन स्वरूपतो दोषयोगतदभावाभ्यां प्रत्यवाय(कर?)त्वादिमुखेन विवादः प्रदर्श्यते। वैधहिंसाऽपि कापिलैर्निषिद्धत्वेन दोषतयाऽङ्गीक्रियते। यथोक्तमीश्वरकृष्णेन, "द्दष्टवदानुश्रविकः स ह्यविशुद्धिक्षयातिशययुक्तः" (सा.का 2) इति। उक्तं च पञ्चशिखाचार्यैः, "स्यात् स्वल्पस्संकरस्सुपरिहरस्सप्रत्यवमर्षः (र्शः)" इति। अतः 'वैधहिंसा पुरुषस्य दोषमावक्ष्यति, क्रतोश्चोपकरिष्यति' इति तन्मतम्। अतः एके इति शब्देन सामान्यतो निर्दिष्टा वादिनः दोषवदिति हेत्वन्वयादिसामर्थ्यात् दोषाख्यद्दष्टान्तोक्तिबलाद्वा विशेषतो व्यज्यन्त इत्याह कापिला वैदिकाश्च तन्मतानुसारिण इति। एतेन सर्वकर्मस्वरूपसंन्यासवादिनां मतमपि वेदबाह्यत्वेन दर्शितम्। रागादिदोषवदिति। रगादयोदोषा बन्धका इति सर्वसैद्वान्तिकसंमतत्वात् तदुदाहरणम्; (2)यद्वा कर्मैव रागादिदोषवत्; अत एव बन्धकमित्यभिप्रायः। अस्यां योजनायामादिशब्दो हिंसादिकमपि संगृह्णाति। सर्वं यज्ञादिकं कर्मेति कर्मशब्दोऽत्र सामान्यविषयोऽपि यज्ञदानतपः कर्म न त्याज्यमिति पक्षान्तरे विशेषणात् शास्रचोदितविषयः तत्र च विशेषकाभावात् काम्यविषयत्वे पौनरुक्त्याच्च (3)सर्वविषय इति भावः। सर्वैस्त्याज्यत्वे तद्विधायकस्य शास्रस्याप्रामाण्यप्रसङ्गात् मुमुक्षुणेति विशेषितम्। अपरशब्दोऽत्र स्वमतानुसारिविषयः। यज्ञदानतपः कर्म न त्याज्यं कार्यमेव तदिति हि स्वमतं वक्ष्यत इत्यभिप्रायेणाह पण्डिता इति। त्याज्योपादेयविभागतत्त्वविद इत्यर्थः।।3।।
Adhyaya 18 Sloka 4 तत्रेति शब्दः प्रकृते  विप्रतिपत्तिविषयतानुवादमुखेन न्यायप्रवृत्तिविषयसंदिग्धताद्योतक इत्यभिप्रायेणाह एवं वादिविप्रतिपन्न इति। मे निश्चयमित्यनेन मतान्तरेत्थानशङ्काव्युदासायाह त्यागविषयं निश्चयं मत्तश्शृण्विति। मत्तः भ्रमादिदोषरहितादित्यर्थः। त्यागो हीत्यादिकं न वक्ष्यमाण सात्त्विकादित्यागत्रैविध्यविषयम्; किं तु सात्त्विकत्यागावान्तरभेदविषयम्, संप्रकीर्तितः इत्यस्य प्रागुक्ततत्परत्वस्वारस्यात्, हिशब्देन श्रोतृसंप्रतिपत्त्यादिप्रतीतेश्चेत्यभिप्रायेणाह- त्यागः क्रियमाणेष्वेवेत्यादि। मयि सर्वाणीत्येक एव श्लोकस्रिविधत्यागपर इति (5)अत्र निष्फलानुष्ठानस्वरूपत्यागं, साङ्ख्यमतशङ्कां च प्रतिक्षेप्तुम्, त्रयाणां स्वरूपं विविनक्ति कर्मजन्यमित्यादिना। मदीयफलसाधनतयेत्यादि। स्वकीयप्रीतिसाधनतया स्वार्थमेव भगवान् प्रवर्तयतीतिहि मुमुक्षोरनुसंधानमिति भावः। स्वकर्तृत्वस्य तादधीन्यतदनुमतिसापेक्षत्वादिभिस्सर्वेश्वरे कर्तृत्वानुसंधानम्। कर्तृत्वत्यागस्तु अनेककर्तृके परप्रयुक्तस्वात्मकर्तृकत्वानुसन्धानमित्युत्तरत्र विशोधयिष्यते।।4।।
Adhyaya 18 Sloka 5 एवं त्रिविधत्यागानुवादस्य  स्वरूपत्यागव्यवच्छेदार्थतोच्यते- यज्ञदानेत्यादिना। विविदिषाद्युत्पत्तेः प्राग्यज्ञादिकमनुष्ठेयम्, पश्चात्तु परित्याज्यमित्याख्यातीति केचित्; तन्मतव्युदासायाह न कदाचिदपीति। 'स खल्वेवं वर्तयन् यावदायुषम्' (छा.उ 8.25.10) इति श्रुत्यभिप्रायेणाह  अपि त्वाप्रयाणादिति। तथाच सूत्रम् 'आप्रयाणात् तत्रापि हि द्दष्टम्' (ब्र.सू 4.1.12) इति। अहरहरिति चोदितकालोपलक्षणम्। ननु विद्यानिष्ठस्य किमर्थं कर्म ? न तावदारादुपकारित्वेन; समुच्चयादिपक्षानभ्युपगमात् । नापि तत्त्वज्ञानार्थम् सपरिकरात् प्रमाणादेव तत्सिद्धेः। न च तदनुस्मरणरूपोपासनार्थम् तस्यापि संस्कारपाटवादिसाध्यत्वात् न चान्यत् किञ्चित् कर्मंसाध्यं मुमुक्ष्वपेक्षितं प्रयोजनं पश्यामः न च प्रयोजनमनुद्दिश्य मन्दस्यापि प्रवृत्तिरित्यभिप्रायेण कुत इत्याकाङ््क्षाप्रदर्शनम्। चकारोऽनुक्तसमुच्चयार्थ इत्यभिप्रायेण प्रभृतिशब्दः। वर्णाश्रमसंबन्धीनीति। नित्यनैमित्तिकानामपि स्वरूपत्याग इति यः पक्षः, स इह प्रतिक्षिप्यत इति भावः। यज्ञादीनां सन्निपत्योपकारद्योतनायोपकर्तव्यज्ञानस्वरूपपरोऽत्र मनीषिशब्द इत्यभिप्रायेणाह- मननशीलानामिति। मनस ईषिणो मनीषिण इति व्युत्पत्तौ फलितोक्तिरियम्। श्रवणानन्तरभावियौक्तिकमननव्यवच्छेदायाह मननमुपासनमिति। पावनानि  मनीषिणामिति समभिव्याहारसिद्धमुपकारप्रकारं व्यनक्ति- मुमुक्षूणामित्यादिना। 'प्रायणान्तमोंकारमभिध्यायीत' इति प्रक्रम्य 'यः पुनरेतं त्रिमात्रेणोमित्यनेनैवाक्षरेण परं पुरुषमभिध्यायीत' (प्र.उ 5.5) इत्युपासनं यावज्जीवमनुष्ठेयमिति निगम्यते। अतस्तदङ्गमपि यावज्जीवमनुष्ठेयम्। तच्च, 'स खल्वेवं वर्तयन् यावदायुषम्' (छा.उ 8.15. 10) इत्यादिभिर्वर्ण्यत इति भावः। उपासनवदुत्तराघनिवर्तकत्वाभावात् प्राचीनशब्दः।।5।।
Adhyaya 18 Sloka 6 एवं पावनत्वोक्त्या त्याज्यं दोषवदिति पक्षः प्रतिक्षिप्तः। निश्चयं शृण्वित्यादिनोक्त एवार्थः एतान्यपीति श्लोकेन निर्दोषत्वाध्यवसायार्थं निगमनात्मना द्दढीक्रियत इत्यपुनरुक्तिः। हेतुसाध्यभावेन पूर्वोत्तरग्रन्थौ संगमयति यस्मादिति। मनीषिशब्दसूचितोपासनसमानयोगक्षेमताद्योतनाय अपिशब्द इत्याह उपासनवदेतान्यपीति। परमात्मप्रीतिद्वारा कर्मणां पावनत्वादिसिद्ध्यर्थमा-ह मदाराधनरूपाणीति। सङ्गशब्दस्य फलत्यागोक्त्या पुनरुक्तिं परिहरति- कर्मणि ममतामिति। निश्चितमिति। नात्र पुनस्त्वया संशयितव्यमिति भावः। उत्तममिति असर्वज्ञानामप्येषामेतद्विरुद्धं स्वरूपत्यागादिमतं सर्वमधमत्वादनादरणीयमिति भावः।।6।।
Adhyaya 18 Sloka 7 अथ नियतस्येत्यादिना मतान्तराणामधमत्वं स्वमतस्योत्तमत्वं च प्रपञ्च्यते। वर्णाश्रमप्रयुक्ततया दुस्त्यजत्वं नियतशब्देनाभिप्रेतमित्याह नित्यनैमित्तिकस्येति। तुशब्दसहितः संन्यासशब्दोऽत्र त्याज्यं दोषवदित्यत्र (त्युक्त?) स्वरूपत्यागानुवादी; स एव हि मोहात्तस्य परित्यागः इत्युतरार्धेन निन्द्यत इत्यभिप्रायेण संन्यासस्त्याग इत्युक्तः। पावनत्वेनावश्यकर्तव्यत्वे शिष्टे, पुनः त्यागोनोपपद्यत इति शासनं प्राक्प्रपञ्चितद्दष्टाद्दष्टानुपपत्तिस्मारणपरमित्याभिप्रायेणानुपपत्तिं विवृणोति शरीरयात्राऽपीति । केवलाशनादिनाऽपि लौकिकदेहयात्रा सिध्येदित्यत्राह शरीरयात्रा हीति। "पञ्च भूतात्मकैर्भोगैः पञ्चभूतात्मकं वपुः । आप्यायते (वि 6.7.18) इति स्मरणात्कथमाहारेण मनस आप्यायनमित्यत्राह- अन्नमयं हीति । सात्त्विकाहंकारकार्यस्यान्नविकारत्वासंभावादाप्यायनोक्तिः।" "स्मृतिलम्भे सर्वग्रन्थीनां विप्रमोक्षः" इत्येतत्, ``भिद्यते हृदयग्रन्थिः '' (मु.उ 2.2.8) इत्यादिकया समानार्थया श्रुत्या दर्शनशब्देन विशेष्यत इत्यभिप्रायेण ब्रह्यसाक्षात्काररूपमित्युक्तम्। विशदतमत्वात् साक्षात्कारोक्तिरिह भाव्या। सकृदनुष्ठितस्य विद्योपकारित्वशङ्कां परिहरन् निगमयति तस्मादिति। नोपपद्यते इत्यस्य कारणाभावे कथं कार्यं स्यादिति भावः। उक्तप्रकारेणापरित्याज्यत्वनियमवत्त्वं तस्येत्यनूद्यत इत्यभिप्रायेणाह एवं ज्ञानोत्पादिन इति। 'त्याज्यं दोषवदि'त्यनूदितस्य मतस्यैतद््दूषणमित्याभिप्रायेणाह- बन्धकत्वमोहादिति। "तत्र भवः" (अष्टा 4.3.53) इत्यण्प्रत्ययेन तामसशब्दं निर्वक्ति तमोमूल इति। संबन्धमात्रेऽपितद्धितार्थे फलितविशेषोऽयम्। तामसबुद्धिमूलत्वेन सद्वारकं तमोमूलं विवृणोति तमः कार्येति। नन्वत्र समभिव्याह्यतमोहमूलत्वेनैव तमोमूलत्वे दर्शयितव्ये तमः कार्याज्ञानमूलत्वोक्तिः किमर्था? तदर्थैव; न ह्युक्तस्यैव पुनश्शब्दान्तरव्यञ्जने प्रयोजनम्; अधिकबोधनं तु युक्तमविरुद्धं चेति। ननु "प्रमादमोहौ तमसो भवतोऽज्ञानमेव च" (भ.गी 14.17) इति श्लोके मोहशब्देन विपरीतज्ञानस्य पृथगुक्तत्वादज्ञानशब्देन ज्ञानाभाव उच्यत इति व्याख्यातम्; इह पुनः, अज्ञानं तु ज्ञानविरोधि विपरीतज्ञानम् इति कथमुच्यते? इत्थम्। ज्ञानाभावस्यापि प्रवृत्तिहेतुत्वं विपरीतज्ञानद्वारेति प्रदर्शनार्थं श्लोकस्थमोहशब्दस्य प्रयोजनान्तरविवक्षया वा, श्लोकस्थस्याज्ञानशब्दस्य मोहविषयत्वज्ञापनार्थं वेति। तामसबुद्धेः कर्मत्यागहेतुतां वक्ष्यमाणेन व्यनक्ति तथाचेति। तत्वविदो न परित्यजन्तीत्यभिप्रायेण तामसनिर्देशफलितं निगमयति अत इति। नित्यनैमित्तिकादेरिति आदिशब्देन फलाभिसंधिरहितकाम्यानामपि वक्ष्यमाणानां ग्रहणम्। विपरीत ज्ञानेत्यनेनायथाज्ञानमूलात् राजसत्यागात् विशेषप्रदर्शनम्। अयथावदिति (29)हि राजसबुद्धिर्वक्ष्यते।।7।।
Adhyaya 18 Sloka 8 तदेवमन्तरङ्गतया स्वरूपशब्दव्यपदेश्यस्वरूपनिरूपकधर्मप्राणप्रदधर्मवैपरीत्याभावेऽपि निरूपितस्वरूपविशेषकधर्मवैपरीत्येन राजसीं बुद्धिं वक्ष्यमाणामनुस्मरन् राजसत्यागं विवृणोति-यद्यपीत्यादिना। दुःखमित्येवेत्यवधारणात् कायक्लेशभयादिति चोक्तेरधर्मत्वमोहोऽत्र नास्तीति फलितम्।'अर्थानामार्जने दुःखम्' (म.भा.व 2.44) इत्याद्यनुसारेणाह- दुःखात्मकेति। मनसोऽवसादकरमिति। अनवसादो हि विवेकातिसाधनसप्तकेगणित इति भावः। अन्तरङ्गबहिरङ्गविरोधे बहिरङ्गत्यागो युक्त इत्यभिप्रायेणाह ज्ञानभ्यास एवेति ।"यथोक्तान्यपि कर्माणि परिहाय द्विजोत्तमः।आत्मज्ञाने शमे च स्यात् वेदाभ्यासे च यत्नवान्" (मनु.व 12.92)इत्यनुवादवाक्यानि अस्य मूलम्। स कुत्वा राजसं त्यागमित्यनुवादविवक्षितमाह अयथावस्थितेति। वक्ष्यमाणसात्त्विकत्यागफलमिह त्यागफलशब्देन विवक्षितम्, मुमुक्षुप्रकरणत्वात् कर्मत्यागे तत्साध्यस्वर्गादिफलस्य प्रसङ्गाभावाञ्चेत्यभिप्रायेणाह- ज्ञानोत्पत्तिरूपमिति। दुः खात्मकत्वादिप्रयुक्तमनोवसादशङ्कां परिहरति नहीति। "फलसंबिभन्त्सया हि" (द्र.भा.) इत्याद्युक्तक्रमेण कर्मभिः प्रसादितो भगवान् मनसोऽनवसादमेव करोतीत्यर्थः।।8।।
Adhyaya 18 Sloka 9 अथ त्यागो हीत्यादिना स्मारितमेवोद्धृत्य सत्त्वकार्ययथावस्थितज्ञानमूलतया तस्यैव शास्रीयत्वं द्रढयति- कार्यमित्येवेति श्लोकेन। 'नियतस्य तु संन्यासः कर्मणो नोपपद्यते' (8) इति प्रक्रमादिहापि नियतशब्दः कर्मविशेषणमिति तदर्थमाह नित्येति। आहत्य कार्यत्वं हि प्रयोजनस्यैव तदर्थतयैव हि साधनस्य कार्यता तस्मादफलस्य कथं कर्तव्यत्वमित्यत्राह मदाराधनरूपतया कार्यमिति तदभिप्रेतमाह स्वयंप्रयोजनमति। कर्तृत्वत्यागोऽप्यत्रानुसंधेयः। अत एव ह्यनन्तरश्लोके त्यागीति शब्दः सङ्गफलकर्तृत्वत्यागीति व्याख्यायते।।9।।
Adhyaya 18 Sloka 10 सत्त्वादिमूलशास्रीयत्यागयुक्तस्य, 'वर्तते सात्त्विको भावः' (मो.ध 291.21), "इत्युपेक्षेत तत् तदा" (मो.ध 292.29), उदासीनवदासीनः (भ.गी 14.23) इत्यादिप्रसिद्धं विकाराभावरूपं लक्षणमुच्यते न द्वेष्टीति श्लोकेन। तेनोक्तलक्षणत्यागस्य सत्त्वमूलत्वमप्युपपादितं भवति। तत्र हेतुकार्यक्रमौचित्येन भिन्नक्रमतया व्याख्याति- सत्त्वसमाविष्ट इत्यादिना। 'धीर्धारणावतीमेधा' (अ.को.धी 1.) इति नैघण्टुकाः। श्रुतिश्च, 'मेधा मनीषे मा विशतां समीची भूतस्य भव्यस्यावरुध्यै' (य आ 5.42) इति। अत्र आचार्योपदिष्टेष्वर्थेषु अप्रच्युतेरन्यासङ्कराञ्च फलितमाह- यथावस्थिततत्त्वज्ञान इति। अत्र शुभाशुभपर्यायकुशलशब्दाभ्यां प्रतिषिध्यमानद्धेषसङ्गहेत्वनुवाद इत्यभिप्रायेणानिष्टफलत्वाद्युक्तिः। त्यागीत्युक्तस्य त्यागस्य हेतुतां विवृणोति सर्वस्मिन्नित्यादिना। यथाऽन्यदीयेऽन्यकर्तृके कर्मणि स्वसंबन्धविरहात् बाधकाद्यभावनिश्चयेन  द्वेषाद्यभावः, तथाऽत्रापीत्याभिप्रायः। अननुष्ठानदशायां (हि) हर्षद्वेषप्रसङ्गाभावात् क्रियमाणयोरित्युक्तम्। ननु कुशले नानुषञ्जते इत्येतत् युक्तम्; स्वर्गादिषु निस्सङ्गातामात्रेण काम्यानुष्ठानेऽपि तत्फलानन्वयशास्रात्; न द्वेष्ट्यकुशलं कर्मेति तु विरुद्धम्;फलसङ्गाभावप्रसङ्गात्। न हि नरकादिकं कस्यचिदिष्टं स्यात्। एवं द्दष्टप्रत्यवायहेतुष्वप्यद्वेषो न युक्त इत्यत्र प्रामादिकविषयत्वेन परिहार उक्तः। नन्वधिकारिविशेषे बुद्धिपूर्वैरपि पापकर्मभिरलेपः किं न स्यादित्यत्राह नाविरत इति। एतच्छ्लोकार्थं प्रकृतहेतुतया घटयन् परमप्रकृतं निगमयति अत इति।।10।।
Adhyaya 18 Sloka 11 नियतस्येत्यादिप्रतिपादितयुक्तिविवरणपूर्वकं फलत्यागेनोपलक्षणेन प्रागुक्तस्त्रिविधोऽपि सात्त्विकत्यागः नहीति श्लोकेन निगम्यत इत्याह तदाहेति। अत्र देहभृतेति न प्राणिमात्रानिर्देशः, अनुपयोगात्। अतः कर्मस्वरूपत्यागाशक्याताहेतुरवयवार्थो विवक्षित इत्यभिप्रायेणाह ध्रियमाणशरीरेणेति। शक्यमिति त्यजनपरत्वान्नपुंसकत्वैकत्वे, सामान्यरूपविवक्षणाद्वा। देहभृत्त्वहेतुकमशक्यत्वं विवृणोति- देहधारणार्थानामिति। तदनुबन्धिनः अर्थार्जनादयः भवन्तु लौकिकानि; किं शास्रीयैरित्यात्राह तदर्थें चेति। श्रुतिस्वारस्यहेतुकां स्वरूपत्यागशङ्कां परिहर्तुं यस्त्वित्यादिकमुच्यत इत्यभिप्रायेणाह यस्त्विति। 'अभिधीयते' इत्यस्य कैरित्याकाङ््क्षाशमनाय 'त्यागेनैके' इत्यादिश्रुत्युपादानम्। प्रक्रान्तनिगमनपरत्वेन प्रदर्शनार्थतां द्रढयति त्राविध इति।।11।।
Adhyaya 18 Sloka 12 लौकिकफलसाधनकर्मप्रकिययैव हि वैदिकानामपि फलसाधनत्वव्यवस्थापनम्। लौकिकानि च कर्माणि फलेच्छाभावेऽपि स्वशक्त्यनुरूपं फलन्ति। एवं वैदिकेष्वपीत्यभिप्रायेण शङ्कते नन्विति। नन्वग्निहोत्रादीनां महायज्ञादीनां च विनियोगपृथक्त्वेन आश्रमाङ्गत्वस्वर्गाद्यर्थत्वादिविरोधात् स्वर्गाद्यर्थतयाऽनुष्ठानं मा भूत्, आश्रमार्थतयाऽनुष्ठाने तु को विरोध इत्यत्राह नित्यनैमित्तिकानामपीति। बीजावापादिद्दष्टान्तेन अकुशलमित्युक्तस्य प्रामादिकस्यापि बन्धकत्वं सूचितम्। न हि भूमौ प्रमादनिपतितं बीजं न फलति। तस्मात् आम्र(अमृत)रसार्थिनो विषतरुबीजावापतुल्योऽयं कर्मकलाप इत्यभिप्रायेण फलितं स्वरूपत्यागमाह अत इति। अमुमुक्षूणामिदमनिष्टत्वादित्रौविध्यम्, मुमुक्ष्वपेक्षया स्वर्गादेरप्यनिष्टत्वात्- इत्यभिप्रायेण नरकस्वर्गादिकथनम्। कारीर्यादिसाध्यवृष्ट्यादिफलानां जीवद्दशाभावित्वस्थितेः प्रेत्येति प्रदर्शनार्थम्; अन्यथा तस्मिन्नेव शरीरे त्यागिनामपि बाधाच्चेत्यभिप्रायेणाह- कर्मानुष्ठानोत्तरकालमिति। अत्राप्यनिष्टफलानन्वयः पूर्वोक्तरीत्या प्रामादिककर्मविषयो मन्तव्यः। उक्तस्य चोद्यस्य प्रतिज्ञामात्रोणोत्तरमिदमुच्यते;  न तु कयाचित् युक्त्येत्यत्र आह एतदुक्तमिति। विनियोगपृथक््त्वं विनियोजकवाक्यपृथक्त्वेन ग्राह्यम्। विनियोगपृथक्त्वेन ज्योतिष्टोमादिषु पापक्षयादिनानाफलत्वं सिद्धम्। परिह्यियते। विरुद्धफलत्वचोद्यमिति शेषः। ननु 'तमेवं विद्वानमृत इह भवति। नान्यः पन्थाः' (पु) इति नियमनाद्वेदनमेव मोक्षसाधनतया विधीयते। कर्म तु व्यवच्छिद्यते। अतः कथं मोक्षाधिकारे विनियोगोक्तिः? तत्राह मोक्षविनियोगश्चेति। असिना जिघांसति, अश्वेन जिगमिषतीत्यादिष्विवार्थस्वभावादिहापीष्यमाणधात्वर्थकरणतयाऽन्वयः। अतो वेदनोत्पत्तिद्वारेण परम्परया साधनत्वान्मोक्षविनियोगः। अव्यवहितसाधनविवक्षया तु "नान्यः पन्थाः" इत्यादिभिर्निषेध इति भावः।एवं परिपश्नाभिप्रेतमन्यथाऽपि प्रतिवक्तुमुपक्रमत इत्यभिप्रायेण संगत्यर्थमुक्तमंशं निगमनच्छाययाऽनुवदति तदेवमिति। तत् स्वरूपत्यागादेस्तामसत्वादित्यर्थः। एवं वर्णाश्रमादिनियतस्य दुस्त्यजत्वप्रकारेणेत्यर्थः। अस्मिन्नेव श्लोके, 'भवत्यत्यागिनां प्रेत्य न तु संन्यासिनां कचित्' इति त्यागाभावविपर्ययस्य संन्यासशब्दे नानुकथनात् त्यागसंन्यासपृथक्त्वाशङ्का च परिह्यतेत्याह स एव च त्याग इति।।12।।
Adhyaya 18 Sloka 13 अनिष्टमिष्टम् इत्यादेरनन्तरं कारणपञ्चकोक्तेः का  संगातिरित्यत्राह इदानीमिति। साक्षात्पश्नविषये प्रत्युक्ते सतीत्यर्थः। भगवति, पुरुषोत्तमे इत्युभाभ्यां प्रागुक्तप्रकारेण सर्वान्तर्यामिणः तद्गतत्वतत्प्रयुक्तदोषाभावख्यापनम्। प्रकारमाहेत्यनेन आतृतीयाध्यायादनुक्रान्तस्याकर्तृत्वानुसंधानस्यात्रौव सहेतुकयथावस्थितस्वरूपशोधनमिति दर्शितम्। त्रिषु त्यागेषु प्रक्रान्तेषु अन्यतमस्य प्रकारशोधनमिति संगतिः। त्रिविधेऽपि त्यागे सात्त्विकतया प्रकान्ते किमिति कर्तृत्वत्यागप्रकारमात्रोपपादनमित्यत्राह तत एवेति। इतिशब्दोऽत्र हेत्वर्थः। ऋत्विगादिषु कर्तृत्वेऽपि यजमानादेः कर्मणि फले च ममता द्दश्यते; तद्वदस्यापि किं न स्यात्; अतः कर्तृत्वत्यागमात्रात् कथं कर्मणि फले च ममताबुद्धिनिवृत्तिरित्यत्राहपरमपुरुषोहीति। हीति प्रमाणप्रसिद्धिसूचनम्।"त्वं न्यञ्चद्भिरुदञ्चद्भिः कर्मसूत्रोपपदितैः।हरे विहरसि क्रीडाकन्दुकैरिव जन्तुरिव जन्तुभिः"।। (शेषधर्मे)"बालः क्रीडनकैरव" (म.भा.स 61.31), "कृष्णस्य हि कृतेभूतमिदं विश्वं चराचरम्" (म.भा.स 41.23) इत्यादिप्रसिद्धमाह स्वकीयेनेत्यादिना। करणाधिपाधिणे हि परमपुरुषः श्रूयते। अतः करणानां जीवशेषत्वदशायामपि गजतुरगाद्यलङ्कारेषु राज्ञ इव परमपुरुषस्य शेषित्वं न निवर्तत इत्यभिप्रायेणाह स्वकीयैश्च करणकलेवरप्राणैरिति। सङ्कोचकाभावादृष्टाद्दष्टफलप्रदानादिकमपि तस्य लीलेत्याह स्वलीलाप्रयोजनायेति। "लोकवतु लीलाकैवल्यम्" (ब्र.सू 2.1.33) इत्यादिभिरिदं मीमांसितमिति भावः। लीलादिप्रयोजनायेति पाठे तु आदिशब्देन कारुण्यादिमूलभक्तरक्षणादिग्रहणम्। ननु शास्रीयस्य कर्मणः परमपुरुषसमाराधनतयैव विधानात् फलपर्यन्तस्य तस्य तदीयता युक्ता लौकिकं तु कर्म तथा शिष्टम् नापि तथाऽध्यक्षम्; क्षुन्निवृत्त्यादेः फलस्य जीवगामित्वेनैवोपलम्भात्। अतो लौकिकानां फलानां जीवशेषत्वे तत्साधनस्यापि कर्मणस्तदर्थता युक्ता, लौकिकं तु कर्म न तथा शिष्टम्, नापि तथाध्यक्षं, श्रुतिवृत्त्यादेः फलस्य जीवगामित्वेनैवोपलम्भात्, अतो लौकिकानां फलानां जीवशेषत्वे तत्साधनस्यापि कर्मणस्तदर्थता युक्ता,  तस्मात् सिद्धये सर्वकर्मणामित्यादिभिः सर्वविषयसङ्गत्यागाद्युपपादनमशक्यमिति; तत्राह अत इति। परमपुरुषस्यैवेति षष्ठी स्वस्वामिभावाख्यसंबन्धविशेषविश्रान्ता। यथा पञ्जरशकुन्तपोषणादिकं तत्सुखादिकं च सार्वभौमस्य शेषभूतम्, तथाऽत्रापीति भावः।सांख्ये कृतान्ते इति सांख्यसिद्धान्तो विवक्षितः, तत्रोश्वरानभ्युपगमात्, करणातिरिक्तस्य कर्तृत्वानभ्युपगमेन, 'कर्ता करणं च पृथग्विधम्' (24) इति कर्तृकरणविभागोक्त्यसंभवात्। तस्य वेदविरुद्धत्वे तत्त्वोपदेशाय तदुपन्यासायोगात्। अविरुद्धत्वेऽपि वेदमूलत्वस्यैवाङ्गीकर्तृव्यत्वे वेद एव विश्रमात्। अर्थौचित्याय च रूढिपरित्यागेन यौगिकार्थावलम्बनस्य सर्वसंमतेः। अतो वेदेष्वेव यथावस्थिततत्त्वनिर्णयाय प्रवृतो भागः सांख्यकृतान्तशब्देन विवक्षित इत्यभिप्रायेण निर्वक्ति संख्या बुद्धिरिति। प्रकरणानुरोधेन बुद्धिं विशिनष्टि- यथावस्थितेति। यदिह शङ्करेणोक्तम्, "पदार्थाः संख्यायन्ते यस्मिन् शास्रे तत् साख्यं वेदान्तः, स एव कृतान्तः कृतस्य कर्मणोऽस्मिन्नन्तः इति तदसत्, वेदन्तेष्वपि कर्मान्वयस्य स्थापितत्वात्। रूढिपरित्यागे चावश्यंभाविन्युचिततमयोगस्यैव ग्रहीतुं युक्तत्वात्। अन्तशब्दो निश्चयपरतया नैघण्टुकैः पठितः स एव बुद्धिपूर्वसंपादिततया कृतशब्देन विशेष्यत इत्यभिप्रायेण अनुसंहिते निर्णय इत्यक्तम्। यद्वा निर्णयशब्दोऽत्रा निणीतवस्तुपरः कृतान्तशब्दस्य सिद्धान्तपर्यायस्य तत्तदभ्युपगतार्थरूढत्वात्। अत एव हि अनुसंहित इति विशेषितम्। न हि निर्णय एवानुसन्धातव्यः। अथवा प्राचां निर्णयः परैरनुसंहित इति विशेषितम्। न हि निर्णयशब्दः। तदानीं प्रोक्तानीत्यनेन समन्वयः। सिद्धिशब्देन फलपर्यन्तत्वादिकमिहाविवक्षितम्; 'यत्कर्मप्रारभते, पञ्चैते तस्य हेतवः' इति कर्मस्वरूपोपसंपत्तेरेवानन्तरोक्तेरित्यभिप्रायेणाह उत्पत्तय इति। मम कारणानीत्यसंभवात् मदीयानि कारणनीत्युक्तेरिह दैवशब्दनिर्दिष्टस्य स्वस्य स्वकीयत्वाभावेनानन्वयादुचितमन्वयमाह मम सकाशादनुसन्धत्स्वेति। वक्ष्यमाणानां पञ्चानां यथादर्शनं विविक्ते हेतुभावे मनस्समाधानविधानार्थमिदमिति भावः। षड्विंशकमनभ्युपगच्छता पञ्चविशकं च कर्तृत्वारोपमात्राधिकरणं प्रतिपादयतां प्रकरणमिदं विरुद्धमित्यभिप्रायेण यौगिकार्थपरत्वमुपपादयति वैदिकी हीति। शरीरेन्द्रियप्राणजीवात्मोपकरणमिति बहुव्रीहिः। उपकरणं विवक्षितकार्यार्थतयोपात्तः परिकरः।।13।।
Adhyaya 18 Sloka 14  to 15 उक्तविवरणतया श्लोकद्वयस्यापुनरुक्तिं परमते विरिधं चाभिप्रेत्याह तदिदमाहेति। तत् श्रुतिसिद्धम्, इदं विवक्षितमित्यर्थः। न्याय्यं न्यायादनपेतम्; "धर्मपथ्यर्थन्यायादनपेते" (अष्टा 4.4.92) इत्यनुशासनात्। न्यायशब्दश्चात्र अर्थान्तरानौचित्यात् व्युत्पत्त्यनुरोधा़ञ्च शास्रमेवानुसन्धत्त इत्यभिप्रायेणाह शास्रसिद्ध इति। शास्रसिद्धेन सह लौकिकविवक्षायां तदन्यद्वेति वक्तव्यम् विहिते निर्दिष्टे विपरीतशब्दश्च निषिद्धे स्वरसः, कैमुत्येन च लौकिकं लभ्यमित्यभिप्रायेणाह प्रतिषिद्धे वेति। सर्वस्मिन् कर्मणीति फलितोक्तिः। यथा शारीमानसवाचिकेषु कर्मसु शरीरादीनां प्राधान्येन प्रतिनियतता न तथाऽमी पञ्च हेतवः अपितु प्रतिकर्म पञ्चाप्यपेक्षिता इत्यभिप्रायेणाशारीरत्वाद्युक्तिः। पञ्चहेतुकेषु सर्वेषु प्राधान्यादेव हि शारीत्वादिविभागः। यद्यपि जगत्सृष्ट्यादिषु परमात्मना स्वेच्छयैवमुपकरणीकृतान्येतानीत्याभिप्रायेण हेत्वन्तरोक्तिः।"अधिष्ठानं क्षेत्रामाहुः" (म.भा.मो 319.14) इति करालायाह वसिष्ठः, तदनुसारेणाह अधिष्ठानं शरीरमिति। श्रुतिश्च, "मघवत् मर्त्थं वा इदं शरीरमात्तं मृत्युना तदस्यामृतस्याशरीरस्यात्मनोऽधिष्ठानम्" (छा.उ 8.12.1) इति शरीरेऽधिष्ठानशब्दं व्युत्पादयति अधिष्ठीयत इति। अधिष्ठातुर्जीवस्यापि करणादेः पृथङ््निर्देशात् तत्संकोचायाह महाभूतसंधातरूपमिति। विश्वकर्तृरिह दैवशब्देन पृथग्ग्रहणात्, कर्तृशब्दस्य चात्र "शास्रफलं प्रयोक्तरि" (पू.मी 3.7.17)इति न्यायसूचनार्थत्वाञ्च कर्ता जीवात्मेत्युक्तम्। ननु कर्तृत्वं हि ज्ञानचिकीर्षापूर्वककर्मार्थप्रयत्नयोगित्वम्; ज्ञानमात्रास्यात्मनो ज्ञातृत्वासंभवात् तन्मूलं कर्तृत्वमपि नं स्यादेवेत्यत आह- अस्य जीवात्मनो ज्ञातृत्वं कर्तृत्वे चेति। 'ज्ञोऽत एव' इत्यादिसूत्राग्रहणं श्रुत्यादेरपि तत एवाऽऽकर्षणात्। कर्मोत्पतिहेतूपन्यासात् करणशब्दोऽत्र कर्मेन्द्रियमात्रापर इत्यभिप्रायेणाह वागिति। यद्यपि ज्ञानेन्द्रियाणां तत्तद्विषयज्ञानोत्पादनद्वारा परम्परया कर्मणि हेतुत्वमस्ति, तथाऽपि वस्तुमात्रेष्वावलोचितेषु मनसा संकल्प्यैव कर्मकरणात् मनश्चान्यव्यापारव्यवधानाभावात् समनस्कमित्युक्तम्। ज्ञानेन्द्रियस्यापि मनसः कर्मेन्द्रियप्रवत्तिष्वपि साधारण्यात् कर्मेन्द्रियत्वोक्तिः। शरीर वाङ्मनोभिरिति अत्रैवोक्तेः मनसः संकल्पादिकर्मापेक्षया वा कर्मेन्द्रियत्ववादः । सांख्यैरप्येवमोवोक्तम्-`बुद्धीन्द्रियाणि चक्षुश्श्रोत्रघ्राणरसनस्त्वगाख्यानि ।वाक्पाणिपादपायूस्थान् कर्मेन्द्रियाण्याहुः ।।उभयात्मकमत्र मनः संकल्पकमिन्द्रियं च साधर्म्यात् '' (सां.का 26.27)इति । कर्महेतुषूपादीयमानेषु पृथग्विध मिति विशेषणं तदुपयुक्तव्यापाराख्यविधापरिमित्याह- कर्मनिष्पत्तौ पृथग्व्यापारमिति । वागादिष्वेकैकस्य वचनादानविहरणोत्सर्गानन्दसंकल्पादिक्रियाव्यापारो हि मिथो विलक्षणः । प्रयत्नमूला शरीरादिक्रियैव हि चेष्टेत्युच्यते, अतोऽत्र कर्मणस्तदेव कारणमित्यात्यात्माश्रयस्स्यात्, तत्राह- चेष्टादशब्देन पञ्चात्मा वायुरिति । अभिधीयत इति शब्देन प्रतिपादनमात्रं विवक्षितम् । अत्र तद्धेतावन्यस्मिन् लक्षयितव्ये वागादीनां करणादिशब्दैरुपात्तत्वात् प्राणसंवादादिषु करणानां शरीरस्य च स्थितिप्रवृत्तेः(त्त्योः?) प्राणायत्तत्वश्रुतेः, प्राणप्रवृत्तिनिमित्त चेष्टावाचिना शब्देन प्राणलक्षणाऽत्र युक्तेत्यभिप्रायेणाह तद्वृत्तिवाचिनेति । चेष्टाशब्देनेति पूर्वेणान्वयः । प्राणसंवादादिस्मारणेन प्राणलक्षणाया औचित्यं वृत्तेर्वैविध्यं त विवृणोति शरीरेन्द्रियेति । पृथक्छब्दविवि धशब्दयोः पौनरुक्त्यपरिहारायाह शरीरेन्द्रियधारकस्य प्राणपानादिभेदभिन्नस्येति । अधिष्ठानकर्तृकरण व्यापारापेक्षया शरीरेन्द्रियवर्गरूपविषयभेदेन च पृथक्त्वं प्राणादिवृत्तिभेदप्रतिनियतोच्छ्वासनिमेषोन्मेषादि व्यापारैर्वैविध्यं चेति भावः । पञ्चात्मशब्दोऽत्र पञ्चवृत्तित्वपरः; तथा च सूत्रम्, ``पञ्चवृत्तिर्मनो वद्व्ययपदिश्यते '' (ब्र.2.4.11) इति । पञ्चवृत्तित्वोक्तिश्च नागकूर्मकृकरदेवदत्तधनंजयरूपवृत्त्यन्तरपञ् चकस्यापि प्रदर्शिका । दैवं चैवात्र पञ्चममित्यत्र दैवाख्यप्रधाननिर्धारणार्थमत्रेत्यनुवाद इत्याह- अत्र कर्म हेतुकलाप इति । परमात्मनः पञ्चमतया परिगणने श्रुत्यर्थपाठादिक्रमासंभवात् वाचः क्रमवर्ति त्वेन यथासंभवं परिगणनेऽपि पञ्चममिति पूरणनिर्देशे प्रयोजनाभावात्, यथा कठवल्ल्याम्, इन्द्रियेभ्यः परा ह्यर्थाः' इत्युपक्रम्य,`महतः परमव्यक्तात्पुरुषः परः ।पुरुषान्न परं किंचित् सा परा गतिः ।।' (भ.गी 3.11)इतीन्द्रियादिसमस्तप्रवृत्तौ प्रधानहेतुः परमपुरुषो वशीकरणीयकाष्ठात्वेन निर्दिष्टः, तद्वदिहापीत्यभिप्रायेणाह परमात्मा अन्तर्यामीति ।ननु, `दैवं पुराकृतं कर्म', `दैवं दिष्टं भागधेयम्' (अ.को) इत्यादिषु प्राचीनकर्मरूपभाग्यपर्यायतया दैवशब्दं पठन्ति । तस्य च हेतुत्वमुपपन्नम् । अतः कथमत्र परमात्मेत्युच्यते? इत्थम् । न हि प्रागेव विनष्टानां कर्मणां स्वरूपेण हेतुत्वं संभवति । अतः कर्मजन्यादृष्टरूपपरमपुरुष संकल्पस्यैव हेतुत्वं वक्तव्यम् । ततो वरं तस्यैव दैवशब्देन प्रतिपादनम् । अस्ति च दैवशब्दस्य दैवतपर्यायतयाऽपि लोक वेदयोः प्रसिद्धिः ; यथा,``सत्यं सत्यं पुनस्सत्यमुद्धृत्य भुजमुच्यते ।वेदशास्त्रात् परं नास्ति न दैवं केशवात् परम् ।।'' (ना.पु 18.33)इति । न ह्यत्रार्थान्तरं संभवति । एवं श्रीमद्रामायणेऽपि,`स्वाधीनं समतिक्रम्य मातरं पितरं गुरुम् ।अस्वाधीनं कथं दैवं प्रकारैरभिराध्यते ।।'' (रा.अ 30.33)इति । तथा सभापर्वणि,``श्रूयतां परमं दैवं दुर्विज्ञेयं मयाऽपि च ।नारायस्तु पुरुषो विश्वरूपो महाद्युतिः ।।'' (म.भा 46.40)इति । तथा याज्ञवल्क्यप्रणीते योगशास्त्रे,`आर्षं छन्दश्च मन्त्राणां दैवतं ब्राह्मणं तथा'' इत्युक्त एवार्थः पुनः, `आर्षं छन्दश्च दैवं च '' इत्यादिनाऽपि निर्दिश्यते । तत्रैव दैत्यमोहनार्थे प्रजापत्युपदेशानुवादे-आत्मानं पूजयेन्नित्यं भूषणाच्छादनादिभिः ।स्वदेह एव दैवं स्यादन्यद्दैवं न विद्यते ।।इति । तथा-दैवाधीनं जगत्सर्वं मन्त्राधीनं तु दैवतम् ।तन्मत्रं ब्राह्मणाधीनं तस्मद्विप्रा हि दैवतम् ।। (विह. 22.15)इति । अस्मिन्नपि शास्त्रे साधिभूताधिदैवं माम् (भ.गी 7.30) इति प्रस्ताव्य  `अधिदैवं किमुच्यते ' (भ.गी 8.1) इति पृष्टमर्थं `पुरुषश्चाधिदैवतम् (भ.गी 7.8) इति प्रतिवक्ति । (?) छान्दोग्ये च आदित्याख्यदैवतवर्तिनः पुरुषस्याधिदैवतमिति निदेशेन अहरिति(?)नामोच्यते, तस्योपनिषदहरित्य धिदैवतं तस्योपनिषदहमित्यध्यात्ममिति । (?) एवमन्यत्रापि द्रष्टव्यम् । अन्यैरपि चात्र दैवशब्दश्चक्षुरा द्यनुग्राहकादित्यादिविषयतया व्याख्यातः । वयं तु आदित्यादीनामप्यनुग्राहकं परमात्मानमिह दैवं ब्रूम इति विशेषः । प्रयुक्तं च स्तोत्रे, ``प्रख्यातदैवपरमार्थविदां मतैश्च'' (15)इति । लक्ष्मीकल्याणेऽपि च, ``धर्मे प्रमाणं समयस्तदीयो वेदाश्च तत्त्वं च तदिष़्टदैवतम्'' इति । तस्माद्दैवशब्दोऽत्र देवतापर्यायः । स चात्र सर्वप्रवर्तकहेतुपरत्वात् विशेषकाभावाच्च परदेवताविषय उचित इति परमात्माऽन्तर्यामी कर्मन्तर्या मी कर्मनिष्पत्तौ प्रधानहेतुरित्युक्तम्।यथाऽसौ  सर्वेषामात्मा, न तथाऽस्य कश्चिदित्यतः परमात्मा । यथा शरीरादेः  प्रवृत्तौ जीवः प्रधानहेतुः, तथा तस्याप्यसावित्यभिप्रायेणान्तर्यामित्वोक्तिः । तद्विवक्षामत्र पूर्वापराभ्यां  स्थापयति- उक्तं हीत्यादिना । ननु `स्वतन्त्रः कर्ता'' (अष्टा 1.4.54) इति कर्तृलक्षणमनुशिष्टम्; इह च कर्तेति क्षेत्रज्ञ एव निर्दिष्टः । अतः कारकान्तरप्रयोक्तृत्वं कारकान्तराप्रयोज्यत्वं च तस्याङ्गीकर्तव्यम् । तस्मात् दैव मप्यत्राधिष्ठानादिवत् तदपेक्षया गुणीभूतम् वक्तव्यमित्यत्राह परमात्मायत्तं चेति । उत्पन्नज्ञानचिकार्षा प्रयत्नस्य हि पुरुषस्य कारकान्तरप्रयोक्तृत्वादिकम्; ज्ञानाद्युत्पत्तिरेव तु परमात्ममायत्तेति श्रुतिसिद्धत्वात् जीवस्य परायत्तकर्तृत्वं स्वातन्त्र्यं चाविरुद्धमिति शारीरके स्थापितमिति भावः । इममभिप्रायमजानन् वायूदकादिवत् परमात्मनः प्रेरकत्वमिति [मत्वा?] चोदयति- नन्वेवमिति । ज्योतिष्टोमादिषु यदि परमात्मा प्रेरयति, तदा न जीवस्य किंचिद्विधेयम्;  न हि प्रबलेन ह्रियमाणस्य गमनविधः। अथ निरुन्धे, तथापि न विधेयम्; न हि दुर्बलस्य प्रबलेन निरुद्धस्य गमनविधिः। अथ निरुन्धे, तथापि न विधेयम्; एवं यत्र परमात्मा प्रवर्तयति, तत्र निवृत्तेरशक्यत्वान्निषेधो निष्फलः । यत्र तु न प्रवर्तयेत्, तत्र तु प्रवृत्तेरेवाशक्य त्वान्न निषेधापेक्षेति भावः । इयमत्र चार्वाकेतरसमस्तसिद्धान्तावलम्बिनी तत्र तु प्रवृत्तेरेवाशक्यत्वान्न निषेधापेक्षेति भावः । इयमत्र चार्वाकेतरसमस्तसिद्धान्तावलम्बिनी चोद्यकाष्ठा-निग्रहानुग्रहाम्नातपूर्वादृष्टप्रचोदितः ।निग्रहानुह्राद्यर्हं इतीदं घटते कथम् ।। इति ।जीवस्य ज्ञातृत्वकर्तृत्वपारतन्त्र्याभावचोद्यवत् पारतन्त्र्येऽपि विधिनिषेधवैयर्थ्यप्रसङ्गचोद्यमपि पञ्चमवेदतदुपनिष दोर्द्रष्टा भगवान् बादरायणः स्वयमेव परिजहारेत्याह इदमपीति । विहितप्रतिषिद्धा वैयर्थ्यादिहेतुभ्य एव चेतनेन कृतं प्रयत्नमपेक्ष्य परमात्मा उत्तरोत्तरेषु प्रवर्तयतीति सूत्रार्थः। तत्र सर्वप्रवृत्तिषु परमात्माधीनासु कथं कृतप्रयत्नापेक्षत्वमुच्यते? वैयर्थ्यचोद्यस्य चावैयर्थ्यसिद्ध्यर्थतया परिहारे साध्याविशेषश्च स्यादिति शङ्कायां सूत्रास्याभिप्रायिकमर्थमाह एतदुक्तमिति। अयमभिप्रायः- यत् तावत् ईश्वरस्य यन्त्रादिवत् स्वसंकल्पकल्पितप्रवृत्तिशक्तीनां समर्पणम्, यञ्च भूतलादिवत् सर्वपर्वप्रवृत्तिनिवृत्त्यानुगुण्येन स्वरूपतस्संकल्पश्च सर्वधारतयाऽवस्थानम्, यदपि करणकलेबराद्यधिष्ठानशक्तिप्रदानम्, यञ्चप्रवृत्त्यालम्बनबाह्यविषयपुरस्करणम्, तत् सर्वं जीवस्य कर्तृत्वानुगुणं सर्वप्रवृत्तिनिवृत्तिसाधारणं चेति न तत्र चोद्यावकाशः। एतावतैव सर्वप्रवृत्तिनिवृत्तिसाधारणमुदासीनत्वं भगवत उच्यते। एवं लब्धशक्तेः पुरुषस्य प्रवृत्तिकाले यत् कार्यनिष्पत्त्यर्थमीश्वरस्यानुमन्तृत्वम्, तदपि न जीवस्य कर्तृतां वारयति; अपितूत्तभ्नातीति न ततोऽपि विधिनिषेधवैयर्थ्यवम्। न चैकस्मिन्नेव कर्मणि परमात्माख्यकर्त्रन्तरसाहचर्ये जीवस्यानियोज्यताकारणम्; प्रत्येकमशक्येषु बहुभिरनुष्ठीयमनेष्वपि लोके विधिनिषेधतत्फलदिदर्शनात् प्रवृत्तिशक्तस्येच्छायामन्यैरनिवार्यत्वेन स्वातन्त्र्यादिसिद्धेः। एवम्, "कार्यते ह्यवशः कर्म सर्वः प्रकृतिजैर्गुणैः"(भ.गी 3.5) इत्यादिष्वपि ज्ञानेच्छापुरस्कारेण प्रवर्तनात् इच्छाविशेषादेश्च स्ववासनादिविशेषमूलत्वात् जीवस्य कर्तृत्वं सुस्थितम्। अत एव ह्यत्रा हेतुपञ्चके कर्तेति समाख्यासमाधिना कर्तृत्वेनैव जीवो निरूप्यते।यत्तु करणकलेबरशक्तिज्ञानवाञ्छादिषु विषमप्रदानम् अहितप्रृवतौ अनिवारणम् अनुमननं प्रत्यवायजननं च, तदप्यनादिपूर्वकर्मवैषम्येपाधिकतया नेश्वरस्य वैषम्यनैर्घृण्यापादकम्। प्रवृत्तिवैषम्यस्याद्दष्टवैषम्यमूलत्वेऽपि तदेवाद्दष्टं शास्रपुरस्कारेणास्य द्दष्टादिकमारभते, तदप्येवमिति विधिनिषेधावकाशलाभः। न हि पूर्वं यज्ञादिकारणमद्दष्टं कृतमितितेनैवेदानीं यज्ञादिकं निष्पद्यते, शास्त्रजन्यबुद्ध्यादिसापेक्षत्वात्तस्य । एवं पापहेतुभूतमप्यदृष्टं स्वबुद्ध्यैव निवृत्तियोग्यतया शासनानर्हदशामापाद्य पापे प्रवर्तयति; तदपि तथेति। अन्यथा, अद्दष्टमूलत्वात् हिताहितप्रवृत्त्योर्न शास्रापेक्षेति  वादिनः पूर्वाद्दष्टेऽपि तथा प्रसङ्गत् स्ववचनविरोधः। अथ अद्दष्टमूलत्वे शास्त्रवैयर्थ्यप्रसङ्गः सार्थकं च शास्रं परैरभ्युपगम्यत इत्यद्दष्टमूलत्वमेव नोपपद्येतेति मन्यसे- तदपि न लौकिकविधिनिषेधयोरपि तथा प्रसङ्गत्। तत्रापि हि सामग्री वैचित्र्यमूलत्वे प्रवृत्तिवृत्त्यादिवैचित्र्यस्य, किं गामानयेत्यादिनियोगेन? अथ सोऽपि नियोगः स्वसामग्र्योपनीतः प्रवृत्तिनिवृत्तिसामग्रीमध्यमध्यास्त इति पश्यसि, एवं वैदिकनियोगोऽपीति संपश्येथाः। तर्हि लौकिकमपि नियोगं परित्यजाम इति चेत्; हन्त परस्परसंव्यवहारव्युत्पत्त्याद्यसंभावत् विलीनं लोकायतेनापीति मूकीभव। एवं सामान्यतः सर्वेषु अद्दष्टवैषम्यमूलेष्वपि कर्मसु शास्रे सावकाशे तदेव शास्रमीश्वरबुद्धिविशेषं चेत् अद्दष्टमुपदिशाति, तथाविधोऽयमीश्वरः प्रमाणबलादवगत इति न तत्र परिचोदनाकाशः। न चैष दोषः। यथोक्तमाचार्यैर्वादिहंसाम्बुवार्हैः "वैषम्ये सति कर्मणामविषम किं नाम कुर्यात् कृतीकिं वोदारतया ददीत वरदो वाञ्छन्ति चेत् दुर्गतिम्" इति।तदयं चार्वाकेतरसमस्तसिद्धान्तनिष्ठानां साधारणपरिहारसारः-तत्तदिष्टाद्दष्टमूलशास्त्रवश्यदशान्वयात्।पुनस्तथातथाऽद्दष्टाद्युत्प(ष्टसंप)त्तिरुपपद्यते।।पुमर्थसाधनत्वे प्रतीतेः स्वेच्छया पुमान्।प्रवर्तेति तादर्थ्यात् सावकाशाऽत्र चोदना।।इति। अत्र करणकलेबरप्रदानादिसाधारणोपकारसापेक्षतया जीवकर्तृत्वस्य परापेक्षत्वं सन्नित्यन्तेनोक्तम्। कर्मनिष्पत्तये इत्यादिना तु प्रवृत्तिविशेषे जीवस्य स्वातन्त्र्यं दर्शितम्। तत्रापि परस्य किंचित्कारः तदन्तवस्थित इत्यादिनोक्तः । तं कृतप्रयत्नमित्यर्थः।।14-15।।
Adhyaya 18 Sloka 16 यद्येवं पञ्चानां हेतुत्वेऽप्यात्मैव कर्ता, तर्ह्यकर्तृत्वानुसंधानं भ्रान्तिरूपमेव स्यात्। विधिनिषेधादिसंरक्षणाय कर्तृत्वं तावत् दुस्त्यजम्। न च सहकारिनिरपेक्षकर्तृत्वं प्रतिषिध्यत इति वाच्यम्; तस्य प्रसङ्गाभावेन प्रतिषेधायोगात्। न च कश्चित् देहेन्द्रियदण्डचक्रादिनिरपेक्षः करोमीति मन्यते- इति शङ्कायां नियन्त्रान्तरनिरपेक्षस्वभाविककर्तृत्वभ्रमस्य, देहाद्यात्मभ्रमवतां चानेकाधीने कर्मण्यनन्याधीनत्वाभिमानस्य निवारणमकर्तृत्वानुसंधानमित्युच्यते तत्रैवमिति श्लोकेन। परमात्मानुमतिपूर्वक इति सर्वनिर्वाहकप्रधानहेतुग्रहः। आत्मानमिति। स्वात्मानमित्यर्थः। अत एव च कर्तृशब्दोऽत्र न पूर्ववत् धर्मिसमर्पकः; इतरथा कर्मप्रारम्भहेतुमित्यध्याहारप्रसङ्गाञ्चेत्यभिप्रायेणाह केवलमात्मानमेव कर्तारमिति। तुशब्दोऽत्रावधारणार्थो व्याख्यातः। शङ्कानिवर्तकत्वेऽपि वा केवलशब्दोक्तव्यक्त्यर्थ एवकारः। नन्वत्र केवलशब्देन स्वाभाविककर्तृत्वानुवादमात्रं स्यादिति चेन्नः, चतुर्भिस्संभूयकरणे प्रस्तुते तदनभिज्ञनिन्दायां तद््व्यवच्छेदार्थत्वास्वारस्यात्; तस्यापेक्षित्त्वाञ्च। तत्र यत् परैरुक्तम्,  - आत्मनोऽविक्रियस्वभावत्वेनाधिष्ठानादिभिस्संहतत्वानुपपत्तेः विक्रियावतो ह्यन्वैस्संहननं, संहत्य वा कर्तृत्वं स्यात्;नत्वविक्रियस्यात्मनः केनचित्संहननमस्तीति न संभूयकारित्वमुपपद्यते' इति; तदसत्, स्वरूपोत्पत्त्याभविकाररहितस्यात्मनः दारुण्यग्निर्यथा तैलं  तिले तद्वत्पुमानपि। प्रधानेऽवस्थितो व्यापी चेतनात्मात्मवेदनः' इत्यादिभिश्शास्त्रैर्द्रव्यान्तरेण संहननस्य ज्ञानचिकीर्षाद्याधारतया सहकारिभिस्संभूयकर्तृत्वस्य च स्थापनात्; अन्यथात्रापि `पञ्चैते तस्य हेतवः' इति कर्तुरपि हेतुत्वेन परिगणनस्य भङ्गप्रसङ्गादिति । स दुर्मतिरिति एतदुक्तस्यैवानुवादः, अन्यथा पौनरुक्त्यादित्यभिप्रायेणाह विपरीतमतिरिति। अकृतबुद्धिरिहाध्यात्मशास्स्रैरनिष्पादितबुद्धिः, तदाह अनिष्पन्नेति। 'यः पश्यति, न पश्यति, न स पश्यती'ति व्यघातात्, सदपि दर्शनमयथाभावेनासत्कल्पतया निन्द्यत इत्यभिप्रायेणाह न यथावस्थितमिति। बाह्येषु यथावस्थितदर्शनसंभवात् प्रकृतविषये नियच्छति कर्तारमिति। स्वभाव-अर्थ-शास्रप्राप्तव्यतिरिक्तेषु न प्रवर्तेत; अवश्यकर्तव्येषु स्वभावादिप्राप्तेष्वपि स्वस्मिन्नधिष्ठानादिषु च यथांशं कर्मबन्धं न्यस्य प्रवर्तेतेति हुदयम्।।16।।
Adhyaya 18 Sloka 17 दुर्मतिप्रसङ्गे कस्तर्हि सुमतिरिति बुभुत्सायामेवंविधाकर्तृत्वानुसंधानस्य प्रयोजनमुच्यते यस्येति श्लोकेन। भावोऽत्राभिप्रायः, अर्थान्तरानन्वयात्। स च प्रकरणात् समभिव्याहाराञ्च विशेष्यते कर्तृत्वविषयो मनोवृत्तिविशेष इति। अहंकृतः इत्यत्र कर्त्रार्थत्वेऽपि मनोवृत्तिविशेषस्याहमभिमानविषयत्वायोगात् तन्मूलत्वमात्रामिह विवक्षितमित्याह अहमभिमानकृत इति। अत्राहंशब्देनाहमभिमानलक्ष्णा वा। यद्वा 'अहंकृतः' इति 'भुक्ता ब्रह्मणाः' इतिवत् कर्तरि क्तः। अहमभिमानकृत इति फलितोक्तिः। ननु आत्मनोऽहमर्थत्वात् कथमहमभिमानवर्जनम्? तत्राह अहं करोमीति। सावधारणामिदं योज्यम्, अन्यथा साक्षात्कर्तृत्वविरोधात्। एवं कर्तृत्वत्यागो कण्ठोक्ते परिशेषात् तेनार्थसिद्धः फलसङ्गत्यागः बुद्धिर्यस्य न लिप्यते इत्यनूद्यत इत्याह अस्मिन्निति। "नाविरतो दुश्चरितात्" (क.2.24) इत्यादिप्रतिषिद्ध वैधेतरहननव्युदासाय शास्त्रोपक्रमादिसिद्वमुकृष्याह युद्वे हत्वाऽपीति। न हन्ति हननाभिमानजन्यद्दष्टवत्तया तत्फलसंबन्धयोग्यहन्त्रन्तरविलक्षण इत्यर्थः; अन्यथा 'हत्वापि न हन्तीति व्याघातात्। यत्तु परैरत्रोक्तम् 'आत्मनो हननकर्तृत्वाभावात् तत्कार्येणाधर्मफलेन न संबध्यत इत्युच्यते' इति; तदसत्, 'यस्य नाहंकृतो भावः' इति विशेषणवैयर्थ्यात्। अविदुषोऽन्यस्यापि तन्मते कर्तृत्वाभावात्। तस्मिन्नपि च कर्मफललेपस्य मिथ्यात्वाभ्युपगमात्। 'कथं भीष्मम्' (भ.गी 2.4) इत्यादेः प्रश्नस्य कैमुत्येन प्रतिक्षेपार्थम् इमाल्लोकानिति सामान्येनोच्यते इत्यभिप्रायेणाह- न केवलमिति। अत्र न हन्तीत्यस्य न निबध्यते इति व्याख्यानमिति योजना समीचीने गत्यन्तरे संभवति न युक्ता। अतो 'यस्य नाहंकृतो भावः', 'बुद्विः यस्य न लिप्यते' इत्यनयोर्हेतुसाध्यभावेनावस्थितयोः फलमपि हेतुसाध्यभावेन न हन्ति न निबध्यते इत्यनूद्यत इत्याह तत इति । न निबध्यते इत्यनेन कर्मसाध्यमोक्षविरोधिफलानन्वयो विवक्षित इत्यभिप्रायोणाह तत्फलं नानुभवतीति। एतेन, 'क्रियाकाले नाहंकारः, क्रियोत्तरकाले मया कृतमिति प्रतिसंधानालेपः, न हन्ति, न निबध्यते इत्युभाभ्यामैहिकामुष्मिकप्रत्यवायप्रतिषेधः' इति योजनान्तरं निरस्तम्।।17।।
Adhyaya 18 Sloka 18 एवं सात्त्विकत्यागो विशोधितः। अथ तदर्थं 'नित्यसत्त्वस्थः' (भ.गी 2.45) इत्यादिभिर्बहुधा प्रागर्वाक् च प्रसक्ता सत्त्वोपादेयता निरवशेषं विशोध्या; तत्र मध्ये कर्मचोदनप्रकारादिकथनं कथं संगच्छत इत्यत्राह सर्वमिति। कर्मचोदनप्रकारोक्तिस्तदनुबन्धिषु ज्ञानादिषु गुणतस्त्रैविध्यं प्रप़ञ्चयितुमित्यर्थः। कर्तव्यकर्मविषयमित्यादि। ज्ञानज्ञेयज्ञातृशब्दाः सामान्यविषया अपि कर्मचोदनात्रैविध्यार्थत्वात् विशेषपरा इति भावः। एतेन ज्ञानशब्दस्यात्र शास्त्रपरत्वव्यख्या निरस्ता। प्रवर्तकवचनरूपचोदनास्वरूपविलक्षणानां ज्ञानादीनां कथं चोदनाभेदत्वोक्तिरित्यत्राह बोधबोद्धव्यबोद्धृयुक्त इति। ज्ञानादीनां चोदनानुबन्धित्वमात्रेण विधाशब्दोक्तं प्रकारत्वमित्यर्थः। एवं त्रिविधः कर्मसंग्रहः इत्यत्र हेतुद्वयसहितस्वरूपेण त्रैविध्यम्। अनुक्तविषयत्रैविध्यान्तरोक्तिशङ्काव्युदासाय त्रिष्वन्यतमं विविच्यत इत्याह तत्रेति। संग्रहशब्दस्य कर्मणि व्युत्पत्तिमाह संगृह्यत इति। कर्मैव संग्रह इति कर्मधारयः। कर्मणो वा संग्रहः। 'व्रीहिभिर्यजेत' (आप.श्रौ 6.31.24) 'दध्ना जुहोति' (आप.श्रौ 6.25.10) इत्यादिप्रतिपादितं क्रियाकरणमिह करणशब्देनोच्यते। फलापेक्षया तु कर्मण एव करणत्वादित्यभिप्रायेणाह साधनभूतं द्रव्यादिकमिति। आदिशब्देन जात्यादिग्रहणम्। नन्वत्र ज्ञायतेऽनेनेति ज्ञानं, तदेव करणमित्युच्यते; ज्ञानादित्रयमेव हि करणकर्मकर्तृशब्दैर्विवृतमिति युक्तम्; अत एव हि ज्ञानं कर्म च कर्ता चेत्यनन्तरानुवादसंगतिरिति चेत्- मैवम्; शब्दस्वारस्याभावात्, उक्तमात्रस्य च शब्दान्तरेण पुनरभिधाने प्रयोजनाभावात्; उक्तावान्तरविभजनस्य तुविवेकोपयुक्तत्वादिति भावः। कर्तृकरणसमभिव्याहारात् कर्मशब्दोऽपि कारकविशेषविषय इति शङ्कामपाकरोति कर्म यागादिकमिति। क्रियास्वरूपं हि गुणतस्त्रिविधं विभक्ष्यते (विभजिष्यते) इति भावः। नियोज्यावस्थतया परिज्ञातेति निर्दिष्ट एव अनुष्ठात्रावस्थतया पुनः कर्मशेषतया तत्प्रकारत्वेन कर्तेति व्यपदिश्यत इत्याह कर्ता अनुष्ठातेति।।18।।
Adhyaya 18 Sloka 19 'ज्ञानं ज्ञेयं परिज्ञाता' इत्युक्ता एव पदार्थाः ज्ञानं कर्म च कर्ता चेत्यनूद्यन्ते। ज्ञातृत्वकर्तृत्वयोरवस्थाभेदमात्रत्वात् ज्ञानोक्त्यैव (कर्त्रोक्त्यैव) ज्ञातुरपि सिद्वेरिहानुक्तिः; ज्ञेयशब्दस्य च कर्मविषयत्वात्। करणं तु कर्मानुप्रविष्टत्वान्न पृथग्विभक्ष्य(जिष्य)ते। गुणसंख्यानशब्देन सांख्यराद्वान्तविवक्षायां प्रमाणाभावात् प्रकृते चानुपयोगात् गुणस्वरूपगणने च ज्ञानादेरनुप्रवेशाभावात् गुणकार्यगणन इत्युक्तम्। यथावच्छृणु- यथावच्छ्रवणयोग्यमवधानं कुर्वित्यर्थः। यथावदिति विवक्षितं प्रकारमाह गुणतो भिन्नानीति।।19।।
Adhyaya 18 Sloka 20 सात्त्विकज्ञानादिकथनं कर्तृत्वे गुणपारतन्त्र्यज्ञापनार्थम्। सर्वभूतशब्दाभिप्रेतमनात्मविद्भिरनुसंहितं बाह्यवैचित्र्यमाह ब्राह्मणेत्यादिना। ज्ञानशब्दस्यात्र प्रकृतकर्मचोदनानुबन्धिकर्मानुष्ठानदशाभाविज्ञापन(ज्ञान?)परत्वात् कर्माधिकारिष्विति भूतानि विशेषितानि। भावशब्दोऽत्र पदार्थपर्यायः। एकमिति जात्यैक्यविवक्षयोच्यते; आत्मबहुत्वस्य प्रागेव समर्थितत्वात्, अद्वैतदर्शनं सात्त्विकज्ञानमिति परोक्तस्य निर्मूलत्वात्; नानाभावानिति चानन्तरं बहुत्वोक्तेः, साम्यानुसन्धानप्रपञ्चनस्यात्र प्रत्यभिज्ञानात्, कर्तेति प्रकृतप्रत्यगात्मविषयत्वौचित्येन परमात्मपरत्वायोगाच्चेत्यभिप्रायेणाह आत्माख्यमिति। सितदीर्घेत्यादिना, "गवामनेकवर्णानां क्षीरस्य त्वेकवर्णता" (अ.बि.उ) इत्यादिश्रूतिसूचनम्। अत्र सर्वभूतशब्देन ब्राह्मणत्वादिजातिग्रहणात् गुणाद्यवान्तरविभागपरो विभक्तशब्द इति च भावः। केनाकारेणैकत्वमित्यत्राह ज्ञानाकार इति। प्रतिषिध्यमानस्य व्ययस्य प्रसञ्जकमाह व्ययस्वभावेष्वपीति। प्रागुक्तं फलादिसङ्गरूपविकृतिराहित्यमप्यविकृतत्वपरेणाव्ययशब्देन संगृहीतमित्याह फलादिसङ्गानर्हं चेति। सङ्गोऽत्र संबन्धः; अनुभव इत्यर्थः। इच्छापरत्वेऽपि भोगोऽर्थसिद्वः। कर्मचोदनानुबन्धिज्ञानफलकत्वात् कर्माधिकारवेलायामित्युक्त्तम्। मयेदं कर्तव्यमित्यनुसंधानदशायामित्यर्थः। येन ज्ञानेन ईक्षते विषयीकरोतीत्यर्थः।।20।।
Adhyaya 18 Sloka 21 पृथक्त्वेन च पृथग्विधान्- पृथक्त्वेन विशेषितानित्यर्थः ।  पृथक्त्वादिशब्दानां पुनरुक्तिपरिहारायाह- ब्राह्मणाद्याकारपृथक्त्वेनेति। सर्वेषु भूतेष्विति विशिष्टानुवादः; तत्र भावानिति विशेष्यनिष्कर्ष इत्यभिप्रायेणाह आत्माख्यानपि भावानिति। जातिभेदविशेष्यभेदगुणादिभेदपरतया पृथक्त्वनानापृथग्विधशब्दानामपुनरुक्तिः। उक्तव्यतिरेकपरतया फलादिसंयोगयोग्यत्वोक्तिः. ज्ञानं वेत्तीति कर्तृत्वोपचारः।।21।।
Adhyaya 18 Sloka 22 कार्यशब्दोऽत्र नोत्पत्तिपात्रपरः; तस्यापि हेतुः प्रागुक्तपरिमितशक्तीनामाराधनत्वमित्यभिप्रायेणाह एकस्मिन् कर्तव्ये कर्मणि प्रेतभूतगणाद्याराधनरूपेऽत्यल्पफल इति। कर्मस्वरूपकार्यमात्रस्यापि सङ्गयोग्यत्वाभावः (वाय?) तत्रापि फलविवक्षायामाह (वक्षामाह?) (वक्षया आह?) कृत्स्त्रफलवदिति। कृत्स्त्रफलहेतुभूतकर्मणीवेत्यर्थः। कार्यभूतस्य ज्ञानस्य सङ्गस्य वा कारणमात्रनिषेधायोगात् प्रेक्षावत्सङ्गहेतुरिह प्रतिषिध्य इत्याह वस्तुत इति। अहेतुकमिति पाठेऽपि हैतुकादन्यत्वविवक्षयाऽयमेवार्थो ग्राह्यः। पूर्ववदेवेति। राजसवदित्यर्थः। एकस्मिन् कार्ये सक्तमहेतुकमित्यनेनैवाल्पफलत्वसिद्वेः खद्योतप्रकाशवत् स्वरूपता एवाल्पत्वं स्वारसिकमल्पशब्देन  विवक्षितमित्यपुनरुक्तिरित्यभिप्रायोण अत्यल्पफलं च प्रेतभूताद्याराधन विषयत्वादल्पं चेत्युक्तम्। "सत्त्वात् संजायते ज्ञानम्" (भ.गी 14.17) इति पूर्वोक्तं तु राजसतामसज्ञानयोरज्ञानत्वविवक्षया। उक्तं हि "एतज्ज्ञानमिति प्रोक्तमज्ञानं यदतोऽन्यथा" (भ.गी 13.11) इति।।22।।
Adhyaya 18 Sloka 23 अधिकार्यंशेनेति। अविभक्तत्वविभक्तत्वादिविशेषितकर्माधिकारिस्वरूपानुसंधानेनेत्यर्थः। विशिष्टे कर्मणि विशेषणतयाऽधिकारिणः अशंत्वोक्तिः। यद्यपि सङ्गशब्दो विभज्य फलसङ्गकर्तृत्वत्यागप्रतिपादने विशेषविषयः, तथाऽपि  सङ्गरहितमित्यत्र संकोचकाभावादपेक्षितत्वाच्च कण्ठोक्तफलप्रेप्सातिरिक्तसामान्यविषय इत्याह कर्तृत्वादिसङ्गरहितमिति। आदिशब्देन ममता गृह्यते। 'मुक्तसङ्गोऽनहंवादी' (23) इत्यादिकथितः कर्तृधर्म इह तद्द्वारा कर्मविशेषणत्वेन योजितः। ब्रह्मणि रागात् संसारद्वेषाच्च क्रियमाणस्य कर्मणः कथमरागद्वेषतः कृतत्वमित्यत्राह कीर्तिरागादकीर्तिद्वेषाच्चेति। सङ्गशब्दपुनरुक्तिश्चानेन परिहृता। अकारस्यासमस्तत्वविवक्षाया वा फलितोक्तिविवक्षया वा न कृतमित्युक्तम्। 'तपो दम्भेन चैव यत्' (भ.गी 17.18) इत्याद्युक्तप्रतिषेधार्थमिदमित्यभिप्रायेणाह- अदम्भेनेति। कार्यमित्येवेति सात्त्विकत्यागस्मारणम्।। 23।।
Adhyaya 18 Sloka 24 कामेप्सुनेत्यनेन अफलप्रेप्सुनेत्युक्तविपरीतोक्तिं व्यनक्ति फलप्रेप्सुनेति। संबन्धसामान्यषष्ठ्याऽत्र समासः। अत्र विकल्पाद्यसंभवात् वाशब्दश्चार्थ इत्युक्तम्। प्रवृत्तिप्रधानरजोमूलतया अनुपयुक्तप्रयासमिश्रणात् बहुलायासत्वम्। तत्र च सर्वत्र स्वयमेव हेतुरित्यभिमानः साहंकारशब्देन विवक्षितः। तत एव बहुलायासपदं च सप्रयोजनमित्यभिप्रायेणाह बहुलायासमिदं कर्म मयैवेति।।24।।
Adhyaya 18 Sloka 25 क्षयशब्देन तादात्विकार्थव्ययदोषविवक्षणादुपसर्गशक्त्या च अनुबन्धशब्द एतत्संबन्धितया पश्चाद्भाविदुःखपर इत्याह- कृते कर्मणीति। हिंसा स्वविषया परविषया चेत्यभिप्रायेण तत्र प्राणिपीडेति सामान्योक्तिः। दैवप्रतिसंबन्धिनः पौरुषस्य पुरुषसंबन्धिद्दष्टसामग्रीसमवधानरूपतामाह- आत्मनः कर्मसमापनसामर्थ्यमिति। भविष्यतोऽनुबन्धादेः साक्षात्कारासंभवात् युक्तिभिरागमैश्च अपरामर्शोऽत्रानवेक्षणमित्याह अविमृश्यतेति। अनुबन्धाद्यज्ञानस्य पृथ(प्रा)गुक्तत्वात्् प्रक्रान्ताकर्तृत्वज्ञानप्रत्यनीकोऽत्र मोहशब्दार्थे इत्याह परमपुरुषेति।।25।।
Adhyaya 18 Sloka 26 अनहंवादीत्यनेन कर्तृत्वाभिमानरूपसंगस्य पृथङ्निषेधात् मुक्तसङ्ग इत्यत्र सङ्गशब्दः संकुचितविषय इत्याह- फलसङ्गरहित इति। तत एव कर्मणि स्वकीयतानुसन्धानरूपसङ्गोऽपि प्रतिषिद्धः। अहंवदनशीलः अहंवादी;  तदन्योऽनहंवादी; तत्र मनः पूर्वा हि वागित्यभिप्रायेणाह कर्तृत्बाभिमानरहित इति। कर्तृत्वस्य विविच्यमानत्वात् तदुपयुक्ता धृतिरिह विवक्षितेत्याह आरब्ध इति। प्रयत्नरूपस्योत्साहस्य कर्तृशब्देनैव सिद्धवात् राजसादिकर्तृसाधारण्याञ्च विशेषविवक्षामाह उद्युक्तचेतस्त्त्वमिति। मुक्तसङ्ग इत्यनेन स्वर्गादिफलसङ्गनिवृतेरुक्तत्वात् सिद्ध्यसिद्ध्योर्निर्विकार इत्यस्यद्दष्टफलविषयतामाह युद्धादाविति। मुक्तसङ्गत्वफलं वा निर्विकारत्वम्।।26।।
Adhyaya 18 Sloka 27 कर्मफलप्रेप्सुरित्यनेनानुश्रविकस्वर्गादिफलार्थित्वस्याभिधानात् रागीति आनुषङ्गिकद्दष्टफलसङ्गविवक्षामाह- यशोर्थीति। अपात्राव्ययादिराहित्यस्य गुणत्वात् कर्मापेक्षितेति विशेषितम्। "काममात्मनं भार्यां पुत्रां वोपरुन्ध्यात् न त्वेव दासकर्मकरम्" (आप 2.4.9.11) इत्याद्युक्तविपरीतस्वभावताऽत्र हिंसात्मकशब्देन विवक्षितेत्याह परान्पीडयित्वेति। कर्तृत्वोपयोगाय तैः कर्म कुर्वाण इति फलितोक्तिः। एवं कर्मापेक्षितशुद्धिरहित इत्यपि। न हि दर्शनस्पर्शनादियोग्शुचित्वमात्रेण  कर्मण्यतानिष्पतिरिति भावः।।27।।
Adhyaya 18 Sloka 28 अवधानाभावादेः प्राकृत इत्यादिना सिद्वेः अयुक्तशब्देन अनर्हत्वं विवक्षितमित्याह शास्त्रीयेति। अशुचिशब्दनिर्दिष्टात् राजसस्यायोग्यत्वादधिकमयोग्यत्वमिह विवक्षितमित्याह- विकर्मस्थ इति। एवं हि तस्यायोग्यतातिशयः; यथा"शैवान् पाशुपतान् स्पृष्ट्वा लोकयतिकनास्तिकान्।विकर्मस्थान् द्विजान् शूद्रान् सचेलो जलमाविशेत्।।" इति। शास्त्राध्ययनतदर्थोपदेशादिजनितसात्त्विककर्मानुष्ठानानुगुणविशेषराहित्यं प्राकृतशब्देन विवक्षितमित्याह अनधिगतविद्य इति। पूज्येष्वपि त्वरितावश्यकर्तव्ययथोचितप्रणाद्यारम्भविपरीतं स्तिमितस्वभावत्वमिह स्तब्धशब्दार्थ इत्याह अनारम्भशील इति। गूढविप्रियकृत्त्वं शठत्वम्। तच्च प्रकरणात् शास्त्रोदिततामसकर्मद्वारेत्याह- अभिचारादिकर्मरुचिरिति। पुनरुक्तिपरिहाराय मायाप्रतारणादिलौकिकर्मद्वारा नैकृतिकत्वमाह वञ्चनपर इति। 'श्वः कार्यमद्य कुर्वीत' इति न्यायात् शास्त्रीयेषु त्वरितेन भवितव्यम्। तद्वैपरीत्यमिहाऽऽलस्यम्। तत्रानारम्भस्य स्तब्धशब्देनोक्तत्वात् आरब्दधेष्विति। विषादीत्यत्र धातोरेवावसादार्थत्वात् उपसर्गेण तत्प्रकर्षः, प्रत्ययेन ताच्छील्यं च विवक्षितमित्याह अतिमात्रावसादशील इति। अवसादश्च लक्षितो वाक्यकारेण, "देशकालवैगुण्यच्छोकवस्त्वाद्यनुस्मृतेश्च तज्जं दैन्यमभास्वरत्वं मनसोऽवसादः" इति। प्रारब्धकर्मणां शीघ्रमसमापनरूपमन्दप्रवृत्तित्वादेरलसादिशब्देन निर्दिष्ठत्वात् अवयवशक्तेः शठा (शाठाया)दिसमभिव्याहारस्य चानुगुण(णं?) (णतया?) दीर्घसूत्रत्वं विशिनष्टि अभिचारादिकर्म कुर्वन् परेषु दीर्घकालवर्त्यनर्थपर्यालोचनशील इति। 'सूत्र सूत्रणे' इति धातुः। सूत्रणं चिन्तनम्; ताच्छील्यार्थप्रत्ययः; दीर्घसूत्रणात् दीर्घूसूत्री। निरपराधशकुन्तादिग्रहणार्थदीर्घसूत्रकर्तृसमानतया दीर्घसूत्रीत्यौपचारिकग्रहणं तु मन्दमिति भावः।।28।।
Adhyaya 18 Sloka 29 ज्ञानत्रैविध्यमुक्तम्; पुनर्बुद्वित्रैविध्यं वक्ष्यते; तत्र पर्यायतया पुनरुक्तिशङ्कां परिहर्तुमुक्तस्य विशेषविषयतामनुवदति- एवं कर्तव्यकर्मविषयज्ञान इति। प्रकृतोपयुक्तमनन्तरं प्रस्तूयत इति संगत्यभिप्रायेणाह इदानीमिति। ज्ञानत्रैविध्यं पूर्वोक्तम् पुनरिह त्रैविध्यकथनं किमर्थमिति शङ्कायामनुष्ठानदशाभाव्यनुसंधानाद्विलक्षणस्तद्वेतुतया ततः पूर्वभाविशास्त्रादिजन्योऽध्यवसाय इह बुद्विशब्दार्थ इत्याह सर्वतत्त्वसर्वपुरुषार्थनिश्चयरूपाया इति। एतेन 'ज्ञानं बुद्वेर्वृत्तिः, बुद्विस्तु वृत्तिमति' इति परोक्तं निरस्तम्। तदेव व्यनक्ति बुद्विर्बिवेकपूर्वकं निश्चयरूपं ज्ञानमिति। विवेकपूर्वं- पक्षान्तरप्रतिक्षेपपर्यन्तविचारपूर्वमित्यर्थः। प्रस्तुतत्रिविधानुष्ठानोपयुक्तप्रकारेण त्रिविधाया धृतेस्साधारणं रूपमाह आराब्धाया इति। अयमपि संफल्पदार्ढ्यार्यादिरूपो बुद्विस्वभावविशेष एव।  गुणतो विभक्ते वाच्ये, वचने चासंकीर्णस्वरूपेऽन्वयात् त्रिविधपृथक्त्वशब्दयोरपुनरुक्तिमाह- त्रिविधं भेदं पृथक्त्वेन प्रोच्यमानमिति। एवं बुद्व्यादिकार्यकार्त्स्न्यपरस्य अशेषेणेत्यस्य श्रवणेऽन्वयादपुनरुक्तिः यथावच्छृण्विति दर्शिता। सावधानं संश्यविपर्ययरहितं श्वृण्वित्यर्थः। दिग्विजये मानुषदैवधनवत् शमादिधनं च जेतव्यमिति संबुद्धेर्भावः।।29।।
Adhyaya 18 Sloka 30 कार्याकार्यशब्दाभ्यां पुनरुक्तिशङ्कापरिहाराय " (म.भा.मो 219.4,2)इत्याद्यनुसारेण प्रवृत्तिनिवृत्तिशब्दयोः प्रधानकर्मविषयत्वमाह अभ्युदयसाधनभूत इत्यादिना। राजसतामसबुद्ध्योः अायथावदित्यादिविशेषणात् इहार्थतस्तन्निवृत्तेर्विवक्षितत्वज्ञापनाय यथावस्थितत्वोक्तिः। कार्याकार्यशब्दयोरिह प्रकृतप्रधानकर्मेतिकर्तव्यताभूतद्दष्टाद्दष्टव्यापारपरत्वमाह- सर्ववर्णानामित्यादिना। तत्र सूक्ष्मधीवेद्यत्वाय देशकालावस्थाविशेषेष्विति विशेषितम्। स्मर्यते हि,"शरीरं बलमायुश्च वयः कालं च कर्म च।समीक्ष्य धर्मवित् बुद्ध्या प्रायश्चित्तानि निर्दिशेत्।।" (बो.सू 1.1.16)इति; "देशं कालं तथाऽऽत्मानम्" इत्यादि च। अत्र शक्याशक्ययोरपि कार्याकार्यशब्दाभ्यामेव ग्रहणम्। भयाभययोस्स्वरूपज्ञानस्य सर्वसाधारणत्वादिह तन्निमित्तज्ञानं विवक्षितम्; तच्च प्राकरणकविशेषविषयममाह- शास्त्रातिवृत्तिर्भयस्थानमिति। बिभेत्यस्मादिति भयम्; सर्वप्रशासितुरीश्वरादेव हि तत्त्वविदां भयमभयं च। न हि तत्प्रेरणमन्तरेण केनचिद्वाधितुमबाधितुं वा शक्यम्। ततस्तदाज्ञानुवृत्त्यतिवृत्ती एव भयाभयनिमित्तमिति भावः।बन्धमोक्षसद्भावज्ञानस्यापि साधारण्यात् याथात्म्यमिति विशेषितम्। बन्धस्य मिथ्यात्वादिवादः मोक्षस्य पाषाणवद्भावादिमतं च यथात्म्यशब्देन व्युदस्तम्। वेत्तीति कर्तृत्वोपचारः; स्वाच्छन्द्येन विषयीकरोतीत्यर्थः।।30।।
Adhyaya 18 Sloka 31 धृतिसाधनं धर्म इति व्युत्पत्त्या धर्मशब्दस्य प्रवृत्तिनिवृत्तिधर्मसाधारण्यादुभयप्रसङ्गाच्च पूर्वोक्तं द्विविधमित्युक्तम्।।31।।
Adhyaya 18 Sloka 32 तामसीत्यनेनैव तमोमूलत्वसिद्वेः तमसाऽऽवृत्तेत्यनेन तादात्विकतमोनिरुद्वप्रसरत्वं विवक्षितमित्याह- तमसाऽऽवृत्ता सतीति। सवार्थानित्यनेन सिद्वसाध्यरूपसमस्तानुक्तसंग्रहमाह- सन्तं चार्थमसन्तमित्यादिना। एतेन बाह्यानां कुद्दष्टीनां च मतं तामसमिति दर्शितम्। उक्तं च मनुना,"या वेदबाह्याः स्मृतयो याश्च काश्च कुद्दष्टयः।सर्वास्ता निष्फलाः प्रेत्य तमोनिष्ठा हि ताः स्मृताः" (मनु 12.95)इति। अत्र राजसतामसबुद्ध्योरियान् विशेषः - असमग्रवेदनमन्यथावेदनं च राजस्याम्; यथावन्न जानाति इति व्याख्यानात्; तामस्यां तु सर्वं विपरीतं मन्यते, सर्वार्थान् इत्युक्तेरित्येके। अन्ये त्वाहुः प्रकारान्यथात्वं प्रकार्यन्यथात्वं च विशेषः। यद्यपि उभयत्राधिष्टानभूते धर्मिण्यतद्वर्मे एवाध्यस्यते; तथाऽपि स्वनिरूपकधर्मवैपरीत्ये तामसता; यथा शुक्तिरजतमभ्रमे; निरूपितस्वरूपविशेषकधर्मवैपरीत्ये तु राजसता; यथा पीतशंखभ्रम इति।।32।।
Adhyaya 18 Sloka 33 राजसधृतौ त्रिवर्गोक्तेरपवर्गसाधनभूतो योग इह विवक्षितः; स चानन्योपासनमेव प्रागनुशिष्टमित्याह- योगो मोक्षसाधनभूतं भगवदुपासनमिति। फलान्तरसङ्गोऽत्र व्यभिचारः; योगस्य तन्निरोधकरणं स्वरूपतः फलतश्च महानन्दरूपत्वेनेत्याह योगोद्देशेन प्रवृत्ताः तत्साधनभूता इत्युक्तम्। मानसी क्रिया तावत् साक्षात् करणम्। प्राणक्रियाऽपि; "यत्र मनस्तत्र वायुर्यत्र वायुस्तत्र मनः" इत्यन्योन्यपरिष्वङ्गात्। यथोच्यते, "पुनर्वायुपथं प्राप्य मनो भ्रमति वायुवत्"इति। तथा प्राणायामप्रक्रियया च योगविरोधिक्लेशपापादिजयहेतुत्वात्। बाह्येन्द्रियाक्रिया तु"स्वाध्यायात् योगमासीत योगात् स्वाध्यायमामनेत्।स्वाध्याययोगसंपत्त्या परमात्मा प्रकाशते।।" (वि 6.6.2)इत्यादिभिरुत्थानकालभावियोगाङ्गनिषेवणरूपेण, प्रत्याहारे निरुध्यमानरूपेण वा।।33।।
Adhyaya 18 Sloka 34 प्रसङ्गशब्दोऽत्र न प्रासङ्गिकत्वार्थः, तदनुपयोगात्। धृतेः  स्वव्यापारविषयत्वाय प्रकृतप्रक्रियानुसाराय च धर्मादिशब्दैस्तत्तत्साधनलक्षणोक्ता। सामान्यस्यापि फलशब्दस्यात्र सात्त्विकत्यागफलादपवर्गात् सङ्कोचायाह -फलाकाङ्क्षीत्यत्रापीति। लाक्षणिकप्रयोगाभिप्रेतं विवृण्वन् शब्दोऽर्थतश्च फलितमाह अत इति।।34।।
Adhyaya 18 Sloka 35 स्वप्नशब्दोऽत्र सुषुप्तेरप्युपलक्षक इत्यभिप्रायेणाह निद्रामिति। दैवगतोन्मादादिव्यवच्छेदाय दुर्नीतिमूलत्वं मदस्यात्र दर्शयति- विषयानुभवजनितमिति। अस्वाधीनानां स्वप्नादीनां कथं  पुरुषेण धारणमिति शङ्कयामत्रापि हेतुलक्षणा पूर्ववदित्याह स्वप्नमदावुद्देश्येति । स्वप्नमदयोस्स्वाभिमा स्पदतया भयादेः पृथक्कृत्य व्याख्यानम्। दुर्मेधाः। दुर्मेधस्त्वादित्यर्थः। धारणमेवात्र मोक्तव्यत्व (दुर्मेधस्त्वादित्यर्थः। दुर्मेधस्त्वं मेधातो मोक्तव्यत्वहेतुरिति) (दुर्मेधस्त्वादित्यर्थः; दुर्मेधस्त्वं हेतुरिति। धारणमोव मेधातो मोक्तव्यत्व?) सूचनाय न विमुञ्चतीत्युच्यत इत्यभिप्रायेणाह न विमुञ्चति धारयतीति। न चात्र भीरोर्धृतिर्विरुद्वेति वाच्यम्, आगाम्यनवेक्षणेन दुर्मतेस्तद्वेत्वनुवर्तनपरत्वात्। भयदायी विषयो दुर्मानमूलप्रबलविरोधादिः; शोकदायी तु क्रोधादिमूलबन्धवधादिः; विषाददायी तु वृथावित्तव्ययादिः।।35।।
Adhyaya 18 Sloka 36 अनन्तरग्रन्थसंगत्यर्थं तुशब्दद्योतितं व्यनक्ति- पूर्वोक्ता इति। भरतर्षभशब्दोऽत्र प्रकृष्टसात्त्विकसुखसङ्कयोगयताज्ञापनार्थः। इदानीमिति। साधनभेदस्योक्तस्य साध्यभेदाकाङ्क्षावसर इत्यर्थः। 	आपतमधुरत्वाभावात् सात्त्विकसुखस्याभ्याससापेक्षत्वम्। लोकेऽप्याभ्यासिकी क्षुद्रा प्रीतिरस्ति; तद्व्युदासाय क्रमेण निरतिशयामित्युक्तम्। रतिम्- अत्यन्तादरमित्यर्थः। दुःखशब्दस्यात्र संकोचकाभावात् कृत्स्त्रविषयत्वोक्तिः।।36।।
Adhyaya 18 Sloka 37 अभ्याससापेक्षत्वदुःखान्तहेतुत्वयोः प्रयोजकरूपमनन्तरमुच्यत इत्यभिप्रायेणाह तदेव विशिनष्टीति। यत्तदिति । तच्छब्दशिरस्केण यच्छब्देनानुवादः श्रुत्यादिप्रसिद्धतरत्वद्योतनाय। तत्सुखमिति प्रीत्यतिदेशः। विषयमिवेत्यनेन आपातप्रातिकूल्यामात्रं विवक्षितमित्याह दुःखमिवेति। अनेनमन्दतीनां जिहासास्पदत्वं दर्शितम्। न हि सुखं नाम किंचिद्वस्तु विषवत् अमृतवञ्च परिणमते ; अतस्तदुपचरितमाह- अभ्यासबलेन विविक्तात्मस्वरूपाविर्भाव इति। बुद्धेरात्मीयत्वादिमात्रोक्तेः अफलत्वात् आत्मविषयेत्युक्तम्। बुद्धेरयोग्यविषयसंसर्गरूपकालुष्यनिवृत्तिर्हि प्रसाद इत्यभिप्रायेणाह- निवृत्तसकलेतरविषयत्वमिति। जरामरणादिनिवर्तकत्वात् भोग्यतमत्वेन हातुमशक्यत्वाञ्चामृतोपमत्वम्। परशेषतैकरस्सस्य स्वरूपस्य यथावदाविर्भावे परमात्मानुभवसुखायान्तर्नीतत्वादिह पृथगनुक्तिः।।37।।
Adhyaya 18 Sloka 38 विषयाणां तत्तदिन्द्रियार्थानामन्नपनादीनामित्यर्थः। सुखतानिमित्तक्षुद्रादौ निवृत्ते इति राजससुखस्य    द्दष्टप्रातिकूल्यनिदानोक्तिः। यदुक्तं भागवता पराशेण,"अग्नेः शीतेन तोयस्य तृषा भक्तस्य च क्षुधा।क्रियते सुखकर्तृत्वं तद्विलोमस्य चेतरैः।।" (वि 1.17.64)इति।"क्षुत्तृष्णोपशमं तद्वच्छीताद्युपशमं सुखम्।मन्यते बालबुद्धित्वाद्दुःखमेव हि तत् पुनः।।" (वि 1.17.60) इति च। दृष्टसुखतानिमित्तनिवृत्तावुपेक्षणीयतामात्रव्यावृत्त्यर्थं दुःखोदर्कत्वं परिणामे विषमिवेत्यनेन व्यज्यते। पारदारिकरसादीनि हि भयादिभूयिष्ठक्षणिक्षुद्रतरसुखानि अनन्तरकालभाव्यतिघोरनिरतिशयदुःखाय भवन्तीत्यागामिकं विषत्वमाह- निरयादिनिमित्तत्वादिति।।38।।
Adhyaya 18 Sloka 39 अनबुध्यत इत्यनुबन्धो विपाकः। मोहनशब्दस्यात्र भावार्थानन्वयात् करणार्थत्वमा-ह मोहहेतुरिति। निद्रादिजन्यसुखस्य विपरीतज्ञानहेतुत्वाभावात् मोहोऽत्र यथावस्थितवस्त्वप्रकाश इत्युक्तम्। राजससुखस्य विपाके मोहहेतुत्वम्, तामससुखस्य तु तदानीमपीति लोकसिद्धमित्यभिप्रायेणोक्तं विवृणोति  निद्रादयो हीति। स्पष्टमिति न युक्त्यागमसापेक्षमित्यर्थः। अलसस्य प्रवृत्त्यभावमात्रं दृश्यते, न ज्ञानाभाव इत्यत्राह- आलस्यमिन्द्रियव्यापरामान्द्यमिति। ततः किमित्त्यत्राह इन्द्रियेति। करणव्यापारतारतम्यानुगुणं हि कार्यतारतम्यम्। ज्ञानस्य मान्द्यं चाल्पविषयत्वम्। तच्च विषयान्तरप्रकाशाभावगर्भमिति भावः। प्रमादस्य स्वरूपेणैवापेक्षिताज्ञानरूपतामाह- कृत्यानवधानरूप इति। एवमालस्यप्रमादयोरज्ञानानुविद्वत्वं दर्शितम्; तद्वेतुत्वं तु कथमित्यत्राह ततश्चेति। ज्ञानस्यापटुत्वं हि क्रमादत्यन्ताज्ञाने विश्राम्यतीति भावः। निद्रायाः सुखहेतुत्वमायासविश्रमहेतुत्वादिभिः, विच्छेदकेषु रोषाच्च लोकसिद्धम्; इन्द्रियव्यापारमान्द्यस्याप्यङ्गसंक्षोभादिनिवृत्तिद्वारा; अनवधानस्य तु बुद्वेरेकाग्रताकल्पनरूपप्रयासनिवृत्त्येति। सुखाभासप्रसङ्गेनाकालनिद्रादिकं नोपादेयमित्युक्तं भवति। स्मरन्ति च, "यामद्वयं शयानस्तु ब्रह्मभूयाय कल्पते" (द.स्मृ) इत्यादि। आहुश्चायुर्वेदविदः,"अकालेऽतिप्रसङ्गाच्च न च निद्रा निषेविता।सुखायुषी पराकुर्यात् कालरात्रिरिवापरा" इति।गुणकृतविभागप्रकरणतात्पर्यमनुष्ठानपर्यवसानरूपप्रयोजनेनोपसंहरति- अत इति।।39।।
Adhyaya 18 Sloka 40 प्राकृतगुणातीतशुद्वसत्त्वमयभगवत्प्राप्तिलक्षणमोक्षात् प्राक् नियतदेशकालफलभोगैरुच्चावचैस्सर्वैरपि क्षेत्रज्ञैः उक्तस्य त्रिगुणस्य निश्शेषदुस्त्यजत्वमुखेन गुणकार्यप्रकरणं निगम्यते- न तदस्तीति श्लोकेन। गुणत्रयप्रकरणं तु नात्रोपसंहृतम्, अनन्तरमपि 'स्वभावप्रभवैर्गुणैः' इत्युक्तेः। दिवि देवष्विति सत्त्वोत्तरदेशाधिकारिणामुपलक्षणम्। तत्तुल्यतया पृथिव्यामित्यादि मनुष्यादिष्विति राजसतामसाधिकारिविवक्षाख्यानम्। "हिरण्यर्गर्भो भगवान्" (वि 6.7.56) "आब्रह्मस्तम्बपर्यन्ताः" (वि.ध 104.22) इत्याद्यनुसारेण बहुवचनाभिप्रेतमाह- ब्रह्मादिष्विति। गुणप्रकरणात् सत्वशब्दस्य गुणविशेषार्थताभ्रमव्युदासाय प्राणिशब्दः। समुदायरूपेणापि निर्धार्यमाणेषु तत्रापि गुणनिर्मुक्तं न किंचित् सत्त्वमिस्यभिप्रायेण जातशब्दः। जातमिति वा व्यस्तम् आसंसारं जन्मप्रभृति गुणबद्वताद्योतनार्थम्।।40।।
Adhyaya 18 Sloka 41 एवं सर्वेषां संसारिणां गुणत्रयवश्यत्वमुक्तम्, अथ तत्तद्गुणतारतम्यवद्देहयोगिनामधिकारिणां यथाधिकारं शास्त्रैर्विभक्तानि कर्मादीनि विविच्यन्ते। तस्य परमप्रस्तुतेन संगत्यर्थमध्यायारम्भप्रक्रान्तं प्रदर्शयति- त्यागेनेत्यादिना। संन्यासशब्दार्थादनन्य इति। श्रुतावपि हि, 'त्यागेनैके' (ना) 'संन्यासयोगात्' (ना) इत्युभावेकविषयाविति भावः। एवंभूतस्येति। त्रिविधत्यागयुक्तस्येत्यर्थः। वृत्त्या सहेति। कृषिगोरक्ष्यादीनि हि वक्ष्यमाणानि जीविकाविशेषा इति भावः। अत्र ब्राह्मणक्षत्रियविशामिति समासो द्विजत्वे सति वेदाधिकारात्। प्राचीनकर्मानुरूपं सत्त्वादिगुणवृद्विः प्रागेव प्रपञ्चिता। अतः तद्वेतुकं कर्मात्र तत्तद्गुणप्रचुरपुरुषासाधारणधर्मतया स्वभाव इति दर्शितम्। एतेन "कर्मवश्या गुणा ह्येते सत्त्वाद्याः पृथिवीपते" (वि 2.13.70) इति वचनादौपाधिकानां गुणानां चात्र स्वभाविकतो(क्त्ययु?)क्तिशङ्काऽपि निरस्ता। गुणविभागप्रकारो ब्राह्मपुराणादिषु प्रपञ्चितः। तस्यायं संक्षेपः, "तमश्शूदे रजः क्षत्रे ब्राह्मणे सत्त्वमुत्तमम्" (म.भा.आश्व 39.11) इति। अस्यार्थं वदन् प्रकृतं विवृणोति- रजस्तमोभिभवेनोद्बूतः सत्त्वगुण इति। उत्तमशब्दस्य, रजः क्षत्रे इत्यादि ष्वप्यन्वयमाह- क्षत्रियस्येत्यादिना । अल्पोद्रिक्त इति शूद्रात् व्यवच्छेदाय। अतीन्द्रियाणां गुणानामपि शास्त्राधीन विभागत्वात् कर्मप्रविभागे गुणानां कर्तृत्वाद्यसंभवाच्च गुणैस्सहेत्युक्तम् । गुणापेक्षया शास्त्रेण विभक्ततया गुण स्वरूपविभागस्य शास्त्राधीनत्वाभावादसंकीर्णबोधनं विविक्षितमित्याह- प्रतिपादितानीति । विभज्य प्रतिपादनं विवृणोति ब्राह्मणादय इति । कर्मशब्द एव सामान्यतो वृत्तिमपि संगृह्णाति; तादर्थ्याद्वा तदाक्षेप इत्यभिप्रायेणाह वृत्तयश्चेति । जीवनोपाया इत्यर्थः ।।41।।
Adhyaya 18 Sloka 42 शमो दमः' इत्यादौ पूर्वं व्याख्यातानामपि गुणानां पुनर्व्याख्यानं वर्णानुबन्धेन विधाने अवान्तरविशेषशङ्कापाकरणार्थम्, ब्राह्मं कर्मेत्युक्तकर्मत्वसिद्धये नियमनादिरूपेण पुरुषव्यापारसाध्यत्व ज्ञापनार्थं च अतश्शौचादावपि तदापादनं (2) ग्राह्यम् । अस्ति मतिरस्येत्यास्तिकः; तद्भाव आस्तिक्यम् । तच्चाप्रामाणि केषु भवत् दोषाय । प्रत्यक्षादिसिद्धे तु नासावतिशयः । शास्त्रीयेष्वपि क्वाचित्संशयादौ कुदृष्टित्वप्रसङ्गः । अतो वैदिक[कार्थ]स्य कृत्स्नयेत्युक्तम् । सहपठितविज्ञानादेर्भेदज्ञापनाय सत्यतानिश्चयस्य प्रकृष्टत्वोक्तिः । तत् विवृणोति केनापीति । वैदिकस्य कृत्स्नस्येत्युक्तं कुदृष्ट्याद्यभिमतवैदिकार्थसंग्रहव्युदासाय प्राधान्येन संकलय्य व्यनक्ति- भगवानित्यादिना । अत्र विशेषणानां प्रागेव व्याख्यातत्वादिह....। [न तत्र व्याप्रियते(?)....] सर्ववेदसारतयोद्धृतस्यार्थस्य तदुपबृंहणेऽस्मिंच्छास्त्रे तथात्वेनैव प्रस्पष्टतामाह- वेदैश्चेति । निखिलवेदान्त वेद्य इत्युक्तार्थक्रमानुसारेण विप्रकीर्णवाक्योद्धारक्रमः । श्लोकार्थं निगमयति- तदेतदिति । ब्राह्मणः कर्म ब्राह्मम्, ब्रह्मशब्दोऽत्र ब्राह्मणजातिपर इत्यभिप्रायेणाह ब्राह्मणस्येति ।।42।।
Adhyaya 18 Sloka 43 "शूरं भीरुं कविं जडम्" (म.भा.मो 174.32) इति भीरुप्रतियोगिनि शूरशब्द इत्यभिप्रायेणाह- निर्भयप्रवेशसामर्थ्यमिति। मानसशारीरसंवलनमिदम्। प्रविष्टस्य परैः परिभवे प्रवेशोऽपि दोषस्स्यात्; अतस्तत्परिहाराय तेज इहोक्तमित्याह -परैरनभिभवनीयतेति। दाक्ष्यात् धृतेर्विशेषो विघ्नोपनिपातेऽपीति दर्शितः। प्रवृत्तिसामर्थ्यात् प्रवृत्तापरित्यागो ह्यन्य एव। युद्वे चापीत्यत्र अपिशब्दद्योतितं तीवं फलायननिमित्तमाह- आत्ममरणनिश्चयेऽपीति। अत्रेश्वरभावशब्देन दुष्टनिग्रहशिष्टानुग्रहशक्तिर्विवक्षितेत्यभिप्रायेणाह- स्वव्यतिरिक्तेति। सफलजनेति स्वाराष्ट्राद्यवच्छिन्नविषयम् ।।43।।
Adhyaya 18 Sloka 44 रूढिं व्युत्पत्तिं चानुसृत्य फलतः  स्वरूपतश्च कृषिं दर्शयति- सस्योत्पादानं कर्षणमिति। एवं वाणिज्यव्याख्यानेऽपि ग्राह्यम्। गौः रक्ष्या यत्र, तत् कर्म गोरक्ष्यमित्यभिप्रायेणाह- पशुपालनमिति। रक्ष्यमिति भावार्थं वा; रक्षणमित्यर्थः। गौरक्ष्यमिति वा पाठः। गां रक्षतीति गोरक्षुः; तस्य कर्म गौरक्ष्यं पशुपालनम्। वणिजः कर्म वाणिज्यमितिवत्। एवं विशः कर्म वैश्यम्; "गुणवचन ब्राह्मणादिभ्यः कर्मणि च " (अष्टा 5.1.124) इति ष्यञ् प्रत्ययः।।44।।
Adhyaya 18 Sloka 45 शास्त्रान्तरानुसारेण परिचर्यायाः प्रकृतत्रितयानुबन्धित्वमाह- पूर्ववर्णत्रयेति। ननु षट्कर्मा ब्राह्मणः। त्रिकर्माणौ क्षत्रियवैश्यौ। शूद्रास्यापि,"भार्यारतिः शुचिर्मृत्यभर्ता श्राद्वक्रियारतः।नमस्कारेण मन्त्रेण पञ्चयज्ञान्न हापयेत्।।" (याज्ञ.1.5.121)इत्यादयो धर्मा विधीयन्ते; तत् कथमिह तत्कर्मणामियतानिर्देश इत्यत्राह- तदेतदिति। प्रदर्शनीयान् उदाहरति- यज्ञादयो हीति। प्रदर्शनार्थत्वे हेत्वन्तरमाह- शमादयोऽपीति। शमादीनां मोक्षार्थिवर्णत्रयसाधारण्येन कथं ब्राह्मणस्यैव तदुक्तमित्यत्राह- ब्राह्मणस्य त्विति। स्वभावप्रभवैरिति पूर्वोक्तानुविधानात् सहजत्वविवक्षायाऽत्र स्वभावजशब्द इत्यभिप्रायेणाह- सत्त्वोद्रेकस्य स्वाभावाविकत्वेन शमदमादयस्सुखोपादाना इति। तत्कर्मेति नोक्तमित्यन्वयः। उक्तानां वृत्तीनां प्रदर्शनार्थत्वाय चतुर्णां वृत्त्यंशं विविच्य विविनक्ति- ब्राह्मणस्य वृत्तिरित्यादिना। शूद्रधर्मो वृत्तिश्च याज्ञवल्क्येन स्मर्यते, "शूद्रस्य द्विजशुश्रूषा तया जीवन् वणिग् भवेत्।शिल्पैर्वा विविधैर्जीवेद् द्विजातिहितमाचरन्" (1.5.120)इति; मनुस्तत्र विशेषमाह, "विप्रसेवैव शूद्रस्य विशिष्टं कर्म कीर्त्यते" (10.123) इति; तदिदमभिप्रेत्याह- शूद्रस्य तु कर्तव्यं वृत्तिश्च पूर्ववर्णत्रयपरिचर्यैवेति।नन्विदयमुक्तम््; भार्यारतिरित्यादेरुक्तत्वात्; "मां हि पार्थ व्यापाश्रित्य" इत्यारभ्य, "स्त्रियो वैश्यास्तथा शूद्रास्तेऽपि यान्ति परां गतिम्" (भ.गी 9.3) इति च स्वयमेवाह; "वसन्ते दीक्षयेद्विप्रम्" इत्यारभ्य "हेमन्ते शूद्रमेव च। स्त्रियं च वर्षाकाले तु पञ्चरात्रविधानतः" इति भगवत्समाराधनार्थे दीक्षा च विहिता। तथा, "ब्राह्मणैः क्षत्रियैर्वैश्यैश्शूद्रैश्च कृतलक्षणैः।अर्चनीयश्च सेव्यश्च नित्ययुक्तैस्स्वकर्मसु।सात्त्वतं विधिमास्थाय गीतस्संकर्षणेन यः" (म.भा.भी 66.39)इति दीक्षातश्शूद्रादेर्भगवदर्चनादिकं स्पष्टमुक्तम्। तथा युगधर्मान् प्रक्रम्योच्यते,"कृतं नाम युगं पूर्वे यत्र धर्मः सनातनः।कृतमेव न(च) कर्तव्यम्  यस्मिन् काले नरोत्तम ।ब्राह्मणाः क्षत्रिया वैश्याश्शूद्राश्च कृतलक्षणाः ।कृते युगे समभवन् स्वकर्मनिरतास्सदा ।एकवेदसमायुक्ता एकम(त)न्त्रविधिक्रियाः ।पृथग्धर्मास्त्वेकवेदा(द्या) धर्ममेकमनुव्रताः ।चातुराश्रम्ययुक्तेन कर्मणा कालयोगिना ।अकामफलसंयोगात् प्राप्नुवन्ति परां गतिम्'' (वि.ध 108.19) इति ।श्रीसात्त्वते (2-7,8,9,10.11)च-``अष्टाङ्गयोगयुक्तानां हृद्यागरलतात्मनाम् ।योगिनामधिकारः स्यादेकस्मिन् हृदयेशये ।व्यमिश्रयागमुक्तानां विप्राणां वेदवादिनाम् ।समन्त्रे तु चतुर्व्यूहे ह्यधिकारो न चान्यथा ।त्रयाणां क्षत्रियादीनां प्रपन्नानां च तत्त्वतः ।अमन्त्रमधिकारस्तु चतुर्व्यूहक्रियाक्रमे ।सक्रिये मन्त्रचक्रे तु वैभवीये विवे(लो)किनाम् ।ममतासंनिरस्तानां स्वकर्मनिरतात्मनाम् ।कर्मवाङ्मानसैः सम्यग्भक्तानां परमेश्वरे ।चतुर्णामधिकारो वै वृते (प्राप्ते) दीक्षाक्रमे सति ।।'' (2.7-11)इत्यधिकारविशेषनियमः कृतः । सप्तमे च व्रतविधानपरिच्छेदे-`दाने (ना)र्चने तु शूद्राणां व्रतकर्मणि सर्वदा ।असिद्धान्नं तु विहितं वा ब्राह्मणोच्छया ।स्वकर्मणा यथोत्कर्षमभ्येति च(न) तथाऽर्चनात् ।तस्मात् स्वेनाधिकारेण कुर्यादाराधनं सदा ।।सर्वत्राधिकृतो विप्रो वासुदेवादिपूजने ।यथा तथा न क्षत्राद्यास्तस्माच्छास्त्रोक्त(स्त्रार्थ)माचरेत् ।।नयेन्नक्ताशनैर्भक्त्या दिनान्येतानि मौद्गल ।व्रताद्यन्ते तु विहितं परिपॣडं हि तस्य वै ।।'' (53-56)इति व्रतविशेषक्रमो दर्शितः । मौद्गलेति भगवच्छास्त्रे शूद्रनाम । परिपीडमुपवासः । तथा मन्त्रेषु चैवं नियमोऽन्यत्र कृतः ।  ``वौषट् स्वाहावषट्कारनिष्ठानां तु प्रतिक्रिया । नमस्कारेण विहिता '' इति ।तथा नारदीये श्रीमदष्टाक्षरकल्पे,``न स्वरः प्रणवोऽङ्गानि नाप्यन्यविधयस्तथा ।स्त्रीणां तु शूद्रजातीनां मन्त्रमात्रोक्तिरिष्यते ।।'' (ना.पु 1.102)इति । एवमेकादशीव्रातदयोऽपि सर्वसाधारणाः पुराणादिषु पठ्यन्ते । तथाअन्येऽपि वर्ज्यावर्ज्यनियमाः कतिकति धर्मशास्त्रादिषु कथ्यन्ते । यथा,``कपिलाक्षीरपानेन ब्राह्मणीगमनेन च ।शूद्रे वेदाक्षरेणैव निष्कृतिर्न विधीयते ।।'' (ल.पा 1.74),``हृत्कण्ठतालुगाभिस्तु यथासंख्यं द्विजातयः ।शुध्येरन् स्त्री च शूद्रश्च सकृत्स्पृष्टाभिरन्ततः'' (याज्ञ.आ 21), ``तेषां स एवाऽऽचमनकल्पः। अधिकमहरहः केशश्मश्रुलोमनखवापनम्'' (आप 2.1.3.5,6) इत्यादि ।तस्मात्-"जपस्तपस्तीर्थयात्रा प्रवज्या मन्त्रसाधनम्।देवताराधनं चैव स्त्रीशूद्रपतनानि षट्।।" (अत्रि 133)इत्यादिकं विहितव्यतिरिक्त-वर्णत्रयशूश्रूषाविरुद्वविषयमिति योज्यम्। अपि च, "न शूद्राभगवद्भक्ता विप्रा भागवताः स्मृताः" (विह 24.10) इत्यादिवचनात्, जयाख्यसंहितादिषु भागवतानां चतुर्णां समत्ववचनाच्च भगवत्परिचर्यावशात् वर्णत्रयपरिचर्यानिवृत्तिरपि संभवेत्। अतः कथं शूद्रस्य तु कर्तव्यं वृत्तिश्च पूर्ववर्णत्रयपरिचर्यैवेति भाषितम्?अत्र ब्रूमः- यद्यपि विहतव्यतिरिक्तविषयाः सर्वनिषेधाः; विशिष्टसंस्कारगुणविशेषादिमतां च शूद्राणामपि धर्मविशेषाविहिताः, तथाऽपि ते सर्वे वर्णत्रयपरिचर्याख्यप्रधानधर्माविरोधेन तन्नियुक्तैः शूद्रेः तत्परिचर्याभावनयैवानुष्ठेयाः। अत एव ह्यत्रोच्यते- परिचर्यात्मकं कर्मेति। अन्यथा परिचर्येत्येव वक्तव्यम्। न च निष्प्रयोजनाधिकग्रहणयुक्तम्। आमनन्ति च रहस्याम्नायविदः, "ज्ञानज्ञापनसंप्रेषणकर्मा ब्राह्मणः, ज्ञानपरित्राणकर्मा क्षत्रियः, ज्ञानबीजवर्धनकर्मा वैश्यः, जानपर्युत्थानकर्मा शूद्रः। कृतयुगस्यान्ते त्रेतायुगस्यादौ ब्राह्मणक्षत्रियवैश्यशूद्रा भिद्यन्ते। तेषां भिन्नानां द्दष्ठिः न तथा भवति, पथ्या रसना न तथा भवन्ति; पुष्पफलमोषधिवनस्पतयो न तथा दधते; तां द्दष्ठ्वा ब्राह्मणक्षत्रियवैश्यशूद्राणामसूया प्रादुर्बभूव; शूद्रः प्रथमजातिः, न वः पर्युत्थास्यामीति, वैश्यो द्वितीयजातिः न वो बीजानि वर्धयिष्यामीति, क्षत्रिययस्तृतियजातिः, न वः परित्रास्य इति; तान् ब्राह्मण इत्याह, आस्थिता यूयम्; न वो वक्ष्यामीति। अत्र पर्युत्थानं-परिचर्या। एवं शूद्रस्साधुः (वि 6.2.6)इत्यादि प्रकरणान्तराणि च द्रष्टव्यानि । एतेन  " न शूद्रा भगवद्भक्ता" (विह 24.10) इत्यादिस्तुतिवाक्येन वर्णत्रयपरिचर्यादिनिवृत्तिप्रसङ्गोऽपि प्रत्युक्तः, भगवदेकान्तशूद्रस्यैव पर्युत्थानविधेः।  बगवद्भक्तिस्तुतिपरत्वादेव हि, "सर्ववर्णेषु  ते शूद्रा ये ह्मभक्ता जनार्दने" इति व्यतिरेकनिन्दा। किं तर्ह्यत्र स्तुतिनिन्दालम्भनम्? आन्तरः सत्त्वादिगुणोन्मेषः; यदपेक्षया ब्राह्मणादेरेव ब्राह्मण्यादिकं श्रुत्यादिषु कीर्त्यते, "अमौनं च मौनं च निर्विद्याथ ब्रह्मणः" (बृ.उ 5.5.1) इति। "विष्णुं क्रान्तं" वासुदेवं  विजानन् विप्रो विप्रत्वं गच्छते तत्त्वदर्शी'' (भा.आनु 16.2), ``चण्डालमपि वृत्तस्थं तं देवा ब्राह्मणं विदुः'' इत्यादि । यत्तु शरीरसत्त्वादिगुणतारतम्यनिबन्धिनं जातिरूपं ब्राह्मण्यादिकं, तस्यान्तरसत्त्वोन्मेषादावप्यनुवृत्तेराशरीरपातं जातिनियमः स्थित एव। तदनुबन्धिनश्च धर्मास्तत एवावतिष्ठन्ते । अत एव हि विदित ब्रह्मविद्योऽपि विदुरः स्वस्य तद्वचनेऽनधिकारमाह, ``शूद्रयोनावहं जातो नातोऽन्यद्वक्तुमुत्सहे'' (म.भा.उ 41.5) इति। शमादिगुणपौष्कलयोगिनि तु शूद्रादौ, स्रीधर्मिण्यां जनन्यामिवावज्ञानादिनिवृत्तिमात्रविशेषापेक्षया जातिसामान्यवीक्षणप्रतिषेध इति । यथा स्मरन्ति, ``एतैः समेतश्शूद्रोऽपि वार्धके मानमर्हति'' (याज्ञ.आ 115) इति । अत एव,``भक्तिरष्टविधा ह्येषा यस्मिन् म्लेच्छेऽपि वर्तते ।तस्मै देयं ततो ग्राह्यं स च पू़ज्यो यथा ह्यहम्'' ।। (गा.पू 219.8)इत्यादिकमनुपप्लवपर्यन्ततयाऽपि निर्व्यूढम् । साम्योक्तिरपि सर्वोत्कर्षफलादिसाम्यविषया; अपशुद्रनयाद्यविरोधश्च । उक्तं आचार्यैः, भागवतत्वेन शूद्रस्योत्कर्षे ब्राह्मणस्यापि तेनैवोत्कर्ष इति पुनर्वैषम्यम्' इति सर्वं समञ्जातम् । अतः सुष्ठूकं शूद्रस्य वृत्तिकर्तव्ययोरैक्यमिति ।।44।।
Adhyaya 18 Sloka 45 वर्णधर्मविभागे मोक्षशास्त्रे किमर्थ इत्यत्राह स्वेस्वे कर्मणीति । संसिद्धिशब्दस्यात्र परमपदप्राप्तिविषयत्वं प्रकर णात् सिद्धम् । ``शाश्वतम् पदमव्ययम्'' (56) इति हि वक्ष्यति । यद्वा सिद्धिशब्दः `नैष्कर्म्यसिद्धम्' इति वक्ष्यमाण विषयः । तत्पर्यवसानज्ञापनायात्र परमप्राप्यग्रहणम् । ननु स्वकर्म निरतस्यापि शूद्रस्य कथं परमपदप्राप्तिः? तस्य हि मोक्षसाधनविद्यायामनधिकारः शीरीरके अपशूद्राधिकरणे शिक्षितः । सत्यम्; भवान्तराधिकारद्वारा परम्परया परमपदप्राप्तेर्विवक्षितत्वान्न विरोधः । विदुरादिवत् जातिस्मरेषु जन्मान्तरप्रारब्धपरविद्याप्रतिसंधायिषु स्वकर्मणामकरणनिमित्तप्रत्यवायपिरहारार्थं साक्षात्संसिद्धियोग्यत्वं द्रष्टव्यम् । यथोक्तं भगवता शौनकेन,"धर्मव्याधादयोऽप्यन्ये पूर्वाभ्यासाज्जुगुप्सिते ।वर्णावरत्वे संप्राप्ताः संसिद्धिं श्रमणी (त)यथा'' (वि.ध102.30)इति ।ननु परिमितफलप्रदानसमर्थेन्द्राद्याराधनरूपाणां तत्तद्वर्णाश्रमकर्मणां कथं परमपदप्राप्तिहेतुत्मित्यत्रोत्तरं स्वकर्मनिरतइति । यथेत्यस्य प्रतिनिर्देशत्वात् तच्छब्दः प्रकारपरामर्शीत्याह तथा शृण्विति ।।45।।
Adhyaya 18 Sloka 46 सर्वकारणभूतः सर्वान्तर्यामी परमात्मा स्वसृज्यस्वशरीरभूतेन्द्रादिवाचकैः शब्दैराम्नायत इति तत्समाराध नत्वात् संसद्धिसाधनत्वं वर्णाश्रमधर्माणामुपपन्नमित्युच्यते यतः प्रवृत्तिरिति श्लोकेन । प्रवृत्तिशब्दस्यात्र चेष्टामात्र परत्वव्युदासायाह- उत्पत्त्यादिकेति । चेतनाचेतनवाचिभूतशब्दसमन्वितः प्रवृत्तिशब्दोऽत्र विशेषकाभावात् सर्वविध व्यापारसंग्राहक इति भावः। सर्वविधकारणत्वोपयुक्त आकार उच्यते येन सर्वमिदं ततमिति । ततम्; नियन्तृ त्वेनेति हृदयम् । तमिति परोक्षतया निर्दिष्टः कथं मामिति व्याख्यायत इति शङ्कायां यत इत्यनुवादस्य प्राप्त्य र्थं पुरोवादं स्मारयति- मत्त एवेति । कारणत्वसर्वाधिकत्वसर्वव्यापित्वसर्वनियन्तृत्वादिषु यथासंभवं वचनानि योजनानि ।।46।।
Adhyaya 18 Sloka 47 एवं वर्णाश्रमधर्माणां स्वरूपेणापरित्याज्यत्वं परप्राप्तिसाधनत्वप्रकारश्च दर्शितः। अथ तेषामेव 'दैवमोवापरे यज्ञम्' (भ.गी 4.25) इत्याद्युक्तप्रधानधर्मयोगेन नियमविशेषादियोगेन च कर्मयोगान्तर्भूतानां ज्ञानयोगाधिकारिणामप्यपरित्याज्यत्वं प्रागुक्तं प्रत्यभिज्ञाप्यते- श्रेयान् स्वधर्मः इत्यादिभिः। अत्र स्वधर्मशब्दो न वर्णाश्रमनियतधर्मपरः, तथा सति परधर्मशब्देन वर्णान्तरादिधर्मोपादानप्रसङ्गात्। न च तत् युक्तम्, तस्य निषिद्वत्वेनाधर्मतया स्वधर्मस्य तत्र प्रशस्यतरत्वलक्षणश्रेयस्त्ववचनायोगात्; न हि पापात्पुण्यं श्रेय इति कथ्येत। अत एव "श्रेयो भोक्तुं भैक्षम्" (भ.गी 2.5.) इत्युक्तब्रह्मणधर्मभूतप्रव्रज्याप्रतिषेधोऽयमिति चेन्न; तत्प्राप्तौ निषेधायौगात्; अप्राप्तौ पापत्वादेव दत्तोत्तरत्वात्। आपत्स्वनन्तरा च वृत्तिर्दुस्त्यजा। अतोऽत्र स्वधर्मपरधर्मशब्दौ प्राग्वत् कर्मयोगज्ञानयोगविषयो व्याख्यातौ। एवमित्यारभ्य स्वधर्मः इत्यन्तमेकं वाक्यम्। अन्यथोत्तरग्रन्थानन्वप्रसङ्गात्। स्वशब्दस्य जातिविवक्षाव्युदासायाह- स्वेनैवेति।  स्वैनैवोपादातुं योग्य इत्युक्तं विवृणोति- प्रकृतीति । विगुणशब्दस्य त्याज्यत्वशङ्कापरत्वमाह- विगुणोऽपीति । गत्यन्तराभावादमुख्य(त्वकल्पेऽनुपपत्तेततर) कल्पत्वेनानुमतोऽपीत्यर्थः । स्वशब्दनिर्दिष्टात्कर्मयोगार्हादन्योऽत्र परः;  स च ज्ञानयोगार्ह इत्यभिप्रायेणाह- इन्द्रियजयेति। सप्रमादस्य स्वनुष्ठित्वं कथं स्यादित्यत्राह कदाचिदिति ।स्वभावनियतमित्यत्र जातिनियतत्वशङ्काव्युदासायाह तदेवेति । यथाविषतरुनिम्बतिन्त्रिण्यादिजातानां जन्तूनां स्वभावनियत आहारा इति भावः । किल्बिषशब्दोऽत्रानिष़्टतमत्वद्योतनाय संसारशब्देन तत्फलर्यन्ततया व्याख्यातः । ज्ञानयोगनिष्ठासंभावितनिषेधाय वा, विशेषनिषेधः शेषाभ्यनुज्ञापर इत्यभिप्रायेण वाऽऽह ज्ञानयोगस्येति ।।47।।
Adhyaya 18 Sloka 48 अर्थान्तरपरत्वशङ्काव्युदासायाऽऽदरातिशयविवक्षया, पुनरुक्तिपरिहाराय च तृतीयाध्यायोक्तं स्मारयतीत्युक्तम् । सहजत्वेन । वासनानियतत्वादित्यर्थः । ततः कथं त्याज्यत्वाभाव इत्यत्राह- सुकरमिति । दोषशब्देन पाप विवक्षा न युक्ता; विहिते तदयोगात् । तथा(तदा?)च न त्यजेदिति न युक्तम्, पापांशस्य सर्वैः परित्याज्यत्वात्; अतः कायक्लेशादिमात्रगर्भत्वमिह सदोषत्वमित्युच्यते, तावन्मात्रेऽप्यलसानां त्याज्यताबुद्घिस्स्यादित्यभिप्रायेणाह- सदुःखमपीति । एतेन कापिलमतान्वारोहेण सदोषमपीत्यनुवाद इति व्याख्यान्तरं निरस्तम् । मुमुक्षोः कथं शास्त्रीये श्रेयस्त्वेन चोक्ते क्षुद्रक्लेशासहत्वेन त्याज्यताबुद्धिः? अतः प्रसङ्गाभावात् प्रतिषेधो न युक्त इत्यत्राह- ज्ञानयोगयोग्योऽपीति । अपि शब्दोऽन्यस्य कैमुत्यज्ञापनार्थः । अक्लेशोपायदर्शने स्वाधिकारमप्रतिसंधाय तत्र प्रवृत्तिः स्यादिति ततो नियम्यत इत्यर्थः । सदुःखत्वनिर्दुःखत्वलक्षणवैषम्यमन्वारुह्याप्रमादत्ववादिभिर्नियम उक्तः; अथ सदुःखत्वमपि द्वयोस्समानमित्युच्यते-  सर्वारम्भा हीत्यर्धेन । कर्मारम्भाः ज्ञानारम्भाश्चेत्यनेन सर्वशब्दस्यात्र प्रकृतशास्त्रीयकार्त्स्न्यपरत्वमाह । दुःखसाम्ये सति किमन्यतरनियमेन, कथं च [न]तत्तस्य हेतुरित्यत्राह- इयानिति । कर्मारम्भेषु कायक्लेशमात्रम्; ज्ञानारम्भेषु तु  अत्यासन्नत्वेऽपि कफोणिगुडायमानप्रत्यग्विषयान्वेषणेन इन्द्रियमनोनियमनप्रयासो दुःखत्मक इति भावः ।।48।।
Adhyaya 18 Sloka 49 सर्वत्रासकबुद्धिः इत्युक्तेऽपि पुनः विगतस्पृहः इत्येतत् फलसङ्गनिवृत्तिरूपत्यागसहपठितकर्तृत्वत्यागविषयत्वौचित्यात् स्प्नादिष्वपि स्वात्मनि कर्तृत्वानुसन्धानप्रसङ्गनिवृत्तिरूपत्यागकाष्ठाविवक्षयेत्याह- आत्मकर्तृत्वे विगतस्पृह इति । संन्यासेनाधिगच्छतीति न ज्ञानयोगादिपरम्; कर्म न त्यजेदिति प्रकृतानन्वयात्, अध्यायरम्भोक्तसंन्यासविषयत्वौचित्याच्चेत्यभिप्रायेणाह- एवं त्यागादनन्यत्वेन निर्णीतेनेति । अत्रनैष्कर्म्यसिद्धिशब्दो न मोक्षविषयः, सिद्धिं प्राप्त इत्यादिना पुनः कर्तव्यविधानात्; नापि ज्ञानयोगमात्रविषयः, परमामिति विशेषणात्; नैष्कर्म्यशब्दमात्रेण च तद्विवक्षोपपत्तेः । अतोऽत्र ज्ञाननिष्ठाफलप्रारम्भो विवक्षित इत्यभिप्रायेणाह परमां ध्याननिष्ठामिति।नैष्कर्म्यस्य सिद्धिमिति समासवशात् परमत्वविशेषणशक्त्या वा सिद्धं विवृणोति- ज्ञानयोगस्यापि फलभूतामिति। उक्तार्थपरत्वमुत्तरग्रन्थानुगुण्येनाह- वक्ष्यमाणध्यानयोगावाप्तिमित्यादिना । निर्गतकर्मा- निष्कर्मा, तस्य भावो नैष्कर्म्यमिति व्युत्पत्तिं व्यनक्ति- सर्वेन्द्रियकर्मोपरतिरूपामिति ।।49।।
Adhyaya 18 Sloka 50 सिद्धिं प्राप्तः इत्यस्योक्तानुवादतां सप्रकारहेतुनिर्देशेनाह- आप्रयाणादिति । सिद्धिं प्राप्तस्य ब्रह्मप्राप्त्य भिधानात् तद्व्यतिरिक्तविषयत्वज्ञापनाय ध्यानसिद्धिमित्युक्तम् । यथेत्यस्यानन्तरग्रन्थानुसारेण पुरुषव्यपारोपादेय प्रापकप्रकारपरतामाह- येन प्रकारेण वर्तमान इति । मे निबोध । मत्तो निश्चयेनावधारयेत्यर्थः । परमे फले ह्यु पायो नितिष्ठति; अतस्तदेवोपायपर्यवसानभूमितया निष्ठेत्युच्यत इत्यभिप्रायेणाह- तदेव ब्रह्म विशेष्यत इति । ज्ञानशब्दस्यात्रानन्तरोच्यमानध्यानविश्रान्तिमाह ध्यानात्मकस्येति ।।50।।
Adhyaya 18 Sloka 51  to 53 बुद्धिशब्दोऽत्र प्रस्तुतब्रह्मशब्दाभिप्रेतविषयबुद्धिगोचरः, तस्याश्शुद्धिश्चासमग्रविषयत्वसंशयविपर्ययरूप दोषराहित्यमित्याह- यथावस्थितात्मत्त्वविषयेति । धृत्येति पूर्वोक्तसप्रकारसात्त्विकधृतिपरामर्शमाह- विषयविमुखी करणेनेति । अत्र धृत्या मनोनियमनं कर्मोक्तम्; अपि च पूर्वमेव त्यक्तविषयस्य(त्यक्तविषः;तदस्य?) रागद्वेषौ व्युदस्येति वैषयिकरागद्वेषयोर्व्युदासस्यापि तादात्विकविषयत्वाय, वैराग्यं समुपाश्रितः इत्यनेन पुनरुक्तिपरिहारा य चाह तन्निमित्ताविति । एतेन विषयासन्निधानफलं प्रदर्शितम् । यद्वा विप्रकृष्टेष्वपि सूक्ष्मसङ्गो निरोद्धव्य इति भावः । विविक्तत्वं रहितत्वम्;तत्  प्रकृतोपयोगेन विशिनष्टि- सर्वैर्ध्यानविरोधिभिर्विविक्ते देश इति । लघ्वाशी इत्यनेन पूर्वोक्तं `नात्यश्नतः' (भ.गी 6.16) इत्यादिकं स्मार्यत इत्याह अत्यशनानशनरहित इति । धृत्याऽऽत्मानं नियम्य चेत्यादिना यतवाक्कायमानसः इत्यस्य पुनरुक्तिपरिहारायाह- ध्यानाभिमुखीकृतकायवाङ्मनोवृत्तिरिति । कायस्याभिमुखीकरणं स्थिरासनादिपरिग्रहः; वाचस्तु प्रणवादिव्यतिरिक्तवर्जनम्; मनसस्तु शुभाश्रयालम्बनम् । उक्तानां ध्यानयोगशेष्त्वमाह- एवंभूतस्सन्निति । नित्यशब्दविवक्षितमाह- आप्रयाणादहरहरिति । रागद्वेषौ व्युदस् येति वैषयिकरागद्वेषयोर्व्युदासोक्तेः, वैराग्यं समुपाश्रित इत्येतत् आभिमानिकविषयम् ।  तत्र सम्यगुपाश्रयणं पूर्वसिद्धस्यापि [तस्य] सम्यगवस्थापनमित्यभिप्रायेण विरागतां वर्धयन्नित्युक्तम् । एवमहंकारादिविमोचनेऽपि द्रष्ट व्यम् । शरीरमनःप्राणादिबलानां योगविरोधित्वाभावात् वासनाबलमिति विशेषितम् । दर्पोऽत्राहंकारबलहेतुकोऽङ्गीकारः । योगित्वशान्तात्वादिनिमित्तोऽपि दर्पस्त्याज्यः, ``हृष्टो दृप्यति दृप्तो धर्ममतिक्रामति', (आप 1.13.4) इति स्मरणात् । मनोवाक्कायव्यपारनिवृत्त्यादेरुक्तत्वात् । शान्तशब्दोऽत्र शमहेतुविशेषपर इत्याह आत्मनुभवैकसुख इति । इन्द्रियव्यपारोपरतिः कोधादिनिवृत्तिश्च बाह्यसुखनिस्स्पृहत्वात्; तच्च प्रभूतात्मसुखलाभादिति भावः । उक्तेषु सर्वेषु ध्यानयोगस्याङ्गित्वमाह- एवंभूतो ध्यानयोगं कुर्वन्निति । ध्यानमेवात्र योगः, ध्यानेन वा योगः । अन्तरश्लोकार्थपरामर्शेन ब्रह्मशब्दस्यात्र शुद्धात्मविषयमाह सर्वबन्धेति ।।51-53।।
Adhyaya 18 Sloka 54 एवं कर्मयोगादिसाध्यप्रत्यगात्मानुभवस्य परभक्त्यधिकारपादकत्वमुच्यते ब्रह्मभूतः इति श्लोकेन । तदभिप्रायेण परशेषतैकस्वभावत्वस्याप्याविर्भाव उक्तः । योगसाध्यं ब्रह्माख्य(ब्रह्माख्यजीवानुभवरूप?)मिह ब्रह्मत्वमित् यभिप्रायेणाच्छिन्नज्ञानाविर्भावोक्तिः । शेषत्वस्य स्वरूपानुबन्धित्वं प्रागेवोक्तमित्याह- इतस्त्वन्यामिति। `रागादिदूषि ते चित्ते नास्पदी मधुसूदनः'' (वि.ध 9.10) इत्याद्युक्तपरभक्त्यनर्हतानिवृत्तिः प्रसन्नात्मेत्युच्यत इत्याह क्लेशकर् मादिभिरकल्मषस्वरूप इति । आदिशब्देन विपाकाशयोर्ग्रहणम्; तयोरपि कालुष्यरूपत्वात्; ``क्लेशकर्मविपाकाशयैः ''(यो.सू 1.24) इति सन्नियोगशिष्टत्वाच्च । अविद्यास्मितादयः पञ्च क्लेशाः; कर्म पुण्यपापरूपम्; जात्यायुर्भोगाः विपाकाः; आशयाः संस्काराः । `यस्मिन् स्थितो न दुःखेन गुरुणाऽपि विचाल्यते' (भ.गी 6.22) इति प्रागुक्तं न शोचतीति परामृष्टम् । तथा, `यं लब्ध्वा चापरं लाभं मन्यते नाधिकं ततःभ.गी '(6.22) इत्युक्तं न काङ् क्षतीति । स्मारितम् । अत्र न हृष्यतीति पाठान्तरमप्रसिद्धत्वादनङ्गीकृतम् । तत्रात्मानुभवसुखेन बाह्यवैतृष्ण्यं तावज्जायते; परमात्मनस्तु प्रत्यागात्मनोऽप्यधिकसुखतयाश्रुतत्वात् तदनुबुभूषा स्थायिनीत्यभिप्रायेण मद्व्यतिरि क्त{मिति?] शब्दः । शोककाङ्क्षानुदयहेतुः सम इत्युच्यत इत्यभिप्रायेण अनादरणीयतायां सम इत्युक्तम् । तुल् योनादर इत्यर्थः । परावरतत्त्वविवेकफलम् अन्यानादरसाध्यं व्यनक्ति निखिलमिति । वस्तुजातमित्यनेन ब्रह्मादि स्तम्बपर्यन्तानामेव मेर्वपेक्षया माषसर्षपादीनामिवावान्तरोत्कर्षस्यानादरयोग्यत्वं सूचितम् । तृणवदिति । न हि रत्नपर्वतमारुरुक्षोः पलालकूटे सङ्गः स्यादिति भावः । अत्र मच्छब्देन परभक्त्युत्पत्तिविवृद्ध्यर्थतया पूर्वत्र, शास्त्रान्तरेषु च प्रपञ्चितानामुपासनदशायामनुसंधेयानां च आकाराणामभिप्रेतत्वमाह मयि सर्वेश्वर इत्यादिभिः । सर्वेश्वर इति । ईशितव्यस्य बद्धस्य किं तथाभूतैः ईशितव्यान्तरैरिति भावः । निखिलजगदुदयविभवलयलील इति । 'कारणं तु ध्येयः' (अथर्व 3) इति हि श्रुतिरिति भावः। यद्वा करणकलेबरप्रदानादिभिर्महोपकारके चतुर्विधभूतहेतुभूते तस्मिन् तिष्टति सृष्टिसंहारकर्मतयैवावस्थितः कोऽन्यः समाश्रयणीय इति भावः। निरस्तसमस्तहेयगन्ध इति। न ह्यस्मिन् यथावत्प्रतीते वस्त्वन्तरेष्विवावज्ञावैमुख्यादिकारणमस्तीति भावः। अनवधिकेत्यादि। एकैकगुणप्रकर्षोऽपि चित्ताकर्षकः; किमुतैवं संभूत इति भावः। यद्वि परं सुलभं च, तदेव ह्याश्रयणीयमिति सौलभ्योपयुक्तगुणानामप्यत्र संग्रहः। लावण्यामृतसागर इति शुभाश्रयविग्रहगुणोपलक्षणम्। श्रीमतीति। श्रीर्हि सर्वेषामाश्रयणीया; साऽप्येनं नित्यमाश्रितेति हृदयम्। श्रीयते श्रयते चेति श्रीशब्दो निरुक्तः। मतुप्नित्ययोगे। श्रुतिश्च, "ह्नीश्च ते लक्ष्मीश्च पत्न्यौ" (ना) इत्यादिका। स्मर्यते च "नित्यैवैषा जगन्माता विष्णोश्श्रीरनपायिनी" (वि 1.8.17) इति। एतेनोपास्यत्वप्राप्यत्वादिकं सर्वं सपत्नीकस्येति ज्ञापितम्। आमनन्ति च रहस्याम्नायविद इममेवार्थम्, "नित्यसन्निहितशक्तिः" इति।  पुण़्डरीकनयन इत्यवयवसौन्दर्योपलक्षणम्। "तस्य यथा कप्यासं पुणडरीकमेवमक्षिणी। तस्योदिति नाम। स एषः सर्वेभ्यः पाप्मभ्य उदितः। उदेति ह वैसर्वेभ्यः पाप्मभ्यः, य एवं वेद" (छा.उ 1.6.7) इति सर्वपापविमोक्ष कामस्योपासनार्थतया पुमडरीकाक्षत्वमप्युपदिष्टम्। चक्षुषा तव सौम्येन पूताऽस्मि (रा.आ 74.13), 'यं पश्येन्मधुसूदनः' (म.भा.मो 349.73) इत्यादिषु च तद्विक्षणस्य पावनतमत्वमुच्यत इति भावः। भुक्त्युत्पत्त्यादौ सर्वमिदमेकतः; स्वामित्वं चैकतः; न चासावेकोनसर्वस्वामीत्यभिप्रायेणाह स्वस्वामिनीति।।54।।
Adhyaya 18 Sloka 55 तत्फलमाहेति। अव्यवहितं व्यवहितं चेति शेषः। पूर्वग्रन्थोक्तजगत्कारणत्वलिक्षितसर्वेश्वराख्यधर्म्यभिप्रायेण य इत्यस्यार्थमाह - स्वरूपत इति। विधिनिषेधरूपशोधकवाक्यवसितसर्वविद्यानुसंधेयस्वरूपनिरूपकधर्मयोगः स्वभावत इति निर्दिष्टः। स्वनिरूपकधर्माभावे अनिरूपितस्वरूपतया निःस्वभावमेव वस्तु स्यात्। 'स्वरूपशब्दः स्वरूपनिरूपकधर्मपरः, स्वभावशब्दस्तु सौलभ्यपरः' इति केचित्। यावच्छब्दो हि प्रकर्षमनिकर्ष(निष्कर्ष)परामर्शयोग्याकारविषयो युक्त इत्यभिप्रायेणाह गुणतो विभृतितोऽपि यावाश्चाहमिति। गुणशब्दोऽत्र निरूपितस्वरूपविशेषकज्ञानशक्यादिसमस्तधर्मविषयः। यावान् यश्चेत्यनयोर्व्युत्क्रमेण व्याख्यानं बुद्व्यारोहक्रमप्रदर्शनार्थम्। तत्त्वत इत्यस्य यावान् यश्चेत्यत्रानपेक्षणात् अभिजानातीत्यत्र संशयादिव्युदासाय तदपेक्षणाच्च तत्त्वतोऽभिजानातीति योजितम्। मां तत्त्वतो ऽभिजानातीत्युक्तस्यैव मां तत्त्वतो ज्ञात्वेनुभाषाणमुपायभूतस्यापि स्वादुतमतया सुदुर्लभत्वेनदरातिशयार्थम्। तत्त्वतो ज्ञात्वेत्यनेनैव आनन्तर्यसिद्व्यर्थहेतुपौष्कल्यज्ञापकानुवादस्य सिद्वत्वात्, तदनन्तरमित्यनेनैव प्रवेशस्यानन्तर्यकण्ठोक्तेः, भक्त्या त्वनन्ययेत्यादौ प्रवेशेऽपि हेतुतया भक्तेरेव प्रागुक्तत्वाच्च ततो भक्तितो मां विशते इत्येवान्वयो दर्शितः। प्रवेष्टुमिति प्रागुक्तैकार्थ्यज्ञापनाय परस्मैपदसिद्वये च प्रविशतीत्युक्तम्। यथावज्ज्ञानमपि काष्ठाप्राप्तभक्तेः। अन्योन्याश्रयणं च भक्तेः पर्वभेदात् परिहृतम्। सैव तु तथाविधावस्था साक्षात् मोक्षसाधनमित्याह- तत्त्वत इत्यादिना। दर्शनशब्देनानुभाषणात् तत्त्वतोऽभिजानातीत्यस्य साक्षात्कारपरत्वं व्यञ्जितम्। 'परभक्त्याऽपि तत्त्वज्ञानमेव साध्यम्; तदेव तु साक्षान्मोक्षसाधनम्' इति कुद्दष्टिमतमपाकरोति- अत्रेति। एवकारेण दर्शनव्यवच्छेदः। यद्यप्यत्र भक्तिशब्दो व्यवहितः, तत्त्वज्ञानं त्वव्यहितम्- तथाऽपि व्यवहितपरामर्श एव युक्तः; अन्यथा तत्त्वतो ज्ञात्वेत्यादिना पुनरुक्तिप्रसङ्गात्। अत्र दर्शनजनकभक्त्यनुवादे प्रयोजनाभावात् सैव तदुत्तरावस्था परामृश्यत इति भावः। प्रागुक्तं हेतुमाह- भक्त्या त्वनन्ययेति। अयमभिप्रायः- उपक्रमन्यायत् पूर्वं प्रबलम्; स्पष्टास्पष्टयोश्च स्पष्टानुसारेणान्यत् गमयितव्यमिति।।55।।
Adhyaya 18 Sloka 56 पूर्वत्र ज्ञाननिष्ठोक्ता, अनन्तर कर्मनिष्ठोच्यत इति शङ्काव्युदसाय पूर्वत्रापि कर्मनिष्ठायामेवावान्तरविशेषविपक्तिमनुवदन्संगतिमाह एवमिति। विपाकोऽत्र पूर्वश्लोकद्वयोक्तपरभक्तिपरज्ञानपरमभक्तिपर्यन्तः। विहितकर्मणां पूर्वमुक्तत्वात् सर्वकर्माण्यपीति निषिद्वानुष्ठानं भगवदनन्यतास्तुत्यर्थमुपक्षिप्यत इति स्वैराभिलाषिशङ्करादिमत (द्याशङ्का) मपाकरोति इदानीं काम्यानामपि कर्मणामिति। सर्वशब्दोऽत्र शास्त्रीयेष्वेवानुक्तसंग्रहमार्थ इति भावः। तदेव विवृणोति न केवलमित्यादिना। पूर्वश्लोकस्थ प्राप्यमेवात्रापि सविशेषणपदशब्देन निर्दिष्टमित्यभिप्रायेण निर्वक्ति पद्यत इति।।56।।
Adhyaya 18 Sloka 57 उक्तं परमपुरुषार्थसाधनत्वमनन्तरोपायानुशासनहेतुरित्याह- यस्मादेवमिति। चेतश्शब्दसाफल्याय तदभिप्रेतं चेतसो भगवति कर्मसंन्यासकरणत्वं येन प्रकारेण, तमाह- आत्मनो मदीयत्वमन्नियाम्यत्वबुद्ध्येति। अत्र चेतश्शब्दस्यैवं तात्पर्यं प्राचीनसविशेषणनिर्देशेन स्थापयति उक्तं हीति। अध्यत्मचेतसा। परशेषत्वादिविशेषितयथात्मगोचरबुद्ध्येत्यर्थः। सर्वशब्देन स्वरूपकार्त्स्न्यवत् अनुबन्धिकार्त्स्न्यमपि प्रागुक्तप्रकारेणाभिप्रेतमित्याह- सकर्तृकाणि साराध्यानीति। बुद्धियोगशब्देन मुमुक्षोरसाधारणमकर्तृत्वानुसंधानादिकं सर्वं प्रत्यभिज्ञाप्यत इत्याह इममेव बुद्धियोगमिति।।57।।
Adhyaya 18 Sloka 58 मञ्चित्तस्सर्वदुर्गाणीत्यत्र मञ्चित्तशब्देन पूर्वश्लोकोक्तस्यैवानुवादात् तत्र च बुद्धिविशेषविशिष्टकर्मविधिपरत्वात् उत्तरेष्वपि ग्रन्थेषु युद्धाख्यस्वधर्मप्रोत्साहनस्यैव स्फुटत्वादिहापि तद्विवक्षामाह- एवं मञ्चित्तस्सर्बकर्माणि कुर्वन्निति। मञ्चित्तत्वमात्रस्य विधेयत्वे अनन्तरं युद्धनिवृत्त्यध्यवसायप्रतिक्षेपो न संगच्छत इति भावः। दुर्गशब्दस्य गिरिवनजलादिदुर्गेषु प्रसिद्धिप्रकर्षात् क्षत्रियस्य चार्जुनस्य युयुत्सोस्तन्निस्तारापेक्षासंभवात् तद्विषयत्वाशङ्कामप्यपाकर्तुं पूर्वापरानुरोधेन सांसारिकाणीति विशेषितम्। मत्प्रसादादित्यनेन व्युत्पत्त्यनुशासनश्रुतिस्मृत्यादिविरुद्धापूर्वादिकल्पनाव्युदासः, स्वस्य फलप्रदाने प्रतिबन्धनिवृत्त्यादिमात्रसाकाङ्क्षत्वं च सूच्यत इत्यभिप्रायेणाह- मत्प्रसादादेवेति। एवं नित्यनैमित्तिककाम्यरूपाणां कर्मणां बुद्धिविशेषे नियमादियोगेन कर्मयोगशब्दितानां परम्परया परिपूर्णभगवत्प्राप्तिपर्यन्तं विपाकमुपपाद्य सर्वथा कर्मयोग एव ते कर्तव्य इति निगमितम्। अथ तदकरणे प्रत्यवायमाह- अथ चेदित्यर्धेन। हितवचनानादरस्य निमित्तभूतमहङ्कारविशेषमाह-  अहमेव कृत्याकृत्यविषयं सर्वं जानामीति भावादिति। न श्रोष्यसीति श्रूयमाणेऽपि श्रुतफलनिवृत्त्यभिप्रायम्। विनङ्क्ष्यसीत्नेनादिकालमनुवृत्तस्यात्मनाशस्योत्तरकालेऽप्यनुवृत्तिर्विवक्षितेत्यभिप्रायेणाह- विनष्टो भविष्यसीति। 'बुद्विनाशात्प्रणश्यति' (भ.गी 2.63) इति प्रागुक्तप्रत्यभिज्ञानपनमिति भावः। अश्रवणादिनिदानमाप्तान्तरादिसंभवमपाकुर्वन् विनङ्क्षयसीत्यस्य शापवचनतुल्यताव्यावृत्त्यर्थं स्वस्यैवाप्ततमत्वकथनेन स्वोपदिष्टस्यार्थस्थितिरूपतायामभिप्रायमाह- न हि कश्चिदिति। अन्ये हि वक्तारो मया वाचिताः परिमितविषयं किंचिद्वदन्ति; अहं तु सर्वस्याधिकारिणस्सर्वविधहिताहितवेदी; यानि च परोक्तानि शास्त्राणि, अनुक्तानि च च्छन्दांसि, तान्यपि मदाज्ञारूपतयैव प्रमाणभूतानीति भावः।।58।।
Adhyaya 18 Sloka 59 एवमश्रवणफलभूतयुद्धनिवृत्तेर्विनाशहेतुत्वमुक्तम्; अथ युद्धनिवृत्तेरेवाशक्यत्वमुच्यते । किंच भवतु कर्मयोगो मया कर्तव्यः; युद्धव्यतिरिक्तं किमपि कर्मयोगान्तरमुपाददानस्य मे विनाशो न स्यादिति शङ्कामपाकरोति- यद्यहङ्कारमिति श्लोकेन । अहंकारं युद्धनिवृत्त्यानुगुण्येन विशिनष्टि- आत्मनि हिताहितेति । अहंकाराश्रवणफलमाह- स्वातन्त्रयव्यवसाय इति । स्वातन्त्र्याभिमानगर्भस्तन्मूलो वा व्यवसायः स्वातन्त्र्यव्यवसायः । तदुभयं मन्यसे इत्यनेन अहंकारमाश्रित्येत्यनेन च सूचितम् । प्रकृतिर्नियोक्ष्यतीत्युक्तम्, अचेतनत्वात् तस्याः, चेतनव्यापारत्वाच्च नियोगस्येति शङ्गामुपालम्भाभिप्रायेण परिहरति -  मत्स्वातन्त्र्योद्विग्नं त्वामिति । मदुक्तकरणे सर्वज्ञस्य मे सर्वं भरस्स्यात्; मन्नियोगातिक्रमे तु मय्युदासीने प्रकृतिपरतन्त्रस्त्वमहितेष्वेव प्रवर्त्त्यसीति भावः ।।59।।
Adhyaya 18 Sloka 60 पुनरुक्तिपरिहारायाह- तदुपपादयतीति । प्रकृतेः प्रेरकत्वप्रकारमवान्तरव्यापारेण दर्शयतीत्यर्थः । प्रकृतिरिति निर्दिष्ट एवामयमर्थः स्वाभावशब्देनानूदितः । स्वाभावशब्दश्च `स्वाभावप्रभवैर्गुणैः' (41) इत्यत्र व्याख्यातः । प्रकृतिशब्दस्यात्रदेहाद्याकारपरिणतप्रकृतिविषयत्वेऽपि स्वभावशब्दः पूर्वोक्तार्थ एव । `शौर्यं तेजः' (43) इत्यादिकं स्मारयति- स्वभावजं हीति । स्वेन क्षत्रियासाधारणेनेत्यर्थः ।  शौर्यं- निर्भयप्रवेशसामर्थ्यं; तेन तन्मूलं कर्मात्र वासनावशात् रुचिविषयतया बन्धकत्वेनोक्तम् । मदुक्तानादरे प्रकारान्तरेणापि करिष्यस्येवेति अपिशब्दार्थः । तदभिप्रायेणाह त्वमेवेति । परैर्धर्षणमसहमान इति विशेषणम् अवशस्य कथं कर्मकर्तृत्वमिति शङ्कापरिहारार्थम् । अमर्षचिकीर्षादिस्पर्धगुणपारवश्यं कर्तृत्वस्योपयुक्तमेवेति भावः।  'कर्तु नेच्छसि यन्मोहात्' इति वाक्यान्तर्वाक्यन्वेशो हास्यकरुणरसावेशेन। तद्विविनक्ति- यदिदानीमिति। प्राप्तावसरे धर्मयुद्वानुष्टानं परित्यज्य अतिक्रान्तावसरे परपरिभवव्रीडितो गतजलसेतुबन्धं करिष्यसीति वर्तमानभविष्यद्व्यपदेशयोस्तात्पर्यमिति भावः। न श्रोष्यसीतिवत् उपदिष्टस्य चित्तानारोह इह मोहशब्देन विवक्षित इत्याह अज्ञानादिति।।60।।
Adhyaya 18 Sloka 61 उक्तार्थस्थापनाय, 'त्वय्युदासीने कथमहं प्रवर्तेय; तथात्वे वा कथं तव सर्वहेतुत्वम्' इति चोद्यम् ईश्वर इति श्लोकेन परिह्नियत इत्याह- सर्वे हीति। उक्तं स्वभावपारतन्तन्त्र्यमपि मत्प्रयुक्तम्; मम च साधारणकारणत्वान्न कश्चिद्विरोध इति भावः। ईश्वरशब्दस्यात्र इन्द्रादिशब्दवत् अर्वाचीनेश्वरविषयरूढिशङ्कापरिहाराय यौगिकमर्थमन्वर्थसमाख्यया स्थापयति सर्वनियमनशीलो वासुदेव इति। "सापेक्षनिरपेक्षयोर्निरपेक्षे संप्रत्ययः" इति न्यायादीश्वरत्वस्य सर्वविषयत्वं सिद्वम्। तस्य च व्याप्तिमूलत्वं वासुदेव शब्देन दर्शितम्। सर्वव्याप्तस्य हृद्देशे निशेषस्थितिवचनं किमर्थमित्यत आह सकलप्रवृत्तिनिवृत्तिमूलज्ञानोदयप्रदेश इति। एतेन हृदयस्थितेः भ्रामयन्नित्यत्रोपयोगो दर्शितः। कथमिति उपकरणाभिप्रायम्। माययेति हि तदुत्तरम्। किंकुर्वन्निति। ईश्वरशब्देन नियन्तृतैकनिरूपाणीयतया प्रतिपन्नोऽसौ कीद्दशं नियमनं कुर्वन्नित्यर्थः। यन्त्रेत्यादि भ्रामयन्नित्यन्तमेकं वाक्यं प्रश्नवाक्यादाकृष्टेन तिष्टतिना अन्वेतव्यम्। प्रागुक्तसर्वपरामर्शेन यन्त्रमायादिशब्दनामर्थं विवृणोति स्वेनैव निर्मितमित्यादिना। भूतशब्देन हृत्प्रदेशनिर्देशेन, पुरुषप्रवृत्तिविशेषानुगुण्यात्, अर्थस्वभावेन च यन्त्रशब्दोऽत्र देहेन्द्रियसंधातविशेषविषयः। 'महतः परमव्यक्तम्' इत्यव्यक्तशब्देन निर्दिष्टं तत्रैव च, 'शरीरं रथमेव तु' (क 3.3.11) इति रथाख्ययन्त्रत्वेन रूपितमिति ज्ञापनाय देहेन्द्रियावस्थं प्रकृत्याख्यमित्युक्तम्। तथा च श्रूयते, "सर्वाजीवे सर्वसंस्थे बृहन्ते तस्मिन् हंसो भ्राम्यते ब्रह्मचक्रे। पृथगात्मानं पेरितारं च मत्वा जुष्टस्ततस्तेनामृतत्वमेति" (श्वे.उ 1.6) इति। 	एतेन 'यन्त्रारूढानीव' इति इवशब्दलोपेन व्याकुर्वन्तो निरस्ताः। स्वकीययेति- आदौ 'गुणमयी मम माया'(भ.गी 7.24) इति ह्युक्तम्; श्रुतिश्च,"अस्मान्मायी सृजते विश्वमेतत् तस्मिश्चान्यो मायया संनिरुद्धः।मायां तु प्रकृतिं विद्यान्मायिनं तु महेश्वरम्" (श्वे.उ 4.9) ।।इति। जीवस्य कर्तृत्वादिभङ्गपरिहाराय गुणानुगुणमित्युक्तम्। न हि जीवमीश्वरो भूतात्वेशन्यायेन प्रवर्तयति; अपितु सत्त्वादिगुणमयान् भावान् पुरस्कृत्य पूर्वसिद्धवासनाविशेषजनितसङ्गद्वारेणेति न विरोधः। भ्रामयन् भ्रमयन्नित्यर्थः। तत्र प्रवृत्तिहेतुतया मोहनमन्तनींतम्, न तु शाब्दमित्याह प्रवर्तयन्निति। अत्र ईश्वरशब्देन परोक्षव्यपदेशेनापि वक्ता वासुदेवो निर्दिष्ट इतीममर्थं प्रागुक्तेन द्रढयितुमाह- पूर्वमपीति। 'य आत्मनि तिष्ठन्' (बृ.मा 5.7.22) इत्यादिनिर्दिष्टोऽन्तर्यामी सौबालिक्यामुपनिषदि नारायण इति विशेषतः, "एष सर्वभूतान्तरात्माऽपहपाप्मा दिव्यो देव एको नारायणः इति ।।61।।
Adhyaya 18 Sloka 62 स्वतन्त्रे स्वमाया प्रेरयति परतन्त्रस्तां कथं निस्तरेदित्यत्रोतरं तमेव शरणमिति श्लोक इत्याह एतन्मायानिवृत्तिमातुगाहेति। यस्मादेवम्। अन्यथाऽपि बुद्ध्या निवर्तयितुमशक्यत्वादित्यर्थः; सर्वस्येश्वराधीनत्वादिति वा। तमेवेत्यनेन [तस्य] मायां कोऽन्यो निवर्तयितुं शक्नोतीति सूचितमित्याह- सर्वस्य प्रशासितारमिति। अत्यन्तस्वतन्त्राः स एव हीदानां रथिनस्तव सारथित्वेन परतन्त्राः प्रशास्तीत्यभिप्रायेण आश्रितवात्सल्येनेत्यादिकमुक्तम्। एवमनुवर्तनीयत्वाय परत्वं सौलभ्यं च दर्शितम्। भावशब्दोऽत्र मनोवृत्तिपर इत्याह सर्वात्मनेति। सर्वप्रकारेणेति वाऽर्थः। तेन 'वासुदेवस्सर्वम्' (भ.गी 7.19) इत्युक्तप्रक्रिययाऽन्तर्यामित्वेनोपदेष्टृत्वेन प्राप्यत्वप्रापकत्वादिभिश्चैक एवावस्थित इत्यनुसन्धानं वा विवक्षितम्। अत्र शरणशब्द उपदेशादिमुखेन गोप्तृविषयः; तेनैव द्वारेणोपायपरो वा। यथोपदिष्टकरणमेवात्र शरणगतिरित्यभिप्रायेणाह-सर्वात्मनाऽनुवर्तस्वेति। न श्रोष्यसि, न योत्स्ये इत्युक्तनिषेधपरत्वात् अनुवर्तनमेवात्र शरणागतिरिति दर्शयितुं प्रकृतेन विपर्यये प्रत्यवायेन योजयति- अन्यथाऽपीति। प्रकृतोपयोगेनानुवृत्तिं विशिंषन् विवक्षितमुपसंहरति- अतस्तदुक्तप्रकारेणेति। स्ववर्णाश्रमानुरूपतदाज्ञानुवर्तनमेव हि तत्प्रीणनमिति भावः। उक्तानुवृत्तिं प्रसादहेतुतयोत्तरार्धेन योजयति- एवं कुर्वाणस्तत्प्रसादादिति। मत्प्रसादात् (58) इत्युक्त एवार्थः तत्प्रसादात् इत्यत्र निर्दिष्टः। तत्रोक्तं सर्वदुर्गतरणमिह परा  शान्तिः। शान्तेश्चात्र परत्वं निवृत्तजातीय(स्य?)कारणसामानाधिकरण्यविरहेणापुनरङ्कुरत्वमित्यभिप्रायेणाह- सर्वकर्मेति। सर्वकर्मबन्धोपशमपरशान्तिशब्देन अनिष्टनिवृत्तिरुक्ता; स्थानं प्राप्स्यसीति इष्टप्राप्तिरुच्यते। शाश्वतशब्देन ब्रह्मादिस्थानव्यवच्छेदः। मुलप्रकृतिस्सूक्ष्मावस्था मुक्तप्राप्यस्थानमिति केचित्; सत्यलोकादिष्विव वैष्णवस्थानमिति चापरे; तत् स्थानशब्दस्य मुख्यार्थस्वीकाराय, वादिक्षेपाय चाप्राकृतस्थानं श्रुतिभिरुपपादयति यदभिधीयत इति। अधीतवेदानां संप्रतिपत्त्यतिशयार्थं श्रुतिशतैरित्युक्तम्। एतेन कारणश्रुतीनाम् 'एकमेवाद्वितीयम्' (छा.उ 6.2.1) इत्यादीनां स्रक्ष्यमाणकार्यप्रपञ्चमात्रप्रलयपरत्वं बहुश्रुत्यविरोधाय दर्शितम्। तद्विष्णोरिति वाक्यं प्रत्येकं सदा पश्यदनेकसूरिविशिष्टविधिपकम्; कृत्स्नस्याप्राप्तत्वात्। विष्णोरिति वैयधिकरणाच्च नात्र स्वरूपपरता युक्ता। यत्र पूर्वे साध्यस्सन्तीत्यत्रापि अनवच्छेदात् नित्यं सन्तीति सिद्धम्। अत्र च शाश्वतं स्थानमिति निर्दिष्टं परमात्मन एव स्थानमिति प्रकरणान्तरे व्यक्तम्,"रम्याणि कामचाराणि विमानानि सभास्तथा।।आक्रीडा विविधा राजन् पद्मिन्यश्चामलोदकाः।एते वै निरया स्तात स्थानस्य परमात्मनः" (म.भो.मो 196.4)इति। आह च भगवान् पराशरः-"एकान्तिनः सदा ब्रह्मध्यायिनो योगिनो हि ये।तेषां तत् परमं स्थानं यद्वै पश्यन्ति सूरयः" (वि 1.6.39) इति।।62।।
Adhyaya 18 Sloka 63 एवमर्जनस्य युद्धे प्रोत्साहनव्याजेन सर्वाध्यात्मशास्रार्थजातमुपदिश्य सर्वासु निष्ठासु नित्यकर्मणो दुस्त्यजतया अन्तेऽपि युद्धकर्तव्यत्वमेव स्थापितम्। अथ, "स हि धर्मः सुपर्याप्तो ब्रह्मणः पदवेदने" (म.भा.आश्व 16.12) इति प्रत्यभिज्ञापयिष्यमाणप्रकारेण श्रोतव्यान्तराभावज्ञापनाय प्रक्रान्तनिष्ठात्रयं पुष्कलोपदिष्टतया यथाधिकारमनुष्ठेयत्वेन निगम्यते इति ते ज्ञानमाख्यातमिति श्लोकेन। वाच्यवचनयोस्सम्यक्त्वं पौष्कल्यं च इतिकरणेन विवक्षितमित्यभिप्रायेणाह- इत्येवमिति। ते 'यच्छ्रेयः स्यात्' (27) इत्यादिवादिने प्रपन्नाय शिष्यायेत्यर्थः। अत्र लौकिकप्रमाणप्रसिद्धविषयेभ्य आयुर्धनुर्गान्धर्ववेदार्थनीतिशास्रादिजन्येभ्यो ज्ञानेभ्यः प्रकृष्टातीन्द्रियपारलौकिकस्वर्गादिपुरुषार्थतदुपायविषयं वेदाख्यशास्रमूलं विविधज्ञानं गुह्यशब्देन विवक्षितम्। गुह्यतरशब्देन तु वेदान्तनिष्पाद्यं तदुपबृंहणभूतैतच्छास्त्रविशोधितं मुमुक्षुभिर्यथाधिकारमनुष्ठेयं व्यवहिताव्यवहितसमस्तमोक्षोपायज्ञानं प्रदर्श्यते। तत्र त्रिवर्गमात्रसक्तेभ्यो गोपनीयतया गुह्यतरत्वोक्तिरित्यभिप्रायेणाह- मुमुक्षुभिरधिगन्तव्यं ज्ञानं सर्वस्मादगुह्यातरमिति। ननु एतच्छास्त्रोक्तेष्वेव गुह्यगुह्यतरविभागः स्यात्; तत्राप्यन्तिमाध्यायोक्तमेव गुह्यतरतयाऽत्र निगम्यत इति शङ्कामपाकरोति- कर्मयोगविषयं ज्ञानयोगविषयं भक्तियोगविषयं चेति। 'विमृश्यैतदशेषेण यथेच्छसि तथा कुरु' इत्यनन्तरतारतम्यं तु सर्वगुह्यतममित्यनन्तरश्लोके वक्ष्यत इति भावः। आख्यातमित्यनेन वक्तव्यान्तराभावो व्यञ्जित इत्यभिप्रायेणाह- सर्वमाख्यातमिति। मया- स्वतस्सार्वज्ञ्यादिगुणयोगादाप्ततमेन हितैषिणा चेत्यर्थः। अशेषेण विमृश्येत्यनेन विवक्षितमाह- स्वाधिकारानुरूपमिति। सहतैव पूर्वपूर्वपरित्यागो न युक्त इति भावः। यथेच्छसि तथा कुर्वित्येतन्न युद्धकरणाकरणविषयम्; निष्ठात्रयेऽपि नित्यनैमित्तिकानां वर्णाश्रमानुबन्धिकर्मणामवश्यानुष्ठेयत्वोक्तेः, 'यद्यहंकारमाश्रित्य' (59) इत्यादिश्लोकाभ्यामर्जुनेन युद्धस्य दुस्त्यजतां वदतो भगवतस्तन्निवृत्तिविवक्षानुपपत्तेश्च। अतोऽत्र तत्तदधिकारानुरूपमुपदिष्टेषु शास्रर्थपर्वसु बुद्धिमत्तरस्त्वं कर्मज्ञानभक्तिषु कर्मण्यस्मिन् ममेदानीमधिकार इति परामृश्य तस्मिन् परिगृहीतस्ववर्णाश्रमधर्म एव वर्तस्वेत्युच्यत इत्यभिप्रायेणाह- कर्मयोगं ज्ञानयोगं भक्तियोगं यथेष्टमातिष्ठेति। एतेन, 'कर्मज्ञानयोगयोरिदं निगमनम्, सर्वगुह्यतममित्यादिना भक्तियोगनिगमनम्' इति कैश्चिदुक्तो विभागो निरस्तः।।63।।
Adhyaya 18 Sloka 64 अविशेषेण त्रिवेधिऽपि हि निगमिते त्रयाणामप्यन्यापेक्षया गुह्यतरत्वे चोक्ते त्रिष्वेतेषु व्यवहिताव्यवहितोपायविभागेन गुह्यतमाध्यवसायार्थं, पुनः प्राधान्यात् तत्रैव शास्रतात्पर्यातिशयद्योतनाय सर्वगुह्यतममित्यादिश्लोकद्वयेन भक्तियोगरूपशास्रसारार्थः प्रतिसंधाप्यते। तदभिप्रायेण हि, "शास्रसारार्थ उच्यते" (सं 22) इति संगृहीतम्। विवृतं चाध्यायादौ। अत्र सारार्थशेषतया सारतमं प्रपदनं योगविभागवता, 'सप्तमी शौण्डैः' (अष्टा 2.1.40) इत्यनेन समासमभिप्रेत्य सर्वेष्वेतेष्विति सप्तमीनिर्देशः। गुह्यतमशब्दप्रत्यभिज्ञानात् भूयश्शब्दस्वारस्यात् 'मन्मना भव' इति श्लोकस्य च अल्पान्तरस्य पूर्वोक्तस्यैव पाठात् स एव भक्तियोग इहि शास्रान्ते शास्रसारत्वज्ञापनायोद्ध्रियते; न त्वर्थान्तरमित्यभिप्रायेणाह गुह्यतममिति पूर्वमेवोक्तमिति। अत्र वाच्यस्य गुह्यतमत्वमेव वचस्युपचरितमित्याह- भूयोऽपि तद्विषयमिति। श्रवणमात्रावृत्तेः शृण्वित्यनेनैव साध्यत्वात् श्रुतार्थविषयत्वपरोऽत्र भूयश्शब्दः; व्यवधाननैरपेक्ष्येण गुह्यतमनिष्कर्षार्थतया पुनर्वचनं सार्थमिति भावः। वचसः परमत्वोक्तिः नातः परं वक्तव्यमस्तीति निगमनाभिप्राया। यद्वा वाच्यस्य परमत्वात् तद्ववचसोऽपि तदुच्यते। "यस्माद्धर्मात्परो धर्मो विद्यते नेह कश्चन" (म.भा.मो 256.1) इति भगवद्योगश्च सर्वेभ्यो यज्ञादिभ्यः परमः परान्तररहितश्चोच्यते। तथा,इज्याचारदमाहिंसादनस्वाध्यायकर्मणाम्।अयं तु परमो धर्मो यत् योगेनात्मदर्शनम्" (याज्ञ.आ 8)इति। आत्मा ह्यत्रा सर्वान्तरात्मा। उपच्छन्दनस्तुत्यादिशङ्कापरिहाराय इष्टोऽसीत्यादिकम्। इष्टः प्रीतिविषय इत्यर्थः; प्रियोऽसीत्यनन्तरवत्। द्दढमिष्टः अत्यर्थं प्रियः। 'प्रियो हि ज्ञानिनोऽत्यर्थमहं स च मम प्रियः' (भ.गी 7.17) इत्यादिभिः प्रागुक्तज्ञानिवत् अतिद्दढमिष्टोऽसि; यथा गुह्यतमं प्रकाशनीयम्, तथा प्रीतिविषयभूतोऽसीत्यर्थः। इष्ट इति यतः, ततस्ते हितं वक्ष्यामीति वा।।64।।
Adhyaya 18 Sloka 65 मन्मना भवेत्यस्याव्यवहितफलसाधनतया गुह्यतमाङ्गिस्वरूपपरत्वं दर्शयितुं तत्स्वरूपं तावत् प्रमाणतः शिक्षयति -वेदान्तेष्विति।  वेदाहमित्यादिपुरुषसूक्तवाक्योपादानम्- उपनिषदन्तराणां तदनुवर्तित्वज्ञापनार्थम्, 'नान्यः पन्थाः' इति हि(?) तत्साध्योपायान्तरव्यवधानशङ्कानिरासार्थम्, अत्र च (?) 'अतोऽस्मि लोके वेदे च प्रथितः पुरुषोतमः' (भ.गी 15.18)इति वक्तुश्च? वासुदेवस्य तत्प्रतिपाद्यत्वात् मन्मना भवेति विहितस्य महापुरुषोपासनज्ञापनार्थं च । वेदनं ह्यत्रोक्तम्, नतु भक्तिरित्यत्राह- ध्यानोपासनादिशब्दवाच्यमिति । आदिशब्देन तत्तत्सृत्युक्तभक्तिसेवादिशब्दग्रहणम् । समानप्रकरणावस्थाभ्यां ध्यानोपासनशब्दाभ्यां वेदनं हि विशेष्यते । अन्यथा गुरुलघुविकल्पाद्यनुपपत्त्याध्यानादिविधिवैयर्थ्यप्रसङ्ग इति भावः। विद्युपास्योर्व्यतिकरेणोपक्रमोपसंहारदर्शनाञ्च वेदनमुपासनमित्येव व्यक्तमुपपादितं शारीरकभाष्यादिषु। किंच 'द्रष्टव्यः श्रोतव्यो मन्तव्यो निदिध्यासितव्यः' (बृ.उ 4.4.5) इत्युक्त्वा तान्येव दर्शनादीन्यनुवदन्ती श्रुतिः विज्ञानशब्देन निदिध्यासनमनुवदति, "आत्मनो वा अरेदर्शनेन श्रवणेन मत्या विज्ञानेन" (बृ.उ 4.4.5)इति। एवं "तस्मिन् द्दष्टे परापरे" (मु.उ 2.2.9)इति वाक्यै(क्ये?)र्दर्शनं न साक्षात्प्रत्यक्षरूपम्; गुरुलधुविकल्पाद्यनुपपत्तेरेव। न चाधिकारिभेदेन तत्संभवः; व्यवस्थापकाभावात्। न च द्वारिद्वारभावकल्पना शक्या, ध्रुवानुस्मृतेर्दर्शनस्य चाविशेषेण अव्यवहितसाधनत्वश्रुतेः। अत ऐकार्थ्येऽत्यवश्यंभाविनि अन्यतरस्यौपचारिकत्वमन्तरेण तदसंभवात्, निष्प्रयोजनस्योपचारस्यायोगात्, स्मृतिशब्देन च प्रत्यक्षस्योपचारेऽतिशयासिद्धेः, विपर्यये तु दर्शनसमानाकारत्वलक्षणवैशद्यविधानेन सप्रयोजनत्वाञ्च 'स्वप्नधीगम्यम्' (मनु 12.122) इत्याद्युपबृंहणाभिप्रेतवैशद्यविशिष्टा स्मृतिरेव 'तस्मिन् द्दष्टे' (मु) निचाय्य तं (क 3.15)द्रष्टव्यः इत्यादिभिर्विधीयत इत्यभिप्रायेणाह- दर्शनसमानाकारमिति। स्मृतिसंतानमिति स्मृतिः संतन्यते यत्रेति वा, स्मृतेः संतानो यत्रेति वा व्युत्पत्त्या नपुंसकत्वमत्र नेतव्यम्। ततश्चित्तैकाग्र्यं शब्दार्थः। तेन तन्मूलज्ञालनक्षणया तैलधारावदविच्छिन्नत्वं सूचितम्। वेदनं वा सामाम्यरूपमत्रान्यपदार्थः। तत्रा वेदनमिति पाठे तदेव विशेष्यम्। वेदनध्यानोपासनादीति पाठे तु स्मृतिसंतानस्य विशेष्यत्वात्। तस्यैव भक्तिरूपत्वायाह- अत्यर्थप्रियमिति। इह- अव्यवहितमोक्षोपायोपदेशदशायामित्यर्थः। वेदान्तविहितस्यापि अर्जुनेनाविदितत्वात् तं प्रति मन्माना भवेति विधिरेवेत्याह विधीयत इति। मद्भक्तशब्दार्थमाहअत्यर्थमत्प्रिय इति। अत्यर्थमहं प्रीतिविषयभूतो यस्य सोऽत्रात्यर्थमत्प्रियः। 'प्रियो हि ज्ञानिनोऽत्यर्थमहम्' (भ.गी 7.17)इति हुक्तम्। विधेयस्य कर्तव्यस्य वैशिष्ट्याभिप्रायेण कर्तरि विशेषणमित्याह- अत्यर्थमत्प्रियत्वेन निरतिशयप्रियामिति। मद्याजी, मां नमस्कुरु इत्युभाभ्याम् अङ्गिकोटिनिवेशनार्हान्तरङ्गपरिकरयोग उपलक्षयत इति दर्शयितुमाह तत्रापीति। यजिनाऽत्राविवक्षितज्योतिष्टोमादिप्रतीतिव्युदासाय धातुशक्तिं स्मारयति- यजनं पूजनमिति। फलितमाह- अत्यर्थप्रियेति। भवत्यनुप्रवेशेन स्वरूपानुरूपत्वद्योतनाय, सारतमत्वसिद्ध्यै सारार्थग्रहकभगवच्छास्रादिचोदितां प्रक्रियां स्मारयति- आराधानं हीति। अन्तः करणवृत्तिविशेषपर्यवसानायाह नमो नमनमिति। एतेन प्रणिपातमात्रपरत्वव्युदासः। त्रिविधा हि प्रणतिः शास्रेषु शिष्यते। मद्भक्तपदानुषङ्गविशेषितं तदभिप्रेतमाह- मयीति। आत्मात्मीयं सर्वं भगवत एवेत्यनुसंधानादतिमात्रप्रह्वीभावः। एवं वर्तमान इत्येतेनात्यर्थप्रियत्वाद्यनुपच्छन्दनमात्रत्वं तद्व्यकिक्रमे स्वात्माधारणं च दर्शितम्। (त्वाद्यनुवादमात्रत्वं विवक्षितम्; न तद््व्यतिरेकेण स्वात्माधारत्वाम्,) अवधारणेनाव्यवधानं विवक्षितम्। सत्यमिति प्रतिज्ञाविशेषणम्; न तु प्रतिज्ञातस्योक्तिरित्याह एतदिति। "वास्तोष्पते प्रतिज्ञानीह्यस्मान््" (यजु 3.4.10)इत्यदिष्विवोपसर्गस्य गत्यभावविषयमविवक्षितार्थत्वं निराकरोति प्रतिज्ञां करोमीति। "द्यौः पतेत् पृथिवी शीर्येत् हि भवान् शकलीभवेत्। शुष्येत् तोयनिधिः कृष्णे न मे मोधं वचो भवेत्" (म.भा.उ 81.48)इत्यादिभगवद्वाक्यानुसारेणाभिप्रेतमाह- नोपच्छन्दनमात्रमिति। अत्र प्रियवचनेन प्ररोचनरूपार्थवादत्वं त्वया न शङ्कनीयमित्यर्थः । एवं वर्तमानस्य स्वप्राप्तौ स्वप्रीतिलक्षणद्वारमुपक्षिप्योपच्छन्दनशङ्काऽपाक्रियते प्रियोऽसि मे इत्यनेनेत्याह यतस्त्वमिति । साध्यमपि ज्ञानित्वं सिद्धवत्कृत्वा प्रियोऽसीति तत्फलोक्तिरित्यभिप्रायेण, `प्रियो हि ज्ञानिनोऽत्यर्थम्' इति सामान्येन प्रागुक्त प्रयोजकग्रहणम् । एतेन भूयश्शब्दस्योक्तार्थपरत्वमपि दर्शितम् । उक्तसंभवशङ्कापरिहाराय लोकदृष्ट(ष्टि?) मीश्वराभिप्रायं चानुसृत्योपात्तवचनार्थमाह- यस्येति । तत्फलितमाह- इति तद्वियोगमिति । हेतुवाक्यार्थे साध्येन संगमयति अतस्सत्यमिति । प्रतिज्ञातमिति भावे निष्ठा ।।65।।
Adhyaya 18 Sloka 66 एवं विस्तरेण संग्रहेण चोक्तानां कर्मयोगादीनां त्रयाणां साधारणं सारतमानुसन्धानविशेषमुद्धृत्य तत एव मामेवै ष्यसीत्युक्तेष्टप्राप्तेः प्रतिबन्धकीभूतानिष्टानां निवृत्तिरुच्यते- सर्वधर्मानिति श्लोकेन । तदाह कर्मयोगेत्यादिना । सर्वशब्देन प्रकृतत्रिकमविशेषात् गृह्यते । कर्मयोगादीनां धृतिसाधनत्वलक्षणधर्मशब्दवाच्यत्वमाह परमनिश्श्रेयस साधनभूतानिति । यथायोगं परम्परया साक्षाच्चेति शेषः । तत्साधकत्वप्रयोजकमाह मदराधनत्वेनेति । त्रिवर्ग वैमुख्यहेतुमाह- अतिमात्रप्रीत्येति । यथेच्छसि तथा कुर्विति पूर्वोक्तोपजीवनेनाह यथाधिकारं कुर्वाण इति स्मारि तम् । परित्यागशब्दविवक्षितमाह- उक्तरीत्येति । अध्यायारम्भविशोधितप्रकारेणेत्यर्थः । फलकर्मकर्तृत्वादिपरित् यागेनेति । कर्मत्यागः स्वकीयताभिमानत्यागः । भक्तियोगेऽपि ऐश्वर्यादिफलान्तरं त्याज्यमेव । मोक्षाख्यफलस् यापि हि सर्वविशेषभगवच्छेषत्वधिया स्वशेषताधीः परिहार्या । आदिशब्देन संगृह्यते । परित्यागेन परित्ज्येति विशेषणं सामान्यावच्छेदः । अन्यत्र स्वात्मनि कर्तृत्वं ततोऽन्यस्मिन्निन्द्रादावुपास्यत्वं तदुभयान्यस्मिन् स्वर्गादौ प्राप्यत्वं तेभ्यो व्यतिरिक्ते कर्मणि उपायत्वं चाभिमत्य ह्यनधीतवेदान्ताः प्रवर्तन्ते; न तथा त्वयाऽनुसंधेयम् ; एतत् सर्वमेकस्मिन् मय्यनुसंधत्स्वेति मामेकं शरणं व्रजेत्यस्याभिप्रायः; तदाह मामेकमेवेत्यादिना । अत्र कर्तृत्वादिषु चतुर्षु प्रत्येकं समुदायतः एकोपाधिना शरणशब्दवाच्यत्वासंभवात् कर्तृत्वादिकं मामेकमित्यनेनाभिप्रेत मनूदितम् । उपायमिति तु शरणशब्दार्थोक्तिः । कर्तारं-कर्तुः प्रयोजकतायऽन्तर्यामित्वेन अनुमन्तृतया च अवस्थि तमित्यर्थः । तदनुसंधानात् स्वकर्तृत्वाभिमानत्यागः । कर्मणां देवतान्तरशेषत्वस्वशेषत्वधीत्यागार्थमाह- आराध्य मिति । `अहं हि सर्वयज्ञानां भोक्ता च' (भ.गी 9.24), `स्वकर्मणा तमभ्यर्च्य' (भ.गी 18.43) इत्यादिकं ह्युक्तम् । प्राप्यम् । साक्षात्परंपरया चेति शेषः । ते (तेन?) स्वर्गादिफलत्यागः । त्रिविधत्यागार्थमनूदितमाकारत्रयमुक्तम्; अत्र शरण शब्देन विधित्सितमाह उपायमिति । स हि सर्वेषु शास्त्रेषु प्रीतः फलं ददातीति प्रागेव निर्णीतम् । [तदयमर्थः-?] स्वसाध्यनश्वरयज्ञोपासन[रूप?] धात्वर्थेषु कालान्तरभाविफलसाधनत्वबुद्धिं परित्यज्य, सिद्धे स्थायिनि सर्वज्ञे सत्यसङ्कल्पत्वमहोदारत्वादिगुणशालिनी सकलशास्त्रार्थसमाराध्ये फलप्रदत्वमनुसंधतत्स्वेति । स्वरूपत्यागादिपक्षे प्रकरणवैघट्यमाह- एष एवेति । सुदृढमुपपादितमिति । अयमभिप्रायः- एतछ्लोकापातप्रतीत्या कूटयुक्तिभिश्च यथा वर्णाश्रमधर्म स्वरूपत्यागादिपक्षो नोदेति,तथोपपादितमिति । अहम् ।  उक्तप्रकारेणाराधितः फलप्रदानोपायिकसार्वज्ञ्सर्वशक्तित्वपरमकारिणकत्वादिगुणगणविशिष्ट इति भावः । अनुष्ठितोपायावस्थाविशेषविषयो़ऽत्र त्वा इति निर्देश इत्याह एवं वर्तमानमिति । अव्यवहितोपायस्यापि सर्वधर्मशब्देनोपादानात्, मामेवैष्यसीत्यनन्तरोक्तत्वाच्च  मत्प्राप्तिविरोधिभ्य इत्युक्तम् । अत्र प्रतिबन्धनिवृत्तिरेवोपायसाध्या, भगवत्प्राप्तिस्तु स्वरूपाविर्भावलक्षणा स्वत एव स्यादित्यभिप्रायः । अत्र सर्वशब्दविवक्षितमाह- अनादिकालेत्यादिना ।ननु त्रिष्वपि योगेषु निगदितेषु सर्वगुह्यतमे च शास्त्रसारार्थे पुनर्विविच्य प्रदर्शिते ततोऽप्युपरि श्लोकः; अप्रतीतेः; संग्रहादिषु (2) तथाऽनुक्तेश्च । शास्त्रादावप्युक्तं भाष्येऽपि `तमुवाच' (भ.गी 2.90) इति श्लोके, ``आत्मपरमात्ममयाथात्म्यतत्प्राप्त्युपायभूतकर्मयोगज्ञानयोगभक्तियोगगोचरम्, `न त्वेवाहं जातु नासम्' इत्याभ्य, `अहं त्वा सर्वपापेभ्यो मोक्षयिष्यामि मा शुचः' इत्येतदन्तं वच उवाचेत्यर्थः'' इति । अपि चात्र `मा शुचः' इत्येत तन्न प्रथमोत्पन्नास्थानस्नेहादिमूलशोकप्रतिक्षेपार्थम्;  तस्य पूर्वमेव निश्शेषक्षालितत्वात्; अतो यथा, `मा शुचस्सं पदं दैवीमभिजातोऽसि'' (भ.गी 16.5) इत्यत्राव्यवहिप्रस्तुतोपाधिकशोकापनोदनार्थत्वम्, तथाऽत्रापीति युक्तम् । न च सूक्ष्मधियः क्षत्रियस्य धार्मिकाग्रेसरस्यार्जुनस्य सर्वज्ञप्रदर्शितेषूपायेष्वज्ञानात् अनर्हत्वात् प्राधानांशानिश्चयाद्वा शोकोऽयम् । फलसंशयोऽपि मामेवैष्यसीत्यादिना निश्शेषनिर्मूलितः । अतः परिशेषात् दीर्धकालनैरन्तर्यादरसेवनीयोपायदौष्कर्यात् फलविलम्बाद्वा शोकोऽयं संभवेदिति तथाविधशोकप्रशमनपरेणानेन श्लोकेन भवितव्यम्- इत्युक्तार्थन्तरा(रोहे तदुचितं)रुचेरुचितं (उक्तार्थारुचेः उचितं?) (उक्तार्थादर्थान्तरारोहे तदुचितं?) स्वारसिकत्यागशब्दार्थमर्थान्तरमाह- अथवेति । अत्र सर्वपापविनिर्मुक्तेति उपायविरोधिसर्वविषयम् । पापनिर्मोक्षादत्यर्थभगवत्प्रियत्वम् । `नराणां क्षीणपापानां कृष्णे भक्तिः प्रजायते' (लघु.वि.स्मृ.) इति ह्युच्यते । ``विघ्नायुतेन गोविन्दे नृणां भक्तिर्निवार्यते'' (वि.ध 74.94) इत्याद्यनुसंधानेनाह- तदारम्भविरोधिपापानामानन्त्यादिति । परिमितकालकृतैरिति पाठे `जन्मान्तरसहस्रेषु'(ल.वि)इत्याद्यनुसारेण विलम्बाक्षमत्वं व्यञ्जितम् । शोकमपनुदन्निति । शोकापनोदनायेत्यर्थः ।'मन्मना भव मद्भक्तः' इति पूर्वश्लोके भक्तियोगस्य प्रकृतत्वात् तदारम्भविरोधित्वेन शोकनिमित्तपापविषयोऽत्र सर्वपापशब्दः। तत्तन्निराकरणायोक्तधर्मवर्गविषः सर्वधर्मशब्दः; यस्यैतत्संग्रहशासनम्, "धर्मेण पापमपनुदति" (ना) इति। बहुवचनेन सर्वशब्देन च वैविध्यमानन्त्यं च पापेषु धर्मेषु च व्यज्यते। तदिदमाह भक्तियोगारम्भविरोधीत्याददिना। कृच्छचान्द्रायणेत्यादिना संप्रतिपन्नपापनिबर्हणोदाहरणम्। अग्निष्टोमादयोऽपि विनियोगपृथक्त्वेन अनेकफलसाधका इति प्रागेवोक्तम्। आदिशब्देन कर्मयोगावान्तरभेदतया दैवमेवापरे यज्ञम् (भ.गी 4.25) इत्यादिभिः प्राक्प्रपञ्चितानामनुक्तानां च ग्रहणम्। एवं ज्ञानयोगोऽप्यादिशब्देन संगृहीतः, तस्यापि भक्तियोगारम्भविरोधिपापनिबर्हणत्वेन प्रागेव प्रपञ्चनात्। परिमितकालवर्तिनेत्येकशरीराभिप्रायः (म्?)। अतिदुष्करानुष्ठानमूलानेकजन्मसंसिद्धिसाध्यत्वनिश्चयादेव ह्यस्य शोकः। सर्वधर्मन् परित्यज्येति स्वरूपत्यग एवास्यां योजनायाम्। न च तावता नित्यनैमित्तिकलोपप्रसङ्गः, दुरनुष्ठानानि, तत्रैवं स्यात्। [नः?] शक्तमधिकृत्यैव शास्रप्रवृत्तेः अशक्तस्याकरणे दोषाभावात्। अनुकल्पमात्राशक्तौ च तस्यैवानुष्ठेयत्वात्। इह च मुख्याशक्तस्य मुख्य प्रायश्चिताशक्तस्य? सर्वप्रकारमुख्यानुकल्तपतया एकस्यैव भगवत्प्रपदनस्य विधानात्। शक्ताशक्ताधिकारिभेदाञ्च मुख्यानुकल्पयोस्सर्वत्र फलविशेषोपपत्तेः। अत एव गुरुलघुविकल्पानुपपत्तितप्रसाङ्गाभावः, यथा "प्रणवं वा त्रिरभ्यस्येत् स्मरेद्वा विष्णुमव्ययम्'' इति । यथा च,``मान्त्रं भौमं तथाऽऽग्नेयं वायव्यं दिव्यमेव च ।वारुणं मानसं चेति स्नानं सप्तविधं स्मृतम् ।।'' (प.पु.चर्यापाद) (यो.या 3.4)इति विष्णुचिन्तनमेवावगहनादिष्वसमर्थस्यापि तत्फलसाधकतया विधीयते, तथेहापीति न कश्चित् दोष इति । अत्र दुष्करतया चिरकालसाध्यतया चाल्पशक्तिना परिमितकालवर्तिना च दुरनुष्ठानानां धर्माणामर्थसिद्ध एव त्यागो भगवदेकोपायता वरणविधेरुपकारित्वेन विधिच्छाययाऽनूद्यते; यथा निदिध्यासनोपकारितया रागप्राप्ते श्रवणमनने `श्रोतव्यो मन्तव् यः' इति । तदेकोपायतावरणविधानं त तदन्योपायपरित्यागविशिष्टविषयम् । तेन तत्फलसाधनत्वेन चोदितानाम न्यदेवताविषयाणाम्, भगवति च धर्मान्तराणां त्यागः संगृह्यते । अर्थ सिद्धे च देवतान्तरधर्मनिषेधे, तत्सिध्यर्थं नात्र व्यधिकरणसमासः समाश्रयणीय इत्यभिप्रायेण सर्वान् धर्मानिति दर्शितम् । ननु शक्तमधिकृत्य निषेधे शास्त्रवैयर्थ्यम्, अशक्तं प्रति तु न विध्यपेक्षेचि चेन्न; अशक्तं प्रत्येवब्रह्मास्त्रबन्धादाविवोपायान्तरपरिग्रहस्य तद्विरो धित्वज्ञापनेनापेक्षितत्वात् । यद्वा यदर्थं शरणव्रज्याऽनुष्ठिता, तदर्थोपायान्तरशक्तेः पश्चात्कुतश्चिद्धेतुवशात् संभ वेऽपि तदर्थं तदुपादानस्याकर्तव्यताज्ञापनेन सार्थम् ।(सर्वपदसत्वेऽपि नित्यनैमित्तिकत्यागायोगः)अत्र `अहं त्वा सर्वपापेभ्यो मोक्षयिष्यामि मा शुचः' इति फलस्य भगवदेकाधीनतया तदेकप्रपदनमेकं   फलतया (तदेकफलतया प्रपदनमेकम्?) अनुष्ठेयं शिष्टम् । सर्वधर्मपरित्यागस्य तु वाक्यात् तच्छेषत्वं सिद्धम् । फलवत् सन्निधौ चाफलं तदङ्गम् । तत्र पूर्वसिद्धाकारपरामर्शे अधिकारकोटौ निवेशः, अन्यथा(दा?) तु लिङ्गात् तदेक शरणव्रज्योपयोगिरूपे विश्रान्तिः । तदेकोपायताध्यवसायो हि तदन्योपायपरिग्रहेण विरुद्धः। अतः त्यागस्य, अवहन्तेः शेष्यपेक्षिततण्डुलोपयोगिरूपे पर्यवसानवत्, तदेकप्रपदनविरोधिधर्मत्यागे पर्यवसानात् अतत्फलार्थानामविरोधिनां नित्यादीनां त्यागेऽस्य नापेक्षित इति वर्णाश्रमाद्यनुबन्धिस्वतन्तत्रविधिप्राप्ताः तथै(तद्वदे)वावतिष्ठन्ते। न च तेऽपि प्रपदनस्याङ्गानि, अङ्गिनो वा; तथा नियोगाभावात्। अशक्तं प्रति दुष्करकर्माङ्गकप्रपदनविधानासंभवात्। अतदङ्गस्यापि यज्ञादेरन्यार्थमाश्रमाद्यर्थं चानुष्ठानोपपत्तेः। सर्वशब्दनिर्दिष्टप्रत्यनीकतया वा मामेकमित्येकशब्दः। ततश्च भगवत्प्रपदनमेकमेव सर्वप्रायश्चितं स्यादित्युक्तं भविति। शरणागतिस्वभावात्तु तदन्योपायपरित्यागः सिध्येत्। यथा लक्षयन्ति, "अनन्यसाध्ये स्वाभीष्टे महाविश्वासपूर्वकम् । तदेकोपायतायाञ्चा प्रपत्तिः शरणागातिः।।" (विष्व; भरतशास्त्रे)इति शरणशब्दोऽत्रोपायपर्यायः। यथोक्तं प्रपत्तिप्रकरणे- उपायत्वं गृहरक्षित्रोः शब्दः शरणमित्यथम्।वर्तते सांप्रतं त्वेष उपायार्थैकवाचकः" (अहि 36.33)इति। पठन्ति च, "शरणं गृहरक्षित्रोरुपाये च निगद्यते" (नाम 3.209) इति। उपायत्वं च कारुण्यादिगुण विशिष्टस्य उपायस्थानेऽवस्थाय तत्कार्यकरणादित्यभिप्रायेण परमकारुणिकत्वादिगुणोक्तिः। एकमिति नैरपेक्षयपरं वा। तस्मिद्ध्यर्थमपि मामित्यनेनाभिप्रेततया कारुण्यादिग्रहणम्। परमकारुणिकमिति। "वधार्हमपि काकुत्स्थः कृपया पर्यपालयत्" (रा.यु  27.24) इत्यादिभिः कृपायाः पारम्यम्, ततश्शरण्यत्वं च सिद्धम्। तस्यासङ्कोचमाह- अनोलोचितविशेषाशेषलोकशरण्यमिति। "सर्वस्य प्रभुमीशानं सर्वस्य शरणं सुहृत्" (श्वे.3.17)इति श्रुतिः। "सर्वलोकशरण्याय" (रा.यु 17.14) इति रावणावरजवाक्यम्। स्ववाक्यं च, विभीषणो वा सुग्रीव यदि वा रावणः स्वयम् (रा.यु 17.14) इति। विशेषशब्दोऽत्र जातिवर्णविद्यावृत्तगुणसंस्कारभूतभाव्युपकारादिपरः। उक्तगुणाविनाभूतं गुणान्तरमाह आश्रितवात्सल्यजलधिमिति। "विदितः स हि धर्मज्ञः शरणागतवत्सलः"(रा.सु 21.19) इति ह्युक्तम्। "दोषो यद्यपि तस्य स्यात्" (रा.सु 28.3) इत्यादिप्रक्रिययादोषानादतया वात्सल्योक्तिः। गत्यर्थानां बुद्ध्यर्थतया प्रयोगात् व्रजतिधातुः पूर्वयोजनायामनुसंधानमात्रपरतया व्याख्यातः। इह तु रक्षिष्यतीति महाविश्वासपूर्वक विशिष्टाध्यवसायलक्षमबुद्धिविशेषनिरूढपदेन व्याचष्टे- प्रपद्यस्वेति । अहं त्वेति । सर्वज्ञः सर्वशक्तिरहम् अल्पज्ञम ल्पज्ञमल्पशक्तिं च त्वामित्यर्थः । मा शुच: । एकेन सुकरेणाविलम्बेनाशेषपापनिवृत्तिसिद्धेरनन्तैर्दुष्करैर्विलम्ब्य(म्ब)कारिभिः प्रत्येकपापनिबर्हणैरिदानीं भक्तियोगारम्भार्हतासंपादनस्याशक्यतानिमित्तशोकं मा कृथा इत्यर्थः । एवं सकलाभिमतसाधनतया भगवच्छास्त्रादिषु प्रसिद्धं भगवत्प्रपदनमिह प्रकृतभक्तियोगारम्भ विरोधिपापनिबर्हणरूपोदाहरणविशेषे प्रदर्शितम् ।सदुष्करणे शोचेत् यो येन येनेष्टहेतुना ।स स तस्याहमेवेति चरमश्लोकसंग्रहः ।।अतएवात्रत्यभाष्यग्रन्थस्य, गद्यस्तुतेश्चाविरोध इति ।यदिह शंकरेणोक्तम्। मन्मथा भवेति श्लोकेन सर्वकर्मयोगानिष्ठायाः परमं रहस्यमीश्वरशणतामुपसंह्यत्य, अथेदीनीं कर्मयोगानिष्ठाफलं सम्यग्दर्शनं सर्ववेदान्तसारं विहितं वक्तव्यमित्याह सर्वधर्मानिति" इति अयमपि। 'सर्वार्थान् विपरीतांश्च'(भ.गी 18.32) इत्यस्योदाहारणविशेष; कर्मयोगनिष्ठायाः पृथक्त्वेन भक्तियोगनिष्ठायाः प्रदर्शितत्वात्। अत्रैव शरणं व्रजेति कण्ठोक्तिदर्शनेन पूर्वत्र तदुपसंहारवाचोयुक्तेरसंगतत्वात्। यञ्चात्र, मामेकं सर्वात्मानं समं सर्वभूस्थामीश्वरमहमेवेत्येवमेकं शरणं व्रज, न मत्तोऽन्यदस्तीत्यवधारय' इत्युक्तम्; अत्र तावन्न शब्दस्यैवं शक्तिः। न चतदुपरोधेन लाक्षणिकार्थस्वीकारे हेतुं पश्मामः। प्रत्युत अहं त्वा सर्वपापेम्यो मोक्षयिष्यामीत्यादिस्वारस्यात्। राधाविभीषणादिवत् शरण्यशरणागतयोर्गोप्तृत्वरक्षितव्यत्वलक्षणो भेदः प्रतीयते। शास्रान्तराणि चैतदविरिधेन पूर्वमेव स्थापितानि। यञ्चात्र सर्वधर्मान् परित्यज्येत्यनेन सर्वकर्मस्वरूपसंन्यासविधिरिति, इदमप्यधायायारम्भोक्तामसत्यागस्वीकरणम्। एतन्निराकरणयैव सात्त्विकस्त्यागोऽत्र भाष्ये दर्शितः।ननु कर्माधिकृतेष्वेवायं सात्त्विकराजसतामसरूपः त्यागविकल्पः सर्वकर्मसंन्यासिनां तत्त्वविदां मोहदुःखमूलत्यागा संभवात् सात्तविकत्यागोऽपि  कर्मनिष्ठमधिकृत्यैवोच्यत इति तत्रैवास्माभिर्व्याख्यातमिति चेत् तदसत्, सामान्यतस्त्यागसंन्यासरूपविषयत्वात्प्रश्नस्य, उत्तरस्यापि सामान्यविषयत्वं प्रतीयते। ज्ञाननिष्ठानामपि नित्यनैमित्तिककर्मस्वरूपपरित्यागस्य प्रागेव दूषितत्वाञ्च। यञ्चानुगीतायामुच्यते,"तेन धर्मीं न चाधर्मी न चापि हि शुमाशुभी।यः स्यादेकासने लीनस्तूष्णीं किचिदचिन्तयन्"। (म.भा.आश्व 20.7)इति, ज्ञानं संन्यासलक्षणम् (म.भा.आश्व 43.26) इत्यादि च; यच्च श्रीमति भागवते पुराणे-``तस्मात् त्वमुद्धवोत्सृज्य प्रतिचोदनाम् ।प्रवृत्तिं च निवृत्तिं च श्रोतव्यम् श्रुतमेव च ।मामेकमेव शरणमात्मानं सर्वदेहिनाम् ।याहि सर्वात्मभावेन यास्यसि ह्युकुतोभयम् '' (भा.पु 11.12.14)इति; यच्चान्यत्र``त्यज धर्ममधर्मं च त्यज सत्यानृते अपि ।उभे सत्यानृते त्यक्त्वा येन त्यजसि तत् त्यज'' (म.भा.मो 330.40)इति । एवमीदृशानि वचनानि  सात्त्विकत्यागोक्तप्रक्रिययैव नेतव्यानि । समाधिदशातत्परेषु च वचनेषु न कश्चित् विरोधः । ``त्यज धर्ममसंकल्पादधर्मं चाप्यलिप्स(हिंस)या ।उभे सत्यानृते बुद्ध्या बुद्धिं परनिश्चयात् ।।''(म.भा.मो 337.41)इत्यादिषु च सात्विक एव धर्मत्यागस्तत्तद्वचनोक्त इति सुव्यक्तम् ।मामेकमित्यत्र च निर्विशेषचिन्मात्रैक्यादिविवक्षां शृण्वन्तो बाला अपि परिहसेयुः । भाष्योक्तस्तु एकशब्दार्थवचनस्वारस्यपूर्वापरशास्त्रान्तरसङ्गतः । एकशब्दश्चात्यन्तापृथग्भूतेष्वपि दृश्यते,``अपेत्याहमिमां हित्वा संश्रयिष्ये निरामयम् ।क्षमं मम सहानेन नैकत्वमनया सह '' (म.भा.मो 308.38)इति । तथा, `वानाराणां नराणां च कथमासीत्् समागमः'' (रा.सु 35.2) इति प्रश्ने, ``रामसुग्रीवयोरैक्यं देव्येवं समजायत'' (52) इत्यादिषु । या तु सर्वधर्मान् परित्यज्येत्यत्र विरोधधर्ममात्रत्यागविषयत्वेन यादवप्रकाशादीनां योजना, न तत्रार्थविवादः । सर्वधर्मान् अवश्यकरणीयानपि परित्यज्येति स्तुतिरूपयोजना तु अपिशब्दाध्याहारादिभिरयुक्ता ।  अनियतधर्मपरित्यागोऽत्र विवक्षित इति नारायणार्यव्याख्यायामपि नानुष्ठानविरोधः ।अपि चात्रादितःप्रभृति संमृशामः- प्रथमे तावत् अध्यायेऽनुसर्जनस्यास्थानस्नेहकारुण्यादिभिः शास्त्रोल्लङ्घनप्रसङ्गेप्सुनोपक्षिप्त पूर्वपक्षबुद्धिप्रशमनाय द्वितीयेनाध्यात्मशास्त्रमवातारितमित्येतावति सर्वेषामविवादः । द्वितीयाध्यायोक्तस्य योगादेरपि भगवानेवाराध्य इत्यत्रापि न विप्रतिपत्तिः । व्रीह्यादिविषयैः प्रोक्षणावधातादिशास्त्रार्थैरपि हि स एवारा ध्यते । स तु तत्र न साक्षाद्विषय इति प्रकरणादिबलात्, साक्षाद्भगवद्योगिनश्च, ``योगिनामपि सर्वेषां मद्गतेना न्तरात्मना''(भ.गी 6.47) इत्यादि प्रस्तुत्य प्रतिपादयिष्यमाणत्वाच्च समर्थितम् ।तृतीये योगाख्योपायांशभूतयोः क्रियायोगबुद्धियोगयोर्विमर्श इत्येतदपि, `ज्ञानयोगेन सांख्यानां कर्मयोगेन योगिनाम्''(भ.गी 3.3) इत्यधिकारिभेदवर्णनेन निरस्तम् । न च ``दूरेण ह्यवरं कर्म'' (भ.गी 2.49) इति प्रतिपादनात् तुल्यकक्ष्यत्वानुपपत्तिरिति वाच्यम्; तस्य तत्प्रकरणनिन्द्यकाम्यकर्मविषयत्वस्थापनात् । ``यस्त्वात्मरतिरेव स्यात्'' (भ.गी 3.17) इत्यादिश्लोकद्वये दृष्टानुश्रविकविषयवितृष्णस्य परमात्मैकरतेः पुरुषस्य कृत्यानुष्ठाने प्रयोजनाभावः अकृत्यकरणे प्रत्यवायाभावाश्च प्रतिपाद्यत इति यदुच्यते, तदप्ययुक्तम्, ``नाविरते दुश्चरितात्'' (क 2.24) इत्यादिविरोधोपपादनात् । तत एव, `हत्वाऽपि स इमांल्लोकान्'(भ.गी 18.17) इत्यादेरपि वक्ष्यमाणस्यात्रोदाहृतस्यान् यविषयत्वस्थापनात् । अथ चेत् समाधिदशायां कर्तव्यान्तराभावोऽस्मिन् श्लोकद्वये विवक्षित इत्यभिप्रायः, तदा हि, ```यं संन्यास इति प्राहुर्योगं तं विद्धि पाण्डव'' (भ.गी 6.2) इति श्लोके `समाधिवेलायामेव कर्मसंन्यासः कार्यः, नान्यदेति यावदित्युक्तम् । `आरुरुक्षोर्मुनेर्योगम्' (भ.गी 6.3) इत्यत्र चैवं व्यञ्चितम्, `यस्य वशिनो योगेन सकलकर्म कालो व्याप्तः, तस्य कर्मपरित्यागो युक्तः, नान्यस्य' इति । एतदेव तृतीयचतुर्थपञ्चमेष्वपि भगवता प्रतिपादित मित्यनुसंधातव्यम् । तृतीये तावत् `यस्त्वात्मरतिरेव स्यात्' (13)इत्यत्र । तेनात्मरतीनां वशिनां योगारूढा नामेव कर्मसंन्यासो युक्तः; तेषामपि लोकविख्यातानां सर्वलोकादर्शभूतानां विदुषामात्मानुग्राहाभावेऽपि लोकानु ग्रहार्थे कर्मयोग एव (1) युक्त इति भगवदभिप्रायो ग्राह्य इति निगमितम् । यत् पुनर्निषिद्धानुष्ठाने प्रत्यवायाभावात् तदकरणे प्रय़ोजनम् नास्तीति, एतत्तु तस्यामवस्थायामप्रसक्तोपन्यासः । यत्तु ``कर्मेणैव हि संसि द्धिमास्थिता जनकादयः'' (भ.गी 3.20) इत्यत्र राज्ञामुपन्यासस्तद्वृत्तान्तानामेव लोके प्रसिद्धत्वादिति, अत्रायमेव भाव उचितः । यत्त्वनन्तरं पक्षान्तरमुक्तम्, ``ए वंपरम्पाराप्राप्तमिमं राजर्षयो विदुः'' (भ.गी 4.2) इति लिङ्गात् राज्ञामेवायं योगिनां कर्मापरित्यागोपदेशः, नान्येषामिति- तन्मन्दम्; अन्येषामपि कर्मस्वरूपापरित्यागस्य सर्वत्र सुस्पष्टत्वात् ;अत एव हि चतुर्थे स्वयमेवोक्तम् । इह केचित् राजर्षयो विदुरित्यभिधानात्  पूर्वस्मिन् अध्याये निदर्शनार्थं जनकोपन्यासात्, नवमेऽध्याये राजविद्या राजगुह्यम् सर्वाधिकारस्य वक्ष्यमाणत्वात् । तस्मात् प्रदर्शनार्थं राज्ञां प्रवृत्तिविशेषाद्युपन्यासः, नान्यथेत्यभ्युपगन्तव्यमिति।यत्तु पञ्चमे, `सन्यासः कर्मयोगश्च निःश्रेयकरावुभौ' इत्युक्तसंन्यासकर्मयोगाभ्याम् अनन्तरं `सांख्ययोगौ पृथग्बालाः' (4) इत्याद्युक्तसांख्ययोगयोरर्थान्तरत्वोपपादनम्- तदपि मन्दम्, `ज्ञानयोगेन सांख्यानां कर्मयोगेन योगिनाम्' (4) इति प्रागुक्तप्रत्यभिज्ञानात् । न च प्रसिद्धिविरोधः, अस्मिन् शास्त्रे तयोरेवमेव प्रसिद्धेः । न च `न च `निश्श्रेयसकरावुभौ' इत्युक्तेन पुनरुक्तिः; संग्रहविस्तररूपत्वादिना तत्परिहारात् । सर्वत्र चैवं सर्वैरभ्युपगमात् । यदपि `पण़्डिताः समदर्शिनः' (18) इत्यत्र सर्वत्राहिंस्यताबुद्धिरनुग्राह्यताबुद्धिः सर्वेषां भूतानामी श्वरविभूतित्वबुद्धिश्च समदर्शनमभिप्रेतमिति , तावति न विवादः; यत्तु तत्रान्तरमुक्तम्, ``न पुनर्हिसानुग्रहेषु फल साम्यबुद्धिः च यत्तु तत्राननन्तरमुक्तम्,  ``न पुनर्हिंसानुहग्रहेषु फलसाम्यबुद्धिः ब्राह्मण्यादिविशेषतिरस्कारो वा; कुत एतत्? शास्त्रान्तरानुसारात् प्रमाणान्तरानुसाराच्च'' इति, अयमप्यात्मव्यतिरिक्तमिथ्यात्वादिवादिनां मतस्योपालभ्यः, पुनः स्वतःपरस्परसमानानामात्मनामौपाधिकसत्यवैषम्यवादिमतस्य; विषमदेहादीनामपि स्वरूपसाम्यदर्शने शास्त्रान्तरप्रमाणान्तरविरोधाभावात्, प्रत्युत तत्संवादाच्चेति । षष्ठोक्तोयोगस्य  विषयविशेषा दिकं तत्रैव सुस्पष्टमुपपादितम् । दुरपह्नवं च तैरपि योगिनां वैविध्यम् । अत एव हि, `योगिनामपि सर्वेषाम्' (47) इति श्लोके व्याचख्युः-``योगिनश्चित्तालम्बन वैचित्र्याद्बहुविधाः । तेषु मय्यर्पितचित्तो मामेव श्रद्धया भजते, स मे युक्ततमो मत इति  ह्याह'' इति, ``योऽस्माभिरिह संक्षेपविस्तारभ्यामुपन्यस्तो योगः, स सर्वेभ्यो योगेभ्यः श्रेष्ठतमो मतः' इति च । `शब्दब्रह्मातिवर्तते' (44) इत्येतदपि त्रिवर्गातिलङ्घनविषयमेवाभ्युपगन्तव्यम् । अत्र वेदद्वारा तत्फलविवक्षायां लक्षितलक्षणासंकोचादिर्महान् क्लेशः । भाष्योक्तप्रक्रिया तु शृङ्गग्राहिकया विवक्षितम् वक्तीति विशेषः । `तपस्विभ्योऽधिको योगी' (43) इति श्लोके यदुक्तम्- अत्र तपश्शब्देन वानप्रस्थधर्माणां परिग्रहः; ज्ञानशब्देन ब्रह्मचारिधर्माणाम्, कर्मशब्देन गृहस्थधर्माणामिति- अयं विभागे निर्मूलः; सर्वेष्वाश्रमेषु स्वाश्र माविरोधिनां तपोज्ञानकर्मणां संभवात् यथाश्रुतविरोधाभावात्; वानप्रस्थादिलक्षणायाः प्रयोजनाभावाच्च । सप्तमोक्तचेतनाचेतनरूपप्रकृतिद्वयस्यापि ब्रह्मस्वरूपादत्यन्तभेदोऽस्माभिस्तत्र तत्र समर्थितः । अपरप्रकृतेरष्ट धाविभागश्च यथाश्रुत एवोपपन्न इति स्थापितम् । यच्च `रसोऽहमप्सु' (7) इत्यादिसामानाधिकरण्यनिर्वाहायोक्त म् ``समस्तकल्याणगुणसमष्टिविग्रहोऽहम् । अतो मदंशाः सर्वे सर्वत्र कल्याणगुणा इत्यभिप्रायेणाह'' इति; तत्र तावत् रसादिकल्याणसमष़्टिर्न भगवत्स्वरूपम्, नचाप्राकृतस्य विग्रहस्य प्राकृतरसादिमयत्वम् । अतः परिशेषात् रसादीनामेव विग्रहत्वमुक्तं स्यात् । तत्र समष्टिव्यष्टिभावेनांशत्वोक्तिर्निष्फला । तस्मात् तदुत्पत्तितादधीन्यादिभिरेव सामानाधिकरण्यगमनिका समीचीना । भेदाभेदनयेन कल्याणगुणतादात्म्यविवक्षयाम् अकल्याणैरपि सर्वा त्मनास्तस्य तादात्म्यात् समस्तहेयास्पदत्वादिदोषप्रसङ्गः । एवमुत्तरेष्वपि सामानाधिकरण्येषु भाव्यम् ।अष्टमे च `किं तद्ब्रह्म' (1) इत्यादिप्रश्नामेकाधिकारिवेद्यविषयत्वं तत्रैवास्माभिर्निराकृतम् । ब्रह्मायुर्दिवसकल्पना पौरुषाहोरात्रकल्पनामूलमहाकल्पक्रियोपन्यासश्च स्मृत्यन्तरानुसारेणास्माभिरप्यभ्युपगमात् हिरण्यहगर्भदिवसावसाने महाप्रलयवादिनामयमुपालम्भः । `यं प्राप्य न निवर्तन्ते तद्धाम परमं मम' (21) इत्य स्य परमव्योमविषयतां सिद्धान्तविरोधाभावेऽप्यत्र परिशुद्धात्मविषयत्वे युक्तयस्तत्रैवावस्थापिताः । यत् पुनः `अग्नि ज्योतिः' (24) `धूमो रात्रिः' (25) इत्यत्राग्निधूमशब्दाभ्यामहोरात्रैकदेशभूतः कालविशेषो लक्ष्यते इति- तदसत्; तत्तच्छब्दैरत्र देवयानपितृयानाख्यगतिद्वयप्रत्यभिज्ञानात्, `नैते सृती' (27) इति निगमनात्, `यत्र काले' (23) इत्युपक्रमस्थकालशब्दस्य कालाभिमानिदेवतातिवाहिकभूयस्त्वविवक्षया स्थापितत्वाच्च । अतः `उदगयनपूर्वपक्षाहः पूर्वाह्ण सन्निपाते ब्रह्मविद्भिर्योगभिरपुनरावृत्तये प्रयातव्यम्' इति नियमनमशक्यम् । दक्षिणायनापरपक्षापराह्णरात्रि षु प्रयातानां योगिनां चान्द्रमसज्योतिः प्राप्य पुनरावृत्तिप्रतिपादनमुत्तरेण श्लोकेन कृतमित्यप्यसत्; ``निशि नेति चेन्न संबन्धस्य योवद्देहभावित्वाद्दर्शयति च '' (ब्रसू 4.2.18), ``अतश्चायनेऽपि दक्षिणे'' इत्यधिकरणाभ्यां दक्षिणायनरात्रिमृ तस्यापि योगिनस्तैत्तिरीयोक्तप्रक्रिया चन्द्रसायुज्यपूर्वकं परब्रह्मप्राप्त्यपुनरावृत्त्योः समर्थितत्वेनास्य श्लोकस्य साक्षाद् योगिव्यतिरक्तधूमादिमार्गोचिताधिकारिविषयत्वव्यवस्थापनात् । यच्च -कथं पुनः अग्निज्योतिर्धूमशब्दयोर्यथोक्तकाल विशेषपरत्वमवगम्यत इति परिचोदनापूर्वकमुक्तम्, `श्रुतिषु च स्मृतिषु च समस्तासु उदगयनपूर्वपक्षाहःपूर्वाह्णानां ,सामान्यतो दैवकर्माङ्गत्वोपदेशात् प्रयाणकालानुस्मरणस्यापि दैवत्वाविशेषात् ` शास्त्रान्तरेष्ववनयो र्दैवकर्मत्वेन दक्षिणायनादिषु वर्जनप्रसङ्गादिति,....।यत् पुनः- `असमाहितचित्तानामपि सुकरं सुखावगमं क्षिप्रं फलं प्रति भगवत्प्रपत्तिप्रकारं वक्तुं भगवानुवाच इतिनवमारम्भे व्याख्यानम्, तदपि पूर्वोक्तज्ञानिसाध्यानन्यभजनस्यैव प्रपञ़्चपरत्वप्रतीतेरपाकृतम् । यच्च `ज्ञानयज्ञेनचाप्यन्ये' (15) इति श्लोके प्रकल्पितम्, ``सांख्ययोगाभ्यां समुच्चिताभ्यामुपासनमेकत्वेनोपासनम्; विकल्पिताभ्यामुपासनं पृथक्त्वेनोपासनम्; बुद्धियोगो वाऽत्र ज्ञानशब्देन विवक्षितः; तत्राप्ययमर्थः- केचित् कर्मयोगबुद्धियोगाभ्यां समुच्चिताभ्यामुपासते; केचित् केवलेन कर्मयोगे; अपरे केवलेन बुद्धियोगेनेत्येवं बहुधोपासते'' इति । अत्र सांख्ययोगादिप्रसञ्जकं न किंशिद्द्दश्यते । `अहं क्रतुः' (16) इत्याद्यनन्तरविवरणग्रन्थानुसारेण एकत्वपृथक्त्वयोरुपास्यविषयत्वंसुस्पष्टम् । ``अनन्याश्चिन्तयन्तो माम्' (22) इत्यादौ तु, ``न चावश्यंभाविनं योगक्षेमायापि मद्भक्तैरेकान्तिभिर्देवतान्तराणि धर्मान्तराणि वाऽपेक्षणीयानि'' इत्यादिकं सर्वमङ्गीकृतमस्माभिः । दशमे च, `विस्तरेणात्मनो योगंविभूतिं च' (18) इत्यत्र योगशब्दस्य भगवत्कर्मयोगविषयतया व्याख्यानमयुक्तम्; पश्य मे योगमैश्वरम्' (भ.गी 11.8),`एतां विभूतिं योगं च' (भ.गी 10.7) इत्यादिप्रत्यभिज्ञाविरोधात्; अनन्तरमस्मिन्नध्याये तद्विस्तरादर्शनाच्च । मत्कर्मकृदित्याद्येकादशाध्यायान्तिमश्लोकस्त(2)दुत्तरमित्यपि दूरव्यवधानात् तत्रापि विस्तरादर्शनाच्च निरस्तम् ।विभूतिविशेषाणां कृत्स्नस्य च जगतः स्वरूपैकदेशत्वेनांशतया सामानाधिकरण्यवर्णनमपि प्रागुक्तसदोषत्वादिप्रसङ्गप्रक्रिययापरास्तम् । एवं श्रीविश्वरूपविग्रहस्यावयवत्वेन विश्वस्य वर्णनमपि प्राकृताप्राकृतविभागादवधूतम् ।द्वादशोक्तस्याक्षरोपासनस्य भगवदुपासनाद्भेदस्स्ववाक्यस्वारस्यपरुषोत्तमादिप्रकरणान्तरैकरस्स्यादिभिस्साधितः । यत्पुनः भेदव्यपदेशास्तु कथंचिदवस्थाभेदमाश्रित्य नेतव्याः; अवस्थाभेदश्चात्र निर्विशेष निखिलवस्तुमात्ररूपता, आविर्भूतसमस्तकल्याणगुणसमष्टिरूपता च विवक्षिता'', इति; तदेतत् अनेकविषयव्याघात विसंस्थुलमाकुमारमपहास्यम् । अन्यत्र च दूषणप्रपञ्चनादिहोपरम्यते । त्रयोदशे क्षेत्रज्ञविषये वक्तव्यं सर्वं पूर्वमे वोक्तम् । यतश्च तदिति (3) पाठोऽप्रसिद्धः । तथा पाठेऽपि ज्ञानपरामर्शोऽस्वरसः । क्षेत्रस्य नित्यत्वेनाहेतुकत् वात् हेतुर्न निर्दिष्ट इत्युक्तमिति चेत्-सत्यमुक्तम्; दुरुक्तं तु तत्,  `महाभूतान्यहंकारः' (5) इत्यादिना वक्ष्यमाणस्य क्षेत्रस्याव्यक्तव्यतिरिक्तस्य समस्तस्यानित्यत्वसंप्रतिपत्तेः `तस्मादव्यक्तमुत्पन्नं त्रिगुणं द्विजसत्तम' (म.भा.मो 335.31 ) ` अव्यक्तं पुरुषे ब्रह्मन्निष्किये संप्रलीयते' (म.भा.मो 347.31) इत्यादिभिर्नित्यस्याप्यव्यक्तस्य परब्रह्मण्येकी भाववचनाच्च । यच्च `ब्रह्मसूत्रपदैश्चैव' (4) इत्यत्रोक्तम्- `क्षेत्रादितत्त्वव्यवस्थापनपराणि पञ्चशिखादिप्रणीतानि सूत्रपदानि' इति, तदप्यनादेशिकम्; पञ्चशिखादिग्रन्थे ब्रह्मसूत्रप्रसिद्ध्यभावात् । यत्तु, ``मद्भक्त एतद्विज्ञाय मद्भावायोपपद्यते'' (18) इति निगमनात् भगवानेव `ज्ञेयं यत् तत् प्रवक्ष्यामि' (12) इत्यत्र ज्ञेयत्वेनोक्त इति तन्न; इति क्षेत्रं तथा ज्ञानं ज्ञेयं चोक्तं समासतः ' (18)इति निगमितानां त्रयाणामेतच्छब्देनानुवादात्, तत्र क्षेत्रज्ञान वत् कर्मवश्यक्षेत्रज्ञज्ञानस्यापि मोक्षोपयोगत्वोपपत्तेः, क्षेत्रादिज्ञानरूपस्यापि शास्त्रार्थस्य सर्वप्रशासितुर्भगवतः समाराध नरूपत्वेन, `मद्भक्त एतद्विज्ञाय' (18) इत्यनेन विरोधाभावच्च।यदपि चतुर्दशे, `मम योनिर्महद्ब्रह्म तस्मिन् गर्भे दधाम्यहम् (3) इत्यत्र परावरप्रकृत्योर्जीवाव्यक्तसंज्ञयोरंशो मिलितो गर्भः' इत्युक्तम् । तत्र ब्रह्मशब्देनाव्यक्तस्य निर्दिष्टत्वात् तत्र तदंशाधानवचनस्य प्रयोजनाभावात्, `क्षेत्र क्षेत्रज्ञसंयोगात्' (भ.गी 13.26) इत्युक्तस्य चात्र  प्रत्यभिज्ञानात् गर्भशब्देन चेतनविवक्षैव युक्ता ।``सर्वद्वारेषु देहेऽस्मिन् प्रकाश उपजायते ।ज्ञानं यदा तदा विद्याद्विवृद्धं सत्त्वमित्युत'' (11)इति श्लोके प्रकाशज्ञानशब्दयोः बाह्यन्तरेन्द्रियवृत्तिनिषेधस्यापि पृथगुपन्यासात् तत्प्रतियोगितया प्रवृत्तेरिह पृथङ्निर्देशोपपत्तेः । `आरम्भः कर्मणाम्' इत्यस्य तु गोबलीवर्दन्यायेन निर्वाहात् ।पञ्चदशेऽपि, `प्रपद्येयतः प्रवृत्तिः' (4) इति पाठोऽप्रसिद्धः । यदपि, `ममैवांशो जीवलोके जीवभूतस्सनातनः' (7) इत्यत्र संसारिव्यतिरिक्तः सर्वेश्वरस्यैव कश्चिदंशो जीवशब्दार्थतया प्रथमं व्याख्यायि । तत्र यद्यपि अर्थविरोधो नास्ति, तथाऽपि विभूतिप्रकरणमध्यपाठात्, अन्तर्यामिणस्तु `सर्वस्य चाहं हृदि सन्निविष्टः' (15) इत्यनन्तरमेव वक्ष्यमाणत्वात्, परमात्मांशविशेषे च जीवशब्दस्य प्रसिद्धिप्रकर्षाभावात्, मानवादिशास्त्रान्तरप्रसिद्धेरपि `जीवभूतां महाबाहो' (भ.गी 7.5) इति स्वशास्त्रसिद्धेर्बलवत्त्वेन स्वीकर्तुमुचितत्वात्, `विषयानुपसेवते' (7) इत्यत्र च प्रतिकूलोदा सीनभोगेभ्यः संकोचस्य क्लिष्टत्वात्, उत्क्रमणाद्युक्तेः, हृदयव्याप्तेरन्तर्यामिणः स्वारस्यात्, इन्द्रियाधिष्ठानेश्वर शब्दादेश्च तत्तन्नियन्तरि संसारिण्यप्युपपत्तेः, भवदुक्ता द्वितीयैव योजना भाष्यकृदभिमता समीचीनेति मन्यामहे । ``वेदैश्च सर्वैरहमेव वेद्यः (15) इत्यादौ वेदवेदान्तशब्जयोर्वक्तव्यं प्रागेवोक्तम् । कूटस्थोऽक्षरः (16) इत्यस्य च च जीवभूतपरप्रकृतिव्यतिरिक्ते मुक्ते वृत्तिश्च साधुतरा ।यत्तु षोडशे प्रोक्तम्- प्रकान्तरेणाप्यर्जुनस्य शोकमपनेतुं देवप्रकृतीनां  रूपं, तेषां परमकल्याण प्रत्यासक्तिः, अर्जुनस्य दैवप्रकृतित्वम्, आसुरप्रकृतीनां रूपं, तन्निमित्तता च सकलस्यानर्थजातस्योक्तमिति- तदयुक्तम्; शास्त्रार म्भेऽर्जुनस्य स्वप्रकृत्यनिर्धारणमूलशोकप्रसङ्गाभावात्, अत्र तत्प्रसङ्गे तदपनोदनस्यापि प्रासङ्गिकस्य युक्तत्वात् । अतः, `` तस्माच्छास्त्रं प्रमाणं ते कार्याकार्यव्यवस्थितौ'' इति निगमनानुसारेण भगवद्यामुनयोक्तप्रक्रियया शास्त्रवश् यतैवाध्यायप्रधानार्थः ।सप्तदशे श्रद्धात्रैविध्यं शास्त्रीयेतरविषयमित्युक्तम्; अनन्तरम् `अशास्त्रविहितम्' (5) इति  पृथगभिधानात् । न च़ तत्र श्रद्धात्रैविध्यमपि समुच्चेतुं शक्यम्; तदनुक्तेः तत्क्लृप्त्यनुपपत्तेश्च । `ओं तत्सदिति निर्देशः' (23) इत्यत्र मुमुक्षूणां यज्ञादिषु किंचदङ्गं तेषां वीर्यातिशयार्थमुपदिश्यत इत्ययुक्तम्, मुमुक्षूणामपि तदविरोधात् विशेष काभावच्च । अतः, `लक्षणं शास्त्रसिद्धस्य त्रिधा' (गी.सं 21) इत्ययमेवार्थ उचितः ।अष्टादशे त्यागस्वरूपादिविवेके नातीव विरोधः; चरमश्लोके वक्तव्यम् तु सर्वं सूक्तमस्माभिः ।एवमन्येष्वपि भूतेषु भविष्यत्सु च श्रीमद्भगद्गीताभाष्येषु भगवद्यामुनाचार्यभाष्यकारहृदया(मता)नुसारेण दिङ्मोहः प्रशमयितव्यः; क्षुद्रस्स्वलितेष्वदूरविप्रकृष्टयोजनाभेदेषु  च उदासीतव्यमित्यलमतिप्रसङ्गेन ।पिशाच-रन्तिदेव-गुप्त-शङ्कर-यादवप्रकाश-भास्कर-नारायणार्य-यज्ञस्वामिप्रभृतभिः स्वं स्वं  मत्तमास्थितैः परश्शतैर्भाष्यकृद्भिः, अस्मत्सिद्धान्ततीर्थकरैश्च भगवद्यामुनाचार्यभाष्यकारादिभिः अविगीतपरिगृहीतोऽयमत्र ,सारार्थः- भगवानेव परं तत्त्वम्, अनन्यशरणैर्यथाधिकारं तदेकाश्रयणं परमधर्मः इति ।।66।।
Adhyaya 18 Sloka 67 एवं स्वोपदेशेन प्रतिष्ठितत्त्वहितज्ञानस्यार्जुनस्य कर्तव्यविशेषोपदेशव्याजेन संप्रदायविधिसिद्ध्यर्थमस्मिन् शास्त्रे ऽनवधिकारिणस्तावत् व्यनक्ति इदं त इति श्लोकेन । इदमिति सामान्येन निर्दिष्टं पूर्वापरग्रन्थैः पदैर्विवृणोति इदं ते परमं गुह्यं शास्त्रं मयाऽऽख्यातमिति । अत्र तेशब्दः `इति ते ज्ञानमाख्यातम्' इति श्लोकादाकृष्टः; श्लोकस्य तु तेशब्दस्य त्वयेति व्याक्रिया । अतपस्कशब्देन तपःप्रारम्भमात्रे कृतेऽपि श्रवणानधिकारित्वं विवक्षितमित्याह- अत प्ततपस इति । ``यस्य देवे परा भक्तिर्यथा देवे तथा गुरौ'' (श्वे.उ 6.23) इति श्रुत्यनुसारेणाह- त्वयि वक्तरि मयि चाभक्तायेति । अभक्तत्वे विशेष संकोचकाभावात्, मद्भक्तेष्वभिधास्यतीत्यनन्तरं भक्तावादरदर्शनाच्च । कदाचने त्यनेन तपसि सम्यगनुष्ठितेऽपीति विवक्षितमित्याह- तप्ततपसे चाभक्तायेति । प्रत्येकपरिहरणीयत्वाय च नञ् प्रयोगाऽऽवृत्तिः । उत्तरोत्तरतीव्रत्वतात्पर्येण क्रमविशेष इत्यभिप्रायेणाह भक्तायाप्यशुश्रूषव इति । अत्रापि संकोचहेत्वभावः(वात्) पूर्ववत्। ``प्रब्रूहि तं श्रद्धधानाय मह्यम्'' (क 1.13) इति श्रुत्या च शुश्रूषाप्राधान्यमवगतम्  । मामभ्यसूयति  मह्यमभ्यसूयतीत्यर्थः । क्रुधद्रुहेर्ष्यासूयार्थानामित्यत्र, यं प्रतिकोपः (अष्टा 1.4.37) इति कर्मत्वस्यापि सिद्धत्वात् द्वितीयाऽत्रानपोदिता । मां प्रत्यसूयतीत्युक्तं भवति । विषयतो लक्षणतश्च असूयां व्यनक्ति मत्स्वरूप इत्यादिना । मामिति सप्रकारपरामर्श इति भावः । प्रक्रमानुरोधेन नचाभ्यसूयव इति वक्तव्ये प्रक्रमभङ् गेन विरूपवाक्यकरणं केनाभिप्रायेणेत्यत्राह- असमानेति । `असूयकायानृजवे' (म.भा.मो 246.17), `असूयकाय मां मा दाः; (मनु 2.114) इत्यादिभिरसूयामात्रवते प्रवचनं निषिद्धम् । भगवत्यभ्यसूयावते तु प्रवचनमत्यन्तपरिहरणीय मिति भावः । न च....वाच्यम् इत्यनेनानधिकारिषु प्रवचने प्रत्यवायः सूचितः । अत्र `मेधाविने तपस्विने वा' इत्यनयोर्विकल्पोऽन्यत्र दृष्टः; भक्तादेस्तु न तथा । अतो भक्त्यादिरहिताय न मेधाविने नापि तपस्विने वाच्यम्; सर्वगुणयोगेऽपि भगवत्यभ्यसूयतावते न वाच्यमित्युक्तं भवति ।।67।।
Adhyaya 18 Sloka 68 अथाधिकारिविशेष्यवश्यवक्तव्यत्वं तेषु वचनस्यापवर्गाख्यफलपर्यवसानं चोच्यते- य इदमिति श्लोकेन । मद्भक्तेष्वित्यनेनैवातपस्कत्वादिदोषा दूरोत्सारिताः, सितमनसां तेषां तदसंभवात् । ``श्रावयेच्चतुरो वर्णान्'' (म.भा.मो 335.48) इत्येतावता सर्वेषु वक्तव्यम्, तेष्वेव मद्भक्ता एव श्रवणाधिकारिण इत्युक्तं भवति । अत्रा भिधास्यतीति अर्थश्रावणपर्यन्तमित्याह- व्याख्यास्यतीति । यद्वृत्तवशात् `स' इति अध्याहृतम् । योग्येषु व्याख्यान मपि कर्मयोगादिकोटौ, भक्तियोगाङ्कुरे वा निविष्टं परभक्तिं जनयतीति भक्तिं मयि परां कृत्वेत्युच्यते । मामेवेत्यवधारणेन मद्गीताख्यायिनो न क्षुद्रफलेषु सङ्गं जनयामीत्यभिप्रेतम् । फलितमाह- न तत्र संशय इति । अशंसय  इति संशय एव वा निषिध्यते ।।68।।
Adhyaya 18 Sloka 69 स्वशास्त्रव्याख्यानस्य स्वप्राप्तिसाधनत्वे द्वारमुच्यते- न च तस्मामादिति श्लोकेन । प्रियकृत्तमत्व प्रियतरत्वयोर्हेतुकार्यभावेन भवितेत्युपात्तक्रिययैवान्वये संभवत्यपि कालत्रयवर्तिनिषिधेऽर्थगौरवेन  तात्पर्यसिद्ध्यर्थं मनुष्येष्वितःपूर्वमित्याद्युक्तम् । ननु शास्त्रस्याधिकारी अपेक्षितः; अतः स तावत् वक्तव्यः; अनधिकारी तु तत एवार्थात् व्युदस्यते; प्रधानतमादधिकारिणोऽनन्तरं वा व्यवच्छेद्यताया अनधिकारी  वक्तव्यः; इहतु तद्वैपरीत्ये किं निबन्धनमित्यत्राह- अयोग्यानामिति । तत्कथनस्य- अयोग्यान् प्रति कथनस्येत्यर्थः । अनिष्टतमत्वात्- अनिष्टतमत्वज्ञापनार्थमित्यर्थः । योग्यानामकथनस्यानिष्टत्वम्, `प्रोवाच तां तत्त्वतो ब्रह्मविद्याम्' (मु.उ 1.2.13) इति विधानात् । अन्यथा `स गुरुमेवाभिगच्छेत्' इति प्रथमेन वाक्येनानन्वयात् ।।69।।
Adhyaya 18 Sloka 70 एवमुपदेष्टुः फलमुक्तम्; अथ शब्दोऽर्थतश्च गुरुसकाशादध्येतुः फलमुच्यते- अध्येष्यते इत्यादिना श्लोकद्वयेन । (?) शृणुयादिति परैरधीयमानपाठश्रवणमात्रं वा । अध्येष्यते इति । न हि सर्वज्ञस्य भगवतो भविष्यद्भारतनिबन्धनावेक्षणेन स्वसंवादध्ययनभावित्वोक्तिः; अपितु भूतावेक्षणेन । महाभारतं हि धृतराष्ट्राद्युत्पत्तेः प्रागेव भगवत्प्रसाड़लब्धदिव्यचक्षुषा भगवता व्यासेन निबद्धम्;  अनुज्ञातं च शिष्येभ्यः; तैश्च`नारदोऽश्रावयत् देवान् असितो देवलः पितॄन् ।गन्धर्वयक्षरक्षांसि श्रावयामास वै शुकः ।।' (म.भा.आ 1.113)इति मानुषव्यतिरिक्तेषु लोकेषु प्रकाशितम् । मानुषे तु लोके जनमेजयपुरस्कारेण प्रकाशि(शयि?)ष्यते । तदपेक्षयोक्तम् अध्येष्यत इति । ``श्रेयान् द्रव्यमयाद्यज्ञाज्ज्ञानयज्ञः परंतपः' (भ.गी 4.33) इति यः प्रथमषट्के ज्ञानयज्ञोऽभिहितः, नासावत्र विवक्षितः; अपितु भक्तियोगप्रकरणे, `ज्ञानयज्ञेन चाप्यन्ये यजन्तो मामुपासते'' (भ.गी 9.15) इति यो भगवदनुसंधानविशेषरूपो ज्ञानस्य उक्तः, स एवात्र शास्त्रसारभूतो विवक्षित इत्यभिप्रायेणाह- अस्मिन् यो ज्ञानयज्ञ इति । विधिजपोपांशुमानसानां ज्ञानयज्ञो मानसत्वात् विशिष्टः । एतदध्ययनमात्रेणेति । अयमभिप्रायः ``योऽश्वमेधेन यजते, य उ चैनमेवं वेद'' (अश्व 2) ``यं यं क्रतुमधीते तेन तेनास्येष्टं भवति' (आ 2.15) इत्यादिषु यथा तत्तत्क्रत्वध्ययनस्य तत्तुल्यफलता, तथा अत्रापि ज्ञानयज्ञवत् भगवत्प्रीति जनकत्वं तद्गीताध्ययनस्य इति ।।70।।
Adhyaya 18 Sloka 71 `श्रद्धावाननसूयुश्च' इति चकारादत्रानुषक्तानामपि प्रागुक्तानां प्रणिपरिप्रश्नसेवानां ग्रहणम् । शृणुयादित्येन आचार्यसकाशादिति गम्यते । श्रूयते हि, ``तद्धविज्ञानार्थं स गुरुमेवाभिगच्छेत्'' (मु.उ 1.2.12) इति । ``आचार्याद्धैव विद्या विदिता साधिष्ठं प्रापत् '' (छा.उ 4.9 3 ) इति च । एतेन स्वयं ग्रन्थनिरीक्षणम्, अन्यायेनान्यस्माद्गहणं च व्यवच्छिद्यते । [शृणुयादिति परैरधीयमानपाठश्रवणमात्रं वा?] । सोऽपीति विलम्बः सूच्यते । तेन भक्तिविरोधि भ्यो मुक्त इत्युक्तम् । अन्यथा विध्यन्तरवैयर्थ्यादिप्रसङ्ग इति भावः । अर्थज्ञानादिमतश्च कैमुत्यम् अपिशब्देन व्यञ्जितम् । प्रवचनपठनयोर्मोक्षैकान्तफलस्य पूर्वमुक्तत्वात् सहभावेनाग्र्यप्रायन्यायात् श्रवणेऽपि तादृशफलं भगवद भिप्रेतं स्वीकर्तुमुचितम्; न तु नरककल्पस्वर्गादिः, तत्प्राप्तेरनभिमतत्वात् । अतो मद्भक्तानां लोकान् समूहानि त्युक्तम् । अत्र पाठश्रवणादिप्रीतो भगवान् एनं स्वभक्तान् प्रापयति । भगवद्भक्तानां प्राप्तिर्हि योगोपदेशादिद्वारा मोक्षाय स्यात् ।।71।।
Adhyaya 18 Sloka 72 अथार्जुनस्य विदिताशयोऽपि भगवान् आदरेण अविस्मरणायोपदेशसाफल्यं जिज्ञासमान इव पृच्छति कच्चिदिति । एतदित्यर्थपर्यन्तत्वात् श्रुतमिति अर्थधीपर्यन्तम् । मत्कथितमेतत् किं निरर्थकमित्यभिप्रायेणैतच्छछब्द इत्याह मया कथितमेतदिति अज्ञानसंमोहः कच्चित् प्रनष्ट इति श्रुतफलानुयोगः । अज्ञानहेतुकं भ्रान्तिज्ञान मिहाज्ञानसंमोहः। येनाज्ञानेन मूढ इत्यस्य अज्ञानसंमोह इति प्रतिनिर्देशे तेनाज्ञानेन जनितसंमोह इत्यन्वयो भाव्यः ।।72।।
Adhyaya 18 Sloka 73 अथ कृतज्ञतांशं व्यञ्जयन् श्रुतफलसिद्धया प्रतिवक्ति- नष्टो मोहः इति । अर्जुनेनास्यर्थस्येतः पूर्वमनवगमात् वाक्येन प्रथमं स्मृतेरनुदयात्  तन्मूलभूतशब्दजन्योऽनुभव इह स्मृतिशब्देन लक्ष्यत इत्याह स्मृतिर्यथावस्थितत्त्वज्ञानमिति । ``स नो देवः शुभया स्मृत्या संयुनक्तु'' (ना) इत्यस्य मन्त्रस्य, ``स नो बुद्ध्या शुभया संयुनक्तु'' (श्वे.उ 3.4) इति शाखान्तरे पाठदर्शनात् स्मृतिबुद्धिशब्दादावदूरविप्रकर्षणैकार्थौ युक्ताविति भावः । निवर्त्यमोहस्वरूपं च उपदेशस्य आमूलचूडापरामर्शेन व्यनक्ति अनात्मनीत्यादिना । प्रकृतिलक्षणत्वं स्वप्रकाशत्वादिभिः । विकाराद्यभावात् तत्स्वभावरहितता । स्वस्थः प्रकृतिस्थ इत्यर्थः । उपदेशवचनस्य स्वरूपेणाननुष्ठेयत्वात् तेन तत्प्रतिपाद्यं लक्ष्यत इत्याह- यथोक्तं युद्धादिकमिति । एवं चाभिप्रायः। आदिशब्देन भक्तियोगापर्यन्तग्रहणम् । अननुष्ठानं तु स्मृतिभ्रंशात् । इति हि (स्मृतिभ्रांशादिति हि) वक्ष्यति,``यत्तु तत् भवता प्रोक्तं पुरा केशव सौहृदात् ।तत् सर्वं पुरुषव्याघ्र भ्रष्टं मे नष्टचेतसः'' (म.भा.आश्व 17.6)इति । प्रतिवक्ष्यति च भगवान्-``श्रावितस्त्वं मया गुह्यं ज्ञापितश्च सनातनम् ।धर्मस्वरूपिणं पार्थ सर्वलोकांश्च शाश्वतान् ।अबुद्ध्या यन्न गृह्णीयास्तन्मे सुमहदप्रियम् ।।
Adhyaya 18 Sloka 74 ``मामकाः पाण्डवाश्चैव किमकुर्वत संजय' (भ.गी 1.1) इति प्रश्ने कृत्स्नं संगमयतीत्याह । धृतराष्ट्रायेति । महात्मनः इत्युक्तं व्यनक्ति- तत्पदद्वन्द्वमाश्रितस्येति । कृष्णाश्रयाः कृष्णबलाः कृष्णनाथाश्च पाण्डवाः'' (म.भा.द्रो 183.24) इति ह्यन्यत्रोक्तम् । अत्र च, ``शिष्यस्तेऽहं शाधि मां त्वां प्रपन्नम् '' (भ.गी 2.7) इति । अद्भुतत्वातिशयात् रोमहर्षणत्वम् । यथोक्तमश्रौषमिति । यथा ताभ्यामुक्तम्- तत्र ममाश्रुतांशो नास्तीत्यर्थः;  एतेन यथार्थदर्शित्वं व्यञ्जितम्; यद्वा यथा तव मयोक्तम्- एवमेव श्रुतवानस्मि । ततश्च यथादृष्टार्थवादित्वं व्यञ्जितम् भवति । अहमश्रौषमिति  योजना ।।74।।
Adhyaya 18 Sloka 75 मन्दस्य मोहनकालुष्यनिवृत्तिलक्षणप्रसादस्यात्राभावात् व्यासानुग्रहेणेत्युक्तम् । देवैरप्यदृश्यस्य श्रीविश्वरूपस्य दर्शनार्थं दूरस्थवाक्यश्रवणार्थं च अनुग्रहावातरव्यापारमाह- दिव्यचक्षुश्श्रोतर्लाभादिति। अतीन्द्रियादिग्रहणसामर्थ्यादिमात्रेणात्र दिव्यत्वम्। एतदिति नपुंसकनिष्पत्तये योगशब्दं विशेषणीकरोति- योगाख्यमिति। परं गुह्यमित्यश्रवणयोग्यताभिप्रायम्। तथाभूतमपि हि मया श्रुतमिति व्यासमाहात्म्यव्यञ्जनम्। योगेश्वरादित्यत्र योगशब्दः कल्याणगुणयोगपरः, 'एतां विभूतिं योगं च'(भ.गी 10.7) इति प्रागुक्तवदित्याह ज्ञानेति। स्वयमेव कथयतः। न तु परैर्वाचयत इत्यर्थः। तेन वक्तृवैलक्षण्योक्तिः। यथा "पञ्चरात्रस्य कृत्स्नस्य वक्ता नारायणः स्वयम्" (म.भा.मो 359.68) इति। साक्षाच्छ्रुतवानहमिति। न तु विवस्वदर्जुनादितच्छिष्यद्वारेत्यर्थः; यद्वा दूरस्थोऽपि प्रत्यक्षं श्रुतवानिति।।75।।
Adhyaya 18 Sloka 76 अद्भुततरत्वमाह राजन्नित्यादिना श्लोकद्वयेन । पुण्यं-श्रवणमात्रेणापि ज्ञानयज्ञादिवत् पावनम् । अद्भुतं शब्दतोऽर्थतश्च आश्चर्यावहम् ।।76।।
Adhyaya 18 Sloka 77 तच्च रूपमित्येतत् सर्वजनप्रत्यक्षवसुदेवतनयरूपात् व्यवच्छेदार्थमित्याह- अर्जुनाय प्रकाशितमैश्वरं रूपमिति। संस्मृत्येत्यस्य समानकर्तृत्वाय हृष्यामीति समभिव्याहारानुसारेण हृष्यत इत्युपात्तम्। दृष्टं च फलं महत्तरमिति अस्य श्लोकस्य भावः।।77।।

