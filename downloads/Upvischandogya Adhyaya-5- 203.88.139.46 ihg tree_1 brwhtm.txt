5.1.1

मानवो ब्रह्मैवैक ऋत्विक्कुरूनश्वाभिरक्षत्येवंविद्ध वै ब्रह्मा
यज्ञं यजमानँ सर्वांश्चर्त्विजोऽभिरक्षति तस्मादेवंविदमेव
ब्रह्माणं कुर्वीत नानेवंविदं नानेवंविदम् ।। 10 ।।
5.2.1
स होवाच किं मेऽन्नं भविष्यतीति ।
यत् किञ्चिदिदमाश्वभ्यः आशकुनिभ्य इति होचुः ।
तद् वा एतदनस्यान्नम् । अनो ह वै नाम प्रत्यक्षम् ।
न ह वा एवं विदि किञ्चनानन्नं भवतीति ।। 1 ।।
5.2.2
स होवाच, किं मे वासो भविष्यति इति । 'आप' इति होचुः ।
तस्माद्वा एतदशिष्यन्तः पुरस्ताच्चोपरिष्टाच्चाद््भिः परिदधति ।
लम्भुका ह वासो भवति, अनग्नो ह भवति ।। 2 ।।
5.2.3
तद्धैतत् सत्यकामो जाबालो गो श्रुतये वैयाघ्रपद्यायोक्त्वा
उवाच, यद्यप्येनच्छुष्काय स्थाणवे ब्रूयात्, जायेरन्नेवास्मिन्
शाखाः, प्ररोहेयुः पलाशानि इति ।। 3 ।।
5.2.4
अथ यदि महज्जिगमिषेत् अमावास्यायां दीक्षित्वा पौर्णमास्यां
रात्रौ सर्वौषधस्य मन्थं दधिमधुनोरुपमथ्य, ज्येष्ठाय श्रेष्ठाय
स्वाहा इत्यग्नावाज्यस्य हुत्वा मन्थे संपातमवनयेत् ।। 4 ।।
5.2.5
वसिष्ठाय स्वाहेत्यग्नावाज्यस्य हुत्वा मन्थे सम्पातमवनयेत् ।
प्रतिष्ठायै स्वाहेत्यग्नावाज्यस्य हुत्वा मन्थे सम्पातमवनयेत् ।
संपदे स्वाहेत्याग्नावाज्यस्य हुत्वा मन्थे सम्पातमवनयेत् ।
आयतनाय स्वाहेत्यग्नावाज्यस्य हुत्वा मन्थे सम्पातमवनयेत् ।। 5 ।।
5.2.6
अथ प्रतिसृप्याञ्जलौ मन्थमाधाय जपति अमो नामास्यमा हि
ते सर्वमिदँ स हि ज्येष्ठः श्रेष्ठो राजाधिपतिः । स मा ज्यैष्ठ्यं
श्रैष्ठ्यं राज्यमाधिपत्यं गमयत्वहमेवेदं सर्वमसानि इति ।। 6 ।।
5.2.7
अथ खल्वेतयर्चा पच्छ आचामति तत् सवितुर्वृणीमहे इत्याचामति,
वयं देवस्य भोजनम इत्याचामति, श्रेष्ठँ सर्वधातम इत्याचामति ।
तुरं भगस्य धीमहि इति सर्वं पिबति ।। 7 ।।
5.2.8
निर्णिज्य कँसं चमसं वा पश्चादग्नेः संविशतिचर्मणि वा स्थण्डिले
वा वाचंयमोऽप्रसाहः । स यदि स्त्रियं पश्येत्, समृद्धं कर्मेति विद्यात् ।। 8 ।।
5.2.9
यदा कर्मसु काम्येषु स्त्रियं स्वप्नेषु पश्यति ।
समृद्धिं  तत्र  जानीयात्  तस्मिन्  स्वप्ननिदर्शने, तस्मिन्
स्वप्ननिदर्शने ।। 9 ।।
5.3.1
श्वेतकेतुर्हारुणेयः पञ्चालानाँ समितिमेयाय ।
तँ ह प्रवाहणो जैवलारुवाच, कुमारानु त्वाशिषत्
पितेति । अनु हि भगव इति ।। 1 ।।
5.3.2
वेत्थ यदितोऽधि प्रजाः प्रयन्तीति । न भगव इति ।
वेत्थ यथा पुनरावर्तन्ता 3 इति । न भगव इति ।
वेत्थ पथोर्देवयानस्य पितृयाणस्य च व्यावर्तना 3 इति ।
न भगव इति ।। 2 ।।
5.3.3
वेत्थ यथाऽसौ लोको न सम्पूर्यता 3 इति ।
न भगव इति । वेत्थ यथा पञ्चम्यामाहुतावापः
पुरुषवचसो भवन्तीति । नैव भगव इति ।। 3 ।।
5.3.4
अथनु किमनुशिष्टोऽवोचथाः । यो हीमानि न विद्यात्
कथँ सोऽनुशिष्टो ब्रवीतेति । स हायस्तः पितुरर्धमेयाय,
तँ होवाच, अननुशिष्य वाव किलमा भगवानब्रवीत अनु त्वाशिषमिति ।। 4 ।।
5.3.5
पञ्च मा राजन्यबन्धुः प्रश्नानप्राक्षीत् एषां नैकञ्चनाशकं
विवक्तुमिति । स होवाच यथा मात्वं तदैतानवदो यथाऽहमेषां
नैकञ्चन वेद, यद्यहमिमानवेदिष्यं, कथं ते नावक्ष्यम् इति ।। 5 ।।
5.3.6
स ह गौतमो राज्ञोऽर्धमेयाय । तस्मै ह प्राप्तायार्हा चकार ।
स ह प्रातः सभाग उदेयाय । तँ होवाच मानुषस्य भगवन्
गौतम! वित्तस्य वरं वृणीथाः इति । स होवाच, तवैव राजन्!
मानुषं वित्तम् यामेव कुमारस्यान्ते वाचमभाषथाः, तामेव मे ब्रूहिति ।। 6 ।।
5.3.7
स ह कृच्छ्रीबभूव । तँ ह चिरं वसेत्याज्ञापयाञ्चकार ।
तँ होवाच, यथा मा त्वं गौतमावदो यथेयं न प्राक् त्वत्तः
पुरा विद्या  ब्राह्मणान्  गच्छति, तस्मादु  सर्वेषु  लोकेषु
क्षत्रस्यैव प्रशासनमभूत् इति ।। तस्मै होवाच ।। 7 ।।
5.4.1
राज्ञा गौतमाय पञ्चाग्निविद्योपदेशः - द्युलोकाग्निः
असौ वाव लोको गौतमाग्निः । तस्यादित्य एव समित् ।
रश्मयो धूमोऽहरर्चिः चन्द्रमा अङ््गारा नक्षत्राणि विस्फुलिङ््गाः ।। 1 ।।
5.4.2
तस्मिन्नेतस्मिन्नग्नौ देवाः श्रद्धां जुह््वति ।
तस्या आहुतेः सोमो राजा सम्भवति ।। 2 ।।
5.5.1
पर्जन्यो वाव गौतमाग्निः तस्य वायुरेव समित् अभ्रं धूमो
विद्युदर्चि अशनिरङ््गाराः ह्रादुनयो विस्फुलिङ््गाः ।। 1 ।।
5.5.2
तस्मिन्नेतस्मिन्नग्नौ देवाः सोमँ राजानं जुहवति ।
तस्या आहुतेर्वर्षं सम्भवति ।। 2 ।।
5.6.1
पृथिवी वाव गौतमाग्निः, तस्याः संवत्सर एव समित् आकाशो
धूमो रात्रिरर्चिः दिशोऽङ््गारा अवान्तरदिशो विस्फुलिङ््गाः ।। 2 ।।
5.6.2
तस्मिन्नेतस्मिन्नग्नौ देवा वर्षं जुह्वति ।
तस्या आहुतेरन्नँसम्भवति ।। 2 ।।
5.7.1
पुरुषो वाव गौतमाग्निः, तस्य वागेव समित् प्राणे धूमो,
जिहवार्चिः चक्षुरङ्गाराः श्रोत्रं विस्फुलिङ्गाः ।। 1 ।।
5.7.2
तस्मिन्नेतस्मिन्नग्नौ देवा अन्नं जुह्वति ।
तस्या आहुते रेतः सम्भवति ।। 2 ।।
5.8.1
योषा वाव गौतमाग्निः तस्या उपस्थ एव समित् उपमन्त्रयते स
धूमो योनिरर्चिः यदन्तः करोति तेऽङ्गाराः अभिनन्दा विस्फुलिङ्गाः ।। 1 ।।
5.8.2
तस्मिन्नेतस्मिन्नग्नौ देवा रेतो जुह्वति ।
तस्या आहुतेः गर्भः सम्भवति ।। 2 ।।
5.9.1
अपां पञ्चमाहुतौ पुरुषवचस्त्वनिगमनम्
इति तु पञ्चम्यामाहुतावापः पुरुषवचसो भवन्तीति ।
स उल्बावृतो गर्भो दश वा मासान् अन्तः शयित्वा यावद्वाऽथ जायते ।। 1 ।।
5.9.2
स जातो यावदायुषं जीवति । तं प्रेतं दिष्टमितोऽग्नय
एव हरन्ति यत एवेतो यतः सम्भूतो भवति ।। 2 ।।
5.10.1
तद्य इत्थं विदुः, ये चेमेऽरण्ये श्रद्धा तप इत्युपासते -
तेऽर्चिषमभिसम्भवन्ति, अर्चिषोऽहः, अह्नः आपूर्यमाणपक्षम्,
आपूर्यमाणपक्षात् यान् षडुदङ्ङेति मासाँस्तान् ।। 1 ।।
5.10.2
मासेभ्यः संवत्सरँ, संवत्सरादादित्यम्, आदित्याच्चन्त्रमसम्
चन्द्रमसो विद्युतम् । तत्पुरुषोऽमानवः स एनान् ब्रह्म गमयति ।
एष देवयानः पन्था इति ।। 2 ।।
5.10.3
अथ य इमे ग्राम इष्टापूर्ते1 दत्तमित्युपासते ते धूममभिसम्भवन्ति,
धूमाद्रात्रिं रात्रेरपरपक्षम् अपरपक्षाद्यान् ष़ड््दक्षिणैति मासाँ स्तान्
नैते संवत्सरमभिप्राप्नुवन्ति ।। 3 ।।
5.10.4
मासेभ्यः पितृलोकम् पितृलोकादाकाशम्, आकाशाच्चन्द्रमसम् ।
एष सोमो राजा, तद् देवानामन्नम्; तं देवा भक्षयन्ति ।। 4 ।।
5.10.5
तस्मिन् यावत्सम्पातमुषित्वा अथैतमेवाध्वानं पुनर्निवर्तन्ते,
यथेतमाकाशम, आकाशाद्वायुम् । वायुर्भूत्वा धूमो भवति,
धूमो भूत्वाऽभ्रं भवति ।। 5 ।।
5.10.6
अभ्रं भूत्वा मेघो भवति मेघो भूत्वा प्रवर्षति ।
त इह व्रीहियवा ओषधिवनस्पतयस्तिलमाषा इति
जायन्ते अतो वै खलु दुर्निष्प्रपतरं, यो यो ह्यन्नमत्ति
यो रेतः सिञ्चति, तद््भूय एव भवति ।। 6 ।।
5.10.7
तद्य इह रमणीयचरणा अभ्याशो ह यत्ते रमणीयां
योनिमापद्येरन्, ब्राह्मणयोनिं वा क्षत्रिययोनिं वा वैश्ययोनिं वा ।
अथ य इह कपूयचरणा अभ्याशो ह यत्ते कपूयां योनिमापद्येरन्
श्वयोनिं वा सूकरयोनिं वा चण्डालयोनिं वा ।। 7 ।।
5.10.8
अथैतयोः पथोर्न कतरेण च न तानीमानि क्षुद्राण्यसकृदावर्तीनि
भूतानि भवन्ति जायस्व म्रियस्वेति एतत् तृतीयँ स्थानम् ।
तेनासौ लोको न सम्पूर्यते । तस्माज्जुगुप्सेत । तदेषश्लोकः ।। 8 ।।
5.10.9
स्तेनो हीरण्यस्य सुरां पिबँश्च गुरोस्तल्पमावसन्ब्रह्महा च ।
एते पतन्ति चत्वारः पञ्चमश्चाचरँस्तैरिति ।। 9 ।।
5.10.10
अथ  ह  य एतानेवं पञ्चाग्नीत् वेद, न सह तैरप्याचरन्
पाप्मना लिप्यते । शुद्धः पूतः पुण्यलोको भवति,
य एवं वेद य एवं वेद ।। 10 ।।
5.11.1
प्राचीनशाल औपमन्यवः सत्ययज्ञः पौलुषिरिन्द्नद्युम्नो
भाल्लवेयो जनश्शार्कराक्ष्यो बुडिल आश्वतराश्विः ते है
ते महाशाला महाश्रोत्रियाः समेत्य मीमाँसाञ्चक्रुः
को न आत्मा किं ब्रह्मेति ।। 1 ।।
5.11.2
ते ह सम्पादयाञ्चक्रुः, उद्दालको वै भगवन्तोऽयमारुणिः
सम्प्रतीममात्मानं  वैश्वानरमध्येति,  तँ  हन्ताभ्यागच्छामेति।
तँ हाभ्याजग्मुः ।। 2 ।।
5.11.3
स ह सम्पादयाञ्चकार, प्रक्ष्यन्ति मामिमे महाशाला
महाश्रोत्रियाः । तेभ्यो न सर्वमिव प्रतिपत्स्ये ।
हन्ताहमन्यमभ्यनुशासानीति ।। 3 ।।
5.11.4
तान् होवाच अश्वपतिर्वै भगवन्तोऽयं कैकयः सम्प्रतिममात्मानं
वैश्वानरमध्येति, तँ हन्ताभ्यागच्छामेति तँ हाभ्याजग्मुः ।। 4 ।।
5.11.5
तेभ्यो ह प्राप्तेभ्यः पृथगर्हाणि कारयाञ्चकार ।
सः ह प्रातः संजिहान उवाच, न मे स्तेनो जनपदे
न कदर्यो न मद्यपो नानाहिताग्निर्नाविद्वान् न स्वैरी,
स्वैरिणी कुतः । यक्ष्यमाणो वै भगवन्तोऽहमस्मि ।
यावदेकैकस्मा ऋत्विजे  धनं  दास्यामि,  तावद्
भगवद्भ्यो दास्यामि । वसन्तु भगवन्त इति ।। 5 ।।
5.11.6
ते होचुः, येन हैवार्थेन पुरुषश्चरेत् तँ हैव वदेत ।
आत्मानमेवेमं वैश्वानरँ सम्प्रत्यध्येषि तमेव नो ब्रूहीति ।। 6 ।।
5.11.7
तान् होवाच, प्रातर्वः प्रतिवक्तास्मीति । ते ह समित्पाणयः
पूर्वाह्णे प्रतिचक्रमिरे । तान् हानुपनीयैवैतदुवाच ।। 7 ।।5.12.1
औपमन्यव! कं त्वमात्मानमुपास्से इति ।
दिवमेव भगवो राजन्निति होवाच । ऐष वै सुतेजा
आत्मा वैश्वानरः यं त्वमात्मानमुपास्से ।
तस्मात्तव सुतं प्रसुतमासुतं कुले दृश्यते ।। 1 ।।
5.12.2
अत्स्यन्नं, पश्यसि प्रियम् अत्त्यन्नं, पश्यति प्रियम्, भवत्यस्य
ब्रह्मवर्चसं कुले, य एतमेवमात्मानं वैश्वानरमुपास्ते मूर्धा
त्वेष आत्मन इति होवाच, मूर्धा ते व्यपतिष्यत् यन्मां नागमिष्यः इति ।। 2 ।।
5.13.1
अथ होवाच सत्ययज्ञं पौलुषीं प्राचीनयोग्य कं त्वमात्मानमुपास्स
इति आदित्यमेव भगवो राजन्निति होवाच, एष वै विश्वरूप आत्मा
वैश्वानरः यं त्वमात्मानमुपास्से । तस्मात्तव बहु विश्वरूपं कुले दृश्यते ।। 1 ।।
5.13.2
प्रवृत्तोऽश्वतरीरथो दासीनिष्कः, अत्स्यन्नम्; पश्यसि प्रियम् ।
अत्त्यन्नम् पश्यसि   प्रियम्,   भवत्यस्य ब्रह्मवर्चसं कुले,
य एतमेवमात्मानं वैश्वानरमुपास्ते । चक्षुष्ट््वे तदात्मन इति
होवाच अन्धोऽभविष्यत्, यन्मां नागमिष्य इति ।। 2 ।।
5.14.1
अथ होवाचेन्द्रद्युम्नं भाल्लवेयं, वैयाघ्रपद्य कं त्वमात्मानमुपास्स इति ।
वायुमेव भगवो  राजन्निति  होवाच । एष  वै  पृथग्वर्त्मा  वैश्वानरः,
यं त्वमात्मानमुपास्से । तस्मात् त्वां पृथग्बलय आययन्ति
पृथग्रथश्रेणयोऽनुयन्ति ।। 1 ।।
5.14.2
अत्स्यन्नं, पश्यसि प्रियमत्यन्नं, पश्यति प्रियं भवत्यस्य
ब्रह्मवर्चसं कुले, य एतमानमात्मानं वैश्वानरमुपास्ते ।
प्राणस्त्वेष आत्मन इति होवाच प्राणस्त उदक्रमिष्यत्,
यन्मां नागमिष्य इति ।। 2 ।।
5.15.1
अथ होवाच जनँ शार्कराक्ष्यम्, शार्कराक्ष्या,  'कं
त्वमात्मानमुपास्से' इति । आकाशमेव भगवो राजन्
इति होवाच । एष वै बहुल आत्मा वैश्वानरः, यं त्वमात्मानमुपास्से ।
तस्मात्  त्वं  बहुलोऽसि प्रजया च धनेन च ।। 1 ।।
5.15.2
अत्स्यन्नम्, पश्यसि प्रियम्, अत्त्यन्नम्, पश्यति प्रियम्,
भवत्यस्य ब्रह्मवर्चसं कुले, य एतमेवमात्मानं वैश्वानरमुपास्ते ।
सन्तेहस्त्वेष आत्मनः इति होवाच - सन्देहस्ते व्यशीर्यत्;
यन्मां नागमिष्यः इति ।। 2 ।।
5.16.1
अथ होवाच बुडिलमाश्वतराश्विं वैयाघ्रपद्य कं त्वमात्मानम्
उपास्स इत्यप एव भगवो राजन्निति हौवाचोष वै रयिरात्मा
वैश्वानरो यं त्वमात्मानमुपास्से तस्मात्त्वं रयिमान्पुष्टिमानसि ।। 1 ।।
5.16.2
अत्स्यन्नं पश्यसि प्रियमत्त्यन्नं पश्यति प्रियं भवत्यस्य ब्रह्मवर्चसं कुले
य एतमेवमात्मानं वैश्वानरसुपास्ते बस्तिस्त्वेष आत्मन इति होवाच
बस्तिस्ते व्यभेत्स्यद्यन्मां नागमिष्यः इति ।। 2 ।।