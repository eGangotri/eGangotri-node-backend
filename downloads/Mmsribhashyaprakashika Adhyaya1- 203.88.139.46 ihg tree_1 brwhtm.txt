।। श्रीरस्तु ।।
।। श्रीभाष्यप्रकाशिका ।।
	-----
(श्रीनिवासाचार्यविरचिता)
	----
।।  प्रथमोऽध्यायः ।।
।। प्रथमः पादः ।।
(1) ।। जिज्ञासाधिकरणम् ।।
श्रीनृसिह्मं प्रणम्य श्रीलक्ष्मणार्यञ्च देशिकम् ।
श्रीभाष्यसङ्ग्रहं  कुर्वे श्रीनिवासस्सतां मुदे ।।
	परमाकारुणिको भगवान् रामानुजाचार्यः शारीरकं शास्त्रं शङ्करादिकुदृष्टिभिरतिदूषितं श्रीमद्यामुनाचार्यदिव्याज्ञया सम्यग्व्यातिकीर्षुः चिकीर्षितस्य  प्रबन्धस्याविघ्नपरिसमाप्तिसिद्धये विशिष्टशिष्टाचारपरम्पराप्राप्तमिष्टदेवताभिष्टुत्यादिरूपं मङ्गलं शिष्यानुजिघृक्षया प्रबन्धयन्  व्याससमासरसिकमहर्षिमर्यादया श्रोतृबुद्धिसौकर्यसमाधित्सया च शास्त्रार्थमपि सङ्गृह्णन् इष्टदेवतां विशिनष्टि अखिलेत्यादिना प्रथमपद्येन ।
अखिलभुवनजन््मस्थेमभङ्गादिलीले
विनतविविधभूतव्रातरक्षैकदीक्षे । 
श्रुतिशिरसि विदीप्ते ब्रह्मणि श्रीनिवासे 
भवतु मम परस्मिन् शेमुषी भक्तिरूपा ।। 
	तत्र प्रथमचरणेन पूर्वद्विकार्थस्सङ्गृहीतः । द्वितीयचरणेनोत्तपद्विकार्थः । संक्षिप्तः । तृतीयतुरीयाभ्यां तदवान्तरार्थविशेषास्सूचिताः । अखिलेत्यनेन जन्मादिसूत्रतद्विषयवाक्यार्थकार्यवाचिसर्वनामेदंशब्दसङ्कोचबहुवचनाभिप्रेतार्थ उक्तः । भूवनशब्देन च तत्रत्येदंशब्दाभिप्रेतविचित्ररचनादिविशेषो दर्शितः । अनेन च पदद्वयेन कर्तुस्सार्वज्ञ्यादिसिद्ध्या चतुर्मुखादिव्यावृत्तिस्सिध्यति । जन्मस्थेमशब्दाभ्यां  प्रयोजकव्यापारभूतसृष्टिरक्षणे लक्ष्येते ।  प्रयोज्यजगतो [भूतो] त्पत्तिस्थित्योः प्रयोजकभगवल्लीलात्वानुपपत्तेः । अनेन च सृष्टिवाचिजन्मशब्देन प्रपञ्चाध्यासवादिनिरासः  
फलितः । काल्पनिकशुक्तिरूप्यादीनां दोषाधीनोत्पत्तिकतया पुरुषव्यापाराधीनोत्पत्त्यसम्भवात् । भङ्गः संहारः । 'भञ्जो आमर्दन'  इति धातोः । आदिशब्देन नियमनं गृह्यते । अेनेन समन्वयाध्यायार्थः संगृहीतः । लीला तादात्विकानन्दकरव्यापारविशेषः । तेन "लोकवत्तु लीलाकैवल्यम् '  (ब्र.सू. 2-1-33) इति सूत्रार्थस्मरणमुखेनाविरोधाध्यायार्थः  सूचितः । जगत्सृष्ट्यादेर्भगवल्लीलात्वोक्त्या प्रपञ्चस्य भगवन्मायाकल्पितत्वनिरासस्सूचितः । लोके मायिकवस्तुदर्शनस्य विशेषादर्शिजनानन्दकरत्वेन विशेषदर्शिनो मायाविनस्तथानन्दकरत्वाभावात् ।
	विनताः विविधविद्यानिष्ठाः दहरादिभेदभिन्नकल्पितब्रह्मविद्यानिष्ठाः । नतिशब्दोक्तविद्यावैविध्यवाचिविशब्देन  निर्गुणब्रह्मोपासनवादे रूपभेदादेर्विद्याभेदकस्यासम्भवात् 'नाना शब्दादिभेदात्'  , (ब्र .सू. 3-4-56) 'विकल्पोऽविशिष्टफलत्वात्'  (ब्र.सू.3-3-57 ) इति सूत्रार्थिरोधस्सूचितः । विविधाः देवमनुष्यादिभेदभिन्नाः । भूताः सत्तां प्राप्ताः । 'अस्ति  ब्रह्मेति चेद्वेद , सन्तमेनं ततो विदुः'  (तै. अध्याय 2. अनु 6) इत्युक्तरीत्या ब्रह्मज्ञानलब्धसत्ताकाः। तेषां व्राताः तत्सम्बन्धिव्राताः । षष्ठ्यर्थश्च साक्षात्परम्परासाधारणस्सम्बन्धः । न विशेषः । ततश्च भगवत्स्वरूपरूपगुणविभूतियाथात्म्याभिज्ञानां तदभिमानान्तःपातिनाञ्च भगवद्रक्षणीयत्वं 'तमेवं विद्वानमृतः'  (पुरुष सू) 'ब्रह्मविदाप्नोति परम्'  (तै 2-1)
'पशुर्मनुष्यः पक्षी वा ये च वैष्णवसंश्रयाः ।
यं यं स्पृशति पाणिभ्यां यं यं पश्यति चक्षुषा ।।'
(शाण्डिल्य . 1-15)
	इत्यादिप्रमाणप्रसिद्धं सूचितम् । दहरादिभेदभिन्नविद्यावाचिनतशब्देन उपासनानिरूपणपरतृतीयाध्यायर्थो दर्शितः । रक्षाशब्देन 'मुख्यामुख्ययोर्मुख्येसंप्रत्यय' इति न्यायेन परमपुरुषार्थलक्षणमोक्षवाचिना 'सम्पद्याविर्भावः स्वेनशब्दात्'  (ब्र. सू. 4-4-1) इति सूत्रोक्तनिश्शेषकर्मविनिर्मोकपूर्वकस्वाभाविकापहतपाप्मत्वादि गुणाष्टकाविर्भावोपेतपरिपूर्णभगवदनुभवरूपोपासनफलसूचनेन तुरीयाध्यायार्थो ज्ञापितः ।
	उक्तानुक्तार्थेषु प्रमाणं दर्शयन् विशेष्यं विशिनष्टि - श्रुतिशिरसीति । शिरश्शब्देन पूर्वोत्तरभागात्मिकायाः श्रुतेर्विशिष्टैकार्थप्रतिपादनेन एकवाक्यत्वलक्षणैकावयवित्वमुत्तरभागस्याभ्यर्हितपुरुषार्थतत्साधनावबोधकतयाभ्यर्हितांश
त्वञ्च सूचितम् । विदीप्त इत्यत्रत्येन वैलक्षण्यवाचिविशब्देन  भागद्वयेऽपि कर्मब्रह्मणोः प्रतिपत्तौ सत्यामाप्येकैकस्मिन्नेकैस्यैदम्पर्यरूपप्रधानता तत्प्रयुक्तावान्तरार्थभेदनिबन्धना पूर्वोत्तरभागयोस्तद्व्याख्यानरूपकर्मब्रह्ममीमांसयोरवान्तरभेदयोरुपपत्तिश्च सूचिता । श्रुतिशिरसि विदीप्त इति ब्रह्मणो वेदान्तप्रतिपाद्यत्वोक्तिमहिम्ना वेदान्तानां सिद्धार्थव्युत्पत्त्यादिसमर्थनमुखेन ब्रह्मणो बेदान्तप्रतिपाद्यत्वमुखेन ब्रह्ममीमांसारम्भ समर्थनपरजिज्ञासादिसूत्रचतुष्टयार्थस्सूचितः । ब्रह्मत्वविशिष्टवस्तुवाचिना ब्रह्मशब्देन 'महद्दीर्घवद्वा ह्नस्वपरिमण्डलाभ्याम् ' (ब्र.सू. 2-2-10) इति पारमाणुकारणवादनिरासपरसूत्रार्थो व्यञ्चितः । परस्मिन्नत्यनेनापरब्रह्मभूतप्रधानकारणवादनिरासपरस्य 'रचनानुपपत्तेश्च नानुमानं  प्रवृत्तेश्च ' (ब्र.सू. 2-2-1) इति सूत्रस्यार्थो ज्ञापितः । 'ह्नीश्च ते लक्ष्मीश्च पत्न्यौ'  (श्रीसूक्त) इति प्रमाणप्रसिद्धलक्ष्मीपतिरूपदेवताविशेषवाचिना श्रीनिवासशब्देन ब्रह्मरुद्रादिकारणापनोदनपरसर्वव्याख्यानाद्यधिकरणार्थो दर्शितः ।
	भक्तिरूपेत्यनेन वाक्यार्थज्ञानमुक्तिहेतुत्वनिरासपरस्य 'आवृत्तिरसकृदुपदेशात्' (ब्र. सू. 4-1-1) इति सूत्रस्यार्थो ज्ञापितः । भक्तिरूपा  शेमुषीत्यनेन 'द्रष्टव्यः श्रोतव्यो  मन्तव्यो निदिध्यासितव्यः' (बृ. 4-5-6) 'भक्त्या त्वनन्यया शक्यः' (गी. 11-54)  'यमेवैष वृणुते तेन लभ्यः' (मु. -3-2-3) इत्यादिप्रमाणप्रसिद्धप्रक्रियया श्रवणादिपरम्परया प्राप्तभक्तिपर्यन्ताबस्थापन्नब्रह्मज्ञानहेतु [ता] सिद्धा । श्रीनिवास इति विशेष्यनिर्देशेन सदादिकारणवाक्यस्य नारायणशब्दनिर्दिष्टे देवताविशेषे , भक्तिरूपा शेमुषीत्यनेन ब्रह्मविदाप्नोतीत्यादिवेदनविषयसामान्यशब्दस्य 'भक्त्या लभ्यस्त्वनन्यया'  इत्युक्तविशेषे च पर्यवसानं छागपशुन्यायसिद्धं सूचितम् । अत्र विनतेत्यनेन स्वनिकर्षावधिकपरोत्कर्षानुसन्धानात्मकनमस्काररूपमङ्गलाचरणं सिद्धम् । भक्तिरूपा  भवत्वित्यनेन आशीरूपमङ्गलानुष्ठानसिद्धिः । अखिलेत्यादिसप्तम्यन्तपदजातेन  प्रबन्धप्रतिपाद्यवस्तुकीर्तनेन वस्तुनिर्देशरूपमङ्गलाचारस्सिद्ध्यतीति विभावनीयम् ।। 
	द्वितीयश्लोके  चिकीर्षितस्वप्रबन्धे तद्व्याख्येये शारीरकशास्त्रे च प्रेक्षावत्प्रवृत्त्यौपयिकमनुबन्धचतुष्टयं दर्शयति - पाराशर्येति ।
पाराशर्यवचस्सुधामुपनिषद्दुग्धाब्धिमध्योद्घृतां 
संसाराग्निविदीपनव्यपगतप्राणात्मसंजीवनीम् ।
पूर्वाचार्यसुरक्षितां बहुमतिव्याधातदूरस्थिता -
मानीतां तु निजाक्षरैः सुमनसो भौमाः पिबन्त्वन्वहम् ।।
	पाराशर्येत्यनेन 'स होवाच  व्यासः पाराशर्यः'  इति श्रुतिप्रसिद्धा(पति)  [आप्तता] सूचिता । आप्तत्वञ्च यथार्थदर्शित्वे सति यथादृष्टार्थवादित्वम् । वचश्शब्देन 'अथातो  ब्रह्मजिज्ञासा' इत्यादिः 'अनावृत्तिश्शब्दात्' इत्येवमन्तः सूत्रसन्दर्भोऽभिप्रेतः । तेन च तदर्थो लक्ष्यते  । स च सुधात्वेन रूप्यते । मुख्यार्थस्य सूत्रसन्दर्भात्मकवचसस्सुधात्वरूपणसम्भवेऽपि उपनिषद्दुग्धाब्धिमध्योद्धृतत्वादिविशेषणानां सूत्रार्थ एवान्वयस्वारस्यात्तदनुसारेण वचश्शब्दस्यार्थपर्यन्तलक्षणा समाश्रयणीया । शारीरकसूत्रस्य सुधात्वरूपणेन पावनत्वभोग्यत्वयोर्लाभः । उपनिषद्दुग्धाब्धीत्युपनिषदां दुग्धब्धित्वरूपणादपरिच्छिन्नत्वभोग्यत्वयोर्लाभः ।  मध्योद्धृतामित्यनेन शारीरकसूत्रार्थजातस्य सारतमांशत्वं लभ्यते ।
	संसारग्नीति कर्मबन्धादिरूपसंसृतेरग्नित्वरूपणेनाश्रयनाशकतया  कार्त्स्न्येनात्यन्तास्पृश्यत्वादिकं व्यञ्चितम् । स्वर्गादेरपि पतनादिदुःखमिश्रत्वात् । तेनविदीपनं आध्यात्मिकादिविविधतापत्रयम् । तेन व्यपगतोऽत्यन्ताप्राप्तः प्राणः परमात्मा यैस्ते च ते आत्मानश्चेतनाः तैषां सञ्जीवनीं प्राणप्राप्तिकरीं मुक्त्युपयोगिनीमित्यर्थः । शारीरकसूत्रोक्तन्यायावधृततात्पर्योपेतोपनिषदवबोधिततत्त्वहितपुरुषार्थहेतुकोत्तमपुरुषार्थसाधनन्यासोपासनानुष्ठानेन मोक्षप्राप्तिरिति  भावः । सुधापक्षेऽग्निदाहे प्राणविश्लेषे सति सुधाघ्राणादिना तत्संश्लेषः पुनर्भवतीति ध्येयम् । प्राणशब्दश्च परमात्मनि 'सर्वाणि ह वा इमानि भूतानि प्राणमेवाभिसंविशन्ति' (छा.1-11-5) 'प्राणाद्ध्येव खल्विमानि भूतानि जायन्ते' ( तै. भृगु. अनु 3.) इत्यादौ प्रसिद्धः । पूर्वचार्यैःबोधायनटङ्कद्रमिडगुहदेवनाथयामुनाचार्यप्रभृतिभिरकारिविषयोपदेशप्रबन्धप्रणयनादिभिस्सम्यग्विपरीतार्थनिरसनपूर्वकं समीचीनन्यायैप्रामाण्यशङ्कानर्हधीस्थीरीकृताम् । बह्व्योमतयो बहूनां वा मतयस्तासां परस्परव््घातेन ताभिस्सह समीचीनार्थस्य व्याघातेन दूरस्थितां अर्वाचीनजनदुरवगमाम् । निजाक्षरैः पाराशर्यवचश्शब्दोक्तसूत्रानुबन्धिभिरक्षरैः पदप्रत्ययवाक्यात्मकशब्दैः । तानि च सूत्रस्थानि सूत्रव्याख्यानात्मकतया 
सूत्रानुबन्धिभाष्याक्षरणि च भवन्ति । ममेत्यनुक्तिश्च भाष्याक्षराणां सूत्रानुरूप्यद्योतनाय सौत्राक्षरसङ्ग्रहाय सुधासम्बन्धिबीजाक्षर्याभाय [भत्वाय]चेति द्रष्टव्यम् । आनीतामाभिमुख्येन प्रापितां ज्ञापितां , बहुमतिव्याघातात्  दुरवगमार्थजातानां समीचीनन्यायमुखेन व्याघातं परिहृत्य धीगोचरकरणेन व्यक्ती कृतत्वादिति भावः । भगवता भाष्यकृता  सूत्राक्षराननुगुणान्यपन्यायमूलकानि षण्णवतिभाष्याणि निराकृत्येदं भाष्यं प्रणीतमिति हि सम्प्रदायः । सुधापक्षे सुधासम्बन्धिबीजाक्षरैराहृतामित्यर्थः । सुमनसः समीचीनन्यायविवेचनचतुरमनस्काः । भौमाः  भूलोकवासिनः । देवादीनां बोधायनवृत्तिग्रन्था (दयः) [दिभ्यः] शारीकार्थवबोधसम्भवेन तेषामेतद्रग्रन्थानपेक्षणेऽपि न वैयर्थ्यमिति भावः । अन्वहं पिबन्तु स्वतो रस्यतातिशयात् 'नयेद्वेदान्तचिन्तया' इति विधेश्चेति भावः ।
	अत्र भाष्यस्योपनिषदर्थः  परमो विषयः। शारीरकसूत्रार्थस्त्ववान्तरविषयः। परमप्रयोजनं मोक्षः । सूत्रार्थनिर्णयस्त्ववान्तरप्रयोजनम् । मोक्षार्थी परमाधिकारी । सूत्रार्थजिज्ञासुरवान्तराधिकारी । भाष्योपनिषदर्थयोस्सूत्रार्थद्वारा  प्रतिपाद्यप्र तपादकभावः  , भाष्यसूत्रार्थयोस्साक्षादित्यनुबन्धचतुष्टयं दर्शितम् । पाराशर्येत्यनेन जन्मोत्कर्षादिगुणकथनेनार्थाद््गुरूपसदनरूपमङ्गलाचारस्सिध्यति ।।
	अपूर्वभाष्यनिर्माणवैफल्यशङ्कां परिहरन् प्रस्तुतभाष्यस्येतरवैलक्षण्यमाह भगवदिति । 
 	भा ।। भगवद्बोधायनकृतां विस्तीर्णां ब्रह्मसूत्रवृत्तिं पूर्वाचार्यास्सञ्चिक्षिपुः । तन्मतानुसारेण सूत्राक्षराणि व्याख्यास्यन्ते ।
	व्या ।।  शब्दतोऽर्थतश्च विस्तीर्णां बोधायनवृत्तिं टङ्कद्रमिडगुहदेवप्रभृतयः सञ्चिक्षिपुः शब्दतोऽर्थतश्च सङ्गृहीतवन्तः । तन्मतानुसारेण तत्सिद्धान्तार्थानामनुसारेण सम््प्रादायपरम्परोपदेशेन  तदीयग्रन्थपरिशीलनेन चमीचीनज्ञानेन । ' सृ गतौ ' गत्यर्था बुद्धयर्थाः । तृतीया च करणे । वाक्यार्यज्ञानस्य वायख्यानरूपे वाक्ये करणत्वात् । यद्वा ' अध्ययनेन वसती '  तिवद्धेतुतृतीया । तत्सिद्धान्तपरिज्ञानार्थं व्याख्यानमिति फलितम् । श्रोतृनिष्ठवाक्यार्थज्ञानस्य  वक्तृवाक्यफलत्वात् । प्रथमकल्पे स्वग्नन्थस्य संप्रदायमूलत्वमुक्तं भवति । द्वितीयकल्पे स्वग्रन्थस्य सिद्धान्तार्थज्ञानफलकतया ख्यात्यादिप्रयोजनव्यावृत्तिः ।
	सूत्राक्षराणि व्याख्यास्यन्त इति । अेनेन च स्वव्याख्यानस्य सूत्रतदक्षरोभयानुरूप्यं लभ्यते । ततश्चास्मिन्नर्थे सूत्रं पातयाम इति प्रसिद्धग्रन्थवै लक्षण्यं सूचितम् । व्याख्यास्यन्त इत्यत्र व्याङ््भ्यां विस्तारेषदर्थकाभ्यां अपेक्षितप्रतिपाद्यांशे विस्तारः प्रतिपादकांशे सङ्कोचश्च विवक्षित इति उभयत्र  विस्तीर्णात् बोधायनग्रन्थादुभयत्र सङ्कुचितद्रमिडभाष्यादेश्च वैलक्षण्यं सूचितम् । ततश्च समस्तेतरग्रन्थविलक्षणतया नापूर्वभाष्यनिर्माणवैफल्यशङ्का ।
 	केचित्तु पाराशर्येति द्वितीयश्लोकः सूत्रात्मकशारीरशास्त्रस्यानुबन्धचतुष्टयप्रतिपादनपरः , भगवद्बोधायनेत्यादिग्रन्थोऽपूर्वभाष्यनिर्माणवैफल्यशङ्कासमाधानमुखेन चिकीर्षितग्रन्थस्यानुबन्धचतुष्टयप्रतिपादनपर इत्याहुः ।
	सू. ।। अथातो ब्रह्मजिज्ञासा ।। 1 ।।
 	केचिदत्राथशब्दं मङ्गलार्थमाहुः । तदसत् । मङ्गलं जिज्ञासेति मङ्गलरूपतया ब्रह्मजिज्ञासास्तुतिरूपत्वेन सूत्रस्यार्थवादत्वप्रसङ्गात् । मङ्गलमस्तु ब्रह्मजिज्ञासा कर्तव्येत्युक्तावध्याहारवाक्यभेदयोरापातात् । न्यायनिबन्धनात्मक सूत्रेष्वतथाभूतमङ्गलप्रार्थनस्यानुचितत्वात् । मङ्गलकर्तव्यतासमर्थनन्यायपर्यन्ततात्पर्यकल्पनस्य ब्रह्ममीमांसायामसङ्गतत्वाच्च । अथशब्दसन्निधापितार्थगतजिज्ञासाहेतुभावपरातश्शब्दसौरस्यभङ्गप्रसङ्गाच्च । 
	अपरे त्वथशब्दमारम्भार्थकमामनन्ति । तदपि न युक्तम् । आरम्भो ब्रह्मजिज्ञासेत्यन्वयवैघट्याद्युक्तदोषप्रसङ्गात् । आरम्भोक्तिं विनैव आरम्भादेवारभ्यमाणत्वावगमेन तदुक्तिवैफल्यात् । सिद्धव्युत्पत्त्यादियुक्तितः प्रारम्भयोग्येत्यर्थे चाध्याहृतयोग्यशब्देन निपाताथशब्दार्थस्य आरब्धुं योग्येत्यन्वयबोधायोगात् । न हि ' च योग्ये'  त्युक्ते समुच्चेतुं योग्येति प्रतीयते । अधशब्दस्यारम्भणीयतापर्यन्तताश्रयणे च लक्षणाप्रसङ्गात् ।
	प्रश्नार्थकतामितरे । तदपि न सुन्दरम् ।  तदानीं ब्रह्मजिज्ञासा किं कर्तव्येति प्रश्ने प्रतिवचनाभावेन सूत्रस्यापूर्णतापत्तेः । ब्रह्मजिज्ञासा कर्तव्येति प्रतिवचनकल्पने च सौत्रदावृत्तिप्रसङ्गात् । 
अथशब्दसन्निधापितार्थगतजिज्ञासाकर्तव्यताहेतुपरातश्शब्दास्वारस्याच्च ।
	कार्त्स्न्यार्थकतां कतिचन कामयन्ते । तदपि कामनामात्रम् । ब्रह्मीमीमां सैकदेशकर्तव्यतायाश्शङ्कितत्वाभावेन कार्त्स्न्यविशेषणवैफल्यात् । पदानां सिद्धार्थविषयव्युत्पत्त्यभावादिना कार्त्स्न्येनैव ब्रह्मविचारारम्भस्य शङ्कितुमर्हत्वात्  अर्धजरतीन्याये बीजाभावात् एकदेशारम्भस्य शङ्कितुमशक्यत्वात् ।
	तस्मात्प्रसिद्धिप्राचुर्यादानन्तर्यमेवाथशब्दार्थः । न चानन्तर्यप्रतिसम्बन्धिविशेषालाभान्न तादर्थ्यं युक्तमाश्रयितुमिति वाच्यम् । विद्यास्थानान्तर्गतमीमांसात्वसामान्येनोत्तरभागविचारत्वसामर्थ्येन च ब्रह्मजिज्ञासापदस्मारितपूर्वभागविचारात्मककर्मणीमांसायाः प्रतिसम्बन्धित्वलाभेनोक्तशङ्कानवकाशात् । अथशब्देन प्रसिद्धिप्राचुर्थेणानन्तर्योपस्थितौ यत्किञ्चित्प्रतिसम्बन्धि किमस्तीत्यपेक्षायां वृत्तहेतुभावपरतसिलन्तैतच्छब्देन वृत्तसामान्ये समर्पिते वृत्तविशेषापेक्षायामुक्तरीत्या ब्रह्मजिज्ञासापदस्मारितधर्मजिज्ञासाया अतिलङ्घने कारणाभावेन तस्या एावान्तर्यप्रतिसम्बन्धिविशेषत्वौचिल्पयात् । न च प्रतिसम्बन्धिविशेषेणैवानन्तर्यबोधपर्यवसाने वृत्तसामान्यप्रतिसम्बन्धिसमर्पणमनपेक्षितमिति वाच्यम् । आकाङ््क्षाक्रमायात सामग्रीक्रमप्रयुक्तसामान्यविशेषबोधद्वयस्य दुस्त्यजत्वात्  अन्यथा सामान्यशास्त्रवैफल्यप्रसङ्गात् । तसिलन्तैतच्छब्दप्रसिद्धप्राचुर्येण वृत्तसामान्यहेतुभावावगतौ विशेषापेक्षायां ब्रह्मजिज्ञासापदस्मारितधर्मजिज्ञासायास्सामर्थ्येन हेतुत्वावगतौ कार्यभूतब्रह्मजिज्ञासान्विताथशब्दार्थानन्तर्यापेक्षितप्रतिसम्बन्धित्वेनान्वयस्वारस्याच्च। 
कथं कर्मब्रह्मविचारयोर्हेतुहेतुमद्भाव इति चेदित्थम् ः - 
' उपनीय तु यः शिष्यं वेदमध्यापयेद््द्विजः ।
सकल्पं सरहस्यञ्च तमाचार्यं प्रचक्षते ।। (मनु. 2-140)
कृष्णपक्षे तथाङ्गानि ' (मनु)
	इत्यादिप्रमाणप्रक्रियया वेदविदाचार्योपनीतस्याधीतसाङ्गसिरस्कवेदस्य  साङ्गाध्ययनसिद्धपदपदार्थज्ञानमूलकस्वाध्यायार्थगोचरापातप्रतीतियुक्तस्य तन्निर्णयाय स्वयमेव प्रवर्तमानस्यानादिसम्प्रदायसिद्धाध्ययनक्रमात् अनादिवासनामूलत्रैवर्गिकविषयप्रथमप्रावण्यातिशयाच् च कर्मविचारे प्रथमं प्रवृत्तस्य 
कर्मविचारसमधिगतकेवलकर्माल्पास्थिरफलनिर्णयोपेतस्यानन्तापातप्रतीतोपरितनभागार्थनिर्णयाय ब्रह्मविचारे प्रवृत्तिर्भवतीति तयोः पौर्वापर्यनियमादवश्यपूर्वभाविनः कर्मविचारस्यैव उक्तरीत्या सन्निहितस्य पूर्वभावित्वं युक्तम् । किञ्च ' यज्ञेन दानेन ' (बृ.4-4-22) त्यादिवेदान्तवाक्यार्थनिर्णये यज्ञादेः पदार्थत्वेन तन्निर्णयस्य हेतुतया तस्य च कर्मविचाराधीनतया वेदान्तविचारेण उक्तवेदान्तवाक्यार्थनिर्णये जनयितव्ये पदार्थभूतयज्ञादिनिर्णयार्थं तन्निर्णायककर्मविचारो नियमेनापेक्षित इति पूर्वभावपदार्थभूतयाज्ञादिज्ञानहेतुकर्मविचारो नियमेन ब्रह्मविचारपूर्वभावीति तदेव पूर्ववृत्तं वक्तव्यम् ।
 	एतेनाथशब्दस्यानन्तर्यार्थकत्वमभ्युपगच्छन्त एव साधनचतुष्टयस्यानन्तर्यप्रतियोगित्वं वर्णयन्तः शङ्करादयः प्रत्युक्ताः । सौत्रब्रह्मजिज्ञासापदसन्निधापितकर्मजिज्ञासतिलङ्घनेन कथञ्चिदुपस्थितसाधनचतुष्टयस्यानन्तर्यप्रतियोगित्ववर्णनस्य तत्सन्निधिवैधुर्यकृत्यत्वात् । नित्यानित्यवस्तुविवेकादेस्साधनचुतुष्टयान्तर्गतस्य कर्मविचाराधिनत्वेनावश्यकतया तदानन्तर्यस्यैव वक्तुमुचितत्वाच्च ।
	' तदैक्षत बहु स्यां प्रजायेयेति ' (छा. 6-2-3) ' अनेन जीवेनात्मनानुप्रविश्य नामरूपे व्याकरवाणि ' (छा. 6-3-2) ' सन्मूलास्सोम्येमास्सदायतनास्सत्प्रतिष्ठाः ' (छा.6-8-6) ' ऐतदात्म्यमिदं सर्वं तत्सत्यं स आत्मा ' (छा 6-8-7) ' यतो वा इमानि भूतानि जायन्ते '  (तै-भृगु. 1-1) ' आत्मन आकाशस्सम्भूतः ' (तै. 2-1) ' सोऽकामयत । बहु स्यां प्रजायेयेति । स तपोऽतप्यत । स तपस्तप्त्वा । इदं सर्वमसृजत । यदिदं किञ्च । तत्सष्ट्वा  तदेवानुप्राविशत् । तदनुप्रविश्य । सच्च त्यच्चाभवत् ' (तै. 2-6) ' सर्वं खल्विदं ब्रह्म तज्जलान् ' (छा. 3-14-1) ' तस्मादेतद्ब्रह्म नाम रूपमन्नञ्च जायते '  (मु. 1-1-9 )
	'परास्य शक्तिर्विविधैव श्रूयते स्वाभाविकी ज्ञानबलक्रिया च ' ( श्वे. 6-8)
	' एष आत्मापहतपात्मा  (छा.8-1-5) दिव्यो देव एको नारायणः ' (सुबा.7) ' अन्तः प्रविष्टश्शास्ता जनानां सर्वात्मा ' (तै. आरण्य. 11-20) ' पृथगात्मानं प्रेरितारञ्च मत्वा जुष्टः ' (श्वे. 1-6)
	'क्षरं प्रधानममृताक्षरं हरः क्षरात्मानावीशते देव एकः ' (श्वे.1-10)
'ज्ञाज्ञौ द्वावजावीशनीशौ '(श्वे.1-9)
' द्वा सुपर्णा सयुजा सखाया समानं वृक्षं परिषस्वजाते ।
तयोरन्यः पिप्पलं स्वाद्वत्ति अनश्नन्नन्यो अभिचाकशीति ।। (श्वे.4-6)
	' यस्य पृथिवी शरीरं यस्यापश्शरीरं (बृ.3-7-3) यस्याक्षरं शरीरं यस्य मृत्युश्शरीरं एष त आत्मान्तर्याम्यमृतः ' (सुबा.7) ' अथ यदिदमस्मिन्ब्रह्मपुरेदहरं पुण्डरीकं वेश्म दहरोऽस्मिन्नन्तर आकाशस्तस्मिन्यदन्तस्तदन्वेष्टव्यं तद्वावविजिज्ञासितव्यम् ' (छा. 8-1-1) ' एष आत्मापहतपात्मा विजरो विमृत्युर्विशोको विजिघत्योऽपिपासः सत्यकामस््सङ्कल्पः ' (छा. 8-1-5) 'सर्वस्य वशी सर्वस्येशानस्सर्वस्याधिपतिः ' (बृ. 4-4-22) ' एष सर्वेश्वर एष भृतपाल एष सेतुर्विधृतिरेषां लोकानामसम्भेदाय' (बृ. 4-4-22)
' यत्तदद्रेश्यमग्राह्यमगोत्रमवर्णमचक्षुः श्रोत्रं तदपाणिपादम् ।
नित्यं विभुं सर्वगतं सुसूक्ष्मं यद्भूतयोनिं परिपश्यन्ति धीराः ।। ' (मु.1-1-6)
	' ब्रह्मविदाप्नोति परम् ' (तै.2-1) ' आत्मानमेव लोकमुपासीत' (बृ. 1-4-15) ' तमेवैकं जानथात्मानं' (मु. 2-2-5) ' द्रष्टव्यः श्रोतव्यो मन्तव्यो  निदिध्यासिव्तयः ' (बृ .2-4-5)
' भिद्यते हृदयग्रन्थिच्छिद्यन्ते सर्वसंशयाः ।
क्षीयन्ते चास्य कर्माणि तस्मिन्दृष्टे परावरे ।।' (मु. 2-2-8)
	' यमेवैष वृणुते तेन लभ्यः (मु. 3-2-3) ' क्रियावानेष ब्रह्मविदां वरिष्ठः ' (मु.3-1-4)
' कषाये कर्मभिः पक्वे ततो ज्ञानं प्रवर्तते ।'
	' सत्त्वात्सञ्जायते ज्ञानं  ' गीता. 14-17) ' मनसा तु विशुद्धेन ' ' नाविरतो दुश्चरितात् ' (कठोप 2-23) ' स खल्वेवं वर्तयन् यावदायुषं ब्रह्मलोकमभिसम्पद्यते ' (छा. 8-15-1) इत्यादिना सूक्ष्मचिदचिद्विशिष्टं सकलजगन्निमित्तोपादानभूतं तदुपयोगिज्ञानशक्त्यादिपरिपूर्णं सकलजगदन्तरात्मभूतं सकलचेतनाचेतनगतदोषासंस्पर्शं निखिलहेयप्रत्यनीकस्वभावं सत्यसङ्कल्पत्ववशित्वाद्यसङ्ख्येयकल्याणगुणगणं 
सकलजगन्नियमननिरतं परं ब्रह्म सकलवेदान्तवेद्यं , वेदनञ्च  जगत्कारणभूतज्ञानशक्त्याद्युगुणोपेतब्रह्मविषयं ध्यानोपासनादिशब्दवाच्यमनभिसंहितफलनित्यनैमित्तिककर्मनिर्मलीकृतान्तः करणनिष्पाद्यं अहरहभ्यासाधेयवैशद्यापरपर्यायदर्शनसमानाकारतापन्नं ध्येयवस्तुरस्यतातिशयाहितप्रीतिरूपतापत्त्या भक्तिशब्दवाच्यं मुक्त्युपायभूतं प्रतिपादितमिति ब्रह्मज्ञानं कर्मापेक्षम् ।  अतः कर्मज्ञानार्थं कर्मविचारापेक्षणे टीकोक्तरीत्या पाठक्रमादिना तस्य पूर्वभावावश्यम्भावे पूर्वोक्तरीत्या आन्ततर्यप्रतिसम्बन्धित्वं तस्यैवोचितमित्यन्त्र विस्तरः ।  तस्मात् प्रसिद्धिप्राचुर्यात्  अतश्शब्दशिरस्कत्वात् ब्रह्मजिज्ञासापदसमभिव्याहाराच्च कर्मविचारानन्तर्यमेवाथशब्दार्थ इति सिद्धम् ।।
	अतश्शब्दोऽपि  प्रसिद्धिप्राचुर्यादथशब्दपूर्वकत्वात् ब्रह्मजिज्ञासापदसमभिव्याहाराच्च कर्मविचारहेतुत्वमाह । तथाहि - ' अतः पर्वतो वह्निमान् , अतोऽयमर्थो निष्पन्नः , अतोऽभिलाषे प्रथमं तथाविधे ,  ' अतः पिता ब्रह्मण एव नाम्ना तमात्मजन्मानमजञ्चकार' अथातो  ब्रह्मजिज्ञासा , ' अथातः क्रत्वर्थपुरुषार्थयोर्जिज्ञासा ' , अथातश्शेषलक्षण् , अत एव प्राणः , अत एव च स ब्रह्म , हस्तादयस्तु स्थितेऽतो नैवम् ' इत्यादिबहुतरप्रयोगेण प्रकृते वृत्ते प्रत्ययस्य हेतुभावे प्रसिद्धिप्राचुर्यं लोकसिद्धवृत्तसामान्याक्षेपेणाथशब्दस्तदुपष्टम्भकः , ब्रह्मजिज्ञासापदं कर्मजिज्ञासाक्षेपमुखेन विशेषसमर्पकतया तदुपष्टम्भकमित्यथशब्दब्रह्मजिज्ञासापदोपोद्ब्रलितप्रसिद्धिप्राचुर्येणातश्शब्देन कर्मविचारहेतुत्वमवगम्यते । ब्रह्मजिज्ञासापदसामर्थ्योक्षिप्तकर्मविचारस्य ब्रह्मजिज्ञासाहेतुत्वोक्तिबसादेव कार्यभूतब्रह्मजिज्ञासायाः स्वकारणीभूतकर्मविचारानन्तर्यसिद्धावपि आनन्तर्ये व्यवधानैरपेक्ष्यद्योतनमुखेन कर्मब्रह्मविचारमध्यकाले शास्त्रान्तरानवकाशव्यञ्जनेन शास्त्रान्तरावसेयनित्यानित्यवस्तुविवेकादिपूर्ववृत्तत्वव्युदासार्थतयाथशब्दस्य साफल्यम् । तथा अथशब्देन कर्मविचारानन्तर्योक्त्या कर्मविचारस्य ब्रह्मविचारहेतुत्वसिद्धसम्भवेऽपि अथशब्दाक्षिप्तस्य कर्मविचारसमधिगतकेवलकर्माल्पास्थिरफलनिर्णयविशिष्टब्रह्मज्ञानान्तस्थिरफलापातप्रतीति
रूपस्य हेतोर्वक्ष्यमाणसूत्रकाराभिप्रेतपूर्वपक्षयुक्तिमूला सिद्धिशङ्कापरिहारयुक्तिसिद्धहेतुत्वप्रतिपादनपर्यन्तपरतयातश्शब्दस्यापि साफल्यं , पुनः कीर्तनरूपनिगमनस्याबाधितत्वादिपर्यन्तपरतया साफल्यवदिति सुधीभिर्विभावनीयम् । 							पूर्वोक्तविशिष्टापातप्रतीतिरूपहेतोस्सन््प्रत्ययप्रकृतिभूतज्ञाधात्वर्थतर्करूपज्ञानफलभूतविपरीतशङ्कानर्हब्रह्मगोचरवेदान्तवाक्यजन्यशाब्दनिर्णयं प्रति वेदान्ता पेक्षिततात्पर्यनिर्णयौपयिकन्यायनिर्णयजनकसूत्रात्मकशारीरकशास्त्रगोचरप्रवृत्तिजन नद्वारेण  निष्पादकत्वमेव । परीक्ष्य लोकान् कर्मचितान् ब्राह्मणः  ब्रह्मज्ञानानन्तस्थिरफलापातप्रतीतियुक्तः सांसारिकफलनिर्विण्णः तद्विज्ञानार्थं तस्यापातप्रतीतस्य विलक्षणज्ञानार्थं विपरीतशङ्कानर्हशाब्दनिर्णयार्थ शारीरकशास्त्रे तन्निर्णयौपयिकतात्पर्यनिर्णायकयुक्तिज्ञानसाधने स्वयमेव प्रवर्तत इति महानयं घण्टापथः ।।
	ब्रह्मजिज्ञासेत्यत्र प्रथमासमासस्यार्धपिप्पल्यादौ नियमितत्वादनवकाशः । 
' कर्मणि द्वतीया ' इति विहितद्वितीयायाः कृद्योगषष्ठ्या बाधितत्वेन न द्वितीयासमासस्याप्यवकाशः । शङ्कुलाखण्ड इतिवत्तृतीयासमाससम्भवेऽपि ब्रह्मणे विषयत्वप्रयोजनत्वयोरलाभेन विषयप्रयोजनपरसूत्रे  तस्यापरिग्राह्यत्वात् , ब्रह्मणे जिज्ञासेति चतुर्थीसमासस्य प्रकृतिविकारभाव एव नियमितत्वात् , निरादीनामेव क्रान्ताद्यर्थे पञ्चमीसमासविधानाद्विषयत्वाद्यलाभाच्चात्र तदनुपपत्तेः , शेषषष्ठीसमासस्य विलम्बतः कर्मत्वादिबोधकतयात्रानादरणीयत्वात् , वक्ष्यमाणनीत्या झटितितद्बोधकषष्ठीसमाससम्भवे तत्त्यागायोगात् , सप्तमिति योगविभागात्समासाश्रयणे  विषयत्वलाभेऽपि प्रयोजनत्वालाभान्न तत्स्वीकारो युक्त इति समासान्तरानुपपत्तिं मन्वानेन भगवता  भाष्यकृता भाषितम् -
	"  ब्रह्मणो    जिज्ञासा ब्रह्मजिज्ञासा । ब्रह्मण इति कर्मणि षष्ठी । ' कर्तृकर्मणोः कृती ' ति विशेषविधानात् । न च ' प्रतिपदविधाना षष्ठी न समस्यत ' इति समासनिषेधः शङ्कनीयः । ' कृद्योगविहिता षष्ठी समस्यते ' इति प्रतिप्रसवसम्भवात् " इति ।। 
' बृहति बृंहयति तस्मादुच्यते परं ब्रह्म' 
 'बृहत्वाद््बृंहणत्वाच्च गुणयोगाच्च शार्ङ्गिणि ।
तस्मिन्नेव ब्रह्मशब्दो मुख्यवृत्तो महामुने ।। '
	इति प्रमाणप्रसिद्धयोगरूढ्या ' मुख्यामुख्ययोर्मुख्ये संप्रत्यय' इति न्यायेन योगार्थपौष्कल्येन च स्वभावतो निरस्तनिखिलदोषानवधिकातिशया सङ्खयेयकल्याणगुणगणः पुरुषोत्तमोऽत्र ब्रहमशब्दार्थः । निखिलहेयप्रत्यनीककल्याणैकतानस्वेतरसमस्तवस्तुविलक्षणज्ञाननन्दस्वरूपस्य कल्याणगुणपरिपूर्णस्य परब्रह्मण एवाध्यात्मिकादिसांसारिकतापत्रयाभितप्तचेतनजिज्ञासौचित्येन च स एवात्र ब्रह्मशब्दार्थो न प्रधानादिः । ब्रह्मशब्दस्यौपचारिकत्वप्रसङ्गात् पूर्वोक्तार्थ स्वभावविरोधाच्च ।
	ज्ञातुमिच्छा जिज्ञासा । सनो धात्वर्थगोचरेच्छावाचित्वेन प्रकृतिप्रत्ययात्मकावयवशक्त्यैव प्रयोगप्रयोपपत्तौ प्रोक्षणीन्यायेन समुदायशक्तिकल््पनानुपपत्तेः । क्वचिदवयवार्थसम्बन्धिनि प्रयोगेऽपि तस्य लक्षणया निर्वह्यत्वेन शक्त्यसिद्धः ।
	न चैवं ब्रह्मजिज्ञासायां तज्ज्ञानेच्छारूपायां अथातश्शब्दार्थकर्मविचारानन्तर्यतद्धेतुत्वयोरनन्वयः ,विषयसौन्दर्यायत्तत्वादिच्छाया इति वाच्यम् । अथायमसिना जिधांसतीत्यत्राथशब्दार्थानन्तर्यतृतीयार्थहेतुत्वयोर्धात्वर्थहननान्वयवदत्रापि ज्ञाधात्वर्थज्ञानेऽन्वयसम्भवात् । 
	न च ब्रह्मजिज्ञासा कर्तव्येति विध्यनन्वयः , पुरुषव्यापारपरतन्त्रत्वाभावादिच्छाया इति वाच्यम् । ' स्वर्गी जात'  इत्यादौ सविशेषणे हीति न्यायेन जननस्य विशेषणभूतस्वर्गान्वयवत् ' दध्ना जुहोती' त्यादौ दधिविशिष्टहोमे वाक्यान्तरप्राप्तविशेष्यभूतहोमान्वयमलभमानस्य विधेरप्राप्तविशेषणीभूतदध्यन्वयवच्च सन्नर्थविशेषणीभूतज्ञाधात्वर्थज्ञाने विध्यन्वयोपपत्तेः । सन्प्रत्ययस्यान्यत्र स्वार्थविशेष्यकत्वेऽपि '  अश्वेन जिगमिषति , असिना जिघांसति , दण्डेन निनीषती' त्यादिबहुतरप्रयोगानुरोधेन हेतुत्ववाचिविभक्तिसमाभिव्याहृतसन्प्रत्ययप्रातिपदिकस्य स्वार्थविशेष्यबोधन [विशेष्यकबोधजनकत्व] व्युत्पत्त्या विशेष्यभूते ज्ञाधात्वर्थे 
विध्यन्वयसम्भवाच्च । इच्छाया इष्यमाणसाध्यकत्वेन तत्प्रधानकत्वेनच्छायाश्शब्दप्राधान्येऽप्यार्थप्राधान्यप्राबल्येन तत्र विध्यन्वयोपपत्तेश्च ।
	न च कर्मविचारसमधिगतकेवलकर्माल्पस्थिरफलस्थिरफल- निर्णयोपेतब्रह्मज्ञानानन्तस्थिरफलापातप्रतीतिपूर्वके विचारानुगृहीतवेदान्तवाक्यजन्ये ब्रह्मविषयशाब्दप्रमितिरूपे परोक्ततत्त्वमस्यादिवाक्यजन्यवाक्यार्थप्रमितिवत् पुरुषव्यापारपरतन्त्रत्वाभावेनाविधेयतया कथं वा विध्यन्वयसम्भव इति वाच्यम् । फलभूतोक्तब्रह्मज्ञानस्यापि इच्छावदविधेयत्वेन विशेषापेक्षायां ज्ञानसामान्यवाचिनस्सन्नन्तधातोः तात्पर्यतो विधानसमुचितविचारात्मकज्ञानपर्यवसानस्य न्याय्यतया तत्र विध्यन्वयसम्भवात् ।
	न च विचारे रागतः प्रवृत्तेरङ्गीकारात्कथमप्रवृत्तप्रवर्तनरूपविधिसम्भव इति वाच्यम् । तथाप्यज्ञातज्ञापनरूपविधिसम्भवात् ।
	न चात्र किमज्ञातं ज्ञापनीयम् समीहितसादनत्वाज्ञाने रागतः प्रवृत्त्यनुपपत्तेरिति वात्यम् । वेदान्तवाक्यजन्यापातप्रतीतौ तन्निर्णयेच्छायां निर्णयसाधनत्वेनावगते विचारात्मकज्ञानेऽपीच्छया प्रवृत्तस्य एतत्पूर्वपक्षानुसन्धानेन ' आस्माकीना वेदान्तवाक्यजन्या विशिष्टप्रतीतिर्भ्रम' इत्यापातप्रतीतौ भ्रमत्वज्ञाने तन्निर्णयहेतुविचारानारभ्यणीयत्वबुद्धौ न्यायेन तदारम्भणीयताज्ञापनेन अज्ञातज्ञापनसम्भवात् । पूर्वपक्षानुसन्धाने विचारप्रवृत्त्यपेक्षणेऽप्यापातप्रतीतिमूलकप्रकवृत्तौ पूर्वपक्षानुसन्धानाद्यनपेक्षणेनान्योन्याश्रयानवकाशाच्च । तटस्थस्य कार्यव्युत्पत्ति विमर्शनात् सिद्धार्थविषयविचाराशक्यत्वशङ्कायां जातायां सिद्धान्तन्यायेनाज्ञातस्य सिद्धार्थविषयविचारशक्यत्वस्य ज्ञापनसम्भवाच्चान्योन्याश्रयाप्रसक्तेः । सिद्धव्युत्पत्तिनिबन्धनविचारशक्यत्वज्ञानमूलकविचारप्रवृत्तेः सिद्धव्युत्पत्त्यभावमूलकविचाराशक्यत्वेबुद्धेश्च भिन्नपुरुषनिष्ठत्वेन शक्यत्वशङ्कयाः विचारप्रवृत्त्यानपेक्षणात् । न हि सौत्रन्यायव्युत्पादनं सर्वं शास्त्राधिकृतं प्रत्येवेति नियमस्सम्भवति । मुमुक्षोः शास्त्राधिकृतस्य बौद्धादिसिद्धान्तश्रद्धानिबन्धनशङ्कानवकाशेन तं प्रति तन्मतनिराकरणाय 
सूत्रन्यायाव्युत्पादनप्रसङ्गात्  । तटस्थशङ्कानिरासमुखेन स्वमतप्रतिष्ठापनार्थत्वात् । सन््प्रत्ययेन ज्ञानस्येप्यमाणत्वमुखेन तद्विषयस्य ब्रह्मणः तत्प्रयोजकनिखिलहेयप्रत्यनीककल्याणैकतानस्वैतरसमस्तवस्तुविलक्षणापरिमितगुणगणापरिच्छिन्नानन्दस्वरूपद्योतनेन वेदान्तानां पूर्वपक्ष्यभिमतकर्मशेषभूतकर्तृस्वरूपपरत्वनिरासकतया तत्साफल्यम । तदेवं , दृष्टादृष्टसकतलप्रतिबन्धकरहितस्य समीचीनकर्मविचारसमधिगतकेवलकर्माल्पास्थिरफलनिर्णयविशिष्टब्रह्मज्ञानानन्तस्थिरफलापातप्रतीतिमतः तन्निर्णयसाधनं न्यायानुसन्धानरूपविचारपदाभिधेयं ज्ञानंसाधयितुं शक्यमिति न्यायानुसन्धानसाधनं सूत्रसमुदायात्मकं शास्त्रमारम्भणीयम् , विषयप्रयोजनाधिकारिसम्बन्धलाभादिति सूत्राभिप्रेतोऽर्थः ।
	तत्र पूर्वपक्षी मन्यते - शब्दानां बोधकत्वशक्तेर्मध्यमोत्तमव्यहारैकग्राह्यतया प्रथमं कार्यरूपार्थ एव बोधकत्वशक्त्यवधारणात् प्रथमगृहीतकार्यशक्त्यनुरोधेन तदुपजीविषु ' पुत्रस्ते जात' इत्यादिषु पाश्चात्यप्रयोगेषु कार्यवाचिपादाध्याहारात् कार्य एव सर्वशब्दानां व्युत्पन्नतया वेदान्तवाक्यानामपि कार्यबोधकत्वावश्यम्भावे सति उपासनकार्यपरतायां दृष्टिविधिवत् ध्येयसत्तानवश्यम्भावेन प्रामाण्यासिद्ध्या कर्मविधिशेषतयैव प्रामाण्यावश्यम्भावे कर्मसु कर्तृभूतजीवस्वरूपज्ञानद्वारा कर्मविध्येकवाक्यत्वे कर्मविचारविषयतया  तेनैव न्यायेन निर्णीतार्थतया निर्णायकन्यायान्तरानपेक्षणेन तन्निबन्धनरूपं शास्त्रमनारम्भणीयं विषयाद्यलाभादिति ।
	सिद्धान्तस्तु - किं सर्वशब्दानां कार्ये स्मारिका शक्तिः ? किं वाऽऽनु- भाविकी ? नाद्यः;  लिङादिर्लभ्येत [दिलभ्ये तत्र ] तत्र पदान्तराणां शक्त्यनवकाशात् । सर्वशब्दानां लिङादितुल्यशीलतया सर्वकार्यबोधसम्भवेन सिद्धार्थेशब्दानामप्रामाण्यासिद्धेश्च । सर्वशब्दानां नानार्थत्वापाताच्च । न द्वितीय ः; लिङादिसमभिव्याहारलभ्यतया कार्यबोधस्य तत्र तच्छक्तेरप्रामाणिकत्वात् । अन्यथा कारकेऽपि सर्वशब्दानां शक्तिप्रसङ्गात् । कार्य इव कारकेऽपि वृद्धव्यवहारस्य तुल्यत्वात् । विभक्तिसमभिव्याहारलभ्यत्वेन तत्र शक्त्याभावे  कार्येऽपि लिङादिलभ्यतया शक्त्यनवकाशात् ।
 	किञ्च क्रियाकार्ये वा ? क्रियातिरिक्ते नियोगापरपर्यायापूर्वे वा ? नाद्यः - अपसिद्धान्तादपूर्वासिद्धिप्रसङ्गाच्च । नान्त्यः - तस्यालौकिकत्वेन लोकव्यवहारविषयत्वेन ततस्तत्र शक्तिग्रहस्य दुश्शकत्वात् ।
	ननु बृद्धव्यवहारेण लोकोपक्रान्ता कार्यव्युत्पत्तिर्वेदे यागाद्याशुविनाशिधात्वर्थेष्विष्टसाधनत्वरूपकार्यान्वयितावच्छेदकत्वरूपयोग्यताज्ञानविरहेण लोकव्युत्पन्नकार्यान्वयानुपपत्तौ अप्राप्तार्थकविधौ प्रमाणान्तरप्राप्तोपपन्नार्थविषयलक्षणानवकाशेन स्वर्गार्थस्थायिव्यापारे पर्यवसानमाकांक्षन्ती फलव्यावृत्तं यागपाकादिक्रियानुगतं कार्यरूपं प्रवृत्तिनिमित्तमलभमाना नान्तरीयकदुःस्वसाधनधानत्वर्थयागादिव्यावृत्तं स्वतस्सुन्दरस्वर्गादिफलव्यावृत्तञ्च सुखैकसाधनत्वप्रयुक्तोद्देश्यतायां विशिष्य कस्यचिदुत्कर्षरूपज्ञानविशेषस्यान्यस्य वा निर्वक्तुमशक्यतया क्रियाफलव्यावृत्तमुद्देश्यतावच्छेदकं सुखैकसाधनत्वमेवेति तेन रूपेण शक्यत्वापत्तौ कार्यत्वेन कार्यज्ञानं प्रवर्तकं कार्यान्वयितावच्छेदकञ्चेष्टसाधनत्वमिति रीत्यापूर्वसिद्ध्युपपादनव्याघातापातात् । सुखैकसाधनत्वस्य दुःखासाधनत्वे सति सुखसाधनत्वरूपतया दुःखसाधनत्वज्ञानस्य प्रवृत्तिप्रतिबन्धकतया तदभावस्य काराणत्वेऽपि दुःखासाधनत्वज्ञानस्य कारणत्वे प्रमाणाभावेन तद््घटितसुखैकसाधनत्वज्ञानस्य प्रवृत्तावकारणतया तस्य विध्यर्थत्वायोगाच्च । प्रवर्तकज्ञानविषयस्यैव  विर्ध्यर्थत्वमिति सर्वसंमतत्वात् । औपादानिकत्वोद्देश्यत्वरूपप्रकृतिविषयताव्यतिरिक्तसाध्याख्यविषयताशालिपाकादिविषयककृतिसाध्यताज्ञानस्यैव चिकीर्षाद्वारा प्रवर्तकत्वेन त्वदुक्तकृत्युद्देश्यत्वरूपकार्यत्वप्रकारकज्ञानस्य चिकीर्षाद्वारा प्रवृत्त्यहेतुत्वेन तथाविधकार्ये विधिशक्तेरप्रामाणिकत्वाच्च । तस्मान्न कार्यं विध्यर्थः ।
	किञ्च सिद्धार्थपरपुराणकाव्यादिप्रबन्धेभ्योऽनुभूयमानसंसर्गानुभवतत्कार्यहर्षविषादादेरपलापोऽतिसाहस एव । न चासंसार्गाग्रहमात्रेण तदुपपत्तिः । सर्वत्र तथात्वापत्त्््या शब्दप्रामाण्यमात्रभङ्गापातात् । लाघवादैकरूप्याच्च संसर्गग्रहनिबन्धनत्वस्यैवोचितत्वात् ।।
	किञ्च मध्यमोत्तमव्यवहारमन्तरेणापि शब्दानां बोधकत्वशक्तिं निश्चिन्वन्ति । 
बाला हि मातापितृप्रभृतिभिः शब्दार्थसम्बन्धबोधनाय प्रवृत्तैः अम्बातातमातुलादीन् शशिपशुपक्ष्यादीश्चाङ््गुल्या निर्दिश्य एनमवेहीदमवधारयेति तत्तच्छब्दैस्तत्तदर्थेषु बहुशश्शिक्षिताः शनैश्शनैः तत्तदर्थषु स्वात्मनां बोधोत्पत्तिनमुभवन्तो धृमवह्न्योरिव बोध्यबोधकभावनिर्वाहकसम्बन्धमाकांक्षमाणास्तादृशानुगतानतिप्रसक्तसम्बन्धान्तरमलभमानाः कार्यगोचरव्यवहारस्थले शब्दार्थयोर्बोधकत्वक्तेर्दर्शनाच्च बोधकत्वशक्तिरूपसम्बन्धमवधार्य परेषां तत्तदर्थबोधनाय तत्तदर्थावबोधि वाक्यजातं सिद्धार्थविषयमिह नगः , तव पिता ज्ञानशक्त्यादिपूर्णश्चतुरङ्गबलपरिवृतो महासम्पन्नो वर्तत इत्यादि वाक्यजातं प्रयुञ्चते । श्रोतारश्चार्थं बुद्ध्वा पुत्रादयः प्रीता भवन्ति । तस्मात्सिद्धेऽपि शब्दानां बोधकत्वशक्तिरस्त्येव । ततश्च ' सदेव सोम्येदमग्र आसीत्तदैक्षत' (छा. 6-2-1) ' तत्तेजोऽसृजत' (छा. 6-2-3) ' सन्मूलास्सोम्येमाः ' (छा.6-8-4) ऐतदात्म्यमिदं सर्वं' (छा.6-8-7) ' सत्यं ज्ञानमनन्तम् ', (तै.2-1) 'एष आत्मापहतपाप्मा'  'न नश्यति स आत्मा अपहतपाप्मा ', 	 ' अजामेकां लेहितशुक्लकृष्णां' , (श्वे.4-5) 'ब्रह्मविदाप्नोति    ' (तै.2-1) 'वेदाहमेतम् ' , (तै.आरण्य 3-12-13) ' तमेव विद्वानमृत इह भवित ' (तै. आरण्य) इत्यादिवेदान्तवाक्यैस्सिद्धचेतनाचेतनेश्वरविषयापातप्रतीतौ सिद्धान्तानुसन्धानेन भूमत्वभ्रमनिवृत्तौ तन्निर्णयापेक्षायां तन्निर्णायकन्यायानुसन्धानेन शक्यत्वान्न्यनिबन्धनात्मकं शारीरकं शास्त्रमारम्भणीयम् । विषयाधिकारिसम्बन्धलाभात् ।।
	कार्यपराणामेव प्रामाण्यषेऽपि वेदान्तानां ब्रह्मस्वरूपरूपगुणविभूत्यादौ प्राणाण्यमक्षतमेव । ' ओमित्यात्मानं ध्यायथ' (मु.2-2-6) ' आत्मानमेव लोकमुपासीत ', (बृ 1-4-15) ' निदिध्यासितव्योः' इत्यादिविधिविषयस्य ध्यानस्य ध्येयैकनिरूपणीयतया ध्येयापेक्षायां सन्निहितात्मन एवान्वये तस्य तत्प्रकाराकाङ््क्षायां तत्तद्वाक्योपस्थापितस्वरूपरूपगुणविभूत्यादेर्विधिवशीकृतत्वेन दुःखसम्भिन्नदेशविशेषरूपस्वर्गादिवत् रात्रिसत्रप्रतिष्ठावच्च कार्योपयोगितयैव सिद्धेः । न च दृष्टिविधिवत् ध्यानविधेर्ध्येयसत्यतानपेक्षणात् नार्थसत्तासिध्यतीति वाच्यम् । ध्येयसत्यतां विना ध्यानस्य मुक्त्युपायत्वानुपपत्तेः । मुक्तेस्तत्वज्ञानसाध्यत्वस्य सर्वसंमतत्वात् । न च निर्विशेषमेव तत्त्वम् । तज्ज्ञानमेव मुक्त्युपाय इति युक्तम् । तथापि सिद्धे निर्विशेषे 
वेदान्तानां प्राणाण्यानपायेन विचारारम्भणीयत्वसिद्धेः भाष्याद्युदाहृतश्रुतिस्मृतिसूत्रस्वारस्येन सविशेषब्रह्मैवतत्त्वं तदुपासनमेव मोक्षोपाय इति टीकादावुपदर्शितत्वाच्च । तस्मात् ब्रह्ममीमांसायाः अपवर्गसाधनीभूतब्रह्मनिर्णयजनकवेदान्तभागतात्पर्यनिर्णायकन्यायकलापः प्रतिपाद्यार्थः । तन्निर्णयार्थी चाधिकारी , न्यायनिर्णयश्च प्रयोजनमिति विषयप्रयोजनाधिकारिसम्बन््धरूपानुबन्धचतुष्टयलाभेन वेदान्तभागार्थनिर्णयौपयिकतात्पर्यनिर्णायकन्यायप्रतिपादकं शारीरकं शास्त्रमारम्भणीयम् ।
	अत्रैवं सङ्गतिरनुसन्धेया । शास्त्रकाण्डद्विकाध्यायपादपेटिकानन्तराधिकरणसूत्रभेदादष्टविधासु वेदार्थनिर्णयौपयिकतात्पर्यनिर्णायकन्यायनिबन्धनरूपत्वान्मीमांसाशास्त्रसङ्गतिः । वेदान्तार्थनिर्णयौपयिकतात्पर्यनिर्णायकन्यायप्रतिपादकतया ब्रह्मकाण्डसङ्गतिः । सिद्धविषयवेदार्थनिर्णायकन्यायप्रतिपादकतया सिद्धविषयपूर्वद्विके सङ्गतिः . सिद्धविषयवेदान्तवाक्यानां ब्रह्मणि प्रतिपादकत्वरूपसमन्वयपर्यवसानात् प्रथमे समन्वयाध्याये सङ्गतिः । वेदान्तवाक्यानां ब्रह्मणि प्रतिपादकत्वसमन्वयप्रतीतिद्वारा चेतनाचेतनविलक्षणजगत्कारणवस्तुसिद्ध्या तदयोगव्यवच्छेदपर्यवसानात् आद्यपादे सङ्गतिः । वेदान्तशास्त्रारम्भणीयत्वसाधकन्यायप्रतिपादकतया शाश्त्ररम्भपेटिकायां सङ्गतिः । ब्रह्मविषयप्रतिपत्तिसम्भवसाधकन्यायप्रितपादकतया पेटिकापूर्वभागे सङ्गतिः। ' अन्ते हरौ तद्दर्शनात् स विष्णुराह हि तं ब्रह्मोत्याचक्षते 'तं ब्रह्मेत्याचक्षते ' इति देवताकाण्डान्तिमाधिकरणप्रस्तुतसर्वदेवतान्तर्यामिरूपविष्णुपरवेदान्तविषयशारीरकशास्त्ररम्भसमर्थनन्यायप्रतिपादकतयानन्तराधिकरणेन प्रसङ्गसङ्गतिः । द्विरुक्त्या प्राधान्येन प्रतिपन्नब्रह्मपदार्थस्य जिज्ञास्यात्वप्रतिपादनात्सौत्री सङ्गतिः ।। 
।। इति जिज्ञासाधिकरणम् ।।
	-----
(2) ।। अथ जन्माद्यधिकरणम् ।।
सू. ।। जन्माद्यस्य यतः।। 2 ।। 
	जन्माद्यधिकरणे - ' यतो वा इमानि भूतानि '  (तै.3-1) इत्यादिवाक्यावगतजन्मस्थितिलयास्तत्कारणत्वानीव ब्रह्म लक्षयितुं शक्रुवन्ति नवेति 
संशय्य, तेषां विशेषणत्वेन लक्षकत्वे विशेषणानां स्वस्वाश्रयभेदकत्वस्वाभाव्येनस्वाश्रयभूतब्रह्मनानात्वापातात् , श्यामत्वयुवत्वादीनामाश्रयैक्याग्राहकप्रत्यक्षबाधेन भेदकत्वाभावेऽपि प्रमाणान्तरागोचरे ब्रह्मणि बाधकानवतारात् ' खण्डो मुण्डो गौ' रित्यत्र गोशब्दैक्येऽपि खण्डत्वादिना भेदप्रतीतिवदिह ब्रह्मशब्दैक्येऽपि जन्मादिविशेषणभेदेन ब्रह्मव्यक्तिभेदस्य दुर्वारत्वात् , खण्डत्वादीनां विरुद्धत्ववज्जायन्त इत्यादिवर्तमाननिर्देशावगतैककालीनानां भूतनिष्ठजन्मादीनां विरोधात् स्वाश्रयापृथक््सिद्धप्रकारितासम्बन्धेन एकधर्मिनिवेशासम्भवेन ब्रह्मव्यक्तिनानात्वस्यानिवार्यत्वात् तादृशजन्मादिकारणत्वान्यपि विरुद्धानीति ब्रह्मनानात्वापत्त्या , तेषामपि ब्रह्मलक्षणत्वासम्भवात् ' विषवृक्षोऽपि संवर्ध्य स्वयं छेत्तुमसांप्रतम् ' इति न्यायेनानुन्मत्तस्य बुद्धिमतः पुंसः स्रष्ट्टत्वरक्षकत्वसंहर्तृत्वानां विरोधाच्च तेषां विशेषणत्वेन लक्षकत्वस्यासम्भवात् ; उपलक्षणत्वस्य उपलक्ष्यातिरिक्तोपसक्षणीयगतधर्मान्तरनियतत्वेन प्रकृते तथाविधाकाराभावेन तेषामुपलक्षणविधयापि  ब्रह्मलक्षणत्वासम्भवात् , वाक्यान्तरेणाऽऽकारान्तरप्रतीतावुच्यमानायां तत्रात्युक्तरीत्या विशेषणत्वपक्षदूषणेनोपलक्षणत्वस्याश्रयणीयतया तत्राप्याकारप्रतिपत्तये वाक्यान्तराश्रयणे तत्रापि तथेत्यनवस्थापातादेतद्वाक्याश्रयणे परस्पराश्रयप्रसङ्गाच्च शब्दानां सिद्धे व्युत्पत्तावपि व्यावृत्तब्रह्मविषयापातप्रतीत्यसम्भवनिबन्धना [धि] कारिदौर्लभ्यादिना शारीरकं शास्त्रमनारम्भणीयमिति प्राप्ते -
	सिद्धान्त उच्यते । जन्मादीनामुपक्षणतयैव ब्रह्मलक्षणत्वम् । न चोपलक्षणोपलक्ष्यातिरिक्ताकाराप्रतिपत्तिदोषः । यतो वेत्यादिवाक्यस्य यद््वृत्तयोगेनानुवादतया पुरोवादवाक्ये ' सदेव ' (छा. 6-2-1) इत्यादाववगतकारणत्वाक्षिप्तसर्वज्ञत्वादेराकारान्तर [स्य] प्रतिपन्नस्य सत्त्वात् । सर्वज्ञत्वसर्वशक्तत्वादेरविरोधेन विशेषणत्वमेवेति न तदुपलक्षणत्वप्रयुक्तान्योन्याश्रयणादिदोषगन्धोऽपि ।
	तथा जन्मादीनां  विशेषणतया ब्रह्मलक्षणत्वमुपपद्यते । नच विशेषणानां स्वाश्रयभेदकतया ब्रह्मनानात्वापत्तिदोषः । भिन्नाश्रयत्वेन निर्धारितानामेव तथात्वेऽपि 
एकाश्रयत्वेनावगतानां श्यामत्वादीनामिव सदादिपुरोवादवाक्ये सन्मूला  इत्यादिना सदेकाश्रयत्वेनावगतस्थित्यादीनामाश्रयभेदकत्वाप्रसक्त्या ब्रह्मनानात्वानवकाशात् । न चैककालीनानां तेषां विरोघश्शङ्क्यः ।
' निद्राति   स्राति भुङूक्ते चलति कचभरं शोधयत्यन्तरास्ते ' 
	इत्यादावेकावान्तरस्थूलोपाधिप्रयुक्तैकस्थूलकालमादाय निद्राद्यनेकक्रियावर्तमानत्ववदत्रापि  जन्मादीनामेकस्थूलकालमादायैकधर्मिणि विरोधानवकाशात् । सस्यादिविषये कर्षकादेरेकस्यैव बुद्धिमतस्सस्याद्युत्पादकत्वरक्षकत्वलावकत्ववत् पित्रादीनां हितैषिणां पुत्रादिविषये रोगापराधादिभूयस्त्वे सति निगलबन्धकत्वादिशिक्षकत्ववत् सार्वभौमस्योद्यानादिविषये तत्तत्कालानुगुण्येनोत्पादकत्वादिवच्च भगवतोऽपि स्रष्टृत्वादिसम्भवात् । तस्माज्जन्मादीनामविरुद्धतयाविरुद्धानामेव भेदकत्वात् विशेषणत्वेन चेतनाचेतनव्यावर्तकतया वेदान्तानां व्यावृत्तब्रह्मस्वरूपविषयापातप्रतीतिसम्भवेनाधिकारिलाभात् शारीकं शास्त्रमारम्भणीयम् । विशेषणत्वेपलक्षणत्वनिर्वचनतत्फलभेदादिकं टीकाभावप्रकाशिकापाराशर्यविजयादौ द्रष्टव्यम् ।
।। इति जन्माद्यधिकरणम् ।।
(3) ।। अथ शास्त्रयोनित्वाधिकरणम् ।।
सू. ।। शास्त्रयोनित्वात् ।। 3 ।।
	शास्त्रयोनित्वाधिकरणे - महीमहीधरमहीरुहादिकमदृष्टद्वारकजन्यकृत्यजन्यम्; जन्यं अदृष्टप्रागभावव्या प्यप्रागभावप्रितियो ग्युदानगोचरज्ञानेच्छाकृतिमज्जन्यं  भावत्वे सति प्रागभावप्रतियोगित्वात् घटवदित्यनुमानेन सावयवत्वानुमितप्रागभावप्रतियोगित्वरूपकार्यत्वलिङ्गकेन घटादाववच्छेदकैकत्वलाघवावधृतकार्यत्वकर्तृत्वावच्छिन्नकार्यकारणभावाख्यानुकूलतर्कसहकृतेन कूलृप्तत्वलाघादपिबलदेकत्वलाघवसहकृतेन जीवातिरिक्तकर्तृसिद्धौ लाघवेन कृत्यादेरपि नित्यत्वैकत्वसिद्धौ जन्यकृतिरूपकार्याभावेन तत्कारणीभूतशशीरेन्द्रियप्राणाद्यभावसिद्धौतन्मूलकजरामत्युशोकजिघत्साभावे च सिद्धे 
कर्मनिबन्धनप्रतिहत्यभावेन सत्यसङ्कल्पत्वे सत्यकामत्वे च सिद्धे कर्तृत्वेनोपादानत्वाभावे सिद्धे वात्सल्यादेः पितृतुत्रस्वामिभृत्यादिशरीरसम्बन्धनिबन्धनतया शरीराद्यभावादेव वात्सल्याद्यभावे सिद्धे शक्तेः कायिकधर्मतया तदभावादेव तदभावे च सिद्धे वियदादेर्निरवयवत्वे नानुत्पन्नत्वे च सिद्धे केषाञ्चिद्वेदान्तवाक्यानां प्राप्तार्थकतया केषाञ्चिदनुमानबाधितार्थकतया  च न त्वदभिमते ब्रह्मणि प्रामाण्यं सम्भवति । ' यतो वा इमानि ' (तै.3-1) इत्यत्र यद््वृत्तयोगेन जगत्कारणमनूद्य निरतिशयब्रह्मत्वं विधीयत इत्यङ्गीकारेण पुरोवादापेक्षायां '  सदेव ' (छा. 6-2-1) ' सर्वं खल्विदं ब्रह्म तज्जलान् ' (छा.3-1-4-1) ' ब्रह्म वा ' (बृ.1.4.10) ' आत्मावा ' (ऐत. 1-1) ' एको ह वा ' (महो. 1-1)  इत्यादिवाक्यानामेवकारवैकारादिप्रतिहतविधिशक्तिकानां पुरोवादत्वासम्भवादनुमानस्यैव प्रापकप्रमाणतया धर्मिग्राहकानुमानस्योपजीव्यतयाऽस्मदुक्तधर्मसाधबाधकानुमानानामुजीव्यजाती यतया  प्राबल्येन श्रुत्या बाधायोगात् । तथा  च स्वरूपरूपगुणविभूतिचेष्टितादिप्रतिपादकवेदान्तानां केषाञ्चिदनुमानप्राप्तार्थकतया केषाञ्चिदनुमानबाधितार्थकतया  च प्रामाण्यासम्भवात् वेदान्तविचारात्मकं शास्त्रमनारम्भणीयमिति प्राप्ते -
	क्लृप्तत्वलाघवादेकत्वलाघवप्राबल्यावादस्य केवलमन्त्रापाठत्वात् प्रत्युत शीध्रतरबुद्ध्यवरोहणौपयिकतया प्रमाणप्रसिद्धिपर्यवसायिक्लृप्तत्वलाधवस्यैव प्राबल्यौचित्यात् धर्मिकल्पनातो धर्मकल्पनालाघवाच्च उपचितपुण्यविशेषायत्तसृष्ट्यौ पयिकज्ञानादिमच्चेतनविशेषेष्वनुमानपर्यवसानेनार्थान्तरदुष्टत्वात् घटादिकार्येष्व (घटकत्वादिजात्यन्त) ? वच्छेदकलाघवमूलकतया नानाकार्यकारणस्यैव प्रामाणिकतया तुल्यशरीरतायामेव सामान्यविशेषन्यायावतारेण कर्तृत्वकार्यत्वाभ्यां कार्यकारणभावासम्भवेन उक्तानुमानस्याप्रयोजकत्वात् , क्षित्वादिकं न कर्तृजन्यं शरीराजन्यत्वात् प्रसिजकर्तृकभिन्नत्वात् गगनादिवदित्यनेन सत्प्रतिपक्षत्वात् कार्योपयोगिज्ञानकृत्यादिवत् तदुपयोगिसत्त्वरजस्तमोगुणादेरपि साधनापत्त््या सिषाधयिषितविपरीतार्थसाधकत्वेन विरुद्धत्वाच्चानुमानतः कारणवस्तुनो न प्राप्तिः । किञ्चाभिन्ननिमित्तोपादानत्वस्य चिदचिद्वस्तुशरीकत्वस्य सृष्टिस्थिति 
संहारकर्तृत्वस्यापरिच्छिन्नज्ञानानन्दस्वरूपस्यास्मदभिमतवेदान्तवेद्याकारस्य नानुमानतः कथञ्चिदपि  प्राप्तिस्सम्भवति । 
	  न च  केषाञ्चिद्धर्माणामनुमानतो बाध उक्त इति वाच्यम् । धर्मिग्राह कानुमाननिरासेन त्वदुक्तधर्मबाधकानुमानानामुपजीव्यजातीयत्वनिबन्धनप्राबल्यानवकाशेन तेषामेवापौरूषेयश्रुत्या बाधस्य न्याय्यत्वात् ।
	 न च केषाञ्चिदपहतपाप्मत्वादिधर्माणामनुमानतः प्राप्तिरुक्तेति वाच्यम् । स्वयमलावण्यस्य काष्ठखण्डस्य रूमासम्बन्धेन लावण्यवत् स्वयमपहतपाप्मनोऽपि पापाकरचेतनसंसर्गेण संसर्गजपापप्रसक्तौ कर्दमस्थकीटन्यायेन पापानर्हत्वरूपापहतपात्मत्वस्य अपहतः पाप्मा येनेति व्युत्पत्तिसिद्धनिश्शेषपापविमोचकत्वरूपस्य च शरीराभावलिङ्गेन प्राप्यत्योगात् विजरत्वादिकमपि  जरानर्हत्वजराविरूपमोचकत्वादिरूपं न प्रमाणान्तरप्राप्त्यर्हम् । अत एव ' नास्यैतज्जरया जीर्यते न  वधेनास्य हन्यते ' (छा.8-1-5)  इत्युच्यते । तस्मात्स्वरूपरूपगुणविभूत्यादिमध्ये वेदान्तवेद्याकारेण कस्याप्यप्राप्तेः ' अप्राप्ते शास्त्र' मिति न्यायेन वेदान्तानां स्वरूपादितात्पर्यकतया स्वरूपदिगोचरापातप्रतीतौ उक्ताधिकारिविषयादिलाभेन वेदान्तार्थनिर्णयौपयिकतात्पर्यनिर्णायकन्यायनिबन्धनात्मकं शारीरकशास्त्रमारम्भणीयमिति सिद्धान्तितम् ।
 ।। इति शास्त्रयोनित्वाधिकरणम् ।।
	-----
(4) ।। अथ समन्वयाधिकरणम् ।।
सू. ।। तत्तु समन्वयात् ।। 4 ।। 
	प्रकारान्तरेण वेदान्तानां ब्रह्मणि ताप्तर्यासम्भवमुखेन शास्त्रस्यानारम्भणीयत्वमाशङ्क्य निराक्रियते तत्तु समन्वयादित्यत्र ।
	प्रत्यक्षादिप्रमाणस्य यथातथात्वेऽपि परप्रतीत्यर्थस्य शब्दस्य स्वाध्यायविध्यध्यापितप्रयोजनस्य वैदिकवाक्यस्य च विशिष्य प्रयोजनवदर्थपरत्वावश्यम्भावात्तस्य च प्रवृत्तिनिवृत्त्यन्यतरान्वयिफलतत्साधनप्रतिपादनायत्ततया ध्यानविशेषणतया प्रवृत्त्यन्वयेऽपि 
ध्यानस्य ध्येयसत्तानवश्यम्भावेन ध्येयभूतब्रह्मस्वरूपादिसत्यत्वासिद्ध्या वस्तुसत्ता [धीन] स्य साक्षात्परम्परया वा प्रवृत्त्यन्वयस्य प्रवृत्तिव्यतिरेकव्यापकव्यतिरेकप्रतियोगित्वरूपस्य ब्रह्मस्वरूपादावसम्भवेन तत्र वेदान्तानां तात्पर्यासम्भवेन तात्पर्यज्ञानरूपसहकारिविरहेण वेदान्तवाक्यैरापातप्रतीत्यसम्भवेनाधिकारिदौर्लभ्यादनारम्भणीयं शारीरकशास्त्रमिति प्रापय्य -
	अखिलहेयप्रत्यनीककल्याणैकतानमपरिच्छिन्नानन्दरूपं  वात्सल्यसौशील्यसौलभ्यसौहार्दाद्यपरिमितगुणगणं सकलचेतनैस्सदानुभाव्यं सदानुभूयमानमप्यपूर्ववदानन्दावहं परं ब्रह्म प्रतिपादयतो वेदान्तवाक्यस्यातिभङ्गुरपिमितस्वर्गादिसुखतत्साधनादिप्रतिपादनविरहप्रयुक्तप्रयोजनवैधुर्योक्तेस्सार्वभौमस्याकिञ्चनजनसम्बन्धाभावायत्तदारिद्र्यवादवदश्रद्धेयत्वेन परमपुरुषार्थभूते परे ब्रह्मणि साक्षात्प्रतिपाद्ये वेदान्तवाक्यं प्रयोजनपर्यवसाय्येव  । पश्चादेवंभूतं ब्रह्म कथं प्राप्यत इत्यापेक्षायां ' ब्रह्मविदाप्नोति परम् ' (तै. 2-1) ' आत्मानमेव लोकमुपासीत' ( बृ. 1-4-15) इति वेदनादिशब्दैरुपासनं  तादृशब्रह्मप्राप्त्युपायतया विधीयते । न  हि कश्चिद्विषयसत्तानिश्चयं विना प्रवर्तते । बालोपच्छन्दनादिवाक्यादपि विषयसत्तां निश्चित्यैव प्रवर्तते । निश्चयश्च भ्रान्तिः प्रमा वेत्यन्यदेतत् । तथा स्ववेश्मनि कुतश्चित्प्रमाणान्निधसत्तां निश्चित्य तदुपादाने प्रवर्तने तथा च कश्चिद्राजकुमारः क्रीडासक्त्या देशान्तरगतः स्वपितरमजानन् कालान्तरे कुतश्चिदाप्तात् स्वपितरं जीवन्तं गुणविशेषशालिनं महासम्पन्नं श्रुत्वा तद्दर्शनप्राप्त्यादौ प्रवर्तने तद्वत् । तदेवं पश्चात्तनबाधाभावेन ब्रह्मस्वरूपरूपगुणविभूत्यादिविषयस्मृत्यवश्यम्भावेन वेदान्तवाक्यानां तत्र तात्पर्यानपवादेन तत्परिकर्मितवेदान्तवाक्यजन्यापातप्रतीतिमतोऽधिकारिणो विषयप्रयोजनयोश्च लाभाद्वेदान्तार्थनिर्णयौपयिकतात्पर्यनिर्णायकन्यायनिबन्धनरूपं शारीरकं शास्त्रमारम्भणीयमिति चतुस्सूत्र्या व्युत्पत्त्याभावप्रतिपत्तिदौस्थ्यमानान्तरप्रप्तिनैष्फल्यशङ्कानिरसनपूर्वकं शारीरकशस्त्रारम्भस्समर्थितः ।
।। इति समन्वयाधिकरणम् ।।
।। समाप्ता चतुस्सूत्री ।।
	---- 
(5)  अथ ईक्षत्यधिकरणम् ।।
(सू) ईक्षतेर्नाशब्दम् ।। 5 ।। 
(सू) गौणश्चेन्नात्मशब्दात् ।। 6 ।।
(सू) तन्निष्ठस्य मोक्षोपदेशात् ।। 7 ।।
(सू) हेयत्वावचनाच्च ।। 8 ।।
(सू) प्रतिज्ञाविरोधात् ।। 9 ।।
(सू) स्वाप्ययात् ।। 10 ।।
(सू) गतिसामान्यात् ।। 11 ।।
(सू) श्रुतत्वाच्च ।। 12 ।।
	इदानीं ईक्षतेर्नाशब्दमित्याद्यनावृत्तिश्शब्दादित्येवमन्तं शारीरकशास्त्रमारभते । अत्रास्य सङ्गतिविशेषाः । वेदार्थौपयिकतात्पर्यनिर्णायकन्यायनिबन्धनरूपत्वान्मीमांसशास्त्रसङ्गतिः वेदान्तार्थनिर्णयौपयिकतात्पर्यनिर्णायकन्यायप्रतिपादकतया ब्रह्मकाण्डसङ्गतिः । सिद्धरूपब्रह्मपरवेदान्तार्थनिर्णयानुकूलतात्पर्यनिश्चायकन्यायसन्दर्भरूपत्वेन पूर्वद्विकसङ्गतिः । कारणत्वपरवेदान्तवाक्यार्थनिर्धारकतात्पर्यग्राहकोपक्रमादिलिङ्गाभिधानमुरवेन ब्रह्मणि कारणवाक्यसमन्वयपर्यवसानात् समन्वयाध्यायसङ्गतिंः । सूक्ष्मचिदचिद्विलक्षणकारणवस्तुपरत्वसाधनमुखेन तदयोगव्यवच्छेदरूपेक्षत्यानन्दमयाधिकरणार्थान्तर्गतसूक्ष्माचिद्विलक्षणवस्तुपरत्वसमर्थनन्यायप्रतिपादनमुखेन तदयोगव्यवच्छेदपर्यवसानात्पेटिकासङ्गतिः । सद्विद्यावाक्यानुरोधेन सर्ववेदान्तानां प्रधानप्रतिपादकत्वेनानवधिंकातिशयानन्दपरब्रह्मलक्षणपुरुषार्थपर्यवसानं पूर्वाधिकरणोक्त [मयुक्त] मित्युत्थितेरनन्तराधिकरणसङ्गतिराक्षेपिकीति ।। 
	तत्रेक्षत्यधिकरणे  - क्वाचित्कगोमयवृश्चिकादिविषयदृष्टकार्यविलक्षणकारणकल्पनादपि बहुतरमृत्सुवर्णघटकु़ड्यादिविषयादृष्टकार्यकारणसालक्षण्यानुरोधिनो लाघवप्रकाशादिकार्यसिद्धसत्त्वरजस्तमोगुणयुक्तजगद्रूपकार्यसलक्षणत्रिगुणयप्रधानकरणतात्पर्यकल्पनस्यैवोचितत्वात् प्रतिज्ञदृष्टान्तवाक्यसमभिव्याहाररूपानुमानवाक्यसारूप्येणानुमानिकप्रधानकारणवस्तुतात्पर्यावगमाच्च सद्विद्यावाक्यस्य प्रधानकारणपरत्वसिद्धौ गतिसामान्यन्यायेन सर्वेषामेव 
वेदान्तानां प्रधानैककारणपरत्वावश्यम्भावात् नोक्तरूपविलक्षणकारणवस्तुसिद्धिरिति परिचोद्य - 
	बहुभवनसङ्कल्परूपेक्षणजीवद्वारकभूतानुप्रवेशनामरूपव्याकरणसङ््कल्पसर्वात्मत्वादिचेतनैकान्तधर्मवाचिबहुतरपदसमभिव्याहारविरोधेन सलक्षणकारणवस्तुतात्पर्यापवादात् श्रोतृबुद्धिसमाधानार्थत्वेन प्रतिज्ञायाः प्रतिपिपादयिषितार्थसुखप्रतिपत्त्यर्थत्वेन दृष्टान्तवाक्यस्य च लोकवेदयोर्बहुशः प्रयोगदर्शनेनानुमानवाक्यैकान्तत्वाभावात् तदसाधारणहेत्ववयवाप्रयोगाच्च आनुमानिकप्रधानकारणतात्पर्यकल्पनानुपपत्तेश्च तद्विलक्षणयथोक्तलक्षणकारणवस्तुपरत्वसिद्धावन्येषामपि तथात्वमिति पूर्वोक्तपुरुषार्थपर्यवसायित्वं वेदान्तानामक्षतमेवेति परिहृतम् ।
	।। इतीक्षत्यधिकरणम् ।।
	        - - -
(6) अथ आनन्दमयाधिकरणम् ।।
(सू) आनन्दमयोऽभ्यासात् ।। 13 ।।
(सू) विकारशब्दान्नेति चेन्न प्राचुर्यात् ।। 14 ।।
(सू) तद्धेतुव्यपदेशाच्च ।। 15 ।।
(सू) मान्त्रवर्णिकमेव च गीयते ।। 16 ।।
(सू) नेतरोऽनुपपत्तेः ।। 17 ।।
(सू) भेदव्यपदेशाच्च ।। 18 ।।
(सू) कामाच्च नानुमानापेक्षा ।। 19 ।।
(सू) अस्मिन्नस्य च तद्योगं शास्ति ।। 20 ।।
	चेतनैकान्तेक्षणादिधर्मेणाचित्प्रधानवैलक्षण्येऽपि कारणवस्तुनो न चिद्वैलक्षण्यमित्युत्थितेस्सङ्गतिः ।
	आनन्दमयाधिकरणे - ' ब्रह्मविदाप्नोति परं ' (तै-2-1) इत्युपक्रान्तब्रह्मस्वरूपतदुपासनतत्फलप्रकारान् ' सत्यं ज्ञानमनन्तं ' (तै-2-1) इत्यादिनोपदिश्य ' आत्मन आकाशः ' (तै-2-1) इत्यादिन तदुपयोगित्वेनाकाशाद्युत्पत्तिमुक्त्वा तस्य सुखप्रतिपत्त्यर्थं स्थूलारुन्धतीन्यायेनान्नशब्दितशरीरप्राणमनोविज्ञानमयेषु ब्रह्मबुद्धिमवतार्य आनन्दमयानन्तरमन्तरात्मानुपदेशेन प्रस्तुतब्रह्मशब्दितकारणवस्तुभूतान्तरात्मबुद्धेः ' 
तस्माद्वा एतस्माद्विज्ञानमयात् । अन्योऽन्तर आत्माऽऽनन्दमयः ' (तै-2-5) इत्युक्तानन्दमय एव परिसमाप्त्यवगमेन तस्मिंश्च ' तस्यैष एव शारीर आत्मा ' (तै-2-6) इति कर्मानुबन्धिशरीरसम्बन्धप्रतीत्या शरीरप्राणादितत्तदन्तरवस्त्वनुक्रमपाठलक्षणस्थानप्रमाणेन शरीरादिजीवोपकरणप्रायपाठेन सद्विद्यायां तत्त्वमसीति सच्छब्दवाच्यकारणवस्तुनो जीवैक्योपदेशेन तत्रेक्षणादिसम्भवेन च आनन्दवल्लीसद्विद्ययोश्चेतनपरत्वसिद्धावन्येषामपि तथात्वमिति कारणवस्तुनो न सूक्ष्मचिद्वेलक्षण्यसिद्धिरिति प्राप्ते - 
	' सैषाऽऽनन्दस्य मीमांसा भवति ' (तै-2-8) इत्यारभ्य ' ते ये शतम् ' (तै-2-8) इत्यादिना ' यतो वाचः ' (तै-2-9) इत्यन्तेन शतगुणितोत्तरक्रमेणाभ्यस्यमाननिरतिशयदशाशिरस्कानन्दविशेषस्य सुखलवभागिनि प्रत्यगात्मन्यसम्भावितस्याऽऽनन्दमये श्रवणात् , ' तस्माद्वा एतस्माद्विज्ञानमयादन्योऽन्तर आत्मानन्दमयः ' (तै-2-5) इति विज्ञानमयशब्दितज्ञानगुणकाज्जीवादन्यत्वेन आनन्दमयस्य व्यपदेशाच्च, आनन्दमयस्य जीवान्यत्वे निश्चिते, निरतिशयाननद्रूपलिङ्गेन स्थानादेरेव बाधौचित्यात् , तत्त्वमसीति जीवैक्योपदेशस्य शरीरात्मभावनिबन्धनत्वावश्यम्भावात् जगच्छरीरके परमात्मनि शरीरप्रतिसम्बन्धित्वरूपशरीरत्वोपपत्तेश्च चिद्विलक्षणचेतनकारणपरत्वमानन्दवल्ल्या इति गतिसामान्यन्यायात्सर्वेषामपि वेदान्तानां सूक्ष्मचिदचिद्विलक्षणकारणपरत्वमिति सिद्धान्तितम् । 
	।। इत्यानन्दमयाधिकरणम् ।। 
	         - - -
(7) अथ अन्तरार्थित्याधिकरणम् ।।
(सू) अन्तस्तद्धर्मोपदेशात् ।। 21 ।।
(सू) भेदव्यपदेशाच्चान्यः ।। 22 ।।
	अन्तरादित्याधिकरणे - ' य एषोऽन्तरादित्ये हिरण्मयः पुरुषो दृश्यते हिरण्यश्मश्रुर्हिरण्यकेश आप्रणखात्सर्व एव सुवर्णस्तस्य यथा कप्यासं पुण्डरीकमेवमक्षिणी ' (छा-1-6-6,7) इति छान्दोग्यवाक्ये आदित्यशब्दितमण्डलान्तर्वर्तिनः पुरुषस्य ' रमणीयचरणा रमणीयां योनिमापद्येरन् , (छा-5-10-7) इति श्रुतिप्रसिद्धरीत्या पुण्यकर्मसाध्यविलक्षणकरचरणाद्यवयवसङ्घातात्मकशरीरोपकरणित्वरूपशारीरत्वस्य 
चक्षुरादिशब्दस्वारस्यावगतस्य जगन्नियन्तरि नियन्तृत्वरूपजगच्छरीरसम्बन्धिन्यपहतपाप्मनि त्वदभिमतब्रह्मणि कथञ्चिदप्यसम्भवात् , ' सर्वेभ्यः कोमेभ्यो ज्योतिष्टोमः ' इत्युक्तज्योतिष्टामाद्युपचितपुण्यविशेषशालिनि आदित्याख्यदेवताविशेषे तथाविधशरीरोपकरणित्वरूपशरीरित्वसम्भवात् , ' सर्वेभ्यः पाप्मभ्य उदितः ' (छा-1-6-7) इत्युक्तपापातीतत्वस्य प्रभूतपुण्यविशेषस्य सम्भवात् , स्वोपासकानां स्वपुण्यविशेषवैभवेन पापमोचकत्वादिसम्भवाच्चादित्यमण्डलान्तर्वर्तिनो जीवात्मत्वे निश्चिते सत्यानन्दवल्ल्यां ' स यश्चायं पुरुषे यश्चासावादित्ये ' (तै-2-8) इत्यादित्यमण्डलान्तर्वर्तिपुरुषैक्योपदेशेनानन्दमयस्यापि जीवविशेषत्वसिद्धौ पुण्यविशेषायत्तोत्कृष्टातिशयानन्दसम्भवाद्विज्ञानमयादन्य इति विज्ञानमयशब्दितबुद्धिव्यतिरिक्तत्वस्य आदित्याख्य जीवे सम्भवात् , पुण्यविशेषेण जगत्कारणत्वतदुपयोगिज्ञानशक्त्यादिसर्वधर्मोपपत्तेश्च जगत्कारणब्रह्म पुण्यविशेषप्राप्तधर्मभूतज्ञानद्वारकबृहत्त्वादिशालिदेवताविशेष एव नातिरिक्तमिति प्रापय्य -
	' सर्वेभ्यः पाप्मभ्य उदितः ' (छा-6-8) इत्युक्तस्य वेदान्तप्रसिद्धपुण्यपापोभयवाचिबहुवचनान्तसर्वशब्दविशेषितपाप्मशब्दोक्ताशेषपुण्यपापरूपकर्मात्यन्तासंस्पृष्टत्वस्य कर्मानिबन्धनस्य स्वरूपप्रयुक्तस्य कामेशत्वसत्यसङ्कल्पत्वसर्वान्तरत्वादेः कर्मवश्यादित्याख्यजीवासम्भावितस्य आदित्यान्तर्वर्तिपुरुषे श्रूयमाणस्य कर्मवश्यजीवेष्वसम्भवात् ' सर्वेभ्यः पाप्मभ्य उदितः ' इत्यपहतपाप्मत्वोक्तपूर्वकं प्रतिपादितस्य हिरण्ययश्रुत्यादि[ ति] विलक्षणशरीरस्य कर्मविशेषायत्तत्वासम्भवेन ' आदित्यवर्णं तमसः परस्तात् ' (पुरुषसूक्त) ' अजायमानो बहुधा विजायते ' (पुरुषसूक्त) ' जन्म कर्म च मे दिव्यम् ' (गीता-4-9) ' नभूतसङ्घसंस्थानो देहोऽस्य परमात्मनः ' (महाभारत-उद्योगपर्व) ' इच्छागृहीताभिमतोरुदेहः ' (विष्णुपु-6-5-84) इत्यादिवेदान्तप्रसिद्धाप्राकृतदिव्यमङ्गलविग्रहस्य कर्मवश्यादित्यदेवताविशेषेऽत्यन्तासम्भवाच्चादित्यमण्डलवर्तिपुरुषस्य चेतनविलक्षणत्वे सिद्धे ' स यश्चायं पुरुषे यश्चासावादित्ये ' (तै-2-8) इत्यानन्दवल्ल्यामपि तदैक्येन चेतनविलक्षणत्वावश्यम्भावात् वाङ््मनसापरिच्छेद्यनिरतिशयानन्दस्य जीवासम्भाविततया आनन्दमयस्य ' तस्माद्वा एतस्मादात्मन आकाशस्सम्भूतः ' (तै-2-1) 
इत्युक्तजगत्कारणवस्तुनः चेतनविलक्षणत्वसिद्धौ गतिसामान्यादीक्षणादिचेतनधर्मश्रवणाच्चादित्यादिचिदचिद्विलक्षणकारणमेव ब्रह्म वेदान्तप्रतिपाद्यमिति सिद्धान्तितम् ।
	।। इत्यन्तरादित्याधिकरणम् ।।
	          - - -
 अथ आकाशाधिकरणम् ।। 8 ।।
(सू) आकाशस्तल्लिङ्गात् ।। 23 ।।
कारणवस्तुनश्चिद्विशेषवैलक्षण्यमुक्त्वा अथाचिद्विशेषवैलक्षण्यमुच्यते ।
	' आकाशस्तल्लिङ्गा ' दित्यत्र - सदादिसामान्यशब्दसमर्पितकारणवस्तुनो विशेषाकाङ्क्षायां छागपशुन्यायेन ' सर्वाणि ह वा इमानि भूतान्याकाशादेव समुत्पद्यन्ते ' (छा-9-1) इति वाक्यस्थाकाशपदश्रुतिसमर्पितभूताकाशपर्यवसानमेव युक्तम् । रूढ्या स्वार्थापस्थापकतया पदश्रुतेः स्वतो बलीयस्त्वात् ईक्षणादिलिङ्गानां श्रुत्यधीनसिद्धिकतयोपजीव्यजातीयत्वेन आकाशश्रुतेर्बलीयस्त्वादाकाशश्रुतेरभ्यस्तत्वाच्च तदनुसारेणेक्षणादीनामेव गौणेक्षणविषयतया नेयत्वात् स्ववाक्यश्रुतानामपि परायणत्वज्यायस्त्वादीनामवकाशहेतुत्वकाशहेतुत्वकारणत्वप्रयुक्तज्येष्ठत्वादिविषयतया कथञ्चिन्नेतुं शक्यत्वात् । 
	न च  ' एको ह वै नारायण आसीत् ' (महोप-1-9) इत्युक्तविशेषपर्यवसानं शङ्क्यम् । नारायणपदस्य योगरूढतया योगार्थवच्छिन्नरूढ्यर्थबोधस्य योगशक्तिमूलकवाक्यार्थतापन्नावयवार्थबोधसापेक्षतया विलम्बितत्वेन केवलरूढाकाशपदसमर्पितविशेषपर्यवसानस्य प्रथमभावितया तत एव निराकाङ्क्षत्वात् ।  
	शिवादिशब्दानामप्यनेकार्थसाधारणतया सदादिशब्दतुल्यत्वेन नियतैकव्यक्तिपर्यवसानमशक्यम् । ' एतस्माज्जायते प्राणः (सु-2-1-3) इत्यादिना कार्यान्तर्गततया प्रतीतप्राणवायुपर्यवसानमप्यशक्यशङ्कम् । ' आत्मन आकाशस्सम्भूतः ' (तै-2-1) इति तु सूक्ष्माकाशादात्मनः स्वस्मात् स्थूलाकाशस्सम्भूत इति वा स्वस्मात्स्वोत्पत्तेरनुत्पन्नत्वपर्यवसानमिति वा सम्भवेन तत्र पर्यवसानं युज्यत एव । ज्योतिरिन्द्रादिशब्दनिर्दिष्टे कारणत्वकण्ठोक्त्यभावेन तत्रापि पर्यवसानमशक्यमिति 
सदादिशब्दनिर्दिष्टं कारणमाकाशपदश्रुतिसमर्पितो भूताकाश एवेति न तद्विलक्षणवस्तुसिद्धिरिति पूर्वः पक्षः ।
	सिद्धान्तस्तु - नात्राकाशपदवाच्यो भूताकाशः । किन्तु तद्विलक्षणः परमात्मा । तस्मिन्नाकाशे ' अस्य लोकस्य का गतिः ' (छा-1-9-1) इत्यादिना श्रूयमाणानां सर्वलोकगतित्वपरायणत्वसर्वज्यायस्त्वापहतपाप्मत्वादीनाम चेतनाकाशेऽत्यन्तानुपपन्नतया पदानां समभिव्याहृतपदान्तरार्थान्वययोग्यार्थ बोधकत्वस्वाभाव्यात्, ' वह्निना सिञ्चति '  ' आदित्यो यूपः ' इत्यादाविव श्रुतिप्राबल्यानवकाशात् ।
	न च ' आदित्यो यूपः इत्यादौ श्रुतिद्वयविरोधेऽन्यतरबाधाङ्गीकारे प्रकृते श्रुत्या लिङ्गबाधे को विवाद इति वाच्यम् । पुरोवादतया स्वोपजीवकाकाशवाक्याननुरोधिसद्विद्यावाक्यस्थबहुतरेक्षणादिलिङ्गप्रतिपादकवाक्यघटकानेकश्रुत्यबाधानुसारेणानुवादगतैकाकाशश्रुत्यन्यथानयनस्यैव युक्तत्वात् । श्रुतिलिङ्गाधिकरणे तु लिङ्गबोधकमन्त्रस्थपदश्रुत्यनुरोधेन विनियोगविधिस्थगार्हपत्यपदस्येन्द्रलक्षणायां विधिवैयर्थ्यापत्त्या श्रुतिप्राबल्यस्यैव न्याय्यत्वात् ।
	किञ्च ह - वाशब्दसमभिव्याहारेणाकाशवाक्यस्यानुवादतया तत्पुरोवादे सद्विद्यावाक्ये च नैकान्तेक्षणादिना चेतनसामान्यकारणत्वे तद्विशेषापेक्षायामचेतनविशेषपर्यवसानासम्भवात् तदनुरोधेन आसमन्तात् काशत इति योगाश्रयणमेव न्याय्यम् । अनुवादस्य पुरोवादानुयायित्वस्वाभाव्यात् सद्विद्यावगतचेतनस्य कारणवस्तुनो विशेषापेक्षायां  ' स एषोऽनन्तः ' इत्येतद्वाक्यस्थानन्तपदेन भगवति रूढेन विशेषसमर्पणसम्भवात् । स एष इति प्रकृतमाकाशमनूद्यानन्तत्वरूपविष्णुत्वविधेः स्फुटं प्रतीयमानत्वात् । तस्माद््भूताकाशविलक्षणः परमात्मा जगत्कारणमिति सिद्धान्तः ।   
	।। इत्याकाशाधिकरणम् ।।
	         - - -
अथ प्राणाधिकरणम् ।। 9।।
(सू) अत एव प्राणः ।। 24 ।।
	पूर्वाधिकरणोक्तन्यायातिदेशादातिदेशिकी सङ्गतिः ।
	 ' अत एव प्राणः ' इत्यत्र - ' सर्वाणि ह वा इमानि भूतानि 
प्राणमेवाभिसंविशन्ति प्राणभ्युज्जिहते ' (छा-1-11-5) इत्युदाहृत्य देवतिर्यङ्मनुष्यस्थावरेषु प्राणाधिनप्रवृत्तिकत्वदर्शनेन तत्र च देवत्वतिर्यक्त्वादीनां प्राणप्रवर्त्यतावच्छेदकत्वकल्पनायां गोरवेण लाघवात् कार्यत्वस्यैव तदवच्छेदकतया मूर्छितादिशरीर इव शिलाकाष्ठादावपि प्राणानुपलम्भसम्भवेन कार्यमात्रस्य प्राणाधीनप्रवृत्त्यर्हत्वेन प्राणस्य सर्वाचेतनकार्यजातं प्रति उपचयापचयात्मकस्थूलसूक्ष्मावस्थाप्रापणार्हत्वरूपं कारणत्वमस्ति । सूक्ष्माचिद्विशिष्टचेतने स्थूलाचिद्विशिष्टत्वावस्थाप्रापकत्वेन प्राणस्य चेतनं प्रत्यपि कारणत्वमस्त्येव । ' प्राणमेवाभिसंविशन्ति ' (छा-1-11-5) इति प्राणस्य लयाधिष्ठानत्वव्यपदेशस्तु लोकेप्राणविगमे सति लयव्यवहारनिबन्धनो गौणः । ' एतस्माज्जायते प्राणः ' (सु-2-1-3) इति च एतच्छब्देन निर्दिष्टात् प्राणसहचरितत्वसम्बन्धेन लक्षितापानोत्पत्तिं वदति । तदेवं ' सर्वं [ यदि ] प्राणाधीनप्रवृत्ति न स्यात् कार्यं न स्यादिति ' तर्कोपोद्बलितस्ववाक्यविरोधिलिङ्गानपोदितप्रसिद्धिकप्राणपदश्रुतिबलेन प्राणरूपकारणे निश्चिते सत्येतदैककण्ठ्याय सर्वकारणवाक्यानामेतादृशकारणपरत्वे सिद्धे सत्येकविज्ञानेन सर्वविज्ञानप्रतिज्ञानमपि सादृश्यादिनोपपादनीयमिति एतादृशमेव कारणत्वं लक्षणं वेदान्ताभिप्रेतं न त्वभिन्ननिमित्तोपादानत्वमप्रसिद्धम् । अतस्त्वदभिमतं लक्षणमसम्भवीति पूर्वः पक्षोऽधिकः।
सिद्धान्तोऽप्यधिकोऽभिधीयते      । देवमनुष्यादिष्ववयवोपचयापचयात्मकविजातीयावयवसंयोगस्य प्राणव्यापकत्वावधारणात् शिलाकाष्ठादिषु व्यापकोपचयादिनिवृत्त्या व्याप्यस्य प्राणस्यापि निवृत्त्या मूर्छितशरीर इवानुपलब्धप्राणकल्पनायां मानाभावे कार्यत्वस्य प्राणप्रवर्त्यतावच्छेदकत्वानुपपत्तेर्मनुष्यत्वादिकमेव तदवच्छेदकम् । गौरवं च प्रामाणिकम् । ततोऽचेतनकृत्स्नकार्यं प्रति प्राणस्य नोक्तरीत्या कारणत्वम् । चेतनकारणत्वन्तु दूरत एव । ' एतस्माज्जायते ' (सु-2-1-3) इति कार्यान्तर्गतस्य प्राणस्य ' सर्वाणि ह वा इमानि भूतानि ' (छा-1-11-5) इति बहुवचनान्तसर्वशब्दविशेषितभूतशब्दावगतकृत्स्नकारणत्वञ्च न सम्भवति । ' प्राणमेवाभिसंविशन्ति '  (छा-1-11-5) इति श्रुतं लयाधिष्ठानत्वञ्च नोपपद्यते । उपादानत्वनिबन्धनद्रव्यैक्याधीनमेकविज्ञानमप्यनुपपन्नम् । 
प्राणस्यावस्थान्तरप्रापकत्वेऽप्यनुपादानत्वात् । हवाशब्दसिद्धानुवादभावस्यास्य पुरोवादसदादिवाक्यस्थचेतनैकान्तानेकेक्षणादिलिङ्गप्रतिपादकवाक्यघटकबहुतरपदश्रुति बाधश्च । तस्मादाकाशन्यायेन प्राणयतीति वा अपर्यवसानवृत्त्या वा प्राणशब्दोऽयमीक्षणावच्छिन्नानन्दापहतपाप्मत्वाप्राकृतविग्रहत्वपरायणत्वजगदुपादानत्वादिकृत्स्नोक्तधर्मयोगिविलक्षणचेतनविशेषमेव जगत्कारणं वक्तीति सिद्धम् । अन्यदपि सर्वं कारणवाक्यं तथाविधमेव कारणवस्तु प्रतिपादयतीति । 
	।। इति प्राणाधिकरणम् ।। 
	         - - -
अथ ज्योतिरधिकरणम् ।। 10 ।।
	एवमधिकरणपञ्चकेन कारणत्वकण्ठोक्तिमद्वाक्यमुदाहृत्य ब्रह्मपरत्वं स्थापितम् । अथ कारणत्वज्ञापकधर्मविशेषयुक्तार्थान्तरप्रसिद्धपरसमभिव्याहृतवाक्यमुदाहृत्य ब्रह्मपरत्वमधिकरणद्वयेन चिन्त्यते । तत्राकाशप्राणरूपभूतविशेषप्रसङ्गान्महाभूतृतीयविषये चिन्त्यते ।
 (सू) ज्योतिश्चरणाभिधानात् ।। 25 ।।
(सू) छन्दोऽभिधानान्नेति चेन्न तथा 
चेतोऽर्पणनिगमात्तथा हि दर्शनम् ।। 26 ।।
(सू) भूतादिपादव्यपदेशोपपत्तेश्चैवम् ।। 27 ।।
(सू) उपदेशंभेदान्नेति चेन्नोभयस्मिन्नप्यविरोधात् ।। 28 ।।
	ज्योतिरधिकरणे - ' अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेष्वनुत्तमेषूत्तमेषु लोकेषु इदं वा व तद्यदिदमन्तःपुरुषे ज्योतिः ' (छ-3-13-7) इत्यत्र आदित्यादिषु ज्योतिश्शब्दप्रसिद्धिप्राचुर्यात् आकाशप्राणवाक्यवत् प्रसिद्धिप्राचुर्यापवादकपरायणत्वासङ्कुचितसकलजगत्कारणत्वादिलिङ्गाभावात् ' त्रिपादस्यामृतं दिवि ' (छा-3-12-6) इति सप्तमीनिर्देशावगतद्युलोकस्थस्य ' यदतः परो दिवो ज्योतिः ' इति पञ्चमीनिरेदशावगतद्युलोकोपरिस्थिस्य च रूपभेदेन पूर्ववाक्यप्रतिपन्नार्थप्रत्यभिज्ञानवकाशात् , कौक्षेयज्योतिषैक्योपदेशस्य तेजस्त्वजातितेजःकार्यत्वादिनिबन्धनस्य तत्रैवोपपन्नत्वाच्च । विश्वतः = सर्वभूमिप्रदेशात् । 
पृष्ठेषु = बहिर्भूतेषु । सर्वतः = अन्तरिक्षप्रदेशात् । पृष्ठेषु  = बहिर्भूतेषु । अनुत्तमेषु = स्वस्मादुत्तमरहितेषु । उत्तमेषु श्रेष्ठेषु द्युलोकादिषु दीप्यत इति रूपव्याप्तरूपवदादित्यादितेजस्युपपत्तेरादित्यादिदेजसां रश्मिद्वारा ' विश्वतः पृष्ठेषि ' इत्याद्युक्तलोकव्याप्ति [ बलात् ] ज्योतिश्शब्दार्थो भौमकादित्यादिज्योतिरेव । तथा च ' न तत्र सूर्यो भाति '  ' तस्य भासा सर्वमिदं विभाति ' (कठोप-5-15) इति प्रकरणे ' तथाक्षरात्सम्भवतीह विश्वम् ' (सु-1-1-7) इति निरतिशयदीप्तियुक्तवस्तुनः कारणत्वश्रवणात् तादृग्दीप्तिमतोऽत्र श्रवणेनास्य वाक्यस्य जगत्कारणविषयत्वमिति अक्षरवाक्यैकार्थ्यापन्नैस्तद्वाक्यानुसारात् ' यतो वा इमानि भूतानि ' (तै-3-1) इत्यादिलक्षणवाक्यस्यापि भूतशब्दार्थमचेतनमात्रमङ्गीकृत्य तादृशजगत्कारणत्वमेव लक्षणमिति महाभूततृतीयसूक्ष्मावस्थाभिप्रायेणैव सकलमपि जगत्कारणवादिवाक्यं नेतव्यम् । लक्षणवाक्यानुसरणावश्यम्भावात् ।
       न च ' न तत्र सूर्यो भाति ' (कठोप-5-15) इत्यादिवाक्यप्रतिपाद्यसूर्याद्याच्छादकतेचसा कथमेतद्वाक्यप्रतिपाद्यज्योतिश्शब्दार्थादित्यादेरैक्याभ्युपगमः विरोधादिति वाच्यम् । आदित्यादिप्रसिद्धतेजोग्रहणस्यात्र महाभूततृतीयसूक्ष्मावस्थोपलक्षकतया तत्रैव तात्पर्यमित्यभावात् । सूक्ष्मत्वाच्छादकचतुर्मुखलोकप्रसिद्धतेजसः सूक्ष्मभूततृतीयोपादेयतया तदैक्यसम्भवाच्च । कौक्षेयकज्योतिरैक्योपदेशज्योतिश्शब्दप्रसिद्धिदीप्तिश्रुतिभिः । पुरुषसूक्तप्रतिपाद्यपरमपुरुषप्रत्यभिज्ञापकसर्वभूतपादवत्वादिबाधेन पूर्ववाक्यस्यापि भूततृतीयसूक्ष्मपरत्वेन नेयत्वात् । अस्य भूततृतीयस्य सर्वाणि भूतानि हेयानि स्थूलावस्थानि, पादस्तुरीयांशः, अस्य भूततृतूयस्य भोग्यं स्पृहणीयांशजातं त्रिपात् , त्रिगुणितं इति मुख्यवृत्त्यैव नयनसम्भवात् । तस्मान्महाभूततृतीयमेव सूक्ष्मावस्थं वेदान्तगतकारणवाक्यप्रतिपाद्यं न तद्विलक्षणं त्वदभिमतं इति प्राप्ते -
	स्ववाक्ये परमपुरुषप्रत्यभिज्ञापकलिङ्गाभावेऽपि पुरुषसूक्तोक्तलिङ्गस्य विश्वभूतपादवत्त्वस्यामृतत्रिपात्कत्वस्य चोपक्रमे ' पादोऽस्य विश्वा भूतानि त्रिपादस्यामृतं दिवि ' (छा-3-12-6) इत्यत्र प्रतीयमानतया पुरुषसूक्तस्य श्रुतप्रकाशिकादौ विस्तरेण भगवत्परत्वस्थापनात् उपक्रमस्थपुंसूक्तोक्तलिङ्गावगतपरमपुरुषभावस्य द्युसम्बन्धिन एव ' 
अथ यदतः परो दिवः ' (छा-3-13-7) इत्यनुवादेन ' अहं वैश्वानरो भूत्वा ' (गीता 15-14) इत्यादिप्रमाणप्रसिद्धं जाठरानलशरीरकत्वमुपासनार्थमुच्यते । रूपव्याप्तदीप्तियोगाश्च अन्तरादित्यविद्यासिद्धाप्राकृतदिव्यविग्रहद्वारा आदित्यवर्णमित्यादिवदुपपद्यन्ते । ज्योतिष्ट्वञ्च विग्रहद्वारा परमपुरुषस्य युज्यते । चरणाभिधानहेत्वसिद्धिसङ्कापरिहारौ गुणसूत्रभाष्यटीकादौ दृष्टव्यौ । तस्माज्ज्योतिर्वाक्यं चिदचिद्विलक्षणाक्षरवाक्यसिद्धनिरतिशयदीप्तियुक्तासङ्कुचितजगत्कारणवस्तुविषयमिति सर्वमपि यतो वेत्यादिकारणवाक्यं चिदचिद्विलक्षणं जगत्कारणं ब्रह्म प्रतिपादयतीति राद्धान्तितम् ।।
	।। इति ज्योतिरधिकरणम् ।।
	         - - -
इन्द्रप्राणाधिकरणम् ।। 11 ।।
(सू) प्राणस्तथानुगमात् ।। 29 ।।
न वक्तुरात्मोपदेशादिति चेदध्यात्मसम्बन्धभूमा ह्यस्मिन् ।। 30 ।।
(सू) शास्त्रदृष्ट्या तूपदेशो वामदेववत् ।। 31 ।।
(सू) जीवमुख्यप्राणलिङ्गान्नेति चेन्नोपासात्रैविध्यादाश्रितत्वादिह 
तद्योगात् ।। 32 ।।
	निरतिशयदीप्तियोगाक्षिप्तासङ्कुचितजगत्कारणताशालिज्योतिश्शब्दनिर्दिष्टं चिदचिद्विलक्षणमित्युक्तमनुपपन्नम् । प्रज्ञातजीवभावेन्द्रस्य सुमुक्षूपास्यत्वाक्षिप्तकारणत्वप्रतीतेरिति पूर्वाधिकरणाक्षेपेणोत्थितेराक्षेपिकी सङ्गति ः ।
	' प्राणस्तथानुगमात् ' इत्यत्र - ' प्रतर्दनो ह वै दैवोदासिः ' (कौषी-3-1) इत्युपक्रम्य ' त्वमेव वरं वृणीष्व यं त्वं मनुष्याय हिततमं मन्यसे ' (कौषी-3-1) इति प्रतर्दनेन प्रार्थितस्येन्द्रस्य वचने ' प्राणोऽस्मि प्रज्ञात्मा तं मामायुरमृतमुपास्स्व'  (कौषी-3-2) इति मुमुक्षूपास्यतया निर्दिष्टो हीन्द्राख्यवक्तृवाचकास्मत्पदश्रुते (र्वक्तृहीनना) [स्त्वाष्ट्रहनना]द्युपक्रमस्थलिङ्गात् आकाशप्राणज्योतिर्वाक्येष्विवापवादकाभावात् प्रसिद्धेन्द्र एवेति सद्विद्यावगतकारणत्वव्याप्तमुमुक्षूपास्यत्वाक्षिप्तकारणत्वमपि तस्यैवेति तत्रैव कारणवाक्यानां सर्वेषां पर्यवसानमिति न तद्विलक्षणकारणवस्तुसिद्धिरिति प्रापय्य - 
	' स एष प्राण एव प्रज्ञात्मानन्दोऽजरोऽमृतः ' (कौषी-3-9) इति पूर्ववाक्योक्तमुपास्यं एष इति परामृश्य जीवासम्भावितानां निरुपाधिकासङ्कुचितत्वाऽऽनन्दत्वाजरत्वामृतत्वसाध्वसाधुकर्मकारयितृत्वचेतनाचेतनसर्ववस्त्वाधारत्वलोकाधिपतित्वसर्वेश्वरत्वादीनां जीवासम्भावितानां परमात्मनि सम्भवतां बहूनामुपसंहारे श्रुतत्वात् भूयोऽनुग्रहन्यायेनोपक्रमगतत्वाष्ट्रहननादिलिङ्गान्यथानयनस्यैव युकततया सर्वशब्दानां वेदान्तसिद्धपरमात्मभिधायित्वव्युत्पत्त्या ' अहं मनुरभवम् ' (बृ-1-4-10) इत्यादितत्त्वज्ञवामदेवादिव्यपदेशवदहंशब्दस्य स्वान्तर्यामिपर्यन्ताभिधानदृष्ट्या ' मामुपास्स्व ' इत्युपदेशोपपत्त्या प्रसिद्धेन्द्रप्राणशरीरकपरमात्मोपासनप्रतिपिपादयिषया जीवमुख्यप्राणलिङ्गानां परमात्मस्वरूपगतानन्दत्वादीनाञ्च त्रिविधोपासनायोपदेश इति मुमुक्षूपास्यत्वमत्र नेन्द्रस्येति तदाक्षिप्तं कारणत्वमपि प्रसिद्धेन्द्रविलक्षणस्येति सूक्ष्मासूक्ष्मचिदचिद्विलक्षणं जगत्कारणभूतं ब्रह्म वेदान्तवेद्यमेवेति सिद्धान्तितम् ।। 
इति श्रीलक्ष्मणार्यकटाक्षलब्धतत्त्वयाथात्म्येन 
श्रीनिवासदासेन विरचितायां 
श्रीभाष्यप्रकाशिकायां 
प्रथमस्याध्यायस्य 
प्रथमः पादः 
अधिकरणानि 11. सूत्राणि 32.
।। द्वितीयः पादः ।।
सर्वत्रप्रसिद्ध्यधिकरणम् ।। 1 ।।
(सू) सर्वत्र प्रसिद्धोपदेशात् ।। 1 ।।
(सू) विवक्षितगुणोपपत्तेश्च ।। 2 ।।
(सू) अनुपपत्तेस्तु न शारीरः ।। 3 ।।
(सू) कर्मकर्तृव्यपदेशाच्च ।। 4 ।।
(सू) शब्दविशेषात् ।। 5 ।।
(सू) स्मृतेश्च ।। 6 ।।
(सू) अर्भकौकस्त्वात्तद्व्यपदेशाच्च नेति चेन्न निचाय्यत्वादेवं 
 व्योमवच्च ।। 7 ।।
(सू) संभोगप्राप्तिरिति चेन्न वैशेष्यात् ।। 8 ।।
	प्रथमे पादे चिदचिद्विलक्षणवस्तुसमर्थनेन तदसिद्धिप्रसक्तजन्मादिसूत्रोक्तगज्जन्मादिब्रह्मलक्षणायोगव्यवच्छेदो निर्णीतः । त्रिपाद्यां तल्लक्षणस्यातिव्याप्तिपर्यायान्ययोगव्यवच्छेदो निर्धायते । तत्र द्वितीये पादे हेतुतावच्छेदकरूपेणाशाब्दत्वरूपास्पष्टताकजीवादिलिङ्गकवाक्यान्युदाहृत्य चिन्त्यते ।
	सर्वत्रप्रसिद्ध्यधिकरणे - ' सर्वं खल्विदं ब्रह्म तज्जलानिति शान्त उपासीत ' (छा.3-14-1) ' यथाक्रतुरस्मिन् लोके पुरुषो भवति तथेतः प्रेत्य भवति स क्रतुं कुर्वीत मनोमयः प्राणशरीरो  भारूप  आकाशात्मा '  (छा. 3-14-1,2)   इत्यत्र  
' सर्वं  खल्विदं  ब्रह्म  ' इति  सर्वात्मतया  ब्रह्मशब्दनिर्दिष्टः किं जीवः परो वेति 
संशय्य, इदं सर्वमितीदंशब्दनिर्दिष्टदेवादिस्थावरान्तशरीरात्म (क)भावस्यानादिकर्मप्रवाहपरिपाकानुसारिदेवतिर्यङ््मनुष्यादिजन्मभेदेन नानादेहपरिग्रहेण जीव एव सम्भवात् पूर्वपादोक्तलक्षणजगदुपादानत्वस्य निर्वाहकतया सिद्धजगच्छरीरत्वेन परस्मिन्नपि सर्वपदसामानाधिकरण्योपपत्तावपि ब्रह्मसार्वात्म्यस्य वेदान्तमात्रयसिद्धतया जीवे च तस्य लोकवेदप्रसिद्धतया खलुशब्दासङ्कोचेन उभयविधप्रसिद्धदेवादि(तादर्थ्य)  [ तदात्म्य] स्यैवाभिप्रेतत्वौचित्येन तथाविधतादात्म्यस्य जीवलिङ्गत्वानपायात् ब्रह्मशब्दस्य ' द्वे ब्रह्मणी ' इत्यादिना जीवपरयोः पयोगानुसारात् परं ब्रह्मेत्यादौ विशेषणोपादानानुगुण्याच्च जीवपरसाधारणगुणबृहत्त्वस्य शक्यतावच्छेदकत्वसम्भवात् बद्धदशायामपि ' स चानन्त्याय कल्पते ' (श्वे.5-9) इति ब्रह्मत्वयोग्यतायास्सत्त्वात् निष्कृष्टस्वरूपस्य च मुमुक्षूपास्यत्वविशुद्धमनोग्राह्यत्वादिरूपमनोमयत्वाद्युपपत्तेः स्वरूपस्याणुत्वेनाणीयस्त्वार्भकौकस्त्वोपपत्तेरिति शाण्डिल्यविद्याया  जीवपरत्वे  तज्जलानित्युक्तजगत्कारणत्वलक्षणं  तत्रातिव्याप्तमिति  पूर्वपक्षे 
प्राप्ते -  
	' सर्वे खल्विदं ब्रह्म ' (छा.3-14-1)इति ' तज्जलान् ' (छा.3-14-1) इति च प्रथमश्रुतसर्वशब्दासङ्गोचबहुवचनप्राप्तचिदचिदात्मकसर्ववस्तुशरीरकत्वसर्वकारणत्वयोः ' सदेव सोम्येदमग्र आसीत् ' (छा.6-2-1) ' सन्मूलास्सोम्येमास्सर्वाः प्रजाः ' (छा.6-8-4) ' ऐतदात्म्यमिदं सर्वं ' (छा.6-8-7) इत्यादिषु परमात्मनि 
प्रसिद्धस्यात्रोपदेशान्मनोमयादिशब्दविवक्षितेहेयप्रत्यनीकत्वाप्राकृतविग्रहत्वादिगुणानां परमात्मन्योवोपपत्तेरणीयस्त्वाल्पायतनत्वयोरुपासकहृदयौपाधिकयोः परमात्मनि सम्भवात् ' एष आत्मान्तर्हृदये ' (छा.3-14-3) इत्युपास्योपासकयोः प्रथमाषष्ठीभ्यां व्यतिरेकनिर्देशात्  ' एतमितः प्रेत्याभिसम्भवितास्मि ' (छा.3-24-4) इति कर्मकर्तृभावव्यपदेशाच्च सर्वं खल्विति सर्वात्मकतया निर्दिष्टं ब्रह्म परमात्मैवेति सिद्धान्तितम् । 
	।। इति सर्वत्रप्रसिद्ध्यधिकरणम् ।।
(2) अथ अत्त्राधिकरणम् ।।
(सू) अत्ता चराचरग्रहणात् ।। 9 ।।
(सू) प्रकरणाच्च ।। 10 ।।
(सू) गुहां प्रविष्टावात्मानौ हि तद्दर्शनात् ।। 11 ।।
(सू) विशेषणाच्च ।। 12 ।।
अत्त्रधिकरणे - कटवल्ल्यां 
' यस्य ब्रह्म च क्षत्रं चोभे भवत ओदनः ।
मृत्युर्यस्योपसेचनं क इत्था वेद यत्र सः ।। ' (कठ. 2-24)
	इति श्रूयते । तत्रौदनोपसेचनशब्दसूचितो यच्छब्दनिर्दिष्टोऽत्ता जीवः परो वेति संशय्य ब्रह्मक्षत्रशब्दितदेहिषु ओदनशब्दमुख्यार्थान्वयानुपपत्तौ बहिरङ्गसंहार्यत्वाकारेण गौणवृत्तिकल्पनादन्तरङ्गभोग्यत्वाकारेण तत्कल्पनस्य न्याय्यत्वेन भोग्यपरौदनसमभिव्याहृतेन यस्येति षष्ठ्यन्तेन भोक्तृत्वप्रतीत्या तस्य च ' तयोरन्यः पिप्पलं स्वाद्वति ' (मु.3-1-1) ' भोक्ता भोग्यम् ' (श्वे.1-12) इत्यादिना जीव एव प्रसिद्धत्वात् ' अनश्नन्नन्यः ' (मु.3-1-1) इत्युक्ते परमात्मनि भोक्तृत्वासम्भवात् स्त्रीपुंनपुंसकभेदभिन्नब्रह्मक्षत्रयोर्मध्ये स्त्रीणां भोग्यत्वस्य पुंनपुंसकयोर्भृत्यादिरूपेण भोग्यत्वस्य चानुभविकत्वात् भोक्तुः पुरुषस्य स्त्रीपुंनपुंसकभिन्नब्रह्मक्षत्रभोक्तृतया ब्रह्मक्षत्रयोर्भोग्यभावस्य च भोक्तृजीवानादिकर्ममूलता ...ममत्वमृत्योरात्मस्वरूपाबाधकत्वमुपसेचनशब्देनोपचर्यते । तथा चानादिकर्मप्रवाहमूलब्रह्मक्षत्रवस्तुभोक्तायमत्ता जीव एव न पर इति पूर्वः पक्षः ।  
	सिद्धान्तस्तु - नायमत्ता भोक्ता जीवः किन्तु जगत्संहर्ता परः । ब्रह्मक्षत्रशब्दवाच्यानां देहिना यस्येत्येकवचनान्तपदोपस्थापितमेकं चेतनं प्रति भोक्तृत्वाभावात् भोग्यत्वाभावाच्च ओदनशब्दस्य भोग्यत्वरूपान्तरङ्गाकारेण उपचरो न युज्यत इति बहिरङ्गेणापि संहार्यत्वेन गुणेनो(पाध्यो)[पचारो] युक्त इति संहार्यवचनौदनपदसमभिव्याहृतषष्ठ्या संहर्तैव हि प्रतीयते । 
	किञ्च ' मृत्युर्यस्योपसेचनं ' (कठ.2-24) इत्यत्र लोष्ठादिसाधारणाकारमबाधकत्वं परित्यज्य स्वयमदनीयत्वे सत्यन्यादनहेतुत्वरूपान्तरङ्गाकारेणैव ' उद्गातृचमसमेकः श्रुतिसंयोगात् ' (मी.सू. 3-5-23) इति न्यायेनोपसेचनशब्दो गौणो नेतव्यः । तथाच यस्य मृत्युः स्वयं संहार्यस्सन्नन्यसंहारहेतुरिति वाक्यार्थावगतौ संहारकर्मीभूतान्यपदार्थः क इत्यपेक्षायां सन्निहितवाक्यस्थब्रह्मक्षत्रपदार्थान्वयौचित्येन तत्सिद्ध्यर्थमोदनपदस्य संहार्यत्वगुणेनोपचारावश्यम्भावे संहार्थवचनौदनपदसमभिव्याहृतषष्ठ्यन्तपदात् संहर्तैवावगम्यते । 
	न च प्रथमश्रुतौदनपदोपचारस्वारस्यानुसारेण चरमश्रुतोपसेचनपदस्य बाधकत्वेनोपचारास्वारस्यं सह्यमिति वाच्यम् । ब्रह्मक्षत्रयोर्मृत्योश्च ओदनोपसेचनभावरूपणान्मृत्योरुपसेचनदध्यादितौल्यं प्रतीयते । ब्रह्मक्षत्रयोरोदनभावरूपणेनौदनसादृश्यञ्च तध्योदनयोरदनान्वयश्च दृश्यते । ब्रह्मक्षत्रयोर्मृत्योश्च तथाविधसम्बन्धलाभाय हि तथाभावरूपणम् । तथाविधवाक्यतात्पर्यविषयीभूतसम्बन्धलाभश्च उपसेचनपदस्य स्वयं संहार्यत्वे सत्यन्यसंहारहेतुत्वरूपान्तरङ्गाकारेण गौणवृत्तिं, ओदनपदस्य प्रथमश्रुतस्यापि संहार्यत्वरूपबहिरङ्गाकारेण गौणवृत्तिञ्च विना न सम्भवति । ओदनोपसेचनपदयोर्द्वयोरपि गौणवृत्तावाश्रयणीयायां वाक्यतात्पर्यानुगुणवृत्तेरेव युक्ततया प्रथमुश्रुतेऽप्योदनपदे बहिरङ्गाकारेण गौणवृत्तिर्न दोषः ।
	न चेवमपि ब्रह्मक्षत्रपदयोर्न चराचरलक्षणा समाश्रयणीया ; मृत्युसंहारपूर्वककृत्स्नब्रह्मक्षत्रसंहर्तृत्वमात्रस्य परमात्मत्वहेतुसम्भवादिति वाच्यम् । ' विशेषविधिश्शेषनिषेधं गमयति ' इति न्यायेन ब्रह्मक्षत्रेतरनिषेधवारणाय कृत्स्नलाभार्थं चराचरलक्षणाङ्गीकारात् । यस्य चेत्यस्य वाक्यस्य यच्छब्दयोगेनानुवादतया पुरोवादे च 
सिद्विद्यावाक्ये ' सदायतनास्सत्प्रतिष्ठाः ' (छा.6-8-4) इति कृत्स्नसंहार्यत्वावगमात् तदनुसारेण लक्षणाश्रयणाच्च । तस्मादोदनोपसेचनसूचितोऽत्ता चराचरसंहर्ता परमात्मैव ।  
	।। इति  अत्त्रधिकरणम् ।।
	          - - - 
(3) ।। अथ अक्ष्यन्तराधिकरणम् ।।
(सू)अन्तर उपपत्तेः ।। 13 ।। 
(सू) स्थानादिव्यपदेशाच्च ।। 14 ।।
(सू) सुखविशिष्टाभिधानादेव च ।। 15 ।।
(सू) अत एव च स ब्रह्म ।। 16 ।।
(सू) श्रुतोपनिषत्कगत्यभिधानाच्च ।। 17 ।। 
(सू) अनवस्थितेरसम्भवाच्च नेतरः ।। 18 ।।
	अक्ष्यन्तराधिकरणे - ' य एषोऽक्षिणि पुरुषो दृश्यते एष आत्मेति होवाच एतदभयममृतमेतद्ब्रह्म एतं संयद्वाम इत्याचक्षते एतं हि सर्वाणि वामान्यभिसंयन्ति एष एव वामनिः एष एव भामनिः ' (छा.4-15-1) इत्यत्र यदेतच्छब्दावगतप्रत्यक्षसिद्धत्वदृश्यत्वयोः प्रमाणान्तरागोचरे ब्रह्मणि कथञ्चिदप्यसम्भवात् प्रतिपदं प्रथमश्रुतप्रत्यक्षसिद्धपरैतच्छब्दबलेन सङ्कोचनीयामृतत्वादीनामितिकरणावगतारोपितात्मत्वस्य च प्रतिबिम्बादौ कथञ्चित्सम्भवाच्चायमक्ष्याधारः प्रतिबिम्बजीवादित्यान्यतम एवेति प्रापय्य - 
	'मनो ब्रह्म' (छा.3-18-1) इत्यादिस्थले विभिन्नार्थकसमानाधिकरणपदद्वयसमभिव्याहृतेतिकरणस्यारोपावगमकत्वेऽपि इत्यब्रवीदित्यादाविवाप्तसंवादावगमकतयाप्युपपत्तेरात्मत्वस्य तात्त्विकत्वासिद्धेरमृतत्वाद्यनेकसङ्कोचायोगात् श्रुतिप्रसिद्धिमादाय यदेतच्छब्दयोः योगिदृश्यत्वेन दृश्यस्य इत्यस्य च ब्रह्मण्युपपत्तेश्चक्षुः स्थित्यादेः प्रतिबिम्बादावसम्भवाच्चायमक्ष्याधारः परमात्मेति सिद्धान्तितम् । 
	।। इत्यक्ष्यन्तराधिकरणम् ।।
  	         - - -
(4) ।। अथान्तर्याम्यधिकरणम् ।।
(सू) अन्तर्याम्यधिदैवाधिलोकादिषु तद्धर्मव्यपदेशात् ।। 19 ।।
(सू) न च स्मार्तमतद्धर्माभिलापाच्छारीरश्च ।। 20 ।।  
(सू) उभयेऽपि हि भेदेनैनमधीयते ।। 21 ।।
	अन्तर्याम्यधिकरणे - ' य इमञ्च लोकं परञ्च लोकं सर्वाणि च भूतानि योऽन्तरो यमयति ' (बृ.3-7-2) इत्युपक्रम्य ' यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं यः पृथिवीमन्तरो यमयति एष त आत्मान्तर्याम्यमृतः ' (ब-.3-7-3) इत्यादिना काण्वमाध्यन्दिनपाटयोः श्रूयमाणोऽन्तर्यामी जीव एव । ' अदृष्टो द्रष्टा अश्रुतः श्रोता अमतो मन्ता ' (बृ.3-7-23) इत्यादिवाक्यशेषे श्रूयमाणस्य चक्षुरादिकरणायत्तज्ञानवत्त्वरूपद्रष्टृत्वादेः ' न तस्य कार्यं करणञ्च विद्यते ' (श्वे.6-8) ' अवर्णमचक्षुः - श्रोत्रम् ' (सु. 1-1-6) इति करणरहितत्वेनावगते परमात्मन्यसम्भवात् । ' यो वेदेदं जिघ्राणीति स आत्मा गन्धाय घ्राणम् ' (छा.8-12-4) इत्यादिप्रजापतिवाक्योक्तरीत्या जीव एव द्रष्टृत्वादिधर्मान्वयात् ' अनेन जीवेनात्मनानुप्रविश्य ' (छा.6-3-2) इति जीवद्वारकानुप्रवेशे जीवानुप्रवेशावश्यम्भावेन कर्मद्वारा देहादिनियमनसम्भवेन चान्तःप्रविश्यनियन्तृत्वरूपान्तर्यामित्वस्य जीवेऽपि सम्भवात् , समुदायाभिप्रायेण ' यः पृथिव्यां ' (बृ.3-7-3) इत्येकवचनोपपत्तेश्च । तथा च तत्र तत्र कल्पेषु उपचितपुण्यविशेषो जीव एवान्तर्यामी । तादृशं विनान्यस्य पृथिव्यादिविपुलपदार्थनियमनशक्त्ययोगात् । जनकेन मुमुक्षूपास्यब्रह्मनिष्ठाय गोसहस्त्रदानकर्तव्यताबुद्ध्या दीयमानगोसहस्त्रप्रतिग्रहाधिकारस्तव कथं नु स्यात् किं त्वया तादृशान्तर्यामिब्रह्मस्वरूपं ज्ञातमित्युद्दालकेन याज्ञवल्क्यं प्रति पृष्टे पृथिव्यादेस्तव च यन्निरुक्तान्तर्यामिजीवसवरूपं तदेव मुमुक्षूपास्यं ब्रह्मेति तेनोत्तरमुक्तं भवतीति मुमुक्षूपास्यत्वस्य जगत्कारणत्वव्याप्यतया तत्र जगज्जन्मादिकारणत्वलक्षणा(दि)[ति] व्याप्तिरिति पूर्वः पक्षः ।
	सिद्धान्तस्तु - ' य इमञ्च लोकं परञ्च लोकं सर्वाणि च भूतानि योऽन्तरो यमयति तमन्तर्यामिणं ब्रूहि ' (बृ.3-7-2) इति सामान्यतस्सर्वान्तर्यामिणमेकं ज्ञातक्तोद्दालकेनान्तर्यामिविशेषप्रश्ने कृते तदुत्तरतया प्रवृत्ते ' यः पृथिव्यां तिष्ठन् ' (बृ.3-7-3) इत्यादिपर्याये एकस्यैव 
चेतनाचेतनसर्ववस्त्वन्तर्यामित्वसर्वशरीरत्वसर्वान्तरत्वसर्वावेद्यत्वसर्वात्मत्वनिरुपाधिकामृतत्वानां बहूनां सुबालोपनिषदि नारायणे प्रसिद्धानामिह स्वरसतः प्रतीयमानानामबाधाद्वाक्यशेषोक्तानां द्रष्टृत्वादीनां लाघवेन रूपसाक्षात्काराश्रयत्वशब्दसाक्षात्काराश्रयत्वादिरपाणां सर्वसाक्षात्कर्तरि परमात्मन्युपपत्तेः ' द्वे ब्रह्मणी वेदितव्ये ' इति परमात्मस्वरूपवत्प्रत्यगात्मस्वरूपस्यापि वेदितव्यत्वेनोपदेशेन परमात्मश्रवणादौ स्वस्यापि श्रवणादिसत्त्वेन ' अश्रुतः श्रोता ' (बृ.3-7-23) इत्यादौ श्रवणाद्यकर्मत्वे सति श्रवणादिकर्तृदत्वरूपश्रोतृत्वाद्युक्त्यनुपपत्तेः काण्वमाध्यन्दिनपायोरुभयोरपि ' य आत्मनि तिष्ठन् ' ' यो विज्ञाने तिष्ठन् ' (बृ.3-7-22) इति भेदार्हाधाराधेयभावोपपादनेनान्तर्यामिणः प्रत्यगात्मभेदाधीतेः ' नान्योऽतोऽस्ति द्रष्टा ' (बृ.3-7-23) इत्यादिना द्रष्टृत्वादिमतश्चेतनस्य सत्त्वेऽपि समानमितरच्चे - वैशेषिकाङ्गसजातीयवैशेषिकाङ्गलाभवदिहापि निषेध्यपरमात्मतुल्यस्य द्रष्ट्रन्तरादेर्निषेधोपपत्तेश्च अयमन्तर्यामी परमात्मैवेति । 
	।। इत्यन्तर्याम्यधिकरणम् ।। 
	         - - -
(5) अथ अदृश्यत्वाधिकरणम् ।।
(सू) अदृश्यत्वादिगुणको धर्मोक्तेः ।। 22 ।।
(सू) विशेषणभेदव्यपदेशाभ्याच्च नेतरौ ।। 23 ।।
(सू) रूपोपन्यासाच्च ।। 24 ।।
' यत्तदद्रेश्यमग्राह्यमगोत्रमवर्णचक्षुःश्रोत्रं तदपाणिपादम् ।
नित्यं विभुं सर्वगतं सुसूक्ष्मं तदव्ययं यद््भूतयोनिं परिपश्यन्ति धीराः ।। '
' दिव्यो ह्यमूर्तः पुरुषस्स बाह्यभ्यन्तरो ह्यजः ।
अप्राणो ह्यमनाः शुभ्रो ह्यक्षरात्परतः परः ।। ' (मु.2-1-2)
इति च मुण्डके श्रूयते । तत्र किं भूतयोन्यक्षरं प्रधानं, किं वा अक्षरात्परश्चतुर्मुखः किमुभयत्र परमात्मेति सन्देहे अबालोऽयमतरुणोऽयमित्यादाववस्थान्तरापन्नपुरुषप्रतीतेरानुभाविकत्वेन निञिवयुक्तन्यायादद्रेश्यमित्यादौ अवस्थान्तरापन्नसूक्ष्माचेतनप्रतीतेः अद्रेश्यमित्यादिनिषेधानां धर्मिसापेक्षाणामुपस्थितसूक्ष्माचेतनधर्मिकत्वमेव न्याय्यमिति भूतयोन्यक्षरं प्रधानमेव । तथा ' दिव्यो ह्यमूर्तः पुरुषः ' इति वाक्ये ' स बाह्याभ्यन्तरो ह्यजः ' इति 
चतुर्मुखप्रसिद्धाजपदश्रुतिसामानाधिकरण्यात् स्वविकारेभ्यः परतो भूतयोन्यक्षरात्परश्चतुर्मुख इत्यस्मिन्प्रकरणे अधिष्ठेयाधिष्ठातृप्रधानचतुर्मुखयोस्सकलप्रदर्शनमिति चतुर्मुखाधिष्ठितं प्रधानमपि जगत्कारणमिति पूर्वपक्षं प्रापय्य - 
	' यथोर्णनाभिः सृजते गृह्णते च ' (मु.1-1-7) इत्यादिना ' तथाक्षारात्सम्भवतीह विश्वम् ' (मु.1-1-7) इति विश्वशब्दोक्तकृत्स्नचेतनाचेतनप्रपञ्चकारणत्वस्य ' यस्सर्वज्ञस्सर्ववित् यस्य ज्ञानमयं तपः ' (मु. 1-19) इति सर्वज्ञत्वस्य तपश्शब्दितसङ्गल्पस्य ' तस्मादेतद्ब्रह्म नाम रूपमन्नञ्च जायते ' (मु.1-1-9) इति ब्रह्मशब्दोक्तप्रधानकारणत्वस्य च परमात्मधर्मस्यादृश्यत्वादिधर्मिण्युक्तत्वात् ' स ब्रह्मविद्यां सर्वविद्याप्रतिष्ठाम् ' (मु. 1-1-1) इत्यादिना एकविज्ञानेन सर्वविज्ञानादिसन्निहितवाक्यसमाम्नातानेकचेतनाचेतनव्यावर्तकधर्मव्यपदेशात् अक्षरात्प्रधानात्परतः परस्माज्जीवात्पर इत्यनध्याहारयोजनास्वारस्यावगतप्रत्यगात्मादिभेदव्यपदेशात् ,  ' अग्निर्मूर्धा चक्षुषी जन्द्रसूर्यौ ' (मु.2-1-4) इत्यादिपरमात्मरूपस्य श्रुतिस्मृत्यादिप्रसिद्धस्यात्रादृश्यत्वादिगुणके प्रतिपादनाच्च भूतयोन्यक्षरमक्षरात्परतः परश्च परमात्मेति सिद्धान्तितम् । 
	।। इत्यदृश्यत्वाधिकरणम् ।।
	              - - -
(6) अथ वैश्वानराधिकरणम् ।।
(सू) वैश्वानरस्साधारणशब्दविशेषात् ।। 25 ।।
(सू) स्मर्यमाणमनुमानं स्यादिति ।। 26 ।।
(सू) शब्दादिभ्योऽन्तः प्रतिष्ठानाच्च नेति चेन्न तथादृष्ट्युपदेशादसम्भवात्पुरुषमपि चैनमधीयते ।। 27 ।।
(सू) अत एव न देवता भूतञ्च ।। 28 ।।
(सू) साक्षादप्यविरोधं जैमिनिः ।। 29 ।।
(सू) अभिव्यक्तेरित्याश्मरथ्यः ।। 30 ।।
(सू) अनुस्मृतेर्बादरिः ।। 31 ।।
(सू) सम्पत्तेरिति जैमिनिस्तथा हि दर्शयति ।। 32 ।।
(सू) आमनन्ति चैनमस्मिन् ।। 33 ।।
	वैश्वानराधिकरणे - ' यस्त्वेतमेवं प्रादेशमात्रमभिविमानमात्मानं वैश्वानरमुपास्ते ' (छा.5-18-1) इत्यत्र - 
	' अयमग्निर्वैश्वानरः येनेदमन्नं पच्यते यदिदमद्यते तस्यैष घोषो भवति यदेतत्कार्णावपिधाय श्रृणोति ' (बृ.5--9-1) इति जाठराग्नौ, 
' विश्वस्मा अग्नि. भुवनाय देवाः । वैश्वानरं केतुमह्नामकृण्वन् ' 
	इति महाभूततृतीये, 
'  वैश्वानरस्य सुमतौ स्याम राजा हिकं भूनानामभिश्रीः ' (यजु-का.1-5-11)
	इति देवतायां , 
' स एष वैश्वानरो विश्वरूपः प्राणोऽग्निरुदयते ' (प्रश्न . 1-7)
	इति परमात्मनि च वैश्वानरशब्दस्य प्रयोगदर्शनात् चतुर्ष्वप्यर्थेषु साधारण्यात् केकयेन पृष्टैः प्राचीनशालादिभिर्द्युप्रभृतिषु वैश्वानरात्मदृष्टेर्वर्णिततया ' को न आत्मा किं ब्रह्म ' (छा. 5-11--1) इति तदीयवाक्यगतात्मशब्दब्रह्मशब्दयोरपि दृष्टिविषयत्वमाश्रित्याब्रह्मविषयत्वौचित्याच्च, त्रेताग्निपरिकल्पनादेरपि ज्ञानरूपतयाग्निभिन्नेऽपि सम्भवेनाग्न्यसाधारणलिङ्गत्वाभावात् अयमेव वैश्वानर आत्मेत्यशक्यनिर्णय इति प्राप्ते -     	
	' को न आत्मा किं ब्रह्म ' (छा.5-11-1) इति जीवात्मनामात्मभूतवैश्वानरात्मस्वरूपं जीज्ञासमानानां अन्योन्योपास्यद्युप्रभृतिषु वस्तुतस्तथाभूतं ब्रह्म किमेतेषामन्यतममन्यद्वेति निर्दिधारयिषया तदभिज्ञं केकयमुपसन्नानां तेन च राज्ञा समुपदिष्टवैश्वानरस्वरूपाणां स्वस्वभ्रमनिवृत्तिं प्राप्तानां प्राचीनशालादीनां वाक्यस्थात्मब्रह्मदृष्टिविषयत्वेन गौणत्वशङ्कानवकाशात् ' सर्वेषु भूतेषु सर्वेष्वात्मस्वन्नमत्ति तद्यथेषीकातूलमग्नौ प्रोतं प्रदूयेत एवं हास्य सर्वे पाप्मानः प्रदूयन्ते ' (छा.5-24-2,3) इति ब्रह्मानुभवसर्वपापप्रदाहरूपफलश्रवणात् त्रैलोक्यशरीरकत्वश्रवणाच्चायं वैश्वानर आत्मा परमात्मैवेति सिद्धान्तितम् ।। 
इति श्रीमल्लक्ष्मणार्थकटाक्षलब्धतत्त्वयाथात्म्येन
श्रीनिवासदासेन विरचिताय
श्रीभाष्यप्रकाशिकायां
प्रथमस्याध्यायस्य 
द्वितीयः पादः
अधिकरणानि  6. सूत्राणि 33.
श्रीः
श्रीमते रामानुजाय नमः
।। तृतीयः पादः ।।
1) ।। द्युभ्वाद्यधिकरणम् ।।
सू. ।। द्युभ्वाद्यायतनं स्वशब्दात् ।। 1 ।।
सू. ।। मुक्तोपसृप्यव्यपदेशाच्च ।। 2 ।।
सू. ।। नानुमानमतच्छब्दात्प्राणभृच्च ।। 3 ।।
सू. ।। भेदव्यपदेशाच्च ।। 4 ।।
सू. ।। प्रकरणात् ।। 5 ।।
सू. ।। स्थित्यदनाभ्यां च ।। 6 ।।
	तृतीये पादे हेतुतावच्छेदकरूपेण शाब्दत्वरूपस्पष्टताकजीवादिलिङ्गकानि वाक्यान्युदाहृत्य चिन्त्यन्ते । द्युभ्वाद्यधिकरणे --
यस्मिन्द्यौः पृथिवी चान्तरिक्षमोतं मनस्सह प्राणैश्च सर्वैः । 
तमेवैकं जानथात्मानमन्या वाचो विमुञ्चथ अमृतस्यैष सेतुः ।
अरा इव रथनाभौ संहता यत्र नाड्यस्स एषोऽन्तश्चरते बहुधा जायमानः ।'
(मु.2-2-5,6)
इति मुण्डके श्रूयते । मनःपदसमभिव्याहारात् बहुवचनान्तप्राणशब्दात् ओतशब्दबलाच्च करणित्वरूपं जीवलिङ्गं शाब्दम् । तथा `अरा इव रथनाभौ' इति दृष्टान्तेन संहता इत्यनेन च नाडीबद्धत्वं जीवलिङ्गं स्फुटम् । तथा अन्तश्चरत इत्युक्तं हृदयस्थत्वं बहुधाजायमानत्वञ्च जीवलिङ्गम् । तत्र करणित्वं नाडीबद्धत्वञ्च विलक्षणसम्बन्धघटितं हेतुतावच्छेदकत्वरूपेण शाब्दं स्पष्टमेव । शिष्टं लिङ्गद्वयमभ्युच्चयरूपम् । तत्र द्युपृथिव्याद्यायतनं जीवः परमात्मा वेति संशय्य मनःप्राणोपकरणित्वनाडीबद्धत्वहृदयस्थत्वबहुधाजायमानत्वलिङ्गैरदृष्टद्वारा द्युपृथिव्याद्याधारभूतो जीवः प्रकृतिविनिर्मुक्त उपास्य इति शङ्कायां --
	`तमेवं विद्वानमृतः' (पुरुषसूक्तं) इत्यादावमृतशब्दस्य मुक्तौ प्रसिद्धिप्राचुर्यात् `अमृतस्यैव सेतु' रित्युक्तमुक्त्युपायत्वस्य परमात्मासाधारण्यात् अविशेषितात्मशब्दस्यासङ्कोचवृत्त्या सर्वनियन्तृत्ववाचिनः परब्रह्मासाधारणत्वात् द्युपृथिव्याद्याधारत्वस्य प्रथमश्रुतस्य तत्रैव युक्तत्वात् , सर्वाधारे परमात्मनि `सन्ततं 
सिराभिः' (तै.नारायणानु-13) इत्युक्तनाड्याधारत्वस्य देवाद्यवताररूपेण बहुधाजायमानत्वस्य `एष आत्मान्तर्हृदये'(छां.3-14-3) `हृद्देशेऽर्जुन तिष्ठति' (गीता.18-61)इत्यादिरीत्या हृदयस्थ(त्वस्या)न्तश्चरणस्य च परमात्मन्युपपत्तेर्भूत- योन्यक्षरप्रकरणाच्च द्युपृथिव्याद्यायतनं परब्रह्मैवेति समाहितम् ।।
।। इति द्युभ्वाद्यधिकरणम् ।।
---------------------
2) ।। अथ भूमाधिकरणम् ।।
सू. ।। भूमा संप्रसादादध्युपदेशात् ।। 7 ।।
सू.।। धर्मोपपत्तेश्च ।। 8 ।।
	भूमाधिकरणे -- `यत्र नान्यत्पश्यति नान्यच्छृणोति नान्यद्विजानाति स भूमा' (छां.6-24-1) इत्यत्र `तरति शोकमात्मवित्' (छां.7-1-3) इति प्रक्रान्तस्यात्मोपदेशस्य वागादिप्राणपर्यन्तेषु प्रश्नप्रतिवचनाभ्यामनुवर्तमानस्य प्राणादुपरि प्रश्नप्रतिवचनाभावेन प्राणे परिसमाप्त्यवगमात् प्राणसहचारी प्रत्यगात्मैव `तरति शोकमात्मवित्' (छां.6-1-3) इत्युपक्रान्त इत्यवगम्यते । तथा `प्राणो हि पिता प्राणो हि भ्राता' (छां.7-15-2) इति पितृत्वभ्रातृत्वादिलिङ्गात् प्राणशब्दोक्तः प्रत्यगात्मा न प्राणवायुमात्रमिति गम्यते । तथा `स यदि पितरं वा मातरं वा' (छां.7-15-2) इत्यादिना सप्राणेषु पितृप्रभृतिषूपक्रोशकारिणि `पितृहा वै त्वमसि' (छां.7-15-2) इत्यादिना हिंसकत्वनिमित्तोपक्रोशवचनात् विगतप्राणेषु पित्रादिषु `यद्यप्येनानुत्क्रान्तप्राणान्' (छां.7-15-3) इत्यादिना उक्तादत्यन्तोपक्रो- शकारिणि `नैनं ब्रूयात्पितृहासि' (छां.7-15-3) इत्यादिनोपक्रोशाभाववचनाच्च परमात्मनो हिंसकत्वोत्क्रान्त्योरभावेन हिंसोत्क्रमणान्वयार्हः प्रत्यगात्मा प्राणशब्दनिर्दिष्ट इत्यवगम्यते । ततश्च `स वा एष एवं पश्यन्नेवं मन्वान एवं विजानन्नतिवादी भवति' (छां.7-15-4) इति प्राणवादिनमतिवादिनं `एष तु वा अतिवदति यस्सत्येनातिवदति' (छां.7-16-1) इत्येतच्छब्देन (अनूद्य) तस्य तुशब्देनाङ्गविशेषविशिष्टतासूचनमुखेन सत्यवदनरूपाङ्गविशेषंविधाय प्राणयाथात्म्य विज्ञानसिद्ध्यर्थं मननश्रद्धादीनुपदिश्य तदारम्भाय प्राप्यभूतप्राणशब्दनिर्दिष्ट- प्रत्यगात्मस्वरूपस्य विपुलसुखरूपत्वोपदेशौचित्यात् भूमगुणविशिष्टः प्रत्यगात्मेति पूर्वपक्षे --
	`एष तु वा अग्निहोत्री यस्सत्यं वदति' इत्यादिषु अग्निहोत्र्यन्तराभावेना- गत्या 
तुशब्दस्याङ्गविशेषविशिष्टतारूपवैलक्षण्यमात्रावगमकत्वाङ्गीकारेऽप्यत्रा- तिवदतीत्युक्तातिवादिसमानाधिकरणैतच्छब्दसमभिव्याहृत तुशब्दस्वारस्यावगताति- वाद्यन्तरस्य सत्यवेदिनस्सम्भवेन क्लिष्टगत्याश्रयणासम्भवात् , सत्याख्य उपास्यान्तरस्य सत्यवेद्यतिवदननिमित्तस्यातिक्रान्तस्वोपास्यवस्तुवदनरूपप्राण- वेद्यतिवदननिमित्तभूतात् प्राणशब्दार्थप्रत्यगात्मनः संप्रसादादधिकतया अतिरिक्ततयोपदेशात्तस्यैव सत्याख्योपास्यस्य प्राप्यत्वाय `यत्र नान्यत्पश्यति' (छां.7-24-1) इत्यत्र निरतिशयसुखरूपता प्रतिपाद्यत इति प्रक्रान्तोऽयमात्मा भूमगुणविशिष्टः सत्याख्यः परमात्मैवेति सिद्धान्तः ।
।। इति भूमाधिकरणम् ।।
---------------------
3) ।। अथ अक्षराधिकरणम् ।।
सू. ।। अक्षरमम्बरान्तधृतेः ।। 9 ।।
सू. ।। सा च प्रशासनात् ।। 10 ।।
सू. ।। अन्यभावव्यावृत्तेश्च ।। 11 ।।
	अक्षराधिकरणे - `एतद्वै तदक्षरं गार्गि ब्राह्मणा अभिवदन्ति अस्थूलमनण्वह्रस्वमदीर्घम्' (बृ.3-8-8) इत्यत्र किमक्षरं प्रधानं, जीवः, परमात्मेति संशये प्रधानपरमात्मनोरुभयोरक्षरशब्दप्रयोगे सत्यपि प्रमाणान्तरप्रसिद्धश्रुतिप्रसिद्धयोः प्रमाणान्तरप्रसिद्धस्य प्रथमप्रतीतया तदतिलङ्घने कारणाभावात् अक्षरमत्र प्रधानमेव । `क्षरं प्रधानममृताक्षरं हरः' (श्वे.1-10) `कूटस्थोऽक्षरः'(गीता.15-16) इत्यादौ अक्षरशब्दस्य प्रत्यगात्मन्यपि प्रयोगात् , अदृष्टद्वारा सकलकार्याधारत्वसम्भवात् , अस्थूलत्वादिधर्मोपपत्तेश्चाक्षरं प्रत्यगात्मा वेति प्रापय्य -
	`यदूर्ध्वं याज्ञवल्क्य दिवो यदर्वाक् पृथिव्या यदन्तरा द्यापृथिवी इमे यद्भूतञ्च भवच्च भविष्यच्चेत्याचक्षते कस्मिंस्तदोतञ्च प्रोतञ्च' (बृ.3-8-6) इति सकलविकाराधारविशेषप्रश्नस्योत्तरे `आकाश एव तदोतञ्च प्रोतञ्च' (बृ.3-8-6) इति वाक्ये विकारान्तर्गतभूताकाशस्य सकलविकाराधारत्वायोगेन आकाश- शब्दस्य कार्यवाचिनः कारणीभूतप्रधानपरत्वावश्यम्भावेन प्रधानस्याप्याधारप्रश्नोत्तरे `एतस्मिन्खल्वक्षरे गार्ग्याकाश ओतश्च प्रोतश्च' (छां.3-8-11) इति वाक्ये सकलविकाराश्रयाकाशशब्दोक्तप्रधानस्याप्याधारतया निर्दिश्यमानमक्षरं न प्रधानं भवितुमर्हति 
स्वस्य स्वाधारत्वायोगात् । प्रमाणान्तरप्रसिद्धत्वाभावात् सूक्ष्मस्य प्रधानस्य प्रथमप्रतीतत्वमसिद्धम् । सूक्ष्मस्यातीन्द्रियत्वात् प्रत्यक्षाविषयत्वात् । साङ्ख्योक्तानुमानस्य निराकरिष्यमाणतयानुमानाविषयत्वाच्च । व्युत्पत्तिकाले प्रधानस्य प्रथमप्रतीतावपि शाब्दकाले प्रमाणान्तरनैरपेक्ष्येण तत्कृतवैषम्यायोगात् । `एतस्य वाक्षरस्य प्रशासने गार्गि सूर्याचन्द्रमसौ विधृतौ तिष्ठतः' (छां.3-8-9) इत्यादिना प्रशासनपूर्वकधारणस्याचेतने प्रधाने कर्मप्रतिबद्धज्ञानशक्तिसङ्कल्पादिके प्रत्यगात्मनि चासम्भवात् , `अदृष्टं द्रष्टृ अश्रुतं श्रोतृ नान्योऽतोऽस्ति द्रष्टृ' (छां.3-8-11) इत्यादिवाक्यशेषोक्तनिरुपाधिकसर्वद्रष्टृत्वादीनां प्रधानप्रत्यगात्मनोः असम्भवाच्च नाक्षरं प्रधानं प्रत्यगात्मा वेति राद्धान्तितम् ।
।। इत्यक्षराधिकरणम् ।।
---------------------
4) ।। अथ ईक्षतिकर्माधिकरणम् ।।
सू. ।। ईक्षतिकर्म व्यपदेशात्सः ।। 12 ।। 
	इक्षतिकर्माधिकरणे - `यः पुरनेतं  त्रिमात्रेण ओमित्यनेनैवाक्षरेण परंपुरुषमभिध्यायीत स तेजसि सर्ये सम्पन्नो यथा पादोदरस्त्वचा विनिर्मुच्यते एवं ह वै स पाप्मना विनिर्मुक्तस्ससामभिरुन्नीयते ब्रह्मलोकं स एतस्माज्जीवघनात् परात्परं पुरिशयं पुरुषमीक्षते' (प्रश्न.5-5) इत्यत्र एकमात्रद्विमात्राकारप्रणव- करणकोपासनफलतया निर्दिष्टमनुष्यलोकान्तरिक्षलोकसहपाठेन ब्रह्मलोकशब्दस्य चतुर्मुखलोकपरतया चतुर्मुखलोकगतेन त्रिमात्रप्रणवोपासननिष्ठपुरुषेणेक्ष्यमाणत्व- लिङ्गादीक्षतिकर्म सत्यलोकाधिपतिश्चतुर्मुख एव । देहेन्द्रियादिभ्यः परा़ज्जीवघनात् जीवसङ्घातात्परत्वमपि तस्य सम्भवतीति पूर्वपक्षं कृत्वा --
	`यत्तच्छान्तमजरममृतमभयं परञ्च' (प्रश्न.5-7) इत्यनन्तरश्लोकोक्ता- जरत्वादीनां परमात्मधर्माणां व्यपदेशाज्जीवघनशब्दोक्तजीवसङ्घातान्तर्गतस्य चतुर्मुखस्य जीवघनात्परत्वायोगात् `यथा पादोदरस्त्वचा विनिर्मुक्तः' (प्रश्न.5-5) इत्युक्तसर्वपापाप्रहाणात्मकफलकीर्तनात् `यः पुरनेतं त्रिमात्रेण' (प्रश्न.5-5) इत्यादिपरमात्मोपासनप्रकरणाच्च बलवदनेकलिङ्गप्रकरणानुरोधेन प्रायपाठस्य बाध्यत्वेन द्युलोकादिव्यवधानेन प्रायपाठासिद्ध्या चात्र ध्यायतीक्षतिकर्मपरमात्मेति सिद्धान्तितम् ।। 
।। इतीक्षतिकर्माधिकरणम् ।।
---------------------
5) ।। अथ दहराधिकरणम् ।।
सू. ।। दहर उत्तरेभ्यः ।। 13 ।।
सू. ।। गतिशब्दाभ्यां तथा हि दृष्टं लिङ्गञ्च ।। 14 ।।
सू. ।। धृतेश्च महिम्नोऽस्यास्मिन्नुपलब्धेः ।। 15 ।।
सू. ।।  प्रसिद्धेश्च ।। 16 ।। 
सू. ।। इतरपरामर्शात्स इति चेन्नासम्भवात् ।। 17 ।।
सू. ।। उत्तराच्चेदाविर्भूतस्वरूपस्तु ।। 18 ।।
सू. ।। अन्यार्थश्च परामर्शः ।। 19 ।।
सू. ।। अल्पश्रुतेरिति चेत्तदुक्तम् ।। 20 ।।
सू. ।। अनुकृतेस्तस्य च ।। 21 ।।
सू. ।। अपि स्मर्यते ।। 22 ।। 
	`दहर उत्तरेभ्यः' इत्यत्र `अथ यदिदमस्मिन्ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशस्तस्मिन्यदन्तस्तदन्वेष्टव्यं तद्वाव विजिज्ञासितव्यम्' (छां.8-1-1) इत्यत्र दहराकाशो भूताकाश एव । परमात्मनि `यदेष आकाश आनन्दो न स्यात्' (तै. 2-7) इत्यादौ आकाशशब्दप्रयोगेऽपि भूताकाशे रूढिशक्तेः प्रसिद्धप्राचुर्याच्च । `तस्मिन्यदन्तस्तदन्वेष्टव्यम्' (छां.8-1-1) इत्यन्वेष्टव्यान्तराधारत्वेन श्रुतत्वात्परमात्मन्यन्वेष्टव्यान्तराभावाच्च । न च `एष आत्मा अपहतपाप्मा' (छां.8-1-5) इत्यादिश्रुतापहतपाप्मत्वाद्यनुपपत्तिर्भूताकाश इति वाच्यम् । तस्य आसमंतात्काशत इति व्युत्पत्त्या प्रकाशगुणयोगेन आकाशपदप्रवृत्तेश्च तस्मिन्यदन्तरित्युक्तान्वेष्टव्यपरमात्माधारत्वासम्भवाच्च प्रजापतिवाक्योक्तरीत्यापहतपाप्मत्वादिसम्भवाच्च । 
	सिद्धान्तस्तु - नायं भूताकाशः किन्तु परमात्मा । `यावान्वायमाकाशः तावानेषोऽन्तर्हृदय आकाशः' (छां.8-1-3) इत्याद्युत्तरवाक्यावगताकाशौपम्य- सर्वाधारत्वब्रह्मपुरत्वकामशब्दितगुणाकरत्वापहतपाप्मत्वादिधर्मेभ्यः । न चैतेषाम् अन्वेष्टव्यगतत्वं वक्तुं शक्यम् । `तावानेषोऽन्तर्हृदय आकाशः' (छां.8-1-3) इति 
दहराकाशस्यैव परामर्शेनान्वेष्टव्यगतत्वप्रतीतेः ।
	किञ्च दहराकाशः परमात्मा, तदन्तर्वर्ति च गुणजातमिति श्रुतिरेव व्यभाङ्क्षीत् । तथा हि `दहरोऽस्मिन्नन्तर आकाशस्तस्मिन्यदन्तस्तदन्वेष्टव्यम्' (छां.8-1-1) इत्युक्तं दहराकाशमन्तर्वर्ति च विवरीतुं `किं तदत्र विद्यते यदन्वेष्टव्यम्' (छां. 8-1-1) इत्युपक्षिप्य `यावान्वायमाकाशस्तावानेषोऽन्तर्हृदय आकाशः' (छां.8-1-3) इति बाह्याकाशौपम्येन दहराकाशस्य भूताकाशाद्यतिरिक्ततां महत्ताञ्च दर्शयित्वा `उभे अस्मिन्द्यावापृथिवी अन्तरेव समाहिते' (छां.8-1-3) इति द्यावापृथिव्यादिसर्वाधारत्वमुक्त्वा `नास्यैतज्जरया जीर्यति' (छां.8-1-5) इत्यादिना शरीरान्तर्वर्तिनोऽपि दहराकाशस्य शरीरजरादिप्रयुक्तजरादिराहित्यमुक्त्वा, `सत्यं ब्रह्मपुरम्' (छां.8-1-5) इति निषादस्थपतिन्यायेन ब्रह्मैव पुरमिति ब्रह्माख्यपुरत्वञ्चोक्त्वा `अस्मिन् कामास्समाहिताः' (छां.8-1-5) इति तदन्तर्वर्ति च गुणजातमिति कामशब्देनोक्त्वा `एष आत्मापहतपाप्मा' (छां.8-1-5) इत्यादिना अपहतपाप्मत्वादिसत्यसङ्कल्पत्वपर्यन्तं गुणजातमिति विविच्य `य इहात्मानमनुविद्य व्रजन्त्येतांश्च सत्यान्कामांस्तेषां सर्वेषु लोकेषु कामचारो भवति' (छां. 8-1-6) इति दहराकाशात्मनो गुणजातस्य चोपासनं मोक्षरूपफलेन सहोपसंहृतम् । तस्मान्न दहराकाशो भूताकाशस्तदन्तर्वर्ति च परमात्मा । तत एव च न दहराकाशः प्रत्यगात्मा । अपि तु परमात्मा दहराकाशस्तदन्तर्वर्ति च गुणजातमिति ।। 
।। इति दहराधिकरणम् ।।
---------------------
6) ।। अथ प्रमिताधिकरणम् ।।
सू. ।। शब्दादेव प्रमितः ।। 23 ।।
सू. ।। हृद्यपेक्षया तु मनुष्याधिकारत्वात् ।। 24 ।।
प्रमिताधिकरणे - 
	`अङ्गुष्ठमात्रः पुरुषो मध्य आत्मनि तिष्ठति ।
	ईशानो भूतभव्यस्य न ततो विजुगुप्सते ।।' (कठ.4-12)
इत्यादावङ्गुष्ठप्रमितः, प्रत्यगात्मा परमात्मा वेति विशते, परममहति परमात्मनि प्रत्यगात्मन्यणुस्वरूपे चाङ्गुष्ठप्रमितत्वस्य हृदयौपाधिकत्वाविशेषेऽपि, जीवे अङ्गुष्ठमात्रत्वस्य `प्राणाधिपस्सञ्चरति स्वकर्मभिरङ्गुष्ठमात्रो रवितुल्यरूपः' (श्वे.5-7,8) इति 
श्रुत्यन्तरप्रसिद्धतया प्रथमश्रुताङ्गुष्ठप्रमितत्वस्यैव (श्रुतौ प्रसिद्ध) बलादीशानत्वं देहेन्द्रियादिसावधिकं जीवेऽपि सङ्कुचितं भवतीति प्रमितः प्रत्यगात्मेति शङ्कायाम् -
	`ईशानो भूतभव्यस्य' (कठ.4-13) इत्युक्तासङ्कुचितसमस्तचिद- चिन्नियन्तृत्वस्य `अन्तः प्रविष्टश्शास्ता जनानाम्' (तै.आरण्यक) इत्यादौ परमात्मनि प्रसिद्धस्य सङ्कोचे भूतभव्यशब्दार्थसङ्कोचदोषापातेन प्रमितत्वप्रसिद्धिपरित्यागे अङ्गुष्ठमात्रशब्दार्थसङ्कोचदोषा(भावेन)(पातेन) प्रमितत्वप्रसिद्धेरेव त्यागौचित्यात् परमात्मनोऽप्युपासकहृदयस्थत्वेन हृदयोपाधिकस्य अङ्गुष्ठप्रमितत्वस्य सम्भवात्प्रमितः परमात्मा इति समाहितम् ।।
।। इति प्रमिताधिकरणम् ।। 
---------------------
7) ।। अथ देवताधिकरणम् ।।
सू. ।। तदुपर्यपि बादरायणस्सम्भवात् ।। 25 ।।
सू. ।। विरोधः कर्मणीति चेन्नानेकप्रतिपत्तेर्दर्शनात् ।। 26 ।।
सू. ।। शब्द इति चेन्नातः प्रभवात्प्रत्यक्षानुमानाभ्याम् ।। 27 ।।
सू. ।। अत एव च नित्यत्वम् ।। 28 ।।
सू. ।। समाननामरूपत्वाच्चावृत्तावप्यविरोधो दर्शनात्स्मृतेश्च ।। 29 ।।
	`तदुपर्यपि बादरायणः' इत्यत्र - देवानां ब्रह्मविद्यायामधिकारोऽस्ति न वेति प्रसङ्गाच्चिन्त्यते । नास्त्यधिकारो देवानामनर्थित्वाद्यभावात् । तदभावश्च देवतानां चैतन्यादौ प्रमाणाभावात् । तथा हि न तावच्चोदना तत्र प्रमाणं, तस्याः कर्मकरणेतिकर्तव्यतारूपांशत्रयविशिष्टभावनाबोधकतयैव चरितार्थत्वेन देवता- चैतन्यादावप्रमाणत्वात् । प्रवर्तको हि विधिः । प्रवृत्त्यनुकूलमेवार्थं विषयीकरोति । देवताचैतन्यादिकञ्च न तथाभूतम् । नाप्यर्थवादः तत्र प्रमाणम् । पूर्वतन्त्रोक्तार्थवादाधिकरणन्यायेन विध्यपेक्षितप्राशस्त्यसमर्पकतयैव स्वाध्यायविध्यवगतप्रयोजनवदर्थवत्तावश्यम्भावेनानपेक्षितनिष्फलदेवताचैतन्यादौ तात्पर्यासम्भवात् । नापि मन्त्रभागास्तत्र प्रमाणम् । तेषामपि मन्त्राधिकरणोक्त- न्यायेनानुष्ठेयार्थस्मारकतयैव लब्धप्रयोजनानां अनुपयुक्तदेवताचैतन्यादौ तात्पर्या- योगात् । नामधेयानामपि विहितधात्वर्थपरिच्छेदकतया देवताचैतन्यादिबोधकतायामसमर्थत्वात् 
आकाशाद्यचेतनसृष्टिवत् इन्द्रादिदेवतासृष्टेरप्युपपन्नतया सष्टिवाक्यादपि देवताचैतन्याद्यसिद्धेश्च । विद्यासन्निधावाम्नातानां `प्रतर्दनो ह वै दैवोदासिः' (कौषी. 3-1) इत्याद्याख्यानानां पारिप्लवार्थाधिकरणन्यायेन विद्यास्तावकतया विद्यार्थानां देवताचैतन्यादिपरतायां मानाभावात् । प्रत्युत देवतानां विग्रहादिमत्त्वे युगपदाहूतानामनेकयज्ञवाटेषु सन्निधानानुपपत्तिः । तस्माद्देवानां चैतन्ये विग्रहादिमत्त्वे च प्रमाणाभावेन मुमुक्षारूपार्थित्वाभावात् पटुतरदेहेन्द्रियादिमत्त्वरूपसामर्थ्याभावात् (अध्ययनतिरस्कृत) स्वाध्यायसम्पादितार्थज्ञानवत्तारूपविद्वत्ताभावाच्च न देवानां विद्याधिकार इति पूर्वपक्षः ।
	राद्धान्तस्तु देवानामप्यस्ति विद्याधिकारः । तेषां विध्यर्थवादादिभिः चैतन्यविग्रहादेः स्फुटमवगमात् । विधिना तावत् `सोमेन यजेत' इति यजिना याग उच्यते । यागश्च देवपूजा । `यज देवपूजाया' मित्यनुशासनात् । देवपूजा च देवताप्रीतिजनकव्यापारः । प्रीतिश्च देवतायाश्चैतन्यं विग्रहादिमत्त्वञ्च विना न सम्भवतीति विधेश्चैतन्यादिसिद्धिः । तथार्थवादैश्च तेषां चैतन्यादिस्सिध्यति । लोके स्तुत्येषु नरपतिप्रभृतिषु गाम्भीर्यशौर्यवीर्यधैर्यसौन्दर्यादिगुणकथनेनैव स्तुतिबुद्धिजननवत् वेदेऽपि स्तुत्येन्द्रवाय्वादिषु गुणसौन्दर्यकथनेन विना स्तुतेरनुत्पत्त्या तद्बोधावश्यम्भावे पश्चात्तनबलवत्तरबाधकप्रमाणाभावेन चैतन्यविग्रादिसिद्धेरप्रत्यूहत्वात् । अत एव हि सतामसतां वा गुणानां कीर्तनात्प्ररोचनेति न्यायविदां वादो दृश्यते । तथा मन्त्रैरपि तेषां तत्सिद्धिरनिवार्या । मन्त्राधिकरणन्यायेन तेषां विहितार्थस्मारकतया निर्विकल्पकस्मरणस्याननुभवनिरस्तत्वेनानुष्ठानानुकूलत्वेन च सप्रकारकत्वा- वश्यम्भावे मन्त्रप्रतिपाद्यगुणविग्रहादिप्रकारमतिलङ्घ्य अप्रामाणिकप्रकारान्तर- कल्पनस्यातिजघन्यत्वात् मन्त्राणामनुष्ठेयार्थस्मृत्यर्थमेव मन्त्रप्रतिपाद्यविग्रहादि- परतावश्यमभ्युपेता । `हन्ताहमिमास्तिस्रो देवता अनेन जीवेनात्मनानुप्रविश्य नामरूपे व्याकरवाणि' (छां.6-3-2)
	`नाम रूपं च भूतानां कृत्यानां च प्रपञ्चनम् । 
	वेदशब्देभ्य एवादौ देवादीनां चकार सः ।।' (वि.पु.1-5-63)
इत्यादिबहुतरवचनेषु देवादीनां शरीरसृष्टिप्रतिपादनात् अचेतनाकाशादिसृष्टितुल्य- सृष्टिवचनमज्ञानकार्यमेव । देवानां विग्रहादिमत्त्वे युगपदनेकदेशसान्निध्योपपत्तिश्च सौभर्यादिवदनेकशरीरपरिग्रहविशेषादुपपादनीया । तस्माद्देवादीनामपि चैतन्यादिमत्तयार्थित्वादिसम्भवादस्ति विद्यायामधिकारः ।।
।। इति देवताधिकरणम् ।।
---------------------
8) ।। अथ मध्वाधिकरणम् ।।
सू. ।। मध्वादिष्वसम्भवादनिधिकारं जैमिनिः ।। 30 ।।
सू. ।। ज्योतिषि भावाच्च ।। 31 ।।
सू. ।। भावं तु बादरायणोऽस्ति हि ।। 32 ।।
	मध्वाद्यधिकरणे - `असौ वा आदित्यो देवमधु' (छां.3-1-1) इत्युपक्रम्य वस्वादिपदप्राप्तिफला वस्वाद्युपास्यविषया मधुविद्या छान्दोग्ये समाम्नाता । तत्र मधुविद्यादौ वस्वादीनामधिकारोऽस्ति न वेति संशये वस्वादीनां सतां वस्वादिपदप्राप्तिरूपफलस्य सिद्धतया तत्रेच्छानुपपत्त्यार्थित्वासम्भवात् स्वस्यैव स्वोपासने उपास्यत्वोपासितृत्वरूपकर्मकर्तृभावविरोधाच्च तथाविधविद्याविशेषेषु तादृशानां वस्वादीनां नाधिकार इति प्राप्ते -
	वस्वादीनां सतामपि कल्पान्तरे पुनरपि वस्वादिपदप्राप्तिविषयेच्छासम्भवात् , वस्वादिपदप्राप्तिपूर्वकभगवत्प्राप्तीच्छायास्सम्भवात् , वस्वाद्यन्तर्यामिपरमात्मोपासने पूर्वोक्तकर्मकर्तृविरोधाभावाच्चास्ति वस्वादीनां मधुविद्यादिष्वधिकार इति अस्मदाचार्यचरणलक्ष्मणाचार्यविरचिते मध्वचन्द्रिकाखण्डने शारीरकभास्करे विस्तरेणोपपादितम् ।
।। इति मध्वाद्यधिकरणम् ।।
---------------------
9) ।। अथापशूद्राधिकरणम् ।।
सू. ।। शुगस्य तदनादरश्रवणात्तदाद्रवणात्सूच्यते हि ।। 33 ।।
सू. ।। क्षत्रियत्वगतेश्च ।। 34 ।।
सू. ।। उत्तरत्र चैत्ररथेन लिङ्गात् ।। 35 ।।
सू. ।। संस्कारपरामर्शात्तदभावाभिलापाच्च ।। 36 ।।
सू. ।। तदभावनिर्धारणे च प्रवृत्तेः ।। 37 ।।
सू. ।। श्रवणाध्ययनार्थप्रतिषेधात् ।। 38 ।।
सू. ।। स्मृतेश्च ।। 39 ।।
	`शुगस्य तदनादरश्रवणात्' इत्यत्रापशूद्राधिकरणे - शूद्राणामग्निविरहेण तत्साध्यकर्मानधिकारेऽपि वर्णाश्रमधर्माङ्गकेषु मनोवृत्तिमात्रसाध्येषु ब्रह्मोपासनेषु `श्रावयेच्चतुरो वर्णान्' (भारते.शान्ति.मोक्ष) इत्यनुशिष्टेतिहासादिश्रवणसिद्दब्रह्म- स्वरूपगुणादिज्ञानवत्तया पूर्ववर्णशुश्रूषादिधर्मवत्तया च आध्यात्मिकादितापत्रया- भिहत्त्या मुमुक्षासम्भवेनार्थित्वादिसद्भावात् , छान्दोग्ये संवर्गविद्यायां `आजहारेमा- श्शूद्रानेनैव मुखेनालापयिष्यथाः' (छां.4-2-5) इत्यत्र शूद्रेति शिष्यामन्त्रणलिङ्गात् विदुरादीनां ब्रह्मविद्यानिष्ठादर्शनाच्च तेषामपि ब्रह्मविद्याधिकारोऽस्तीति प्राप्ते -
	न तावत्तेषां ब्रह्मविद्याधिकारस्सम्भवति । `इतिहासपुराणाभ्यां वेदं समुपबृंहयेत्' (भारत.आदि.1-273) इत्यनेन इतिहासोपबृंहितवेदान्तजन्यब्रह्म- स्वरूपादिज्ञानस्यैवोपासनाङ्गतया शूद्राणामध्ययनशून्यानां तथाभूतज्ञानात्मकविद्वत्ता- विरहात् `य इदं श्रृणुयान्नित्यं यश्चापि परिकीर्तयेत्' इत्याद्यवगतपापक्षयफलार्थतया श्रावयेदिति विधानोपपत्त्या स्वातन्त्र्येणार्थज्ञानार्थत्वायोगात् संवर्गविद्यायां शूद्रशब्दस्य `शुचेर्दश्चे' त्युणादिसूत्रव्युत्पन्नस्य `शुच शोक' इति धातुनिष्पन्नस्य योगेन शोचितृवाचितया जातिवाचित्वाभावात् । न चात्र रूढिप्राबल्यावकाशः । अनादर- गर्भहंसवाक्यश्रवणरूपशोककारणेन तदानीमेव रैक्वसाकाशाभिद्रवणरूपशोककार्येण च शोकस्य धीस्थतया योगार्थोपस्थापकप्रकरणसाचिव्ये सत्यवयवशक्तेरेव बलवत्त्वात् विदुरादीनां भवान्तरार्जितज्ञानविशेषाप्रमोषमहिम्ना प्रारब्धवशेन शूद्रयोनिमापन्नानां ब्रह्मविद्यानिष्ठोपपत्तेः `चतुर्थो वर्ण एकजातिः न च संस्कारमर्हति' (गौत.10-9) `श्रवणे त्रपुजतुभ्यां श्रोत्रपूरणम् । उदाहरणे जिह्वाच्छेदः । धारणे शरीरभेदः' (गौत.2-12-3) `तस्माच्छूद्रो यज्ञोऽनवक्लृप्तः' इत्युपनयनसंस्कार- स्वाध्यायश्रवणाध्ययनार्थप्रतिषेधाच्च न तेषां ब्रह्मविद्याधिकार इति सिद्धान्तः ।।
।। इत्यपशूद्राधिकरणम् ।।
---------------------
10 ।। अथार्थान्तरत्वाधिकरणम् ।।
सू. ।। कम्पनात् ।। 40 ।।
सू. ।। ज्योतिर्दशनात् ।। 41 ।।
सू. ।। आकाशोऽर्थान्तरत्वादिव्यपदेशात् ।। 42 ।।
सू. ।। सुषुप्त्युत्क्रान्त्योर्भेदेन ।। 43 ।।
सू. ।। पत्यादिशब्देभ्य ।। 44 ।।
	अर्थान्तरत्वाधिकरणे च - `आकाशो ह वै नामरूपयोर्निर्वहिता ते यदन्तरा' (छां.8-14-1) इत्यत्र, `धूत्व शरीरमकृतं कृतात्मा ब्रह्मलोकमभिसम्भवानि' (छां.8-13-1) इत्यनन्तरवाक्ये मुक्तात्मनस्सन्निहितत्वात् `ते यदन्तरा' इत्यत्रापि नामरूपविनिर्मुक्तत्वप्रतिपादनात् बद्धावस्थायां मनुष्यादिजन्मपारम्पर्येण देवमनुष्यादिनामरूपाणां नितरां वोढृत्वेन नानरूपवहनकर्तृत्वसम्भवात् मुक्तौ ज्ञानविकासेनाप्राकृतविग्रहदीप्त्या वा आसमन्तात्काशत इत्याकाशपदवृत्तिसम्भवाच्च आकाशो मुक्तात्मेति प्राप्ते -
	निर्वोढृशब्दस्य कर्तरि रूढतया रूढिप्राबल्येन नारूपनिर्वोढृत्वं तत्कर्तृत्वम् । तच्च `नामरूपे व्याकरवाणि' (छां. 6-3-2) `नामानि रूपाणि विचित्य धीरः' (पुरुषसूक्त) इत्यादौ परमात्मनि प्रसिद्धम् । मु(क्तेश्च)(क्तस्य च) `जगद्व्यापारवर्जम्' (ब्र.सू.4-4-17) इत्यत्र तन्निराकरिष्यते । किञ्च `ब्रह्मलोकमभिसम्भवामि' (छां. 8-13-1) इत्यत्र प्राप्यतया प्रधानस्य ब्रह्मणस्सन्निधिरस्ति । प्रथमान्तपदोपस्थाप्यतया मुक्तस्य शाब्दप्राधान्येऽपि ब्रह्मणः प्राप्यत्वादार्थप्राधान्येन तत्सन्निधिर्बलीयान् । किञ्च दहराकाशस्योपास्यतया प्रक्रान्तस्य प्राप्यतयोपसंहार इति दहराकाशप्रकरणञ्च बलीयः । तदेवं बलवल्लिङ्गसन्निधिप्रकरणैरयमाकाशः परमात्मैवेति सिद्धान्तितम् ।।
इति श्रीमल्लक्ष्मणार्यकरुणाकटाक्षलब्धतत्त्वयाथात्म्येन श्रीनिवासदासेन विरचितायां 
श्रीभाष्यप्रकाशिकायां प्रथमस्याध्यायस्य तृतीयः पादः ।।
अधिकरणानि - 10 सूत्राणि - 44 ।
---------------------
।। चतुर्थः पादः ।।
(1) ।। अथ आनुमानिकाधिकरणम् ।।
सू. ।। आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ।। 1 
।।
सू. ।। सूक्ष्मन्तु तदर्हत्वात् ।। 2 ।।
सू. ।। तदधीनत्वादर्थवत् ।। 3 ।।
सू. ।। ज्ञेयत्वावचनाच्च ।। 4 ।।
सू. ।। वदतीति चेन्न प्राज्ञो हि प्रकरणात् ।। 5 ।।
सू. ।। त्रयाणामेव चैवमुपन्यासः प्रश्नश्च ।। 6 ।।
सू. ।। महद्वच्च ।।7 ।।
	चतुर्थे पादे स्पष्टतरप्रधानादिलिङ्गकानि वाक्यान्युदाहृत्य तेषां  ब्रह्मणि समन्वयश्चिन्त्यत इति पादाध्यायसङ्गतिः । साङ्ख्यतत्त्वप्रतिपादनच्छायापन्न- वाक्यविशेषाणां ब्रह्मणि समन्वयः पादार्थः ।
तत्रानुमानिकाधिकरणे कठवल्ल्यां - 
	' इन्द्रियेभ्यः परा ह्यर्था अर्थेभ्यश्च परं मनः ।
	मनसस्तु परा बुद्धिर्बुद्धेरात्मा महान् परः ।।
	महतः परमव्यक्तमव्यक्तात्पुरुषः परः ।
	पुरुषान्न परं किञ्चित्सा काष्ठा सा परा गातिः ।। '
(कठ. 3-10,11)
इत्यात्राव्यक्तशब्देन साङ्ख्याभिमतं प्रधानमुच्यते । तत्प्रक्रियाप्रत्यभिज्ञानात् । 
	' दश मनवन्तराणीह तिष्ठन्तीन्द्रियचिन्तकाः ।
	भौतिकास्तु शतं पूर्णं सहस्रं त्वाभिमानिकाः ।।
	बोद्धा दश सहस्राणि तिष्ठन्ति विगतज्वराः ।
	पूर्णं शतसहस्रन्तु तिष्ठन्त्यव्यक्तचिन्तकाः ।
	पुरुषं निर्गुणं प्राप्य कालसङ्ख्या न विद्यते ।।"
इति  साङ्ख्याभ्युपगतेन्द्रियाद्युपासनफलभूयस्त्वाल्पत्वरूपपरावरभावस्य ' इन्द्रियेभ्यः परा' (कठ 3-10) इत्यादिना प्रतिपादनात् ' पुरुषान्न परं किञ्चित् ' (कठ. 3-11) इति पञ्चविंशपुरुषातिरिक्ततत्त्वनिषेधाच्च । ज्ञानकर्मेन्द्रियाणां दशानामिन्द्रियशब्देन , भूततन्मात्राणां दशानामर्थशब्देन , अन्तःकरणस्य बुद्धिशब्देनाहङ्कारकार्यवाचिनाह- ङ्कारस्य महत्तत्त्वस्य 
महच्छब्देन प्रधानस्याव्यक्तशब्देन इति चतुर्विंशतितत्त्वानां प्रतिपादनेन ततः परेण पुरुषशब्देन पञ्चिविंशतितत्त्वप्रतीतेस्तदतिरिक्त- तत्त्वनिषेधावगमात् । ततश्च रथिरथादिरूपकवाक्यस्य संयतासंयतेन्द्रियाणां पुरुषाणां मोक्षामोक्षप्राप्तिप्रतिपादनेनेन्द्रियादिपरत्वप्रतिपादकवाक्यस्येन्द्रियादिचिन्तनफलभूयस्त्वअल्पत्वप्रतिपादनमुखेन पुरुषपरत्वाभिधायकत्वेन च निराकांक्षतया इन्द्रियादिवशीकार्यतायां परत्वानपेक्षिततया रथरूपितशरीरस्य पारिशेष्यादव्यक्त- शब्देन लक्षणया ग्रहणायोगात् तन्त्रसिद्धं प्रधानमेवाव्यक्तशब्देनोच्यते । यद्वा 
	' महतः   परमव्यक्तमव्यक्तात्पुरुषः परः ।
	पुरुषान्न परं किञ्चित्सा काष्ठा सा परा गतिः ।। '
(कठ. 3-11)
इति तन्त्रसिद्धप्रक्रियाप्रत्यभिज्ञानेन पुरुषातिरिक्ततत्त्वनिषेधे च महतः महत्तत्त्वात्परं कारणमव्यक्तं प्रधानमिति कठानां शाखिनां शाखासु प्रतीयत इति पूर्वः पक्षः ।
	सिद्धान्तस्तु , नात्र तन्त्रसिद्धप्रक्रियाप्रत्यभिज्ञानेनाव्यक्तशब्देन प्रधानमुच्यते । इन्द्रियादिपरत्ववाक्ये तत्कल्पितेन्द्रियादिचिन्तनफलभूयस्त्वाल्पत्वरूपपरापर- भावप्रतिपादनाभ्युपगमे कारिकायामिन्द्रियोपासनफलापेक्षया भूतोपासनफल- भूयस्त्वोक्त्या चार्थशब्दोक्तभूतोपासनफलापेक्षया इन्द्रियान्तर्गतमनश्चिन्तन फलभूयस्त्वोक्त्या  च अन्योन्यविरोधात् । तथा साङ्ख्यमतेऽपि इन्द्रियाणामा- हङ्कारिकतया इन्द्रियभूतमनसां [हुतु]हेतुमद्भावाभावेन तथाविधपरापरभावप्रति पादनाभ्युपगमेऽपि परस्परविरोधात् बुद्धिशब्दस्याहङ्कारवाचित्वासिद्ध्या आत्मशब्दसमानाधिकरणमहच्छब्दस्य महत्तत्ववाचित्त्वसिद्ध्या प्रत्युत प्रथमश्रुतात्म- शब्दप्रसिद्ध्या महत्त्वधर्मस्यैवात्मनि प्रतीत्या पञ्चिविंशतितत्वप्रतीतेः पञ्चविंशति- तत्त्वातिरिक्तप्रतिषेधानवगमाच्च , ' इन्द्रियेभ्यः परा ह्यर्थाः' (कठ .3-10) इत्यत्रेन्द्रियपदसमभिव्याहारात् तद््ग्राह्यविषयवाचिनोऽर्थशब्दस्य भूततन्मात्रात्मक- दशसङ्ख्याकवस्तुवाचित्वासम्भवेन चतुर्विंशतितत्त्वप्रतीतिगन्धाभावाच्च । तस्मात्  ' सोऽध्वनः पारमाप्नोति' (कठ 3-9) इत्युक्तमुक्त्युपायोपासनोपकरणत्वात् आत्मादीनां वशीकार्यत्वाय  रथिरथादिभावेन रूपितानां 'यस्त्वविज्ञानवान्' (कठ.3-7) इत्यादिनावश्यवशीकार्यतयोक्तानां वशीकरणयत्नतारतम्यसिद्धयेऽपेक्षितवशीकार्यतायां 
प्राधान्याप्राधान्यप्रतिपादनाय प्रवृत्तेऽस्मिन् इन्द्रियेभ्य इत्यादिवाक्ये  आत्मबुद्धि- मनइन्द्रियतद्विषयेषु रथसारथिरज्जुविशेषतुरगमार्गात्मनानिरूपितेषु स्वस्वशब्दैरुपात्तेषु सत्सु पाशिशेष्याद्रथरूपकविन्यस्तशरीरस्यैवाव्यक्तशब्देन ग्रहणं युक्तम् । न च  लक्षणा दोषः ,  अभिधानवृत्तेरपि तात्पर्यवृत्तेर्बलीयस्त्त्वात् , प्रोक्षणीन्यायेनाव्यक्त- शब्दस्य प्रधाने रूढीसिद्ध्यसम्भवाच्च । 
	यच्छेद्वाङ्मनसी  प्राज्ञस्तद्यच्छेत् ज्ञानमात्मनि ।
	ज्ञानमात्मनि महति नियच्छेत्तद्यच्छेच्छान्त आत्मनि ।।
(कठ. 3-13)
इति वाक्यशेषे वशीकरणप्रकारोपदेशाच्चायमेवार्थो ग्राह्यः । तथा च इन्द्रियादिशरीर- पर्यन्तानामुत्तरोत्तरवशीकार्यतायां प्राधान्यमुक्त्वा सर्वेषामेवेन्द्रियादिनां परमात्मा- यत्तस्वरूपस्थितिप्रवृत्तिकतया तस्यैव पूर्वोक्तेन्द्रियाद्यपेक्षया  वशीकार्यतायां प्राधान्यम् । 'अव्यक्तात्पुरुषः परः' (कठ.3-10) इत्युक्त्वा तस्मिन्वशीकृते वशीकार्यान्तरा- भावेन 'पुरुषान्न परं किञ्चित्' (कठ.3-11) इति सर्वान्तर्यामिणः परमात्मनो व्यतिरिक्तं वशीकार्यतायां  परं प्रधानं नास्तीति वशीकार्यतायां परमात्मातिरिक्तप्रधाननिषेध एवात्र [न तन्त्र] सिद्धप्रधानप्रतीतिगन्ध इति । 
।। इत्यानुमानिकाधिकरणम् ।।
---------------------
(2) ।। अथ चमसाधिकरणम् ।।
सू. ।। चमसवदविशेषात् ।। 8 ।।
सू. ।। ज्योतिरुपक्रमा तु तथा ह्यधीयत एके ।। 9 ।।
सू. ।। कल्पनोपदेशाच्च मध्वादिवदविरोधः ।। 10 ।।
चमसाधिकरणे-श्वेताश्वतरोपनिषदि, 
'अजामेकां लेहितशुक्लकृष्णां बह्वीः प्रजास्सृजमानां सरूपाः ' (श्वे.4-5)
	इत्यत्र न जायत इति यौगिकाजाशब्देनोत्पत्त्यभावावगमात् , सृजमानामिति स्वातन्त्र्यगर्भसृष्टिकर्तृत्वव्यपदेशाच्च, ब्रह्मात्मकप्रकृतिवादे च प्रकृतेः ब्रह्मकार्यत्व- तत्प्रेर्यत्वस्वीकारेणाजात्वस्रष्टृत्व(सृष्टत्व)योरसम्भवात् अब्रह्मात्मिका प्रकृतिरेवाजा- 
शब्देनोच्यत इति शङ्कायां -
	यौगिकानां शब्दानामर्थप्रकरणादिकमन्तरेण स्वतोऽर्थविशेषनिर्णायकत्वा- योगात् 'अर्वाग्बिलश्चमस ऊर्ध्वबुघ्नः' (बृ.2-2-3) इत्यत्र चमसशब्दस्य चम्यते भक्ष्यतेऽस्मिन्निति यौगिकस्य 'यथेदं तच्छिरः, एष ह्यर्वाग्बिलश्चमस ऊर्ध्वबुध्नः' (बृ.2-2-3) इति शिरोरूपार्थविशेषनिश्चायकवाक्यशेषवदब्रह्मात्मकप्रकृति- परप्रकरणाद्यभावात् प्रत्युत प्राणादिब्रह्मकार्यसहपाठावगततत्कार्यताक ब्रह्मात्मकाजा- प्रतिपादकतैत्तिरीयकवाक्यार्थप्रत्यभिज्ञानलक्षणब्रह्मात्मकप्रधानपरिग्रहप्रमाणसद्भावाच्च अत्र श्वेताश्वतरवाक्येऽपि ब्रह्मात्मिकैवाजा ग्राह्य । न च तत्राजात्वस्रष्टृत्वयोः अनुपपत्तिः । सूक्ष्मासूक्ष्मावस्थाभेदेनाजात्वब्रह्मकार्यत्वयोरुपपत्तेः । 'परात्तु तच्छ्रुतेः' इति (ब्र.सू.2-3-40) न्यायेन परमात्माधीनत्वेऽपि स्वातन्त्र्याविरोधात् सारथिप्रेर्यस्य रथादेर्गमनादिकर्तृत्ववत् सृष्टिकर्तृत्वोपपत्तेः ईप्सितानीप्सितकर्मसाधारणसाध्यत्वस्य द्वितीयार्थत्ववत् स्वतन्त्रास्वतन्त्रकर्तृसाधारणक्रियानुकूलव्यापारविशेषाश्रयत्वरूप- कर्तृत्वस्य सृजमानामित्युक्तप्रत्ययार्थस्याबाधाच्च । प्रकृत्याख्यद्रव्यस्य कालत्रयसम्बन्धित्वान्नित्यत्वम् , ब्रह्मसङ्कल्पाधीनमहदाद्यागन्तुकावस्थायोगित्वात् ब्रह्मकार्यत्वम् , लोहित-शुक्ल-कृष्णशब्दोक्तरजस्सत्त्वादिगुणत्रयसम्बन्धस्वरूपा- नुबन्धित्वेनाऽऽगन्तुकत्वाभावादनागन्तुकधर्मयोगित्वरूपमजात्वमिति सङ्ग्रहो- ऽनुसन्धेय इति परिहृतम् ।।
।। इति चमसाधिकरणम् ।।
---------------------
(3) ।। अथ सङ्ख्योपसङ्ग्रहाधिकरणम् ।।
सू. ।। न संख्योपसङ््ग्रहादपि नानाभावादतिरेकाच्च ।। 11 ।।
सू. ।। प्राणादयो वाक्यशेषात् ।। 12 ।।
सू. ।। ज्योतिषैकेषामसत्यन्ने ।। 13 ।।
सङ्ख्योपसंग्रहाधिकरणे -
	' यस्मिन्पञ्च पञ्चजना आकाशश्च प्रतिष्ठितः ।
	तमेवमन्य आत्मानं विद्वान्ब्रह्मामृतोऽमृतम् ।। "  (बृ.4-4-17)
इति वाजसनेयिशाखागतमन्त्रः तन्त्रसिद्धतत्त्वप्रतिपादनपरः । ' पञ्च पञ्चजनाः ' इति तन्मतसिद्धपञ्चविंशतितत्त्वप्रतीतेः । अत्र पञ्चजनशब्दस्यान्तोदात्तस्य पञ्चपूल्य इतिवत् पञ्चानां जनानां समाहारः पञ्चजना इति समाहारसमासविषयतया लिङ्गव्यत्ययस्त्रीप्रत्ययाभावयोः  छन्दोनिबन्धनतया पञ्चसङ्ख्यतत्त्वसमूहावगतौ तत्र पञ्चशब्दविशेषणेन पञ्च पञ्चपूल्य इत्यत्र (इव) पञ्चविंशतितत्त्वान्यवगम्यन्ते । ते च पञ्चसमूहाः ज्ञानेन्द्रियाणि कर्मेन्द्रियाणि तन्मात्राणि भूतानि प्रकृतिमहदहङ्कारमनः- पुरुषरूपाण्यवशिष्टानि । तेषाञ्च तत्त्वानां जीवादृष्टाधीनस्थितिकतया  यस्मिन्नित्युक्त- पुरुषाधारत्वमौपचारिकम् । तत्त्वान्तर्गतपुरुषाधारत्वं पुरुषस्य स्वे महिम्नि प्रतिष्ठितत्वाभिप्रायम् । पृथगुक्तिश्चाकाशस्यावकाशप्रदानद्वारा सर्वविकाराधारस्यापि चेतनाश्रितत्वज्ञापनार्थम् । तदेवं प्रथमश्रुतपञ्चपञ्चजनशब्दावगतपञ्चविंशतितत्त्व- प्रतीत्यनुसारेणानन्तरश्रुतशब्दौ नेयाविति प्रापय्य -
	पञ्च पञ्चजनाः इत्यत्रोक्तसमासाश्रयणे सङ्ख्याप्रतीत्यभ्युपगमेऽपि यस्मिन्नित्यत्र यच्छब्दनिर्देशस्वारस्यमूलब्रह्माश्रितत्वप्रतीत्या ब्रह्मात्मकतत्त्वप्रतीया तन्त्रसिद्धतत्त्वात् पृथग्भावावगमात् यच्छब्दार्थाकाशशब्दार्थयोस्तत्त्वयोः प्रतीत्या सप्तविंशतितत्त्वावगमेन संख्यातिरेकाच्च नात्र तन्त्रसिद्धतत्त्वानि प्रतिपादनमर्हन्ति । किन्तु ' दिक््सङ्ख्ये संज्ञायां ' (पाणिनि.सू.2-1-50) इति  संज्ञाविषयसमासाश्रयणेन पञ्चजनसंज्ञक- वस्तुप्रतीतौ पञ्चेति विशेषणेन च पञ्चसङ्ख्याकाः पञ्चजनसंज्ञकाः प्रतिपन्नाः । ते च `प्राणस्य प्राणमुत चक्षुषश्चक्षुः श्रोत्रस्य श्रोत्रमन्नस्यान्नं मनसो मनः ' (बृ. 4-4-18)  इति वाक्यशेषे श्रुताः प्राणशब्दोक्तस्पर्शनेन्द्रिय - चक्षुः - श्रोत्रान्नशब्दक्रोडीकृत- पार्थिव-घ्नाण-रसनयुगलमनोरूपाः पदार्थाः । पञ्चजनशब्दस्य समाहारसमासाश्रयणे लिङ्गव्यत्ययादिक्लेशप्रसङ्गात् । तथा च पञ्चजनशब्दोक्तानि ज्ञानेन्द्रियाणि आकाश- शब्दोपलक्षितानि भूतानि च यस्मिन्  ब्रह्मणि प्रतिष्ठितानि तमात्मानमेवमुक्त- प्रकारेणोपासीनो विद्वान् अमृतो मुक्तिभाक् भवतीति नात्र तन्त्रगन्धावकाश इति सिद्धान्तितम् । 
।। इति संख्योपसंग्रहाधिकरणम् ।। 
---------------------
(4) ।। अथ कारणत्वाधिकरणम् ।।
सू. ।। कारणत्वेन चाकाशादिषु यथाव्यपदिष्टोक्तेः ।। 14 ।।
सू. ।। समाकर्षात् ।। 15 ।।
	' कारणत्वेन चाकाशादिषु ' सदेव सोम्येदमग्र आसीत् ' (छां.6-2-1) ' असद्वा इदमग्र आसीत् । ततो वै सदजायत ' (तै.2-7) ' असदेवेदमग्र आसीत्  तत्सदासीत् । तत्समभवत् ' (छां.3-19-7) 'तद्धेदं तर्ह्यव्याकृतमासीत्तन्नामरूपाभ्यां व्याक्रियत' (बृ.1-4-7) इति सदस(द्व्याकृतानां)[दव्याकृतानां] त्रयाणामन्योन्य- विरोधेन ब्रह्मवा [असद्वा] स्वतन्त्रप्रधानं वा कारणमिति स्वतो निश्चयासंभवात् कपिलस्मृत्युपबृंहणानुसारेण स्वतन्त्रप्रधानमेवाव्याकृतश्रुत्युक्तं कारणम् । तत्र नामरूपविभागाभावेनासच्छब्दस्य सत्तायोगेन कार्यौन्मुख्येन च सदैक्षतेत्यादि- शब्दयोश्च वृत्त्युपपत्तेरिति प्राप्ते - 
	जन्मादिसूत्रप्रतिपादितस्य सार्वज्ञ्यादिमतो ब्रह्मण एव' तस्माद्वा एतस्मादात्मन आकाशस्सम्भूतः' (तै.2-1) 'तत्तेजोऽसृजत' (छां.6-2-3) इत्यादिष्वाकाशादि- कारणत्वेन प्रतिपन्नत्वात् । 'ब्रह्म ज्येष्ठम्' इत्यादिना, एकशब्दस्वारस्यानुसाराच्च स्वत एव सदादिवाक्ये ब्रह्मकारणत्वस्य निश्चितत्वात् , तस्मिन्नप्युक्तरीत्यैव (सदस) [असदव्याकृत]च्छब्दवृत्त्युपपत्त्यान्योन्यविरोधाभावेन कापिलस्मृत्यनपेक्षणात् न ततः स्वतन्त्रप्रधानकारणत्वप्रसक्तिः । अपि तु ब्रह्मैव कारणमिति सिद्धान्तितम् ।।
।। इति कारणत्वाधिकरणम् ।। 
---------------------
(5) ।। अथ जगद्वाचित्वाधिकरणम् ।।
सू. ।। जगद्वाचित्वात् ।। 16 ।।
सू . ।। जीवमुख्यप्राणलिङ्गादिति चेत्तद्व्याख्यातम् ।। 17 ।।
सू. ।। अन्यार्थं तु जैमिनिः प्रश्ननव्याख्यानाभ्यामपिचैवमेके ।। 18 ।।
	जगद्वाचित्वाधिकरणे ' यो वै बालाक एतेषां पुरुषाणां कर्ता यस्य वैतत्कर्म स वेदितव्यः ' (कौषी.4-18) इति वेदितव्यतया श्रुतस्तन्त्रसिद्धः पुरुष एव । ' यस्य वैतत्कर्म' इति कर्मशब्दोक्तपुण्यपापसम्बन्धश्रवणात् । 'तद्यथा श्रेष्ठी स्वैर्भुङ्क्ते यथा वा स्वाः श्रेष्ठिनं भुञ्जन्ति एवमेवैष प्राज्ञ आत्मा एतैरेवात्मभिर्भुङ्क्ते एवमेवैत आत्मान एतमात्मानं भुञ्जन्ति ' (कौषी.4-20) इति वाक्यशेषे भोक्तृत्वश्रवणाच्च । ' यो वै बालाक एतेषां पुरुषाणां कर्ता' 
(कौषी.4-18) इत्युक्तादित्यादिपुरुष- कर्तृत्वस्यादृष्टद्वारा तस्मिन्नपि सम्भवाच्च । कर्मशब्दस्य चलने रूढत्वेऽपि आदित्यादिपुरुषकर्तृत्वमदृष्टद्वारकं विवक्षितमिति स्फोरणार्थतया अदृष्टरूढेरेव ग्राह्यत्वात् सिद्धान्त्यभिमतपरमात्मनि तन्त्रसिद्धपुरुषे  च विभुतया चलनानन्वयाच्च । क्रियत इति कर्मेति योगस्य रूढितो दुर्बलत्वाच्च । 'यस्य वैतत्कर्म' इत्युक्त्यैव आदित्यादिपुरुषकार्यकर्तृभावस्यापि सिद्ध्या 'एतेषां पुरुषाणां कर्ता' (कौषी.4-18) इति पृथगुक्तिवैयर्थ्याच्च । तस्माद्वेदितव्यतयोक्तः तन्त्रसिद्धपुरुष एवेति प्रापय्य - (करणोपपा)[कर्मैतत्प]दादिसङ्कोचकप्रमाणाभावेन `यो वै बालाक एतेषां  पुरुषाणां कर्ता यस्य चैतत्कर्म' (कौषी.4-18) इति प्रत्यक्षादिप्रमाणसन्निधापितचेतनाचेतन- सकलजगद्वाचिप्रथमश्रुतैतच्छब्दसमानाधिकरणतया  षष्ठ्यन्तपदनिर्दिष्ट कर्तृसमभि- व्याहृततया च कर्मशब्दे कर्तृव्यापारविषयत्वरूपकार्यत्वात्मकयोगार्थस्यैवोद्भूतत्वेन 
योगार्थग्राहकप्रमाणसाचिव्ये सति रूढिप्राबल्यानवतारात्  पुण्यपापसम्बन्धानवगमेन च वेदितव्यतयोक्तः परमात्मैव । बालाकेः स्वोपास्यत्वेनाभिमतादित्यादिपुरुष- निरूपितकर्तृत्वासम्भवशङ्कापनोदनाय सकलजगतां परमात्मकार्यत्वस्य प्रतिपिपादयिषितत्वेन कर्मशब्दयोगार्थबोधनस्यैव न्याय्यत्वात् , सकलजगत्कर्तुरा- दित्यादिपुरुषकर्तृत्वं किंपुनर्न्यायसिद्धमिति बालाकेः शिष्यस्य तदसम्भवशङ्का- पनोदनसिद्धेः । न च वाक्यशेषोक्तं भोक्तृत्वं परमात्मनि कथं सङ्गच्छत इति वाच्यम् । प्रातर्दनन्यायेन प्राणसङ्कीर्तनं प्राणशरीरकपरमात्मोपासनार्थं जीवसङ्कीर्तनं जीवातिरिक्तब्रह्मस्वरूपप्रतिबोधनार्थमिति भाष्ये प्रतिपादितमनुसन्धेयम् । तस्मात् सकलजगत्कर्ता परमात्मा वेदितव्यतयोच्यत इति सिद्धान्तितम् ।।
।। इति जगद्वाचित्वाधिकरणम् ।।
---------------------
(6) ।। अथ वाक्यान्वयाधिकरणम् ।।
सू. ।। वाक्यान्वयात् ।। 19 ।।
सू. ।। प्रतिज्ञासिद्धिर्लिङ्गमाश्मरथ्यः ।। 20 ।।
सू. ।। उत्क्रमिष्यत एवंभावादित्योडुलोमिः ।। 21 ।।
सू. ।। अवस्थितेरिति काशकृत्स्नः ।। 22 ।।
	 वाक्यान्वयाधिकरणे - 'न वा अरे पत्युः कामाय पतिः प्रियो भवत्यात्मनस्तु कामाय पतिः प्रियो भवति'  (बृ.4-5-6) इत्यारभ्य ' न वा अरे सर्वस्य कामाय सर्वं प्रियं भवत्यात्मनस्तु कामाय सर्वं प्रियं भवति ' (बृ.4-5-6) इत्यन्तेन पतिजायादिकं यद्भोगार्थतया  प्रियं भवति तं पत्यादिसर्वभोक्तारमात्मनामुपक्रम्य 'आत्मा वारे द्रष्टव्यः'  (बृ.4-5-6) इत्यादिना आत्मदर्शनममृतत्वसाधनं तत्साधनानि च श्रवणादीनीत्युपदिश्य 'आत्मनि खल्वरे दृष्टे श्रुते' (बृ. 4-5-6) इत्यादिनात्मविज्ञानेन सर्वविज्ञानमुक्त्वा 'एतावदेव खल्वरे- ऽमृतत्वम् ' (बृ.4-5-15) इत्यात्मवेदनममृतत्वसाधनमित्युपसंहृतम् ।
	तत्र पतिजायादिसम्बन्धश्रवणात् 'प्रज्ञानघन एवैतेभ्यो भूतेभ्यस्समुत्थाय- तान्येवानुविनश्यति न प्रेत्य संज्ञाऽस्ति' (बृ.4-5-13) इत्युत्पत्तिविनाशश्रवणात् प्रकृतिवियुक्तात्मस्वरूपस्य ज्ञानैकाकारतया स्वात्मनि तथा ज्ञाते सर्वेऽप्येवमाकारा इत्येकविज्ञानेन  सर्वविज्ञानस्य वक्तुं शक्यत्वात् पुरुषाधिष्ठितप्रकृतेर्जगत्कारणत्वेन ' महतो भूतस्य निश्वसितं' (बृ.4-5-11)  इत्युक्तकारणत्वोपत्ततेः प्रकृतिवियुक्तात्म- दर्शनस्य सांख्यमते मुक्त्युपायतया 'एतावदेव खल्वरे' (बृ.4-5-15) इत्युक्तमुक्त्यु- पायत्वस्वभावाच्च तन्त्रसिद्धपुरुष एव याज्ञवल्क्येनोपदिश्यत इति निश्चितेऽन्यत्र कारणवाक्ये सर्वत्र स एव प्रतिपाद्य इति प्राप्ते -
	'येनाहं नामृतास्यां किमहं कुर्यां ' (बृ.4-5-4) इति मुक्तिसाधनवेदनो- पक्रमात् 'आत्मा वारे द्रष्टव्यः' (बृ.4-5-6) इत्यदिनामृतकत्वसाधनात्म- दर्शनश्रवणादेर्मध्ये प्रतिपादनात् ' एतावदेव खल्वरेऽमृतत्वं (बृ.4-5-15) इति मुक्तिसाधनवेदनोपसंहाराच्च आदिमध्यावसानपर्यालोचनयास्य  वाक्यस्य परमात्म- विषयत्वमवगम्यते । 'नान्यः पन्थाः' (पुरुषसू) इत्यादिना परमपुरुषवेदनातिरिक्त- मुक्त्युपायनिषेधेन श्रुतिविरुद्धतया 'पुरुषं निर्गुणं प्राप्यं'  इत्यादितान्त्रिकवचनस्य अनादेयत्वादिति अत्र परमात्मनि प्रतिपाद्यऽन्यत्रापि सर्वत्र परमात्मैव जगत्कारणतयोच्यते । बहुश्रुतिस्वारस्यानुरोधात् ।
	'न वा अरे पत्युः कामाय' (बृ. 4-5-6) इत्यादिवाक्यं परमात्मनीत्थं सङ्घटनीयम् । पत्यादीनां कादाचित्कमल्पमपि प्रियत्वं न स्वरूपप्रयुक्तम् । अहमस्य प्रियः स्यामिति स्वसङ्कल्पायत्तञ्च न भवति । परमात्मसमाराधनभूततत्तत्कर्मानुगुणं परमात्माराधकानां पत्यादिकं प्रियं स्यादिति तत्तदाराधनप्रीतपरमात्मसङ्कल्पायत्तमिति 
पत्यादिवस्तुगतप्रियत्वाधायकं स्वाभाविकप्रियमनवधिकातिशयानन्दरूपं परमात्मानमेवोपाददीत न कर्मौपादिकप्रितयं पत्यादिकमिति जीवधर्मोत्पत्तिविनाशादि- वाक्यमपि प्रतर्दनविद्यान्यायेन तच्छरीरकपरमात्मविषयतया नेयमिति सिद्धान्तितम् ।
।। इति वाक्यान्वयाधिकरणम् ।।
--------------------------
(7) ।। अथ प्रकृत्यधिकरणम् ।।  
सू. ।। प्रकृतिश्च प्रतिज्ञादृष्टान्तानुपरोधात् ।। 23 ।।
सू. ।। अभिध्योपदेशाच्च ।। 24 ।।
सू. ।। साक्षाच्चोभयाम्नानात् ।। 25 ।।
सू. ।। आत्मकृतेः ।। 26 ।।
सू. ।। परिणामात् ।। 27 ।।
सू. ।। योनिश्च हि गीयते ।। 28 ।।
	प्रकृत्यधिकरणे - लोकसिद्धघटादिकार्येषु निमित्तेपादानयोर्नियमेन भेददर्शनान्निमित्तत्वोपादानत्वयोर्विरोधावधारणात् एकत्र ब्रह्मण्यनुपपत्तेः , निर्विकारे ब्रह्मणि परिणामित्वरूपोपादानत्वस्य बाधितत्वात् मृत्पिण्डद्वारा घटरूपपरिणामाश्रय- भूतलादेर्घटाद्युपादानत्वापत्त्या चिदचिद््द्वारा परिणामाश्रयस्य ब्रह्मणो जगदुपादानत्वा- सम्भवाच्चोपादानत्वबोधकश्रुतीनामन्यपरत्वेन नेयत्वात् 'असमान्मायी सृजते विश्वमेतत्'  (श्वे 4-9) ' मयाध्यक्षेण प्रकृतिः'  (गीता. 9-20) इत्यादिप्रमाणदीश्वरो जगन्निमित्तमात्रमिति सेश्वरसांख्यवादे प्रप्ते -
	' येनाश्रुतं श्रुतम्' (छा.6-1-3) इति ब्रह्मविज्ञानेन सर्वविज्ञानप्रति ज्ञानात् तस्य च जगद्ब्रह्मणोरेकद्रव्यत्वेन निर्वाह्यतया तस्य चोपादानोपादेयभावमूलकतया 
उपादानोपादेयभूतमृत्पिण्डघटादिदृष्टान्तोपादानमहिम्ना दार्ष्टान्तिकयोर्जगद्ब्रह्मणोरपि तथाभावावगमात् , ' बहु स्यां ' (तै. 2-6) इति ब्रह्मणः स्वगतबहुभवनसङ्कल्परूपाभिख्योपदेशात् ' तदात्मानं स्वयमकुरुत' (तै. 2-7) इति स्वात्मन एव जगत्कारणोपदेशात् ' ब्रह्म वनं ब्रह्म स वृक्ष, आसीत् । ब्रह्माध्यतिष्ठद्भुवनानि धारयन् ' (तै. अष्ट 2-8-7) इति साक्षान्निमित्तत्वो[पादानत्वो] भयाम्नानात् ' यद््भूतयोनिं 
परिपश्यन्ति धीराः' (मु. 1-1-6) 'पुरषं  ब्रह्मयोनिम्  इत्युपादानत्ववाचियोनिशब्देनोपादानत्वश्रुतेश्च ब्रह्म उपादानं निमित्तञ्च ।
	न च निर्विकारस्य ब्रह्मणः कथं परिणामित्वरूपमुपादानत्वं श्रुतिरुपदिदेशोति वाच्यम् । विशेषणीभूतचिदचिद््द्वारा परिणामाश्रयत्वोपादानत्वो पपत्त्या साक्षात्सम्बन्धेन विकाररहिततया निर्विकारत्वोपपत्त्या च विरोधाभावात् ।
	न चैवं  मृत्पिण्डद्वारा  घटादिपरिणामायश्रयभूतलादेर्घटाद्युपादानत्वं स्यादितिशङ्क्यम् । अपृथक््सिद्धसम्बन्धेन परिणामाश्रयत्वस्य विवक्षिततया मृत्पिण्डघ़टयोरपृथग्भावेऽपि मृत्पिण्डभूतलयोस्तदभावेनोक्तातिप्रसङ्गानवकाशात् । चिदचिदात्मकजगद्ब्रह्मणोः जगत्परिणामयोश्चापृथग्भावसत्त्वेन निरुक्तोपादानत्वसम्भवाच्च । लोके तन्तुमृत्पिण्डादावुपादानपदप्रयोगात् ; वेदे च ' यद््भूतयोनिं ' (मु. 1-16) ' पुरुषं ब्रह्मयोनिं , ' ' यथोर्णनाभिः सृजते गह्णते च , यथा सतः पुरुषात्केशलेमानि' (मु.1-17) इत्यादौ मृत्पिण्ड इव शरीरविशेषविशिष्टचेतनवाचिनोर्णनाभिशब्देन सतः पुरुषादिति चेतनविशिष्टशरीरवाचिपुरुषशब्देन  च विशिष्टेऽप्युपादानपदप्रयोगबाहुल्येन सकलप्रयोगविषयानुयायिनः अपृथक््सिद्धसम्बन्धेन साक्षात्परम्परासाधारणेन परिणामाश्रयत्वस्यानतिप्रसक्तस्य [उपादानपदप्रवृत्ति]निमित्तत्वसम्वेन क्वचिन्मुख्यत्वं क्वचिद्गौणत्वमित्यस्य निर्युक्तिकतयानुपादत्यावात् । 
	यद्वा  परिणामो नामागन्तुकावस्था । सा च सूक्ष्मचिदचिद्विशष्टत्वावस्थस्य ब्रह्मणः स्थूलचिदचिद्विशिष्टत्वावस्थामागन्तुकामादाय साक्षात्सम्बन्धेनैबोपपादयितुं शक्या । न च पिण्डविशिष्टत्वावस्थस्य भूतलस्य घटविशिष्टत्वावस्थामादाय घटविशिष्टभूतलोपादानत्वं शङ्क्यम् । द्रव्यद्वयवैशिष्ट्यस्यापृथक््सिद्धसम्बन्धरूपस्य विवक्षिततया मृत्पिण्डभूतलयोश्चापृथग्भावसम्बन्धाभावेनानतिप्रसङ्गात् जगद्ब्रह्मणोश्शरीरात्मनोश्च मृत्पण्डभूतलयोश्चापृथग्भावसम्बन्धाभावेनानतिप्रसङ्गत्  जगद्ब्रह्मणोश्शरूरात्मनोश्च तथात्वाल्लक्षणसङ्गतिः । न च ब्रह्मणो निर्विकारत्व श्रुतिविरोधः । प्रणामनमस्काराद्याराधनजनितप्रीत्यादिविकारवत् ' बहु स्याम् ' (तै. 2-6) इति लीलप्रवृत्तभगवस्स्वसङ्कल्पायत्तनिरतिशयैश्वर्यसम्पादकोक्तकादाचित्कधर्मरूपविकारस्य कर्मनिबन्धनचिदचिद्गतविकारवदपुरुषार्थहेयानापादकतयागुणत्वात् ।
	न च निमित्तत्वोपादानत्वयोर्विरोधः । कालादेः स्वगतलसंयोगादिकं प्रत्युपादानत्वनिमित्तत्वयोर्वैशेषिकादिभिरङ्गीकृतत्वात्, रथो गच्छतीत्यादिप्रमाणबलेन रथादेर्गमनक्रियाकर्तृत्वतदुपादानत्वयोस्तान्त्रिकैरभ्युपगतत्वाच्च , सङ्कल्पाश्रयत्वरूपकर्तृत्वस्य साक्षात्परिणामित्वरूपोपादानत्वस्य च विरोधेऽपि सङ्कल्पाश्रये ब्रह्मणि साक्षात्परिमामानभ्युपगमकल्पे दोषाभावात् । तस्मात्सूक्ष्मचिदचिद्विशिष्टत्वेन सद्विशिष्टं ब्रह्मोपादानं तद्विलक्षणं विशेष्यभूतं ब्रह्म कर्तृभूतं निमित्तमित्यभिन्ननिमित्तोपादानं ब्रह्म जगत इति सिद्धान्तितम् ।
।। इति प्रकृत्यधिकरणम् ।।
(8) ।। अथ सर्वव्याख्यानाधिकरणम् ।।
सू. ।। एतेन सर्वे व्याख्याता व्याख्याताः ।। 29 ।।
	सर्वव्याख्यानाधिकरणे अतीताधिकरणोक्तन्यायकलापेन 
तेष्वनुदाहृतकारणवाक्यविशेषाश्चिदचिद्विलक्षणोक्तसर्वज्ञत्वादिविशिष्टभगवन्नारायणपरा व्याख्याता वेदितव्याः । पूर्वोक्तन्यायातिदेशार्थाधिकाशङ्कापिरहारप्रकारश्च श्रुतप्रकाशिकायामनुसन्धेयः । व्याख्याता इति पदाभ्यासस्तु अध्यायपरिसमाप्तं द्योतयतीति निरवद्यम् ।। 
इति श्रीमल्लक्ष्ममणार्यकटाक्षलब्धतत्त्वयाथात्म्येन
श्रीनिवासदासेन विरचितायां
श्रीभाष्यप्रकाशिकायां 
प्रथमस्याध्यायस्य
चतुर्थःपादः 
।। पथमोऽध्यायस्समाप्तः ।।
अधिकरणानि .8 सूत्राणि 29 .
	---
	    
   	

	   
