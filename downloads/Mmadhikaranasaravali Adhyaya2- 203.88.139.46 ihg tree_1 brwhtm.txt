 श्रीः
*2.1.1.
1. 	तत्तादृक्तर्कतन्त्रक्रमनिपुणमहाबुद्धिसन्तोषसिद्धि-
	र्यद्यप्युक्तेन लभ्या तदपि मृदुधियां हैतुकास्कन्दशङ्की।
	स्थूणाखातक्रमेण स्थिरयति कथितं ब्रह्मणः कारणत्वं
	कार्यत्वं यस्य यादृक्छ्रुतिभिरवगतं तस्य तत्तादृशञ्च।।
2. 	पादद्वन्द्वं द्वितीये परिहरति परे कारणे बाह्यपीडां
	कार्यद्वारेण पादान्तरयुगमुदयत्यान्तरक्षोभशान्त्यै।
	हेतुत्वायोगभङ्गः प्रथममिह विभोस्तस्य सार्वत्रिकत्वा-
	योगक्षेपः परस्तात् फलति स च भवेच्छ्रौतनित्यं विहाय।।
3. 	तन्त्रच्छायानिदाने स्वयमुपनिषदामान्यपर्ये निरुद्धे
	तन्त्रेभ्यो दुर्बलत्वात्तदनुसरणमित्युज्जिहीते परोऽद्य।
	इत्थं सत्यत्र तत्तत्स्मृतिनयपृतनातिक्रमन्तत्तदर्हैः
	प्रत्यस्त्रैर्वारयित्वा द्रढयति चलितं पादतः प्राच्यमर्थम्।।
4. 	निर्णीतं कर्मकाण्डे स्मृतिनयविहतौ निश्चलत्वं श्रुतीनां 
	चर्चा तत्सिद्धयेऽसौ पुनरपि विफलः स्याद्द्वितीयाद्यपादः।
	मैवं गम्भीरनानाश्रुतिशिखरपरिच्छेद्यदुर्बोधताया-
	माप्तोक्त्या तर्कतश्च क्षममनुसरणं पश्यतो ह्यत्र भङ्गः।।
5. 	द्वाभ्यां स्मृत्या विरोधं परिहरति ततस्त्वष्टभिस्तर्कबाधं 
	तेनोपादानभावं द्रढयति तु विभोः कर्तृतान्तद्द्वयं च।
	तत्तत्क्षेपात्तुलाग्रद्वयनमनसमुन्नामनीत्या प्रवृत्ते 
	शङ्कावर्गे परीक्षासमनिहितमतिः पक्षपातं रुणद्धि।।
6. 	स्मर्ता श्रुत्यैव गीतः कपिलऋषिरसौ वासुदेवांशभूतः
	ख्यातो रामायणादौ प्रणिधिनिपुणधीर्वक्ति वेदान्ततत्त्वम्।
	तस्मादस्मद्विदूरे श्रुतिशिरसि तदुक्त्यैव निष्कर्षणं स्या-
	न्न स्यादेकार्थमन्वाद्यनघबहुगिरा तत्र तत्त्वार्थसिद्धेः।।
*2.1.2.
7. 	वेदान् पूर्वं विधाताऽलभत भगवतस्सर्वविद्यानियुक्तो
	वागीशश्चैष तस्मात्तदुदितविहतौ कम्पनं वेदमूर्ध्नः।
	मैवन्तस्यापि वेदापहृतिमुखविपद्दर्शनात् क्षेत्रिभावात्
	भ्रान्त्यादिस्सम्भवेदित्यगतिकविषये पूर्ववन्निर्वहामः।।
*2.1.3.
8	विश्वं त्रैगुण्यवत् स्यात् त्रिगुणत उदितन्नासमादित्ययुक्तं
	सर्वाकारेण साम्यं क्वचिदपि न भवेत् केनचित् साम्यमिष्टम्।
	भग्ना हेतुव्यवस्थोचितगुणसमता गोमयाद्वृश्चिकादौ
	स्थूलत्वं याति चेशः प्रकृतितनुरतस्सर्वचोद्योपमर्दः।।
9. 	ईक्षा तादृग्बहु स्यामिति सति पठिता तेजसोऽपाञ्च दृष्टा
	सालक्षण्यं ततस्स्याज्जगत इति मृदुप्रज्ञपार्श्वस्थचोद्ये।
	तत्तन्मूर्तेः परस्येक्षणमिदमिति तद्वाक्यभावापलापी
	सामान्येनाभिमानिव्यवहरणमिह व्याहरत् पूर्वपक्षी।।
2.1.4.
10.	संवादादक्षपादक्षपणककणभुग्भिक्षुपक्षेष्वणूनां
	विश्वं तद्धेतुकं स्यादिति मृदुमतिभिश्श्वावराहक्रमोक्तौ ।
	अन्योन्यव्याहतार्थस्थपुटितकुहनायुक्तिदोषापनुत्त्यै
	भाति त्रय्यन्तसूर्यः प्रतिमततिमिरस्तोमकुक्षिंभरिर्नः।।
*2.1.5.
11.	एको यस्यापि देहस्स भवति विविधानन्दुःखैकभोक्ता
	विश्वं देहः प्रभोश्चेत् स कथमतिपतेद्विश्वदुःखानुभूतिम्।
	इत्थं जीवेशसीमामपलपितुमनाः कोशभाजा श्रुतीनां
	सम्राड्भृत्यादिनीत्या शममिह लभतां साम्यवैषम्यदर्शी।।
*2.1.6. 
12. 	कार्यं धर्मैर्विरुद्धैः कट इव शकटात् कारणद्रव्यतोऽन्य-
	द्व्यापारः कारकाणां विफल इतरथेत्यर्द्धवैनाशिकोक्तौ।
	द्रव्यैक्येऽप्यस्तु सर्वं तदभिमतदशाभेदतोऽसच्छ्रुतिश्चे-
	त्यद्ध्यक्षाल्लघवाच्च श्रुतिकथितजगद्ब्रह्मतादात्म्यमुक्तम्।।
13. 	मायोपाधिस्वशक्तिव्यतिकरितपरब्रह्ममूलः प्रपञ्चो
	येषां तेऽप्यद्वितीयश्रुतिमवितथयन्त्यत्र तत्तद्विशिष्टे।
	अप्राधान्यात्तथा नः प्रकृतिपुरुषयोरन्तरात्मप्रधाने
	वाक्येऽस्मिन् स्थूलसूक्ष््मान्वय इति जगतोऽनन्यभावोपपत्तिः।।
14.	विश्वारम्भे विवर्तं शकलपरिणतिं शक्तिशेषस्य सूतिं 
	व्याक्त्युल्लासौ विसृष्टिं विकृतिमनियतां तत्त्वपङ्क्तौ च सृष्टिम्।
	तत्तद्वाक्यैकदेशः स्वरस इति मुधा कल्पयन्तस्तु मुग्धा
	स्सर्वश्रुत्यैकरस्यप्रणयिभिरधरीचक्रिरे तत्त्वविद्भिः।।
*2.1.7.
15. 	उक्तेऽनन्यत्वपक्षे चिदपि परिणतिर्ब्रह्मणस्स्यात्ततस्त-
	ज्जीवैक्यं तत्त्वमस्याद्यवगतमहतन्दुःखसिन्धुश्च जीवः।
	अभ्रान्तस्तु स्वदुःखं न सृजति न च तत् क्रीडयाऽप्यस्य मैवं
	तात्स्थ्येनानन्यतोक्तेस्तदपि चिदचितोस्तच्छरीरत्वसिद्धेः।।
*2.1.8.
16.	शक्तौ कर्तृप्रकृत्योरुपकरणगणोपस्थितौ कार्यकृत्त्वं
	तस्मादग्रे सदेकं किमुपकरणयेदित्यसच्छक्तिभेदात्।
	क्षीरायस्कान्तलूतात्रिदशमुनिमुखान्वीक्ष्य तोष्टव्यमस्मिन्
	संकल्पादेव जीवो नुदति निजवपुर्विश्वरूपस्तथेशः।।
*2.1.9.
17. 	कृत्स्नं कार्यात्मना चेत् परिणमति परं नावशिष्येत किञ्चि-
	द्यद्यंशान्निष्कलत्वश्रुतिविहतिरिदं स्याद्विशिष्टेऽपि तस्मिन्।
	ब्रह्मोपादानतैवं न घटत इति चेन्न स्वपक्षेषु साम्या-
	त्तन्मानात्तद्गृहीतौ श्रुतिमितमिति तल्लोकवत् स्वीकुरुष्व।।


18. 	संयोगाख्यं हि कार्यं विभुतदितरयोस्स्यादणूनाम्मिथो वा
	कार्त्स्न्येनांशेन वा तद्विहतमिति वदन् शून्यवादे निमज्जेत्।
	सांख्योऽपि प्राह विभ्वीं प्रकृतिमिति कथन्न्यूनसृष्टिस्ततस्स्या-
	न्मायादिष्वेवमूह्यं निगमनिगदिता त्वक्षता पद्धतिर्नः।।
*2.1.10. 
19.	आत्मार्थं विश्वसृष्टिः कथमपि सततावाप्तकामस्य न स्यात्
	कारुण्याद्दुःखसृष्टिर्न भवति न च सा सर्वशक्तेश्चिकित्सा।
	सर्वज्ञस्स्वात्मतृप्तस्तदिह न जगतो हेतुरित्यन्धचोद्यं
	लीलाऽसौ लोकवत्स्यादभिमतिसमये सिद्धितस्त्वाप्तकामः।।
20. 	विश्वं दुःखैकतानं विषममपि सदा निर्मिमाणस्य लीला
	संजायेतासमञ्जक्रमत इति भवेन्निर्दयत्वादिदोषः।
	मैवं बीजाङ्कुरादिक्रमविषमभवानादिकर्मौघभाजां
	जीवानां सौति तत्तत्फलमिति करुणासाम्ययोरप्रहाणात्।।
21. 	दृष्टन्यायेन विश्वप्रजनकचिदचित्तत्त्वभेदप्रक्लृप्तौ
	स्वेष्टप्रत्यर्थिधर्मोपनयननियतव्याप्तिवैयाकुली स्यात्।
	अत्यन्तादृष्टमर्थं भणितुमधिकृताच्छास्त्रतस्सर्वकर्तु-
	स्सिद्धौ बाधाद्यनर्हप्रमितिपरवती सर्वधर्मोपपत्तिः।।
22. 	सांख्यस्मृत्या विरोधाद्विधिमतविहतेः कार्यवैरूप्यतोऽस्मि-
	न्नेकार्थानेकतन्त्रोदितविहततया देहभोगावियुक्त्या ।
	कार्योपादानभेदात् स्वहितविहतितः कारकस्तोमहानेः
	कृत्स्नांशाद्यूहबाधात् कृतिविफलतयाऽप्युत्थितं प्रत्यविद्ध्यत्।।
*2.2.1. 
1. 	बाधाभावादकम्पे स्थितवति निगमैर्ब्रह्महेतुत्ववादे
	भूयः किं वीतरागो वदति परपरीवादमत्रेत्ययुक्तम्।
	प्रख्यातप्राच्यनैकप्रतिसमयभवन्मन्दसन्देहशान्त्यै
	तुल्यत्वभ्रान्तिसिद्धा प्रकरणसमता तर्कपादे हि वार्या।।
2. 	षड्विंशालम्बिसांख्यं स्फुटतरपठितं भारते योगतुल्यं 
	तत्स्थत्वात् पञ्चविंशस्त्विति च निगदितस्सर्वतत्त्वान्तरात्मा।
	तस्मात् सेशानतन्त्रं श्रुतिसमधिगतं स्थापयित्वाऽथ सूत्रैः
	पक्षं त्वीशानपेक्षं प्रतिवदति नयैरुत्कटप्रत्यवायम्।।
3.	अव्यक्तादीन्पदार्थाननुमितिमुखतस्स्थापयन्तस्स्वबुद्ध्या
	षट्त्रिंशत्तत्त्ववादप्रभृतिषु न कथं सङ्गमिच्छन्ति सांख्याः।
	तुल्याक्षेपोपपत्तीश्श्रुतिनियतिमुचां कल्पनास्सम्मृशन्तो
	दृष्टं नापह्नुवीरन् लघुमनुमिनुयुश्शेषमिच्छन्ति शास्त्रात्।।
4. 	कार्यं किञ्चित् कुविन्दप्रभृतिविरचितं दृश्यतेऽन्यच्च सर्वं 
	कर्त्रायत्तं श्रुतं तत् क्वचिदपि न पराधीनताभङ्गदृष्टिः।
	पङ्ग्वन्धक्षीरपाथस्तृणजलदतटिद्वाय्वयस्कान्तपूर्वैः
	दृष्टान्तैर्न त्वदिष्टं फलति तदखिलं चेतनाधिष्ठितं नः।।
5. 	नन्वत्राचेतनानां स्वसमुचितविधौ कर्त्रधीनत्वमुक्तं
	शास्त्रारम्भे विधातुर्व्यनुददनुमितिं किं परस्सूत्रकारः।
	पृच्छेयं नातितुच्छा शृणु तदवहितस्सर्वकृन्नानुमातुं
	नापह्नोतुं च शक्यस्तदुभयनियमादर्शनादित्यमंस्त।।
6.	सत्त्वाद्यान् द्रव्यभेदांस्त्रिगुणमितिसमाहारतः कल्पयन्त-
	स्तेषां नित्यं विभुत्वे समविषमदशाद्यत्र कीदृग्वदेयुः।
	अन्योन्याध्यासक्लृप्तिः प्रकृतिपुरुषयोर्भोगमोक्षोपपत्त्यै
	च्छायापत्त्यादिनीत्या कथमियमुभयाचेतनत्वे घटेत।।
7.	पुंसां भोगापवर्गप्रभृति फलमिदं तच्च सर्वं प्रधाने
	द्रष्टृत्वादेश्च क्लृप्तिः पुरुष इह पृथग्द्रष्टृतादिश्च बुद्धौ।
	मुक्त्यै बद्धस्य शास्त्रं मुनिरकृत ततो नित्यमुक्तोऽस्मि चेत्या-
	द्यन्योन्यव्याहतोक्तिं वृषलपरिणये जैनभक्ता जपन्तु।।
*2.2.2. 
8. 	कल्प्योपादनमेकं परममहदधिक्षित्य नानाविधाणू-
	पादानौघस्य दृष्टात् समधिकवपुषः कल्पनेऽनिष्टमाह।
	प्राज्ञाधिष्ठानशून्यप्रकृतिपरिणतिः प्राङ्निरस्ताऽथ सेशं
	सूक्ष्माणुद्रव्यमूलद्व्यणुकमुखजगत्सृष्टिपक्षं पिनष्टि।।
9. 	प्रागेवारम्भणोक्तावपहृतविषया प्रागसद्द्रव्यक्लृप्तिः 
 	काणादानामिदानीं क्षिपति बहुमुखं कारणप्रक्रियांशम्।
	त्रेधा हेतौ विभक्ते त्वनुमितिशरणैस्तत्तदंशैर्यथार्हं
	व्याघातादीन्विकल्पक्रमविविधगतीन् व्याहरत्यत्र सूत्रैः।।
10. 	दृष्टस्याणोः प्रसूतिं द्व्यणुकमणुमपि स्थापयन्तोऽनुमित्या
	दृष्टाकारानुसारान्न निरवयवताद्यत्र वक्तुं क्षमेरन्।
	सर्वं सह्येत सूक्ष्मे प्रमितिपरवतां जालकालोकलक्ष्ये
	तद्भागान् ख्यापयेद्वा स्मृतिरफलतया त्वान्यपर्येण नेया।।
11. 	विश्रान्तिर्न क्वचिच्चेदवयवनिवहानन्त्यतो मानसाम्यं
	माषक्षोणीभृतोस्स्यादिति यदि तदसत्तारतम्यादनन्ते।
	वैषम्यं पक्षमासप्रभृतिषु नियतं नह्यनन्तेष्वनिष्टं
	पारावर्यञ्च जात्योर्न किमनुकथितं व्यक्त्यनन्तत्वसाम्ये।।
12.	नादृष्टं किञ्चिदन्यच्छ्रुतिसरणिजुषां देवतानुग्रहादे-
	रन्यत्वे तस्य तज्ज्ञैरधिकयतनवत् क्लृप्तिरादौ व्युदस्ता।
	यत्ने यत्नानपेक्षां न किमनुमनुते स्याददृष्टेऽपि तद्वत्
	भूतस्थादृष्टवादे द्व्यणुकृदणुगतादृष्टकल्पोऽत्र लूनः।।
13. 	नित्यं सम्बन्धमेके निजगदुरपृथक्सिद्धसर्वानुवृत्तं 
	नित्यं नित्येष्वनित्येष्वपि कतिचिदिमन्तावदायुष्कमाहुः।
	तत्तद्द्वन्द्वस्वभावप्रतिनियतिमुचां स्यान्न तेन व्यवस्था
	गुर्वी त्वन्यस्य क्लृप्तिः कथमधिकजुषां नानवस्था न दोषः।।
14.	निर्धूते सूत्रकारैरवयविपरमाण्वात्मके द्रव्यवर्गे
	विश्वं व्याप्त्येकलक्ष्यं परममहदसत् स्यादथाद्रव्यमेव।
	मैवं दृष्टाणुतत्संहति तदुभयसम्बन्धसिद्धेरबाधा-
	दागन्तुक्षोणिताद्यैः श्रुतिरपि जगदारम्भणं बम्भणीति।।
*2.2.3.
15. 	बाह्योक्ताचारभागश्श्रुतिविहतिवशाज्जैमिनीये निरस्त-
	स्तत्त्वांशं तर्कितं तैः प्रतिवदति गुरुर्जैमिनेरत्र पादे।
	निर्धूतं तत्र पूर्वं निरुपधिकनयैरर्धवैनाशिकोक्ते
	पक्षान्वैनाशिकानां जिनगिरिशमतक्षेपतः प्राक् क्षिणोति।।
16.	बुद्धोऽसौ स्वावतारैस्सह परिगणितः श्रीधरेण स्वशास्त्रे
	सर्वज्ञो नैव मुह्येन्न च निखिलसुहृद्विप्रलिप्सेत कञ्चित्।
	तस्माद्बुद्धोक्तभङ्गे भजति भिदुरतां सात्त्वतादीति चेन्न
	स्वाभीष्टप्रत्यनीकप्रमथनमनसा मोहनादिप्रवृत्तेः।।
17. 	दुर्वारा मोहनेच्छा निखिलजनयितुः केन मोहोऽन्यथा न-
	स्तस्मात्कर्मानुरूपन्दिशति फलमसौ तत्त्वबोधं भ्रमं वा।
	स्वोक्त्यादेस्सिद्धमेतन्निरुपधि विषमो नैव तस्मात् समोक्तिः
	कारुण्याद्विप्रलिप्सा न यदि वृजिनजं नेशनिघ्नं फलं स्यात्।।
18. 	कल्प्यो बोद्धेति सर्वे सुगतमतविदो बोध्मध्यक्षमेके
	बुध्याकारानुमेयं कतिचन कतिचित् बोध्यमिथ्यात्वमाहुः।
	तत्तुल्यन्यायतोऽन्यो धियमपि जगदुः संवृतेरेव सिद्धां
	तान्सर्वांस्तर्कमानैर्द्यति दितिजगुरूनद्य वैभाषिकादीन् ।।
19.	एकद्व्यादिस्वभावैर्यदणुभिरथवा तत्तदेकस्वभावैः
	क्षोणीदेहादिपुञ्जप्रसृतिरिति समाभाषि वैभाषिकेण।
	ज्ञानादानादि तत्र क्षणभिदुरतया बोध्यबुद्ध्योर्न सिद्ध्ये-
	न्निर्बाधा प्रत्यभिज्ञाऽप्यनुमितिमथनी शेषमन्यत्र सूक्तम्।।
20. 	बोधेष्वाकारभेदं निजमुपरितनेष्वर्पयन् प्राक्तनोऽर्थ-
	स्तद्वैचित्र्यानुमेयः क्वचिदपि न तदाऽध्यक्षतेति प्रजल्पन्।
	प्राक् पश्चाच्च प्रवृत्तैर्विहतिबहुलतां गौरवञ्च ब्रुवाणैः
	शिक्षादक्षैस्सयूथ्यैर्दमित उपशमं यातु सौत्रान्तिकाख्यः।।
*2.2.4. 
21. 	न ग्राह्यग्राहकौ स्तः क्वचिदपि विविधानादिसन्तानचित्रो
	बुद्ध्यात्मा त्र्यात्मकोऽद्य स्फुरति भवदशातिक्रमे स्वात्मनैव।
	योगाचारोक्तिरित्थं विषयविषयिणोर्बोधबाधौ समानौ
	मन्वानैर्वारणीया स्वपरविभजनाद्यत्र न क्वापि सिद्ध्येत्।।
22. 	बुद्ध्यैक्यं बोध्यबोद्ध्रोर्न घटत इह ते सत्ययोरन्ययोर्वा
	भिन्नत्वे ग्राह्यलक्ष्मक्षतिमभिमनुषे नात्र चित्रैक्यमर्थ्यम्।
	चित्रं द्रव्यं गुणं वा किमिति न च विदुः केऽपि भिन्नैकरूपं
	तेनात्मख्यातिवादे स्थितिमिह भजतु स्वप्रकाशत्वमात्रे।।
*2.2.5.
23.	सत्त्वेऽसत्त्वे द्वये च द्वितयपरिहृतावप्यनिष्टप्रसङ्गै-
	स्सर्वं शून्यञ्चतुष्कोट्यतिगतमिति नामानतस्स्वेष्टवादात्।
	अक्षोभ्यन्तत् प्रहाणे परमतमसती संवृतिर्नार्थसिद्धै
	तस्मादित्थं निषेधो निरुपधिक इह क्वाप्यदृष्टो न कल्प्यः।
24.	प्राक्पश्चात् सत्त्वहानेर्गगनकुसुमवत् स्यान्न मध्येऽपि कार्यं
	मैवन्तत्रैव दृष्टेर्न यदि कथमसौ मध्यकार्यादिशब्दः।
	कार्यारम्भे निदानं विकृतिमदुत नेत्यादिचिन्ताऽपि वन्ध्या
	सामग्र्या कार्यसिद्धेर्भजति च गुणतां कारणस्यानवस्था।।
25. 	साध्यं हेतुस्तदङ्गप्रभृति च यदि वस्संवृतेरेव सिद्ध्ये-
	दस्माद्वाक्यानुरोधादिह न कथमसिद्ध्यादिदोषा भवेयुः।
	तत्र प्रामाण्यबुद्धिर्न यदि पठत तन्मानमित्यस्मदुक्तिं
	वस्तुस्थित्या न मानं तदिति यदि समं त्वन्मतस्थापकेऽपि।।
26.	अख्यातिस्त्वन्यथाधीर्विषयरहितधीस्सानधिष्ठानबुद्धि-
	र्बाह्यार्थाकारयोगस्सदसदितरधीश्शून्यधीरात्मधीश्च।
	भ्रान्तौ सर्वत्र तत्तत्परमतकथकैरादृताः पक्षभेदाः
	प्रायोबुद्धिर्यथार्था श्रुतिविदभिमता क्वापि भेदाग्रहादि।।
*2.2.6.
27.	संवादात् क्वापि भागे जिनमुनिवचसश्शेषमप्यस्तु मानं
	तस्मात्तेनोपरोध्योपनिषदिति कचोल्लुञ्छनानां दुराशा।
	वैषम्यस्यापि दृष्टेर्न यदि सुगतवागेवमेवास्तु सत्या
	तेनान्योन्यं निरोधात् पुरुषवचनयोरप्रकम्प्या श्रुतिर्नः।।
28.	सच्चासच्च द्वयञ्च द्वितयसमधिकं तच्च पूर्वैस्सहेति
	स्यादस्तीत्यादिवाचा परिहितगगनैर्गीयते सप्तभङ्गी।
	व्याघातस्तैर्यदीष्टस्स्वसमयविहतिर्यद्यनिष्टः परोक्ते- 
	स्तद्वाक्यैर्न क्षतिस्स्यान्न च निरुपधिकः क्वाप्यसत्वादियोगः।।
29. 	वृद्धिह्रासौ यथार्हं प्रतितनु भविनां देहभङ्गे विमानं
	मुक्तौ नित्योर्ध्वयानप्रभृति गुरुतया नित्यपातं क्षमादेः।
	धर्मादेर्व्यापकत्वं गगनवदथवा तादृशं पुद्गलत्वं
	दुस्तर्कैः कल्पयन्तश्श्रुतिनयकुशलैर्दूरमुत्सारणीयाः।।
*2.2.7.
30. 	सर्वं जानाति रुद्रश्श्रुतिषु च महितस्सत्यवादी च दृष्टः
	प्रख्यातं तद्व्रतञ्च क्वचिदुपनिषदीत्यस्तु मानं तदुक्तिः।
	मैवं देवेन दैत्यप्रमथनरुचिना मोहशास्त्राणि कुर्वि-
	त्यादिष्टो ह्येष तन्त्रं निजमकृत ततस्तन्न शिष्टोपजीव्यम्।।
31. 	प्राजापत्ये हि वाक्ये प्रकटमुपनिषत् प्राह देहात्मवादं
	चक्रे लोकायतं तत् सुरगुरुरभजन्मोहनत्वं मुकुन्दः।
	कण्वस्थाने च लौकायतिकपरिबृढा भारतेऽपि प्रगीताः
	कार्यार्थं विप्रलम्भस्तदिह पशुपतेस्तद्वदेवोपपन्नः।।
32.	शैवाद्याख्याविशेषैः पशुपतिसमयस्स्याच्चतुर्धाऽन्यथा वा
	श्रुत्याऽन्योन्यं च बाधस्स्फुट इह तदसौ शापदुष्टार्ह उक्तः।
	अग्राह्यान् भौतिकानामनुसृतनिगमास्सस्मरुस्तत्प्रविष्टान्
	तत्त्वेऽप्यत्रान्यथात्वं सुगतजिनमतानन्तरोक्तिः क्रमाप्ता।।
33. 	निष्ठा सर्वेषु नारायण इति वचनाद्धेत्वहन्तव्यतोक्ते-
	र्मानत्वोक्त्या च तन्त्रान्तरमपि महितं वेदवद्भारतादौ।
	नातो बौद्धादिवत्तन्निरसनमिति चेत् सत्यमंशे तु बाध-
	स्स्यान्नासौ पञ्चरात्रे क्वचिदपि तदिह स्वीकृतिर्वेदतुल्या।।
34.	दृश्यन्ते संगृहीता जगति हि समयास्ते च राज्ञाऽनुपाल्या 
	स्तस्मान्नः पक्षपातः क्वतिदनुचित इत्यर्भकप्रायचोद्यम्।
	मुग्धैरन्ये गृहीता भवतु समयसंरक्षणोक्तिश्च धर्म्ये
	निष्ठैक्योक्तिस्तदन्यग्रहविहतिपरा तद्विरुद्धोक्तिदृष्टे।।
*2.2.8. 
35. 	प्रामाण्यं कर्मकाण्डस्मृतिनयवशतस्सात्त्वतस्यापि सिद्धं
	पादेऽस्मिन् संगतिश्च प्रतिमतदमने नास्त्यमुष्येति चेन्न।
	प्रत्यर्थित्वं विरोधभ्रममपनयता पञ्चरात्रस्य वार्यं
	दुस्तर्काद्युत्थितोक्त्या तदितरसमयेष्वित्यनुस्यूतसिद्धिः।।
36. 	दृष्टाऽस्मिन्वेदनिन्देत्यनभिमतमृषेस्सात्त्वते वैदिकत्वं
	मैवं वैशद्यमूलस्तुतिपरवचने वेदवैरस्यहानेः।
	संगृह्याम्नायसारं प्रणयति भगवांस्तद्धि भक्तानुकम्पी
	श्रौतस्मार्तादिवच्च व्यभजदिह विभुर्वैदिकं तान्त्रिकं च ।।
37. 	वेदानां मानतोक्तेस्तदनुसरणतस्स्वस्य तन्मूलतोक्त्या
	व्यावृत्तिर्भाति बाह्यागमत इति न तत्तुल्यभावोक्तिरार्षी।
	का हानिः क्षुद्रविद्याशबलमिति यथा तादृशे वेदभागे
	मोक्षस्य प्रत्ययार्थं त्वगणिषत परं सात्त्वते सिद्धिभेदाः।।
38. 	जीवस्योपत्तिमाह प्रथयति च मनो जीवतत्त्वप्रसूतं
	तच्चाहंकारहेतुं व्यपदिशति ततः पञ्चरात्रं न मानम्।
	मैवं जीवादिवाचो ह्यभिदधति विभोर्व्यूहभेदानिहात-
	स्यात्तत्तत्त्वाभिमानान्नियतिमधिगता तेषु तत्तत्समाख्या।।
39. 	जीवोऽत्रानाद्यनन्तः कथित इति तदुत्पत्तिपक्षो न हीष्ट-
	श्शब्दस्संकर्षणादिर्न कथमपि समन्वेति जीवादिमात्रे।
	श्रौतस्सृष्टिक्रमश्च स्वयमनुपठितस्तद्विरुद्धं न कल्प्यं 
	तस्माच्छ्रुत्या मिथो वा न विहतिरिह तत्तन्त्रतात्पर्यदृष्टेः।।
40. 	सांख्या वैशेषिकाश्च श्रुतिपरिपठितं धर्ममैच्छन्न तत्त्वं
	तत्त्वाचारौ तु बुद्धक्षपणकपशुपत्युक्तिषु श्रुत्यपेतौ।
	वेदोपस्कारिविष्णुस्मृतिवदवितथे पञ्चरात्राख्यतन्त्रे
	तत्त्वं त्रय्यन्यसिद्धं चरणमपि समं गृह्यभेदादिनीत्या।।
41. 	स्मर्यन्ते पञ्चयज्ञा मुनिभिरपि नमस्कारमन्त्रेण शूद्रे
	तत्राधीतं हविष्कृत्प्रभृतिपदमिहाप्यंशतोऽस्याधिकारः।
	योज्या दक्षोक्तकालक्रमगतिरभिगत्यादिभेदे तदुक्ते
	ग्राह्या पश्विष्टिसोमप्रभृतिवदखिलं युक्तितस्सङ्कलय्य।।
42. 	जातावाचार्यशब्दः क्वचिदिति न तथाऽऽचार्यदेवो भवेत्या-
	द्याम्नाते तत्प्रतीतिस्स्मृतिषु नियमिताल्लक्षणात्तत्प्रवृत्तेः।
	तद्वत् स्यात् सात्त्वतादावगतिकविषये रूढिभङ्गो न दोषः
	विप्रादेरत्र शास्त्रे स्थितिरपि बहुधा भारतादौ प्रसिद्धा।।
43.	योगास्साङ्ख्यव्युदासात् कणचरदमनादक्षपादानुयाता
	बौद्धोन्माथेन लोकायतमुषितधियो जैनभङ्गात्तदुत्थाः।
	पत्युस्तन्त्रे पशूनां प्रकटितविहतौ तादृशापष्ठुनिष्ठाः
	ध्वस्तास्तत्तुल्यतर्कागमशरणतया साकमस्मिन् कुदृग्भिः।।
44. 	पादेऽस्मिन् कापिलस्थैः कणभुगनुगतैर्वृद्धवैभाषिकाद्यै-
	योगाचाराभिधानैस्सुगतमतरहश्शून्यवादप्रसक्तैः।
	अर्हत्सिद्धान्तभक्तैः पशुपतिसमयस्थायिभिश्चोपरोधं
	क्षिप्त्वाऽथो पञ्चरात्रे श्रुतिपथमवदत् पञ्चमाम्नायदर्शी।।
*2.3.0. 
1. 	सर्वं साङ्ख्यास्तु नित्यं क्षणिकमखिलमप्यत्र वैभाषिकाद्या
	नित्यानित्यं समस्तं जिनपरिपठितां सप्तभङ्गीं पठन्तः।
	नित्यानित्ये विभज्याप्यभिदधति विपर्यस्य वैशेषिकाद्या-
	श्श्रुत्युत्थांस्तान् निरुन्धन् श्रुतिभिरथ वियत्प्राणपादौ युनक्ति।।
*2.3.1.
2.	पूर्वत्राधिक्रियायां पुरुषजनिवचो नित्यतोक्त्या निरूढं
	व्योमोत्पत्तौ तथैव स्थितिरिति वचसोर्व्याहतौ वक्ति कश्चित्।
	सिद्धान्ती व्योमसृष्टिर्निगमशतमिता नान्यथा सिद्धिरस्यां
	वायुव्योमामृतोक्तिर्जनिविधिविहतेत्युक्तिवैषम्यमाह।।
3. 	तेजः प्राथम्यदृष्टेरमृतवचनतोऽनंशकद्रव्यभावा-
	द्व्योमन्युत्पत्तिवाक् स्यादुपहितविषयैवात्मनीवेति चेन्न।
	प्राथम्यस्याश्रुतत्वात् प्रथमपठनतः कल्पनेऽन्येन बाधात्
	किंचामर्त्योक्तितुल्यं त्वमृतपदमिहानेकवाक्यैककण्ठ्यात्।।
4. 	यौक्तस्सत्कार्यवादः श्रुतिभिरनुमतो नावयव्यस्ति सृज्य-
	स्तत्तद्द्रव्येषु नामान्तरभजनसहावस्थया सृष्टिवादः।
	इष्टाश्शब्दाद्यवस्थास्तव निरवयवद्रव्यवर्गेऽपि तस्मात्
	व्योमन्युत्पत्तिरुक्ता श्रुतिषु तदितरोत्पत्तितुल्या न बाद्ध्या।।
*2.3.2. 
5. 	कूटस्थाद्ब्रह्मणस्स्याज्जगदखिलमिदं पुत्रपौत्रादिनीते-
	रेतस्मात् प्राण इत्याद्यपि सुगममिहेत्यादिरूहोऽत्र मोहः।
	प्राणस्वान्तादिपाठक्रमत इतरसंक्षोभणेऽतिप्रसङ्गा-
	दीक्षानुस्यूतिदृष्टेः प्रथममिव परं सौति तत्तच्छरीरम्।।
*2.3.3.
6. 	द्रव्यं सर्वं हि नित्यं कथितमवयविद्रव्यभङ्गेन पूर्वं
	नित्यत्वं सूत्रकारः पुनरपि पुरुषे किं विशिष्याभिधत्ते।
	सत्यं नामान्तरार्हामिह नुदति दशां चेतनस्यानुपाधेः
	प्रत्यक्त्वज्ञत्वधर्मौ तदिह नियमितौ शाश्वतौ क्षेत्रिणोऽपि।।
7. 	सच्छब्दार्थातिरिक्तं जनिमदखिलमित्यैतदात्म्यादिसिद्धं
	प्रोक्ता सृष्टिश्च जीवे निरवयवनयस्त्वम्बरादौ निरस्तः।
	जीवोत्पत्तिस्ततस्स्यादिति न सदकृताभ्यागमादिप्रसङ्गा-
	न्नित्यत्वाजत्वकण्ठोक्तिभिरपि जननं त्वस्य देहादियोगः।।
8. 	देहात्मत्वे जनिस्स्यान्न तदिह घटते जातमात्रस्य रागात्
	ज्ञाने किण्वादिमेघोपलशबलपटप्रक्रियाऽप्यत्र दुस्स्था।
	देहे गेहादितुल्या ममकृतिरनघा दोषतस्त्वैक्यमोहः
	क्षिप्तं चैक्यानुमानं बलवदनुमितेश्शास्त्रतस्तर्कतश्च।।
9. 	देहं देहातिरेके तदवधिनियतप्राणबुद्ध्यक्षरूपं
	धीसन्तानं च नित्यं प्रलयविलयिनं स्थास्नुमप्यापवर्गात् ।
	डिण्डीराभं सदब्धाववितथविकृतौ जीवमिच्छन्त इत्थं 
	निर्धूता दूरमत्र श्रुतिभिरितरवद्बाधदोषोज्ज्ञिताभिः।।
*2.3.4.
10. 	कैश्चिज्ज्ञानत्वमात्रं कथितमुपधिजा ज्ञातृतैवात्मनोऽन्यै-
	स्तत्राम्नायादिबाधं प्रथयति विविधं ज्ञोऽत इत्यादिसूत्रैः।
	पूर्वन्यायादमुष्मिञ् जनिलयरहिते नित्यबोधेऽत्र चोक्ते
	संकोचाद्यर्हबुद्धेर्विकृतिवचनमप्यस्य सद्वारकं स्यात्।।
11. 	ज्ञातृत्वं ज्ञानता च श्रुतिभिरभिदधे नात्र पक्षे पताम-
	स्सर्वत्रात्मा न भायात् किमिति न निगमैर्देहिनोऽणुत्वसिद्धेः।
	स्वाभासैकस्वमूर्तेरविशदमहसस्सर्वदा भानमिष्टं
	धीसंकोचात् सुषुप्तिप्रभृतिषु विशदोल्लेखमात्रोपरोधः।।
12. 	धर्मस्थे त्वेवकारे त्रिविधमपि भवेत्तद्व्यवच्छेदकत्वं
	धर्मिण्यस्यान्वये स्यात्तदितरविषये तस्य धर्मस्य हानिः।
	जानात्येवेत्यबोद्धा न भवति जडता ज्ञानमात्रोक्तिवार्या
	ज्ञानालोपादिवाक्यानुगुणविषयतां यात्यसावेवकारः।।
13. 	उत्क्रान्तिस्पन्दनाणूपमितिवचनतोऽणीयसश्शक्तिलाभे
	धीभूम्ना यौगपद्यं त्ववयवनयतोऽनेकमूर्तिग्रहेऽपि।
	यत्राम्नातं विभुत्वं परविषयमिदं भाति तात्पर्यलिङ्गै-
	र्जीवे व्यापित्ववादो मतिमहिमपरस्स्वच्छताद्याशयो वा।।
*2.3.5. 
14. 	ज्ञातृत्वं पुंस इत्थं भवतु तदपि नामुष्य कर्तृत्वसिद्धि-
	श्श्रुत्याद्यैस्तन्निषेधाद्विकृतिविरहतश्चेत्यसद्दृष्टबाधात्।
	कर्तृत्वापह्नवोक्तेरविकृतिवचसोऽप्यान्यपर्यं हि गींतं
	कर्ता शास्त्रार्थवत्त्वात्तदयमिह न च स्यादबोद्धुर्नियोगः।।
15. 	किञ्च स्वोक्त्यादिभग्नो निगदितुरहमः कर्तृताया निषेधो
	यद्यन्यस्याहमर्थात्तदिदमुपनिषद्वेदिनस्सिद्धसाद्ध्यम्।
	भोक्तृत्वस्याप्यभावे प्रसजति वितथं बन्धमोक्षादिशास्त्रं
	प्राणादानाद्विहारात् प्रकृतिसमधिकोऽस्मीति योगाच्च कर्ता।।
16. 	व्यापारज्ञानवाञ्छाप्रशमनयतनायोगयुक्तिस्तु मन्दा
	कार्ये सामग्र्यपेक्षे विधितदितरयोर्लोकसिद्धा प्रवृत्तिः।
	सार्थं शास्त्रं हितोक्त्या नियतिनियमिता शास्त्रयोग्या दशा सा 
	ज्ञाता कर्ता च भोक्ता तदयमिह पुमान् भाति सर्वैः प्रमाणैः।।
*2.3.6. 
17. 	कर्ता नह्यन्यतन्त्रस्स्मरति खलु तथा पाणिनिश्चान्यथा चेत्
	आज्ञा कुर्यान्न कुर्यादिति तु निगलिते धावनादेशवत् स्यात्।
	मैवं कर्माक्षकालप्रकृतिपरवशे कर्तृतां तत्फलं च 
	स्वीकृत्यात्मेशमात्रे श्रुतिशतविदिते द्वेष इत्थं दुरन्तः।।
18. 	साधारण्येन हेतुस्सलिलमिव विभुस्सर्वकार्याङ्कुराणां
	वैषम्यं त्वाविरिञ्चात् प्रतिनियतफलैः प्राणिनां कर्मबीजैः।
	साम्यं स्वस्य स्वगीतं श्रुतमपि तदिहाधोनिनीषादिभेद-
	स्तादृक्कर्मानुरूपं फलमिति नियतोऽनादिरेष प्रवाहः।।
19. 	काले दुःखोपशान्तिं जनयति भगवान् व्याजमात्रावलम्बी
	या दुःखापाचिकीर्षा परहितमनसस्सैव तस्यानुकम्पा।
	दत्ते देहादियोगं दिशति च निगमं वक्ति वेदान्तसारं
	निस्सीमानन्दयोगं निरुपधि समये सौति पुंसां तयैव।।
20. 	दोषस्स्यान्निग्रहांशो यमयितुरिति चेन्नोपमर्दासहत्वात्
	स्वानिष्टं नेश्वरे हि प्रसजति न परानिष्टमस्य प्रतीपम्।
	कारुण्यं सावकाशं क्वचिदिति कथितं साक्षिताद्यञ्च सुस्थं
	दृष्टे चैतत्स्वभावे फलद इति धिया युज्यते तत्प्रपत्तिः।।
21.	प्रत्यङ्ङात्माऽहमर्थः प्रमितिपरवतां कर्तृतादिश्च तस्मिन्
	स्वेच्छापूर्वप्रवृत्तेरयमचिदधिकस्तावदीशानतुल्यः।
	ईशस्तु स्वेच्छयैव प्रयतत इति तन्निघ्नमन्यत्समस्तं
	सारथ्यादिक्रमेण प्रतिनियतगतिस्स्यात् त्रयाणां प्रवृत्तिः।।
22. 	कर्तृत्वं स्यात् कदाचित् करणवति परप्रेरणानिर्व्यपेक्षं
	नोचेत् तन्निग्रहाद्यं कथमिति यदि न स्वेष्टपक्षेऽपि साम्यात्।
	स्वेनापथ्यप्रवृत्तं न हि पुनरपि तत् कारयेयुर्दयार्द्रा-
	स्तच्चेत्तस्य स्वभावादितरदपि न किं निष्फलोऽधीतभङ्गः।।
23. 	क्षेत्रज्ञानां समानां विषमयतनता तादृशादृष्टभेदा-
	न्नादृष्टं त्वन्यदिष्टं नियमनभिदया शासितुस्तत्र भाव्यम्।
	साक्षित्वाद्य़ञ्च नेतुस्समनिगममितं प्रेरकत्वं न रुन्धे
	भाष्यादिग्रन्थलेशोऽप्यवहितमनसामैदमर्थ्यं भजेत।।
24. 	कर्ता देवः फलानां न तु करणभृतः प्रेरकश्चेत्ययुक्तं
	सर्वश्रुत्यादिकोपान्न भवति न फलं कर्मणः पापचर्या।
	कर्माधीनं तु चिन्ताद्यपि हि भवभृतो भाषितं भाष्यकारै-
	र्जन्तूनां देवतानामपि करणगणाधिष्ठितं वक्ष्यतीत्थम्।।
*2.3.7. 
25. 	जीवादत्यन्तभिन्नः पर इति बहुधा व्याहरत् सूत्रकारो
	भेदाभेदश्रुतीनां घटकनिगमतश्शात्रवं च व्यपोढम्।
	उक्ताक्षेपे समाधावपि न समधिको हेतुरत्रास्ति सत्यं
	पादांशाद्युक्तिमुह्यद्बहुकुमतिमतक्षिप्तये त्वंशचिन्ता।।
26. 	अंशत्वं रामकृष्णप्रभृतिषु घटतां विग्रहांशाधिकारा-
	ज्जीवे ब्रह्मांशतोक्तिर्न हि निरवयवं ब्रह्म वक्तुर्घटेत।
	ब्रह्मादिश्चित्समष्टिः प्रतिपुरुषमिह त्वंशता चेत्ययुक्तं
	विश्वस्रष्टुर्बहु स्यामिति बहुभवनध्यातुरेकत्वसिद्धेः।।
27. 	व्योमैकं स्याद्धटाद्यैः पृथगुपधिगणैर्ब्रह्म बह्वंशमेवं 
	तत्रोपाधिव्यपाये भवभृदयमियाद्ब्रह्मतामित्ययुक्तम्।
	स्वानर्थारम्भदौस्थ्यात् प्रतिनियतगुणप्रत्यभिज्ञाद्यदृष्टे-
	श्छिन्नाच्छिन्नांशचिन्तोदितबहुविहतेस्साम्यशब्दाच्च मुक्तौ।।
28. 	मायोदन्वत्यपारे प्रतिफलति मृषावीचिषु ब्रह्मचन्द्र-
	श्छायांशास्तस्य जीवा इति कतिचिदुशन्त्येतदुन्मत्तगीतम्।
	न ब्रह्मद्रष्टृतैषामचिदपि हि तथा स्वेन कल्प्यो न जीवः
	क्लृप्तेः प्राक् स्वात्महानेस्त्रितयसमधिकः कल्पकस्त्वत्र मृग्यः।।
29. 	सन्मात्रं ब्रह्म सर्वानुगतमिह पुनर्नित्यसिद्धास्त्रयोंऽशाः
	जीवेशाचित्प्रभेदादिति च कतिचनेदं च नोदञ्चनीयम्।
	सत्तामात्रानुवृत्तेस्तदधिकवपुषश्शासितुर्ब्रह्मतोक्ते-
	र्ब्रह्मत्रैविध्यवाक्यं निरवयवतया निश्चितेऽन्याशयं स्यात्।।
30. 	मेरोरंशः किरीटप्रभृतिरिति नयान्नित्यभिन्नेंऽशतोक्ति-
	स्साजात्याल्पत्वमूला गमयितुमुचितेत्यागमासन्नपक्षे।
	अंशोक्तिस्स्यादमुख्या स हि निपुणधियामेकवस्त्वेकदेश-
	स्तस्माज्जीवो विशिष्टे भगवति गुणवत्तत्प्रकारोंऽश उक्तः।।
31. 	उक्तं नित्योपलब्धिप्रभृति परमते पूर्वमेव ह्यनिष्टं
	भूयस्तादृक्प्रसङ्गः प्रकथित इह किं भोगसङ्कीर्णतादेः।
	मैवं पूर्वं हि बाह्यप्रसृतिमशमयत्साम्प्रतं ब्रह्मवाद-
	व्याजोत्सिक्तान् कुदृष्टीन् परिहृतिरिति च स्याद्भविष्यन्मतेषु।।
32.	मिथ्याज्ञानादिचक्रे मरुति भगणवद्धूर्णमानस्य जन्तोः
	प्रत्यक्तत्त्वप्रबोधाद्भवपरिहरणे सर्वतन्त्राविगीते।
	शुद्धात्मज्ञानगर्भां परभजनभिदामङ्गभेदांश्च वक्ष्य-
	न्मीमांसारम्भसिध्यद्वपुषमपि पुनश्शोधयामास जीवम्।।
33. 	क्लृप्तिर्व्योमादिकेऽपि क्रमभुवि च विभो प्राच्यतत्त्वैर्विशिष्टा-
	ज्जीवस्यौपाधिकौ तु प्रजननविलयौ चिद्धनज्ञातृताऽस्य।
	कर्तृत्वं पारतन्त्र्यं गुणतनुनयतो विश्वरूपांशता चे-
	त्याम्नायान्योन्यबाधव्यपनयनवियत्पादसाध्यानि सप्त।।
 (द्वितीयाध्यायस्य चतुर्थः पादः) ( उपोद्घातः)
2.4.0.
1. 	अक्षाद्युत्पत्त्यनूक्तौ नहि फलमधिकाशङ्कनं त्वत्र मन्दं
	तत्संख्यादेः परीक्षाऽप्यनुकृतबलिभुग्दन्तचिन्तेति चेन्न।
	एतेष्वब्रह्मकार्यं किमपि कथयतां बाधनेनार्थवत्त्वा-
	त्तत्साक्षात्संगतिस्स्यात् प्रथमचरमयोर्मध्यमानां प्रसङ्गात्।।
2. 	अष्टावत्राधिकाराः प्रथममिह वियन्नीतिरुक्तेन्द्रियाणां
	तेजोबन्नोक्तनीतिं द्रढयति चरमे व्यष्टिभेदस्य सृष्टौ।
	संख्यामानादिचिन्तास्वपि तदुपहितोपासनाद्यैः फलं स्यात्
	प्राणादिभ्यः प्रमाता पृथगिति विशदीकर्तुमप्येष पादः।।
*2.4.1.
3. 	अग्रे सत्तामृषीणां श्रुतिरभिदधती प्राणतां वक्ति तेषां
	नात्र ब्रह्मैव वाच्यं बहुवचनहतेस्तेन नित्याक्षसिद्धिः।
	मैवं तत्सृष्टिदार्ढ्याद्बहुवचनमिदं पाशनीत्यैव नेयं
	प्राणर्षित्वे परात्मन्यपि हि सुघटिते तन्निरुक्त्यादिसाम्यात्।।
*2.4.2.
4. 	सप्त प्राणाश्चरन्तीत्युदितमभिहितास्ते विशिष्यापि योगे
	तस्मात् सप्तेन्द्रियाणीत्यसदधिकवचोदृष्टितोऽत्रान्यपर्यात्।
	लक्ष्मैषां सात्त्विकाहंकरणपरिणतद्रव्यता चाविशिष्टा
	भेदेनोक्तिः प्रधाने मनसि फलवती कर्मबोधेन्द्रियेभ्यः।।
5. 	देहव्याप्येकमक्षं कतिचिदकथयन् भागतो भिन्नकृत्यं
	केचित् कर्मेन्द्रियाणि श्रुतिपथविमुखास्तत्यजुः क्षुद्रतर्कैः।
	क्षेत्रज्ञस्याहुरेके सह करणगणं बुद्ध्यहङ्कारचित्तै-
	रन्ये तं चित्तवर्जं निजगदुरिति तानर्थतोऽत्र व्युदास।।
*2.4.3. 
6. 	सर्वेष्वानन्त्यवादात् परिमितिनियमानुक्तितश्चेन्द्रियाणां
	व्याप्तिस्सिद्धेति चेन्न प्रयदखिलतनूत्क्रान्तिगत्यागतिभ्यः।
	वृत्त्या दूरस्थधीस्स्याद्भजनविधिपरेऽनन्ततोक्तिस्स्वकार्यैः
	कन्दस्थानां च तत्तत्तनुषु विकृतिमद्द्रव्यभावात् पृथुत्वम्।।
*2.4.4. 
7. 	प्राणः प्रागुक्तनीत्या परजनित इति स्थापितो वायुमात्रं
	देहान्तस्तत्क्रिया वा स इति न पृथगुत्पत्तिवादात् सहास्य।
	द्रव्यत्वं द्रव्यवर्गे पठनत उचितं नैष तत्त्वान्तरं स्या-
	त्तेजस्त्वे वाय्ववस्थात्यजनवदिह तत्त्यागहानेः कदाऽपि।।
*2.4.5.
8.	उक्तः प्राणस्त्रिलोक्या सम इति स जगद्व्यापकोऽस्त्वित्ययुक्तं
	जीवाक्षन्यायतस्तत्सहपठिततदुत्क्रान्तिगत्याद्यबाधात्।
	स्तुत्यर्था सर्वसाम्यश्रुतिरिह करणक्षेत्रधृत्यादिहेतौ
	देहेऽनल्पोपकारस्स्फुरति च दशधा वृत्तिभेदैर्विभक्तः।।
*2.4.6.
9. 	भोक्तॄणां देवतानामपि तनुकरणाधिष्ठितिर्नेशतन्त्रा
	तत्स्वातन्त्र्यप्रदानादिति न तनुभृतस्तच्छरीरं हि सर्वे।
	नित्ये तत्पारतन्त्र्ये क्वचिदपि न भवेद्राजसामन्तनीतिः
	प्राणन्यायात् प्रभुत्वं तदिह परवशं चेतनानां स्वशक्ये।।
*2.4.7. 
10. 	प्राणोऽपि स्याद्धृषीकं भृशमुपकरणात्तेषु मुख्यत्ववादा-
	दुत्क्रान्त्यादौ च साह्यादिति यदि न पृथक्छब्दतस्तस्य भेदात्।
	कण्ठोक्तादिन्द्रियत्वान्मनसि तु घटते गोबलीवर्दनीति-
	र्न प्राणे सात्त्विकाहङ्करणविकृतिता शब्दसाम्यादि मन्दम्।।
*2.4.8. 
11.	मन्वाद्यैस्स्मर्यतेऽसौ सरसिजवसतिर्व्यष्टिनामादिकर्ता
	जीवेनानुप्रविश्येत्यपि कथितमतः प्रेष्यकृत्यक्रमो़ऽत्र।
	तन्नैकोऽहि प्रवेष्टा त्रिवृतमकृत च व्याकरोदित्यधीत-
	स्तत्तज्जीवान्तरात्मा सृजति स भगवांस्तादृशं कार्यजातम्।।
12. 	या जीवेनात्मनेति श्रुतिरियमपि न ब्रह्मजीवैक्यमाह
 	प्रागेवैकोऽन्तरात्मा वपुरितरदिति स्थायिभेदाभिधानात्।
	तेनेशस्तद्विशिष्टः स्वकरणकतयाऽनुप्रवेशेऽपि कर्ता
	जीवे तत्कर्तृतायामिह न हि घटते त्वाश्रुतिः कर्तृभेदात्।।
13. 	अग्न्यादावण्डमध्यस्थितिमति कथितं रूपभेदैस्त्रिवृत्त्वं
	तेजोबन्नाशितोक्तावपि विशदमिदं तेन वेधास्त्रिवृत्कृत्।
	मैवं ब्रह्माण्डसृष्टिर्भवतु कथमसावत्रिवृत्कारपूर्वा
	भुक्तेऽन्नादौ त्रिधोक्ता परिणतिरितरत् सन्निकृष्टेः प्रदृष्टिः।।
		(निगमनम्)
14. 	अक्षाणां जन्मसंख्यापरिमितय इह प्राणवायोस्स्वरूपं
	तत्सौक्ष्म्यं देवतादेस्तदुभयविषयाधिष्ठितौ पारतन्त्र्यम्।
	प्राणस्यानिन्द्रियत्वं बहुविधचिदचिद्व्यष्टिनामादि चाद्या- 
	त्पञ्चीकर्तुः स्वनाभिप्रभवकवचितादूचिरे प्राणपादे।। 
15. 	नित्यत्वं व्योम्नि वाताद्यणुषु च पुरुषेऽप्यज्ञतादीनपार्थाञ्
	श्रोत्रादौ भूतताद्यं मनसि च विभुतां नित्यतत्त्वान्तरत्वम्।
	प्राणेष्वात्मादिभावं स्वपदनियमनस्वैरितां स्वर्गिबृन्दे
	वेधस्युन्मुक्तयन्त्रक्रममपि वदतां पादयुग्मेऽत्र भङ्गः।।
16. 	तर्कैरापातसत्यैरविहतिकथने व्याहतिः स्थापिता स्यात्
	सम्यग्भिर्वस्तुगत्या तदिति यदि तदा स्वाभिमानोपरोधः।
	तेनाद्ध्यायो विरोधप्रशमनकृदसौ बौद्धबन्धोर्विरुद्ध-
	स्सौत्री तर्काप्रतिष्ठा श्रुतिपथविमुखस्वैरवादेषु योज्या।।
		 			 
