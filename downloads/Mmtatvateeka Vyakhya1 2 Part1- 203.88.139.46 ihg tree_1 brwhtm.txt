तत्त्वटीका
महापूर्वपक्षः
	यदप्याहुः - अशेषविशेषप्रत्यनीकचिन्मात्रं ब्रह्मैव परमार्थः । तदतिरेकि नानाविधज्ञातृज्ञेयतत्कृतज्ञानभेदादि सर्वं तस्मिन्नेव परिकल्पितं मिथ्याभूतम् । 
	एवं विरोधादप्रमाणत्वात् इत्याद्युक्तानां कर्मनैरपेक्ष्यहेतूनां साङ्गोपायविधि निरूपणेन वाधासिद्धिसाधारण्यान्यथासिद्ध्यादिदोषाः प्रदर्शिताः । अथ साधनचतुष्टयस्य पूर्ववृत्थत्वे कर्मणो विरुद्धत्वे वाक्यार्थधियो मोक्षोपायत्वे च हेतुतया समाहारेण प्राक् प्रदर्शितं सामर्थ्यं प्राप्यनिवर्त्यगोचरश्रुतिसमीक्षया निराकर्तुं विस्तरेणानुभाषते...यदप्याहुरित्यादिना आरभ्यते इत्यन्तेन । साधितं त्विह साधितं त्विह निर्बाधं बाधितं निष्प्रतिक्रियम् ।
तथापि पुनरारम्भः शत्रुशेषविमर्दवत् ।।330।।
परपक्ष प्रसिद्धत्वं गौरवं व्यक्तभाषणम् ।
बहूनामपि संवादो यदप्याहुरितीर्यते ।।331।।
(अशेषेत्यादिना) ब्रह्मपारमार्थ्यं (प्रतिश्रुतम्) ।
तदन्यमिथ्याभावस्तु तदित्यादिभिरुच्यते ।। 332 ।।
	यच्छब्दः परगोष्ठीप्रसिद्ध्यर्थः । अपिर्दृषितदूषि तसमुञ्चयार्थः परेष्टगौरवद्योतको वा । आहुः - इत्यनेककण्ठोक्तिः ।   बहुव्याख्यातृसंमितिं  तदुक्तकृत्स्नानुवादं च सूचयति । अशेषेत्यादिचिन्मात्रेत्यन्तं प्रागुक्तार्थम् ।
 वाक्ययोः सत्यमिथ्यार्थप्रतिज्ञारूपयोरिह । 
यथार्हं हेतुसाध्यत्वं यदार्थेषु विभाव्यते ।।333।।
ब्रह्मसत्यत्वप्रपञ्च	-
मिथ्यात्ववर्णनम्.	
	चिद्रूपतया सजातीयाद्यशेषभेदशून्य परमार्थस्वप्रकाशं च ;  तत एव हि तुच्छव्यावृत्तिः । अवधारणेनान्यपरविधिवाक्यसिद्धस्य सगुणत्वस्य कल्पितत्वं मिथ्यात्वसाधकदृश्यत्वस्य व्यतिरेकव्याप्तिश्च व्यज्यते । प्रपञ्चोपलम्भात् विरोधशान्त्यै श्रीमात्रनिवर्त्यत्वाय चावधारणार्थं व्यनक्ति-तदतिरेकीति । स्वतः सिद्धे तस्मिंस्तु प्रकृतैतावत्त्वसूत्रोक्तन्यायेन अथात आदेशो नेति नेति  असदेवेदसमग्र आसीत् इत्यादिभिर्न बाधः स्यादिति तच्छब्दाभिप्रायः । 
ब्रह्मन्यत्त्वाद्भिन्नत्वाज्ज्ञातृत्वाज्ज्ञेयदित्यादयस्तदन्यमिथ्यात्वहेतवः । उक्तेषु वीतवीतेषु शुक्तिरूप्यादिर्घटादिश्च दृष्टान्तः । नानाविध-शब्देन नेह नाना इत्यादीनां विषयो दर्शितः । स्वरूपज्ञानव्यावृत्त्यै वृत्तिज्ञानसंगृहीत्यै चन्द्रनीतिव्यक्त्यै ज्ञातृत्वज्ञेयत्व ज्ञानक्रियात्वतद्विशेषाणां करणभेदकृतस्मृतित्वानुभवत्वादीनां ब्रह्मण्यध्यस्तत्वसिद्ध्यै च तत्कृतशब्दः । कर्मकर्त्रवच्छिन्नं हि ज्ञानमहंकारविकारः क्रियास्वरूपः ; न त्वात्मस्वरूपम्, न च तद्धर्मः । अन्तःकरणतद्वृत्तिस्फुरितचैतन्यभेदस्तु जलचन्द्रभेदकल्प इति भावः । यो विशेषः पूर्ववाक्योक्तस्तत्र भेदशब्दो योज्यः । तत्रैषु नानाविधत्वमवान्तरविशेषैः । आदिशब्देन गोबलीवर्दनीत्या सुखदुःखतद्धेतुजन्मजरादेः कर्मकर्त्रादि- विकल्पान्तराणां च संग्रहः । एकस्मिन्नेवैकदैव मिथोविरूद्धानन्ताध्यासो गगनगन्धर्वनगरनीत्या युक्त इत्यभिप्रायेण सर्वमात्मैवाभूत् इति श्रुत्यनुसारात् सर्व तस्मिन्नेवेत्युक्तम् । एतेन माध्यमिकयोगाचारोक्तमताभ्यां विशेषः ख्यापितः । एवकारेण निरधिष्ठानभ्रमायोगात्तुच्छव्यावृत्तस्य तस्यैवाधिष्ठानत्वं युक्तमिति व्यज्यते । निरधिष्ठानश्च भ्रमो न युक्तः । शुक्तिरजतादेरध्यस्तद्रव्यधर्माणां चान्ततस्तदेवाधिष्ठानमिति चात्र भावः । निष्कले ब्रह्मण्यविद्यादर्शितानन्तांशे कल्पनाव्याप्तिसूचनाय परिशब्दः । कल्पितम् ; अविद्यमानत्वेऽपि अस्ति इति प्रतीतम् ; असत्यमित्यर्थः । स्वात्यन्ताभाववन्निष्ठतया प्रतिभातमिति यावत् । तत एव मिथ्याभूतम् ; सर्वदैव सदसत्त्वेन वृत्तमिति यावत् । कल्पितत्वे वक्ष्यमाणमिथ्यात्वं हेतुतयोच्यते इति केचित् ।
  	सदेव सोम्येदमग्र आसीदेकमेवाद्वितीयम् अथ परा यया तदक्षरमधिगम्यते । यत्तदद्रेश्यमग्राह्यमगोत्रमवर्णमचक्षुः श्रोत्रं तदपाणिपादम् । नित्यं विभुं सर्वगतं सुसूक्ष्मं तदव्ययं यद्भूतयोनिं परिपश्यन्ति धीराः  सत्यं ज्ञानमनन्तं  ब्रह्म निष्कलं निष्क्रियं शान्तं निरवद्यं निरञ्जनम् यस्यामतं तस्य मतं मतं यस्य न वेद सः । अविज्ञातं विजानतां विज्ञातमविजानताम् न दृष्टेर्द्रष्टारं पश्येर्न मतेर्मन्तारं  मन्वीथाः आनन्दो ब्रह्म इदं सर्वं यदयमात्मा नेह नानास्ति किञ्चन । सृत्योः स मृत्युमाप्नोति य इह नानेव पश्यति यत्र हि द्वैतमिव भवति तदितर इतरं पश्यति यत्र त्वस्य सर्वमात्मैवाभूत् तत्केन कं पश्येत्तत्केन कं विजानीयात् वाचारम्भणं विकारो नामधेयं मृत्तिकेत्येव सत्यम् यदा ह्येवैष एतस्मिन्नु दरमन्तरं कुरुते । अथ तस्य 
भयं भवति न स्थानतोऽपि परस्योभयलिङ्गं सर्वत्र हि मायामात्रं तु कार्त्स्न्येनानभिव्यक्तस्वरूपत्वात् 
प्रत्यस्तमितभेदं यत्सत्तामात्रमगोचरम् । 
वचसामात्मसंवेद्यं तज्ज्ञानं ब्रह्मसंज्ञितम् ।।
ज्ञानस्वरूपमत्यन्तनिर्मलं परमार्थतः ।
तदेवार्थस्वरूपेण भ्रान्तिदर्शनतः स्थितम् ।। 
परमार्थस्त्वमेवैको नान्योऽस्ति जगतः पते ।
यदेतद् दृश्यते मूर्तमेतज्ज्ञानात्मनस्तव ।। 
भ्रन्तिज्ञानेन पश्यन्ति जगद्रूपमयोगिनः ।। 
ज्ञानस्वरूपमखिलं जगदेतदबुद्धयः ।
अर्थस्वरूपं पश्यन्तो भ्राम्यन्ते मोहसम्प्लवे ।। 
ये तु ज्ञानविदः शुद्धचेतसस्तेऽखिलं जगत् ।
ज्ञानात्मकं प्रपश्यन्ति त्वद्रूपं परमेश्वर ।। 
तस्यात्मपरदेहेषु सतोऽप्येकमयं हि यत् । 
विज्ञानं परमार्थो हि द्वैतिनोऽतथ्यदर्शिनः ।। 
यद्यन्योऽस्ति परः कोऽपि मत्तः पार्थिवसत्तम् ।
तदैषोऽहमयं चान्यो वक्तुमेवमपीष्यते ।। 
वेणुरन्ध्रविभेदेन भेदष्षड्जादिसंज्ञितः । 
अभेदव्यापिनो वायोस्तथासौ परमात्मनः ।।
सोऽहं स च त्वं स च सर्वमेतदात्मस्वरूपं त्यज भेदमोहम् । 
इतीरितस्तेन स राजवर्यस्तत्याज भेदं परमार्थदृष्टिः ।। 
विभेदजनकेऽज्ञाने  नाशमात्यन्तिकं गते। 
आत्मनो ब्रह्मणो भेदमसन्तं कः करिष्यति ।। 
अहमात्मा गुडाकेश सर्वभूताशयस्थितः । 
क्षेत्रज्ञं चापि मां विद्धि सर्वक्षेत्रेषु भारत ।। 
न तदस्ति विना चत्स्यान्मया भूतं चराचरम् । 
	इत्यादिभिर्वस्तुस्वरूपोपदेशपरैः शास्त्रैर्निर्विशेषचिन्मात्रं ब्रह्मैव सत्यम् ; 
अन्यत्सर्वं मिथ्या इत्यभिधानात् ।  
 एवं युक्तिसूचके प्रतिज्ञाद्वये श्रुतिसूवस्मृतीः प्रमाणयति - सदेवेत्यादिना अभिधानादित्यन्तेन । शाखाग्रे चन्द्रः इतिवत्कारणत्वेन ब्रह्मण उपलक्ष्यत्वमभित्वमभिप्रेत्यादौ शङ्कितदोषनिवर्तकेभ्यः शोधकेभ्य पूर्वं कारणवाक्योपादानम् । तत्रापि षड्विधतात्पर्यलिङ्गवत्तया बलीयस्त्वात्प्रथमं सद्विद्योक्ति । अत्र सत उत्पत्तिर्यस्य स्थाप्यते, तस्य स्त्त्वेनानूदितस्याप्यसत्यत्वसूचकाभ्यामा अग्र इत्युक्तेऽपि सर्वदा निषेधतत्पराभ्यामवधारणाभ्यामद्वितीयपदेन चाभिप्रेतेऽर्थे कण्ठोक्त्या शङ्कनीयविशेषनिषेधोपक्रमं कारणवाक्यान्तरमुपादत्ते-अथेति । अद्रेश्यम् अदृश्यम्, ऐन्द्रियिकप्रत्यक्षानर्हमित्यर्थः । अग्रह्यम् ; अनुमयापि दुर्ग्रहम् ; चक्षुःश्रोत्रादेरगोचर इति वा पदद्वयार्थः । ज्ञानकर्मेन्द्रियानर्हत्वमिह विवक्षितम् इति केचित् । अगोत्रम् - अव्यवधानेन देवादिनामभिरस्पृष्टम् ; सद्ब्रह्मादिशब्दैरपि हि लक्षणयैव प्रदर्शयते । अवर्णम् ; सितरक्तादिशून्यम् ; कलु च ब्राह्मण्यादि च दूरापास्तम् । अचक्षुःश्रोत्रं तदपाणिपादमिति ; इन्द्रियायत्तज्ञानक्रियारहितमिति भावः । नित्यं विभुम् ; कालतो देशतश्चानवच्छिन्नम् । एतेन प्रतिज्ञास्थब्रह्मत्प्रदर्शनम् । सर्वगतम् ;  स्वव्यतिरिक्तैः सर्वैरध्यस्तैरधिष्ठानतया श्रितम् ; वस्त्वन्तराभावाद्वस्तुपरिच्छेदरहितमित्याशयः । सुसूक्ष्मम् ; आकाशादिन्यायेन स्पर्शवत्सु प्रतिघातरहितम्, दृश्यत्वाद्यनुगुणस्थौल्यादिरहितमिति वा; तेन योग्यानुपलिब्धिबाधशङ्कानिरासः । तदव्ययम् ; तत्रैव निरुक्तिः - 
	सदृशं त्रिषु लिङ्गेषु सर्वासु च विभक्तिषु ।
	वचनेषु च सर्वेषु यन्न व्येति तदव्ययम् ।।  
इति । एतदेव शब्दे योजितं तद्भक्तैः । भूतयोनिम् ; अविद्यशबलितरूपेण भूतरूपविवर्तोपादानमित्यर्थः । अत्र यथोर्णनाभिः इत्यादिना तत्प्रपञ्चः । एवं तटस्थलक्षणलक्षितस्य चिन्मात्रप्रतिज्ञानिर्वाहाय प्रकृष्टप्रकाशश्चन्द्रः  इतिवदतद्व्यावृत्तितत्परेण स्वरूपलक्षणेन शोधनं व्यनक्ति-सत्यमिति । अत्र सामानाधिकरण्यादिबलादन्यव्यावृत्तिपरत्वं कल्प्यम् । विशेषतोऽन्यधर्मव्यावृत्ति- कण्ठोक्तिमाह-निष्कमलमिति । ब्रह्मणश्चिन्मात्रशब्दसूचितं ज्ञेयत्वनिषेधं कस्यचित्स्तुत्यान्यस्य निन्दया च स्थापयति-यस्येति ; मननोपासनाद्यविषय इति भावः । ज्ञातृत्वनिषेधमप्याह-न दृष्टेरिति । दृष्ट्यादिशब्दोपलक्षितज्ञान- व्यतिरिक्तज्ञातापि नास्तीति 
भावः । परप्रेमास्पदत्वादानन्दरूपो जीवः ; स्वप्रकाशत्वान्नित्यप्राप्तस्यापि प्राप्यत्वोपचारः । ज्ञानशक्त्या स्वप्रकाशत्वात् सत्यः ; तेन ब्रह्मणःसद्वितीयत्वमिति शङ्कानिरासार्थं चासुखाद्व्यवृत्तिमाह-आनन्द इति ; जीवोऽपि ब्रह्मानतिरिक्ततयैवानन्दरूप इति भावः । न ह्यानन्दस्यानन्दित्वम् ; अतश्च निर्गुणत्वसिद्धिः । ब्रह्मण आनन्दः इति श्रुतेश्चान्यपरत्वम् । सर्वं तस्मिन्नेव परिकल्पितम् इत्यत्र श्रुतिमाह---इदं सर्वमिति । इदङ्कारविषयं कृत्स्नमनूद्यतद्विरूद्वात्मविधौ चोरः स्थाणुः इतिवदनूदितंबाधार्थं सामानाधिकरण्यम् । ब्रह्मैवेदं सर्वम् आत्मैवेदं सर्वम् पुरुष एवेदं सर्वम् इत्यादिष्वेतद् व्यक्तम् । अत्र बाधार्थत्वमन्यत्र कण्ठोक्त्या द्रढयति-नहेति । इह ; प्रपञ्चे ; यस्मिन्पञ्च पञ्चजनाः  इति वस्तुते ब्रह्मणि वा ; यन्नानत्वेन भाति तन्न यतत्यमित्यर्थः । भेदद्रष्टुः प्रत्यवायोक्त्या भेदनिषेधं द्रढयति-मृत्योरिति तमसो वा एष  तमः प्रविशति- इत्यादिवदविद्या गृहीतः पुनरविद्यां तत्फलं वा प्राप्नोतीत्यर्थः । यदि भेदो नास्ति, खपुष्पवन्न दृश्यते ; नित्यमसतोऽपि भ्रान्त्या दृश्यत्वे खनैल्यवन्नित्यं किं न दृश्येतेत्यत्र स्वप्नजागरकल्पबद्धमुक्तदशया युक्तायुक्तावस्धया वा नियमोक्तिमाह-यत्रेति । कालानूक्तिरियम् । नानेव, द्वैतमिव इति इवशब्दाभ्यां मिथ्यात्वस्य सिद्धवत्कारः । तत् ; तदेत्यर्थः । इतरेण इति पूर्वस्मिन्वाक्येऽध्याहार्यम् ; परस्मिंस्तु कः इति कर्तृकरणादिकल्पना निरस्ता । पश्येत् विजानीयादिति निषेध्यज्ञानावान्तरभेदपरम् । कार्यमिथ्यात्वं कारणसत्यत्वं च लोकदृष्ट्या निदर्शतमाह-वाचेति । अत्र दार्ष्टान्तिकमात्रे सत्यत्वस्थापनाय दृष्टान्ते व्यावहारिकसत्यत्वमात्रम् । अतो न विरोधः। 		अन्वयव्यतिरेकाभ्यां भेदबुद्धेर्भयहेतुत्वेन त्याज्यत्वं दर्शयितुमाह-यदा हि इति । अभयहेतुरैक्यधीः पूर्ववाक्योक्ता । उ इत्यव धारणार्थम् ; उ दरमन्तरं कुरुत्ते ; ईषद्भेदं मन्यते ईषदन्तरं  भेदं कुरुते मन्यते । उदिति विभज्य उत्कुरुत इति केचित् । उद्भवतीति चान्ये । अरम् ; द्रुतम् । अथ ; तदा ; अनिरूप्येत्यर्थः । अस्य तु निर्विशेषत्वे सूत्रमादत्ते-न स्थानत इति । नोभयलिङ्गमित्यन्वयः । साकारत्वं साकारनिराकारत्वं च नास्ति ; किं तु निराकारत्वमेवेत्यर्थः । ब्रह्मान्यमिथ्यात्वे सूत्रमाह---मायोति । इदं सूत्रं स्वप्नविषयमपि तन्मुखेन दुर्निरूपत्याविशेषाद्धीमात्रेतरकृत्स्न मिथ्यात्वपुरस्कारकमिति भावः । इदं पाराशर्योक्तमर्थद्वयं पराशरोक्तश्लोकाभ्यां संवादयति-प्रत्यस्तमितभेदामिति ; सजातीयादिसर्वविशेषरहितमित्यर्थः । तर्हि शून्यं स्यात् ; नेत्याह-सत्तामात्रमिति । सर्वत्र 
निर्बाधानुवृत्तं सत्तामात्रं हि न शून्यं स्यात् । गोबलीवर्दनयेन स्वगतो भेदो वा मात्रचा निषिध्यते । अथवा सत्ताशब्दस्य धर्मवाचितया धर्म्यपेक्षया भेदराहित्यं च धर्मं मात्रचा व्युदस्यति ; स्वाध्यस्तापेक्षया धर्मत्वं धर्मित्वं  च रल्पितमिति भावः । तथापि सत्तादिशब्दवाच्यत्वं दुस्त्यजमित्यत्राह-अगोचरं वचसामिति । निमित्तभूतधर्माभावे गोत्ववन्निमित्तत्वाभावे च कथं शब्दप्रवृत्तिरिति भावः । अनुपाख्यत्वे तुच्छत्वं स्यादित्यत्र स्वप्रकाशत्वमाह-आत्मसंवेद्यमिति । हेतुं व्यनक्ति-ज्ञानमिति । ब्रह्मसांज्ञितम्  ; ब्रह्मत्वाद्यभावेऽपि ब्रह्मशब्देनोपचरितमित्यर्थः । तर्हि ब्रह्मास्मि इति विशिष्टधीः कथमित्यत्रोपसंहारोक्त- मेतदुपक्रमानुगुणमित्यभिप्रायेणेमौ घटयति---ज्ञानस्वरूपमिति । अजडत्वेन ज्ञेयत्वज्ञातृत्वरहितमिति च भावः । अत्यन्तनिर्मलम् ; नित्यास्पृष्टाविद्यादिसर्वदोषम् । तत्रापि हेतुर्ज्ञानस्वरूपत्वम् । अर्थस्वरूपेण ; जडरूपदेवादिपिण्डात्मना कृत्स्नप्रपञ्चात्मना वा ; अनेन अन्यमिथ्यात्वं सिद्धम् । परमार्थः इत्याद्युपादानं तु पुराणमध्येऽपि सत्यैकत्वसाधकाभ्यासलिङ्कस्फूर्त्यर्थम् ।नान्योऽस्तीत्युक्तं विवृणोति-यदेतदिति । उक्तमेव ज्ञानस्वरूपमित्यादिना पुनरपि द्रढयति । ये तु ज्ञानविदः इत्याद्यपि केषुचिद्बाधप्रदर्शनेन व्यतिरेकेण स्थिरीकरणं, भ्रमनिवृत्तेर्धीमात्रसध्यत्वख्यापकं च । कर्मशास्त्रनिरूढकर्तृनानात्वोपलम्भविरोधशान्त्यै तत्रैवात्माद्वैतमपि स्थापितमित्याह-तस्येति । एकमयमिति ; मयडिह स्वार्थिकः । आत्मपरशब्दाभ्यां भेदशङ्कां परिहर्तुं यदीति श्लोकः । वेणुरन्ध्रेत्यादिना दृष्टान्तमुखेनात्मभेदस्योपाधिकल्पितत्वोक्तिः । निदर्शितस्यैव निर्धार्योपदेशं दर्शयति-सोऽहमिति । उक्तमर्थं विंसवादिना यथोक्तकरणेन द्रढयति-तत्याज भेदमिति  ; भेदमोहमित्यर्थः । जीवानां मिथो भेदधीनिवृत्तिरूक्ता । अथ जीवब्रह्मभेदबुद्धेरज्ञानमूलत्वं  तदनुवृत्तौ हेत्वभावात्तन्निवृत्तिं चाह--विभेदेति । स्पष्टार्थतया पुराणोक्ति ः पूर्वमुदाहृता । ऐतिहासिकं वाक्यमात्मनां परस्परं ब्रह्मणा चैक्ये तदन्यमिथ्यात्वे च दर्शयति--अहमात्मेति । अत्र सर्वभूतशब्दस्य जीवविषयत्वशङ्का सर्वक्षेत्रशब्देन प्रशमिता । न तदस्तीत्यादौ मया विना यत्स्यात्तन्नास्ति ; मद्व्यतिरिक्तं न परमार्थसदित्यर्थः । इत्यादिभिः इति ; भूयसां वलीयस्त्वार्थम् । उपासनविधिपरेषूक्तानां गुणविग्रहादीनां  कल्पितत्वव्यक्त्यै वस्तुस्वरूपोप देशपरैरित्युक्तम् ।
 	मिथ्यात्वं नाम प्रतीयमानत्वपूर्वकयथावस्थितवस्तुज्ञाननिवर्त्यत्वम् । यथा रज्ज्वधिष्ठानकसर्पादेः । दोषवशाद्धि तत्र तत्कल्पनम् ; एवं चिन्मात्रवपुषि परे ब्रह्मणि 
दोषपरिकल्पितमिदं देवतिर्यङ्मनुष्यस्थावरादिभेदं जगदद्यथावस्थितं ब्रह्मस्वरूपावबोधबाध्यं मिथ्यारूपम् । दोषश्च स्वरूपतिरोधानविविध विचित्रविक्षेपकरी सदसदनिर्वचनीया अनाद्यविद्या ।  
	नन्वेतेषु मिथ्याशब्दो न दृष्टः । नानात्वनिषेधादितात्पर्यतस्तत्सिद्धावपि, किमिदं मिथ्यात्वम् - असत्त्वम् अन्यथाधीगोचरत्वं सदसदन्यत्वं  चतुष्कोटिमुक्तत्वं वा । आद्यान्त्यौ निवर्त्याभावे निवर्तकशास्त्रादिवैयर्थ्यप्रसङ्गान्निर्बाधास्तिबुद्ध्या च निरस्तौ ; तव चानिष्टौ । अत एव न द्वितीयः - अधिष्ठानस्य मिथ्यात्वप्रसङ्गादारोप्यस्यान्यत्र सत्त्वप्रसङ्गाञ्च । न च तृतीयः , सदसद्विध्योरिव व्याघातादप्रसिद्धेश्च । अन्यञ्च न युक्तं पश्याम इत्यत्र प्रतिपन्नोपाधौ निषेधप्रतियोगित्वाभिप्रायेण प्रतिवक्ति-मिथ्यात्वमिति । नामशब्दः शुक्तिरूप्यादिषु तत्प्रसिद्धिपरः । 
ख्यातत्वादसदन्यत्वं बाध्यत्वेन सदन्यता ।
तेनानिर्वचनीयत्वं स्यादित्यत्राभिसंहितम् ।।334।। 
	प्रतीमानत्वमिह प्रकाशमानत्वम् । तेन वृत्तिविषयत्वमपि । साक्षिणः प्रकाशमानायामविद्यायामप्यनुवृत्तेस्तदितरविवक्षयोक्तिः इति तु मन्दम् । प्रतीयमानत्वपूर्वकतया बाधकधीप्रागभावादिव्यावृत्तिः इति केचित् । नियमश्चात्र विवक्षितः । 
तत्त्यधीप्रागभावादिः प्रतिपन्नोऽन्यथापि च । 
तत्त्वबुद्ध्या निवर्त्येत व्यावर्त्य इह तेन सः ।।335।।
असदत्र व्यवच्छेद्यं कैश्चिदिष्टं तदा पुनः ।
नास्तिधीगोचरत्वेन धीनिवर्त्यत्वकल्पनम् ।।336।। 
	भ्रान्तिनिवर्त्यसत्यसर्पादिव्यावृत्त्यै लोकदृष्ट्यनुसारेण यथावस्थितशब्दः । सत्यस्य हि निषेधकालस्थितत्वेऽपि तदानीं नास्तीति बुद्ध्या आभिमानिकं निवर्त्यत्वं स्यादिति भावः ।
व्यवच्छेद्येषु सत्यत्वमन्वारूह्यात्र लक्षणम् । 
तन्मुखेन प्रबुद्धस्य तेषां बाधोऽपि सेत्स्यति ।।337।। 
लक्ष्यमेव व्यवच्छेद्यं लक्षणस्थपदैर्यदि ।
विपक्ष एव पक्षः स्यादस्तु पर्यवसानतः ।।338।।
	इति वस्तुज्ञाननिवर्त्यत्वमिति ; अत्र मात्रशब्दो योज्यः ;यथार्थ्यबुद्ध्यैव । निवर्त्यमित्यर्थ्यः तेन मन्त्रादिशक्तिविशेषसहितधीनिवर्त्यविषादिव्युदासः । वेद्यगतविरुद्धाकारग्रहणाग्र
हणयोर्बाधादिप्रयोजकत्वव्यक्त्यै सामानाधिकरण्यभ्रमजन्यातिप्रसङ्गशान्त्यै च समासविशेषव्यक्त्यर्थो वस्तुशब्दः । दण्डादिनिवर्त्यव्यावृत्त्यै ज्ञानोक्तिः । नाशबाधयोरविशेषाभिमानाद्वा निषेधबुद्ध्यर्हत्वसाम्यद्वा नाश्यबाध्ययोर्निवर्त्यशब्दानुवृत्तिः । निवर्त्यत्वम् ; निवर्तनार्हत्वम् ; तेन भूरन्ध्रादिभ्रमनिवर्त्यरज्जुसर्पादिष्वव्याप्तिर्निरस्ता । नचात्र बाधकधीनिवर्त्यभयादावतिव्याप्तिः ; निवर्तमानदुःखस्य क्षणिकतया तन्निवृत्तौ बाधकधीवैफल्यात् सामग्र्यभावादुत्तरदुःखानुत्पत्तेः । तदिह यन्निष्ठतया प्रतिपन्नं तन्निष्ठात्यन्ताभावप्रतियोगितयापि तत्त्वज्ञानेन विषयीकारार्हत्वमिति तु तात्पर्यविश्रमः । उक्तस्य सर्वसम्मत्यर्थमाह--यथेति । ननु सारूप्यतत्त्वाग्रहौ सर्वत्र भ्रान्तिनिदानम् । तौ च जडेष्वेव सतो न ब्रह्मणि ; तस्य निर्विशेषत्वनित्यस्वप्रकाशत्वाभ्युपगमात् इत्यत्र---दोषेति ; अनिर्वचनीयदृष्टान्तस्थापनम् (इति) अत्र । हिः प्रसिद्धौ । दुःखद्यभावेषु सुखादिभावारोपे सारूप्यतत्त्वाग्रहासंभवादिति च हेरभिप्रायः ; सारूप्यसद्भावेऽप्यतिरिक्तदोषाभावे भ्रान्त्यभावात्स एव न प्रयोजक इति भावः । 	निदर्शितं दोषकल्पितत्वं तत्कल्पितमिथ्यात्वलक्षणं च पक्षेऽतिदिशति-एवमिति । जडत्वसविशेषत्वपरिच्छिन्नत्व  पराक्त्वादिकं नाध्यासाधिष्ठानत्वे प्रयोजकमित्यभिप्रायेण चिन्मात्रत्वानूक्तिः । तत्त्वाग्रहश्च ब्रह्मणि स्वरूपविषयविशदवृत्तिज्ञानानुदयात्सिद्धः । स्वतो वा परतो  वा प्रकाशमानत्वं चाध्यासापेक्षितं भ्रमविरुद्धत्वेन न शङ्कनीयम् । सर्वज्ञत्वमपि परब्रह्मण्यध्यस्तमिति ज्ञप्त्यै सर्वाध्यासयोग्यत्वाय च परब्रह्मशब्दः । अत्र कल्पितत्वमिदंत्वं च बाध्यत्वे हेतुतयाभिप्रेते । अध्यसनीयत्वे सादृश्यवैसादृश्याल्पत्वानन्तत्वादिकं न तन्त्रमिति ज्ञापनार्थं देवेत्यादिना कृत्स्नचिदचिद्भेदोक्तिः । न ह्यत्र मिथ्यात्वे साध्ये व्यभिचारस्थलम् ; न च प्रत्यनुमानेन सत्यत्वे साध्ये बाह्येषु दृष्टान्तः । ब्रह्मणि तु दृष्टान्तेऽनुवृत्तसत्यहेत्वसिद्धिः । कल्पितस्तु भासमानत्वादिः खपुष्पादावपि कथंचित्स्यादिति भावः । 
यस्मिन् सर्वाणि भूतानि आत्मैवाभूद्विजानतः ।              
तत्र को मोहः कः शोक एकत्वमनुपश्यतः ।। 
	इत्यादिपरामर्शेन यथावस्थितेत्यादिकमुक्तम्  बाध्यम् ; नास्तीतिवेद्यमित्यर्थः । एवं मिथ्यालक्षणयोगात् मिथ्यारूपं मिथ्याशब्दवाच्यमित्यर्थः ; स्वाधिकरणधीविषयनिष्ठात्यन्ताभावप्रतियोगि वा । एवं भ्रान्तिबाधोक्त्या दोषतिरोधानयोः 
कल्प्यत्वादर्थापत्तिद्वयसिद्धं ज्ञानमिति सूच्यते । नन्वतिरोहिताकारे नाध्यासः ; तिरोधौ स्वरूपतदतिरिक्तप्रकाशविकल्पेन स्वप्रकाशात्मस्वरूपनिवृत्तिः सविशेषत्वं वा स्यात् । अतस्तिरोधानार्थमविद्यान्तरं कल्प्यम् । सदसदादिविकल्पदुःस्था चासौ । तस्य च कल्पितत्वे दोषान्तरापेक्षया अनवस्था । अकल्पितस्तु ब्रह्मस्वरूपान्यत्वानन्यत्वादिविकल्पासहः । न च दोषत्वेन लोकवेददृष्टः कश्चिद्ब्रह्मणि संभाव्यते । एकश्च दोषो न सर्वाध्यासकृदित्याशङ्क्याह-दोषश्चेति । स्वरूपतिरोधानेत्यादिभिः क्रमाच्छङ्कोद्वारः । अहंत्वेदंत्वादिभिस्तदवान्तरैश्च विक्षेपस्य विचित्रत्वम् । स्वरूपतः स्वभावतश्च इति केचित् । आच्छादिका विक्षेपिका चेति  विभागश्चैकस्या एवाकारभेदात्  इति केचित् । विक्षेपिका ; विशेषाप्रतिभासिकेत्यर्थः । दुर्घटस्वभावाविद्यामाहात्म्यात्सर्वमिदं समाहितम् । युगपत्कोटिद्वयारोपात्मकंसशय विशेषहेतु दोषवत् विचित्राध्यासहेतुत्वोपपत्तिः । विरुद्धसमुञ्चयभ्रमजनकाने कान्तवादवञ्च तिरोधानमपि न वास्तवम् । परमार्थद्वित्वमर्थक्रियाविरहं च परिहर्तुं सदसद्वैलक्षण्योक्तिः ।  
	अनृतेन हि प्रत्यूढाः तेषां सत्यानां सतामनृतमपिधानम् नामसदासीन्नो सदासीत्तदानीम् । तम आसीत्तमसा गूढमग्रे प्रकेतम् मायां तु प्रकृतिं विद्यानमायिनं तु महेश्वरम् । इन्द्रो मायाभिः पुरुरूप ईयते मम माया दुरत्यया अनादिमायया सुप्तो यदा जीवः प्रबुध्यते इत्यादिभिर्निर्विशेषचिन्मात्रं ब्रह्मैवानाद्यया सदसदनिर्वाच्यया तिरोहितस्वरूपं स्वगतनानात्वं पश्यतीत्यवगम्यते । 
	तस्याः स्वरूपं परब्रह्मदोषत्वं तत्फलं च श्रुत्यैव स्थापयति--अनृतेनेति ; प्रत्यूढाः  ; प्रतीपं प्रापिताः ; प्रतिरुद्धा इत्यर्थः । तरङ्गचन्द्रवत्कल्पितजीवभेदविवक्षया बहुवचनम् , पाशवदविवक्षितार्थं वा ; एतं ब्रह्मलोकं न विन्दन्ति इत्यत्र प्रत्यूढत्वं हेतुः । इदं पूर्ववाक्योक्तेन विवृणोति---तेषामिति । त इमे सत्याः कामा अनृतापिधानाः इत्युक्तानां तत्तत्कामोपाधिप्रतियोगिभूतकल्पितार्थव्यावृत्तिरूपाणां ब्रह्मस्वभावानां तदभिन्नतया प्रमाणिकानां सतां मिथ्याभूतमज्ञानमाच्छादकमित्यर्थः । व्यावर्त्यभेदेन व्यावृत्तिभेदकल्पनयात्र बहुत्वोक्ति ः । पूर्ववत्पाशन्यायेन वा इति केचित् । अविद्याया अनिर्वाच्यत्वं दर्शयति---नासदासीदिति । नात्र निषेधमात्रे पर्यवसानम् ; उभयनिषेधेन तम आसीत् इति विहितमुभयविलक्षणमेव हि स्यादिति भावः । केचिदाहुः-बन्धमूलमज्ञानं कर्मरूपं प्रवाहानादि ; भ्रान्तिज्ञानमूलं त्वज्ञानमिन्द्रियादिदोषोऽधिष्ठानयाथात्म्यज्ञानप्रागभावश्च । एतत्सर्वं तत्कार्याणि 
च सदसद्धिलक्षणानि ।     सर्वमूलाविद्या तु पञ्चमाकारा ; तन्निवृत्तिर्हि ; पञ्चमप्रकारा इति । तमःशब्देन ज्ञानविरोधित्वं तिरोधायकत्वं च व्यज्यते । तमसा गूढम् ; अज्ञानेनावृत्तम् । अत्र प्रकेतमिति विशेष्यं ब्रह्म । ननु सुबालश्रुतौ तमःशब्देनातिसूक्ष्मा मलप्रकृतिरूच्यते, न त्वदिष्टाविद्येत्यत्र प्रकृतेर्मायात्वेन मिथ्यास्वामीश्वरस्यापि मायाकल्पितत्वं श्रुतमित्याह --- मायां त्विति  । प्रकृतिं मायं विद्यादिति विपर्यासन्वयः । एकस्य सतो मायामरीचिकावीचिकाभिर्बिविधत्वेन भानमाह --इन्द्रो मायाभिरिति । अत्र इन्द्रः सर्वदृगीश्वरः ; रूपं रूपं प्रतिरूपो बभूव तदस्य रूपं प्रतिचक्षणाय इति पूर्ववाक्यस्वारस्यात् । स एतमेव पुरुषं  ब्रह्म ततममपश्यदिदमदर्शमिति तस्मादिदन्द्रो नामेदन्धो ह वै नामैष योऽयं दक्षिणेऽक्षन्पुरुषः तं वा एतमिन्धँ   सन्तमिन्द्र इत्याचक्षते परोक्षेण  इत्युपनिषदैव तद्विषत्वेन निरुक्तेश्चेति भावः । ज्ञानवन्मां प्रपद्यते । वासुदेवः सर्वमिति  इत्युक्तैक्यज्ञानमन्तरेणास्या मायाया दुस्तरत्वं गीतमित्याह - मम मायेति । तदनादित्वं तया तिरोधानं कदाचित्तन्निवृत्तिश्च समर्थ्यत इत्याह - अनादीति । आदिशब्दैन अविद्यया मृत्यु तीर्त्वा भूयश्चान्ते विश्वमायानिवृत्तिः गुणमायासमावृत्तः यन्त्रारूढानि  मयया इत्यादिसंग्रहः ; स्वरूपविधिवाक्यसिद्धशुद्धाकारानुरोधेन दोषविधिपरेषु महेश्वरादिशब्दा बहुवचनं च मायोपश्लिष्टविषयतया न त्रिविधभेदसत्यत्वं स्थापयितुं क्षमन्त इत्यभिप्रायेणानुदाहृतानेकवाक्यसंकलितार्थस्य निर्विशेषत्वादेरनूक्तिः । तदैक्षत बहु स्याम् एकधा बहुधा चैव दृश्यते जलचन्द्रवत्  इत्यादि प्रमाणं सर्वार्थानं च सञ्चिदनुवेधेन भानं चानुसरन् शुक्तिरूप्यादिवद्भ्रमस्य विषयाश्रयभेदशङ्कां च व्युदस्याति - स्वगनानात्वमिति । स्वाध्यस्तं चिदचिद्भेदं वृत्तिसंभेदेन स्मृतित्वमनुभवत्वांदिधर्मभेदं चेत्यर्थः । 
	यथोक्तम् -
ज्ञानस्वरूपो भगवान्यतोऽसावशेषमूर्तिर्न तु वस्तुभूतः । 
अतो हि शैलाब्धिधरादिभेदान् जानीहि विज्ञानविजृम्भितानि ।।
यदा तु शुद्धं निजरूपि सर्वकर्मक्षये ज्ञानमपास्तदोषम् । 
तदा हि संकल्पतरोः फलानि भवन्ति नो वस्तुषु वस्तुभेदाः ।।
तस्मान्न विज्ञानमृतेऽस्ति किञ्चित्क्वचित् कदाचिद् द्विज वस्तुजातम् । 
विज्ञानमेकं निजकर्मभेदविभिन्नचित्तैर्बहुधाभ्युपेतम् ।।
ज्ञानं विशुद्धं विमलं विशोकमशेषलोभादिनिरस्तसङ्गम् ।
एकं तदैकं परमं परेशः स वासुदेवो न यतोऽन्यदस्ति ।। 
सद्भाव एवं भावतो मयोक्तो ज्ञानं यथा सत्यमसत्यमन्यत् ।
एतत्तु यत्संव्यवहारभूतं तत्रापि चोक्तं भुवनाश्रितं ते ।। इति । 
	दोषविषयतयोदाहृतश्रुतीनां महेश्वरादिशब्दैरन्यपरत्वशङ्कां निवारयितुं श्रुतितदर्थापत्तिसिद्धमर्थं निर्विशेषवस्तुदोषविषयोपबृंहणेन व्यनक्ति -- यथोक्तमिति । निर्विशेषोऽपि भगवानित्युपचारः । अशेषमूर्तिः ; सर्वत्वेन भ्रान्तिसिद्ध इत्याशयः । न तु वस्तुभूवितः ; पुमान्न देवो न नरो न पशुर्न चतुर्विधोऽपि भेदोऽयं मिथ्याज्ञाननिवन्धनः इत्यादिवादान्न देवादिजडवस्तुरूपः । यद्वा न वक्ष्यमाणशैलादिकृत्स्नजगद्वस्तुरूपः । अत्र स्वरूपसाक्षिवृत्तिज्ञानानां प्रपञ्चरूपविकृतयोगात् विज्ञानशब्दो विविधं ज्ञायतेऽनेनेत्यविद्याविषयः । विजृम्भितानि ; अध्यस्तानित्यर्थः । भेदस्य दोषकल्पितत्वं व्यतिरेकेण द्रढयति - यदेति । शुद्धम् ;   अविद्यामुक्तम् । संकल्प इहाविद्या । अविद्यातरूसंभूतिस्थानतो दर्शनात् विज्ञानविजृम्भितानि इत्युक्तस्यैव चात्र परामर्शत् ; समान्ताद् ब्रह्मणैकीकृत्य वा कल्प्यन्तेऽनेन भेदा इति व्युत्यत्तिसंभावाञ्च । वस्तुषु वस्तुभेदाः ; वस्तुत्वेन पृथग्भूतेषु देवादिपिणडेषु कल्पितेषु जीवेषु वा तद्वद्भाता देवत्वाददयो देवादिपिणडाश्व न भवन्ति ; देवादिप्रतिभासो न स्यादित्याशयः । उक्तप्रदर्शनमात्रार्थतया वस्त्वस्ति  इत्यादिश्लोकद्वयमत्र नोपात्तम् । श्लोकचतुष्टयोक्तं विजातीयभेदाभावं निगमयति --- तस्मादिति । ज्ञानमात्रात्मनि यथादर्शनं तत्तद्वादिभिरुक्तः सजातीयभेदोऽपि भ्रान्तिसिद्भतया मिथ्याभूत इत्याह - विज्ञानमिति । विज्ञानशब्दाविह स्वप्रकाशानन्दरूपविलक्षणज्ञानपरौ ; तथापि निरसनीयत्वेनाभिमताः स्वगता भेदा दुस्त्यजा इत्यत्राह -- ज्ञानमिति । विशुद्धम् ;  अविद्योज्झितम् । अत एव विमलम् ; भेददृष्टित्तन्मूलकर्मरहितम् । विशोकम् ; कर्माभावादेव तत्फलभूतशोकमोहादिशून्यम् ।  एकमिति पूर्वोक्तात्मानुवादः । सदैकम् ; सर्वदानाघ्रातविकारषट्कम् । ईदृस्थोत्पत्त्यादिकप्यन्तःकरणवृत्तिसंभेदादध्यस्तम् । मिथ्यात्वादेवात्र वृद्धिह्नासादिकं निषिध्यते  । स्फटिकरागकल्पस्याविद्यादेरवस्तुत्वेऽपि स्वामसर्पादिसीत्या निराचिकीर्षादिकमपि न विरुद्धमति भावः । परमः परेश इत्यादिना सामानाधिकरण्येन जीवेश्वरभेदस्यापि कल्पितत्वोक्तिः । किमसौ दुरारोहः पूर्वपक्ष इत्यत्राह ---- सद्भाव इति । भेददृष्टेरविद्याजन्यत्वशङ्काया निःशेषोन्मूलनाय निगमयति ---एतदिति । एतत् --- ज्ञानमात्रस्वरूपं ब्रह्मस्वाप्नप्रपञ्चकल्पेन भवनेनाधिष्ठानतयाश्रितम् । संव्यवहारभूतम् ; 
समन्तादेकीकृत्य वा व्यवहारकर्मभूतमिति यावत् ; तत्रापि कारणविद्येति चोक्तमित्यर्थः । चकारः - सद्भाव उक्तः  इत्यनेन भ्रमहेतूक्तेः समुञ्चयार्थः । एवं वा योजना - संव्यवहारभूतं भुवनकोशादिकं तत्राप्येतदेवाध्यासतो भुवनाश्रितं ज्योतींषि विष्णुः इत्यादिना तथोक्तमिति । यद्वा - एतत्तु भुवनगतं संव्यवहारभूतं संव्यवहारेण प्राप्तं व्यावहारिकं सत्यत्वं यत्, तत्राप्यध्यास एव कारणमुक्तमिति । तथा च परेष्टानुवादे भाषिष्यते - तस्य भुवनादेः सत्यत्वं व्यावहारिकमिति तत्त्वं तवोपदिष्टम्  इति । चस्त्वर्थः । 
	अस्याश्चाविद्याया निर्विशेषचिन्मात्रब्रह्मात्मैकत्वविज्ञानेन निवृत्तिं वदन्ति न पुनर्मुत्यवे तदेकं पश्यति न पश्यो मृत्युं पश्यति यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दते । अथ सोऽभयं गतो भवति 
	भिद्यते हृदयग्रन्थिश्छिद्यन्ते सर्वसंशयाः ।
	क्षीयन्ते चास्य कर्माणि तस्मिन्दृष्टे परावरे ।। 
	ब्रह्म वेद ब्रह्मैव भवति तमेव विदित्वातिमृत्युमेति नान्यः पन्थाः इत्यादयः श्रुतयः । अत्र मृत्युशब्देन अविद्याभिधीयते ; यथा  सनत्सुजातवचनम् - प्रमादं वै मृत्युमहं ब्रवीमि सदाप्रमादममृतत्वं ब्रवीमि  इति । 
अविद्याया ब्रह्मात्मैक्यज्ञाननिनर्त्यत्वं मृत्युशब्दवाच्यत्वं च 	
	एतावता प्रकृते किमायातमित्यत्र मुक्त्युपायस्य कर्मनैरपेक्ष्यं सिद्धपरवाक्यानुविधायिमोक्षोपायपरवाक्यशक्त्या व्यनक्ति - अस्या इति ; अनिर्वाच्यत्वादिविशिष्टाया इत्यर्थः । तत एव ज्ञानमात्रनिवर्त्यत्वं ब्रह्मात्मैकत्वं महावाक्यार्थः । ऐक्यदर्शनमविद्यानिवर्त्तकमित्याह - न पुनरिति । एकं पश्यतीति यत् ततो न पुनर्मृत्यव  इति योजना ; य इति वाध्याहारः । तदेक पश्यतीत्यत्र कर्तृकर्मभेदव्युदासोऽप्यभिप्रेतः । शब्दजन्यप्रत्यक्षाभिप्रायेण पश्यतीत्याद्युक्तिः । दृगधीनसिद्धेरविद्यायास्तत्कार्याणां रोगादीनामदर्शनमत्र साध्यमित्याह -- न पश्य इति । निर्विशेषात्मैक्यबुद्धिदाढर्यानन्तरमेव भयनिवृत्त्या त्तत्कारणाविद्यानिवृत्तिसूचनमाह --- यदा हीति । अदृश्ये ; दृक्कर्मत्वरहिते । अनात्म्ये ; अशरीरे ; आत्माना व्याप्यं हि शरीरमात्म्यम् । अनिरुक्ते ;  अशब्दगोचरे । अनिलयने ; अनाधारे । यद्वा निलीयतेऽस्मिन्नध्यस्तैरिति निलयनमविद्या , तद्रहिते । अभयमिति  प्रतिष्ठाविशेषणम् ; लिङ्गव्यत्ययश्छान्दसः, क्रियाविशेषणं वा ; अव्ययीभावेन 
भयाभावायेति वा ; अथ सोऽभयं गत इति फलोक्तिसंवादात् । प्रतिष्ठाम् ; ऐक्यबुद्ध्या स्थितिमित्यर्थः । बन्धकतया सिद्धान्दीष्टानां कर्मपर्यन्तानामपि धीनिवर्त्यत्वेन मिथ्यात्वं दर्शयति --- भिद्यत  इति । हृदयग्रन्थिः ; अविद्या । संशयादि सत्कार्यमिति सकार्याविद्यानिवृत्तिरिहोक्त ननु तादृगेव भवति निरञ्जनः परमं साम्यमुपैति  सोऽश्नुते सर्वान्कामान्सह । ब्रह्मणा विपश्चिता  इत्यादिषु  फलदशायां तादृक्त्वसाम्यभेदोक्तिस्वारस्यात् पृथगात्मानम्  इत्युक्तेश्च भेदज्ञानमेव मुक्तिहेतुः स्यादित्यत्राह - ब्रह्म वेदेति । अत्राविद्याकृतभेदनिवृत्तिरवधारणद्योत्या । न हृत्र तद्भूतस्यातद्भूतस्य वा तद्भावः साध्यः । कर्मसमुञ्चयादिनिरासार्थमैक्य ज्ञानेनाविद्यातरणव्यक्त्यर्थं चाह - तमेवेति । वेदाहमेतं पुरुषं  महान्तम्  इति सर्वलोकप्रत्यक्षसिद्धजीवैक्येन प्रकृतो ह्यत्र तम्  इति परामृश्यत इति भावः । इदं वाक्यद्वयं ज्ञानस्यैव साक्षान्मोक्षसाधनत्वाय प्रागुपात्तम् ; इह त्वविद्यानिवृत्त्यतिरिक्तसाध्यनिरासार्थम् ।  नान्यः पन्थाः  इति कर्मनिषेधपरम् । आदिशब्देन ज्ञात्वा तमेवं मनसा हृदा च भूयो न मृत्युमुपयाहि विद्वान् इत्यादि-संग्रहः । श्रुतय इति प्रकृत्या बहुवचनेन च श्रुतस्यैव ग्राह्यत्वं मिथःसंवादेन दार्ढ्यं च सूच्यते । उपात्तवाक्येष्वविद्यानिवृत्तिर्न भाति ; मृत्युशब्दस्त्वर्थान्तरेऽपि स्यादित्यत्राह - अत्रेति ।  मोक्षोपायवाक्येषु ज्ञाननिवर्त्यविषयत्वौचित्यादस्याविद्यात्वमिति  भावः । प्रसिद्धिविरोधिशङ्कां निरस्यति --- यथेति । प्रसादः ; अनवधानता, अज्ञानम् । कार्येण वा कारणलक्षणा । अप्रमादम् ; अविद्यानिवृत्तिम् । यद्वा अत्रामृतत्वसाधनतयोक्तोऽप्रमादस्तत्त्वज्ञानम् ; तत्प्रतिपक्षः प्रमादोऽप्यत्राज्ञानमेव । अहं ब्रवीमीति तत्त्ववित्सिद्धान्त ख्यापनपरम् । 
	सत्यं ज्ञानमनन्तं ब्रह्म विज्ञानमानन्दं ब्रह्म इत्यादिशोधक वाक्यावसेयनिर्विशेषस्वरूपब्रह्मात्मैकत्वविज्ञानं च अथ योऽन्यां देवतामुपास्तेऽन्योऽसावन्योहमस्मीति न स वेद अकृत्स्नो ह्येषः - आत्मेत्येवोपासीत तत्त्वमसि त्वं वा अहमस्मि भगवो देवते अहं वै त्वमासि भगवो देवते तद्योऽहं सोऽसौ योऽसौ सोऽहम् इत्यादिवाक्यसिद्धम् । वक्ष्यति चैतदेव - आत्मेति तूपगच्छन्ति ग्राहयन्ति  च  इति  तथा च  वाक्यकारः - आत्मेत्येव तु गृह्णीयात्सर्वस्य तन्निष्पत्तेः इति । अनेन च ब्रह्मात्मैकत्वविज्ञानेन मिथ्यारूपस्य सकारणस्य बन्धस्य निवृत्तिर्युक्ता ।।   	
	ब्रह्मणो निर्विशेषत्वं जीवतादात्म्यमैक्यज्ञानस्य मुक्तिहेतुत्वं च नैतेषु व्यक्तं भातीत्यत्र 
शोधकैर्निर्विशेषत्व मुपायपरवाक्यैस्तत्त्व निर्देशैस्तदनुसन्धानपरैश्च वाक्यैर्जीवैक्यज्ञानसिद्धिंचाह - सत्यामिति । त्वं वेत्यादिना देवतां प्रत्युक्तस्यैव तदर्थस्य तद्योऽहमित्यादिना स्वस्मिन्ननुसंधानं स्थापयति । उक्तस्य सूत्रकृदिष्टत्वमाह --- वक्ष्यतीति । एतदेव ; न त्वदिष्टमिति भावः । आत्मेति ; स्वानन्यत्वेनेति यावत् । सूत्राभिप्रेतं तद्विदुक्त्या स्पष्टयति ---- तथेति । सर्वस्य तन्निष्पतेः ; भातस्य सर्वस्य तस्मिन्नध्यस्तत्वादित्यर्थः ; बाधावस्थायामधिष्ठान भूतब्रह्मात्मतया परिशिष्टत्वादिति भावः । अद्वैतधीकरणस्य वाक्यस्य सूत्रवाक्याभ्यां सूचितमनुग्राहकं वचः सन्मूलाः इत्यादिना प्रागुक्तमेव । चोद्योत्थापनायाह अनेनेति ; असत्यभेदबाधस्वरसेनेनि भावः । चः पूर्ववदुभयार्थः । द्वितीयाद्वै भयं भवति इत्यादिसूचनाय ब्रह्मात्मैकत्वोक्तिः । मिथ्याभूतस्य ज्ञानेतरकर्मनिवर्त्यत्वे सत्यत्वं स्यात् ; तञ्च मानविरूद्धम् ; न च रज्जुसर्पादिनिवृत्तौ मन्त्रौपधदण्डघाताद्यपेक्षेति भावः । अपुनरङ्करत्वाय सकारणत्वोक्तिः । 
	ननु च सकलभेदनिवृत्तिः प्रत्यक्षविरुद्धा कथमिव शास्त्रजन्य विज्ञानेन क्रियते? कथं वा रज्जुरेषा न सर्प इति ज्ञानेन पर्त्यक्षविरुद्धा सर्पनिवृत्तिः क्रियते ? तत्र द्वयोः प्रत्यक्षयोर्विरोधः, इह तु प्रत्यक्षमूलमस्य शास्त्रस्य प्रत्यक्षस्य चेति चेत् ; तुल्ययोर्विरोधे वा कथं बाध्यबाधकभावः ?  पूर्वोत्तरयोर्दुष्टकारणजन्यत्वतदभावाभ्यामिति चेत् ; शास्त्रप्रत्यक्षयोरपि समानमतेत् । एतदुक्तं भवति - बाध्यबाधकभावे तुल्यत्वसापेक्षत्वनिरपेक्षत्वादि ः अकारणम् ; ज्वलाभेदानुमानेन प्रत्यक्षोपमर्दायोगात् । तत्र हि ज्वालैक्यं प्रत्यक्षेणावगम्यते । एवं च सति द्वयोः प्रमायोर्विरोधे यत्सम्भाव्यमानान्यथासिद्धि तद्वाध्यम् । अनन्यथासिद्धमनवकाशमितरद्वाधकमिति सर्वत्र बाध्यबाधकभावनिर्णय इति तस्मादनादिनिधनविच्छिन्नसम्प्रदायानम्भाव्यमानदोप गन्धानवकाशशास्त्रजन्यनिर्विशेषनित्यशुद्धबुद्धमुक्तस्वप्रकाशचिन्मात्रब्रह्मात्मभावावबोधेन सम्भाव्यमानदोषसावकाश प्रत्यक्षादिसिद्धविविधविकल्परूपबन्धनिवृत्तिर्त्युक्तैव ।   सम्भाव्यते च विविधविकल्पभेदप्रप़्चग्राहिप्रत्यक्षस्यानादिभेदवासनादिरूपाविद्याख्यो दोषः ।।
शास्त्रजन्यविज्ञानेन बन्धनिवृत्त्युपपत्तिः	
	आस्तामनुकूलस्तर्कः , प्रतिकूलस्तु सिद्ध इत्यभिप्रायेण चोदयति -- ननु चेति । बाधकतयेष्टयोः शास्त्रानुमानयोः शब्दार्थस्वरूपतद्व्युप्तत्तीनां व्याप्तिधर्मलिङ्गादीनां   च सिद्ध्यर्थमुपजीव्यं  प्रत्यक्षं न ताभ्यां बाध्येत । अन्यथाआदित्यो यूपः , पावकोऽनुष्णाः , 
इत्यादेरपि प्रत्यक्षबाधकत्वं स्यात् । चन्द्रादिभेदबाधकस्य तु तन्नोपजीव्यमित्यभिप्रायेण सकलशब्दः । सकलभेदबाधे ह्युपजीव्यबाधोऽप्यन्तर्गतः । कथमिव ; न कथं चित् ; प्रत्यक्षविरुद्धं शास्त्रममेव बाधितमुख्यार्थं भाक्तं नेयमिति भावः ।  अत्र  किं प्रत्यक्षत्वान्न बाध्यम्, उत परोक्षत्वान्मूलित्वा़ञ्च न बाधकमिति शङ्काद्वये प्रथमं परिहरति ---- कथं वेति । प्रत्यक्षशब्द इहापरोक्षमात्रपरः ; बाधात्पूर्वमनाभासत्वाभिमानो बाधश्च प्रपञ्चरज्जुसर्पभ्रमयोः सम इति भावः । मूलत्वादिना न शास्त्रं बाधकमिति शङ्कते --- तत्रेति । प्रत्यक्षयोः ; अपरोक्षयोरित्यर्थः । इदं च मूलभूलित्वरहितयोः प्रत्यक्षपरोक्षयोरप्युपलक्षणम् । अत एवेह दूष्यं निष्कृण्यानुवक्ति --- इहेति । सकलभदनिवृत्तावित्यर्थः । वैषम्यव्यक्त्यै तुशब्दः । प्रत्यक्षशब्दोऽत्र प्रत्यक्षप्रमाणविषयः । द्वयोः प्रत्यक्षयोः इत्युक्तस्य तुल्यबलत्वस्य बाधं प्रत्यप्रयोजकत्वात् अन्यथा प्रकरणसमेऽतिप्रसङ्गाद् विपरिवर्तप्रसङ्गाञ्चान्यत्प्रयोजकं शिक्षयितुमाह -- तुल्ययोरिति । चेद्यत्रयनिवृत्त्यै सिद्धान्तीष्टं प्रयोजकं शङ्कते --- पूर्वेति । पूर्वोत्तरयोरिति  क्रमो  न नियतः । उक्तं प्रयोजकमपि प्रस्तुते तावदस्तीत्याह --- शास्त्रोति । शास्त्रशब्द इह तज्जन्मधीलक्षकः । धीद्वयविवेकार्थं विशेषविवक्षया वा तत्कारणेऽन्वयोक्तिः । एतत् ;  वैषम्यमित्यर्थः । ननु दुष्टहेतुजत्वस्य बाध्यताहेतुत्वमुपजीव्यत्वाद्यभावेन तुल्यत्वे सति स्यात् ; उपजीव्यबाधे चाधर्मत्वसाधकर्हिंसाद्यपि प्रमाणं स्यादित्यत्राह --- एतदुक्तमिति । तुल्यत्वोक्तिर्दृष्टान्तार्था । ताद्विशिष्टं वा दुष्टहेतुजन्यत्वादिकं विवक्षितम् । आदिशब्दैनोपक्रमापच्छेदाधिकरणोक्तनियतानियतपौर्वापर्यादेः परोक्षत्वादेश्च संग्रहः । अकारणम् ; अप्रयोजकम् ; अव्याप्तेरिति शेषः । उक्तमर्थमुदाहरणस्थेन तर्केण द्रढयति --- ज्वालेति । कारणं चेदित्यध्याहार्यम् । अयोगादिति प्रसज्यमानोक्ति ः। ननु प्रत्यक्षं वर्तमानग्राहितया ज्वालस्वरूपं गृह्णाति ; भिन्नलंतताविव सूक्ष्मदृशामेकसंततावपि ज्वालाभेदः प्रत्यक्षसिद्ध इत्यत्राह --- तत्रेति । प्रत्यक्षशब्द इह प्रत्यभिज्ञाख्यविशेषविषयः । सा चात्र भ्रान्तिरूपा पटुतरदृष्टीनामपि पूर्वपरकालवर्त्यैक्यविषयात्यन्तसादृश्यसादेश्यादिभिर्जायत एव । अतो विरोधो बाधश्चात्र सिद्ध इति भावः ।  तर्हि प्रसिद्धस्याप्रयोजकत्वे प्रयोज्यं निष्कारणं स्यादित्यत्राह --- एवं च सतीति । चः शङ्कानिवृत्त्यर्थः ससुञ्चयार्थो वा ; अव्यप्त्याच सह तर्कबाधे च सतीति यावत् । सजातीययोर्विजातीययोर्वेति न निर्बन्ध इत्यभिप्रायेण द्वयोरित्युक्तम् । प्रमाणयोः ; बलविमर्शत्पूर्वं मानत्वेन भातयोरित्यर्थः । विरोधे ; मिथो विषयापहाररूपे । अन्यथासिद्धिः ; स्वविषयसत्यत्वमन्तरेणापि स्वरूपलाभः । तत्र हेतुत्वेन सावकाशत्वनमाक्रष्टव्यम् । तञ्च 
द्विचन्द्रादिधीवदप्रमाणकोटिनिवेशार्हत्वाद्वा पदाहवनीयादिनयेनाविरुद्धविषयलाभाद्वा स्यात् । अनन्यथासिद्धम् ; स्वविषयमिथ्यात्वेऽनुपपन्नस्वरूपं विरूद्धमबाधित्वोत्पत्तुमनर्हत्वाद्वा । तत्र हेतुः अनवकाशत्वम् ; तञ्च पूर्वोक्तावकाशद्वयाभावसमु़ञ्चयरूपम् । इतरत् ; अनादृतसाजात्यादिविशेषमिति भावः । सर्वत्र ; तुल्यातुल्योदाहरणेषु तार्तीयबाधस्थलेषु चेत्यर्थः । निर्णयः ; प्रमाणतर्मसिद्धोऽध्यवसायः । इतिशब्दः पूर्वो होतौ	, उत्तरः समाप्तौ । समानमेतत् इत्यत्राभिप्रेतं शास्त्रप्राबल्यं विवृण्वन् एतदुक्तम्  इति प्रकान्तं निगमयति --- तसमादिति । अस्मदुक्तस्यैव प्रयोजक्तवादित्यर्थः । यद्यप्यविद्यानिवृत्तौ वेदोऽपि न स्यात् ; तथापि सर्गप्रलयकालेषूत्पत्तिनाशाभावात् अनादिनिधनत्वोक्तिः  तद्विषयैव अनादिनिधना ह्येषा वागुत्सृष्टा स्वयंभुवा  इति स्मृतिरिति भावः । अविच्छिन्नसंप्रदायत्वोक्त्या मन्वन्तरादिष्वविच्छेदेन विप्लवासंभवः सूच्यते । प्रतिमन्वन्तरं चैषा श्रुतिरन्या विधीयते इत्येतदपि कालविशेषाद्यनुगुणशाखाविशेषप्रवर्तनपरम् ; अन्यथा ब्रह्म स्वयंभ्वम्यानर्षत्   इत्यादुभिर्विरोधात् ; स्मर्तव्यत्वे सत्यस्मर्यमाणकर्तृकत्वादित्यपौरुषेयत्वसाधकं चात्र सूचितम् । अत एव वक्तृदोषसंभवः । मन्वाद्याप्तवाक्यानां श्रुतिविरोधे क्वचिद्बाध इष्टः, न तथेत्यभिप्रायेण गन्धशब्दः । एवमप्रमाणकोटिनिवेशेऽपास्तः । विरुद्धविषयोऽपि नास्तीति व्यक्त्यै निर्विशेषत्वाद्युक्तिः । शुद्धत्वादौ सर्वत्र योज्यः अबाधपरो वा । शुद्धम् ; अविद्यासाक्षित्वावस्थायामपि वस्तुतस्तद्रहितम् । तेन बुद्धम् ; अतिरोहितनित्यप्रकाशम् । तत एव मुक्तम् ; सर्वदा कर्मतत्फलवियुक्तम् । स्वप्रकाशम् ; मिथ्यात्वप्रयोजकदृश्यत्वोज्झितम् । तत्र हेतुश्चिद्रूपत्वम् । अत्र निषेधकज्ञानश्रयत्वस्यापि मिथ्यात्वव्यक्त्यै मात्रशब्दः । ब्रह्मात्मभावः ; ब्रह्मण एव प्रत्यगात्मत्वम् । प्रत्यक्षस्य सम्भाव्यमानदोषत्वं प्राचुर्येणान्यत्र दोषदर्शनादन्यत्रापि दोषशङ्कार्हत्वम् । तत एवानुमानादेरपि शङ्कित दोषत्वाय आदिशब्दः । देवादिभेदैस्तदवान्तरैश्च बन्धस्य विविधविकल्परूपत्वम् ; विशेषतः कल्प्यत इति विकल्पः । एवकारः - प्रतिकूलतर्कासम्भवपरः । ननु काचद्यभावान्निर्दोषत्वेन प्रसिद्धेः प्रत्यक्षे दोषो दुर्वचः ; तज्जातीये दोषदृष्ट्यान्यत्र अपि तत्क्लृप्तौ वेदे वाक्यत्वादिभिस्तथा क्लृप्तिः स्यादित्यत्राह - सम्भाव्यते इति । चः शङ्कानिवृत्त्यर्थः, बाधकप्रत्ययेन सह कारणदोषनिश्चयस्य समुञ्चयार्थ बा । भेदप्रपञ्चः निजकर्मभेदविभिन्नचित्तैरविद्याकल्पितश्चिदचिद्विस्तारः । प्रत्यक्षस्य  इति भेदग्राहकमात्रस्योपलक्षणम् । आदिशब्देन मूलाविद्यां भेददृष्टिं च सङ्गृह्णाति । एतेषु यथार्हमन्योन्याश्रयादिनिरासाय अनादिशब्दः । एतेषां दोषत्वम् वासनारेणुकुण्ठितः 
अविद्यासञ्चितं कर्म इत्यादिभिस्सिद्धम् ।   
	ननु अनादिनिधनाविच्छिन्नसम्प्रदायतया निर्दोषस्यापि शास्त्रस्य ज्योतिष्टोमेन स्वर्गकामो यजेत इत्येवमादेर्भेदावलम्बिनो बाध्यत्वं प्रसज्येत ; सत्यम् - पूर्वापरापच्छेदे पूर्वशास्त्रवन्मोक्षशास्त्रस्य निरवकाशत्वात्तेन बाध्यत एव । वेदान्तवाक्योष्वपि सगुणब्रह्मोपासनपराणां शास्त्राणामयमेव न्यायः ; निर्गुणत्वात्परस्य ब्रह्मणः । ननु च यस्सर्वज्ञस्सर्ववित् परास्य शक्तिर्विविधैव श्रूयते स्वाभाविकी ज्ञानबलक्रिया च सत्यकामस्सत्यसङ्कल्पः इत्यादिब्रह्मस्वरूपप्रतिपादनपराणां शास्त्राणां कथं बाध्यत्वम ? निर्गुणवाक्यसामर्थ्यादिति ब्रूमः  ।
श्रुतीनामपच्छेदन्यायेन बाध्यबाधकभावः 	
	भेदग्राहकप्रत्यक्षादीनामद्वैतश्रुतिविरोधाद्बाध्यत्वमुक्तम् ; तत्रातिप्रसक्त्या चोदयति नन्विति । अपिः सदोषनिर्दोषसमुञ्चयार्थः , विरोधार्थो वा । बाध्यत्वप्रयोजकभेदावलम्बित्त्वव्यक्त्यै ज्योतिष्टोमाद्युक्तिः । द्वैतीयभेदावलम्बिनी तृतीयादिदशाध्यायी । आदिशब्देन कर्मविध्यन्तसंग्रहः । बाध्यत्वोक्त्या प्रमाणलक्षमविरोधोऽपि सूचितः ; तत्र धर्मप्रमाणस्य साकल्येनांशतोऽपि वा पादेन वा त्रिपद्या वा ह्यप्रामाण्यमपाकृतम् । इष्टप्रसङ्गोऽयमित्याह --- सत्यमिति । यद्वा - बाध्यत्वमस्ति ; तावता सदोषत्वमप्रमाण्यं च न स्यादित्यर्धाङ्गीकारः ; मिथ्यात्वेऽपि दृष्टिविधिनयात् साध्यसाधनभावे व्यावहारिकं प्रामाण्यमिति भावः । अङ्गीकृतं निर्दोषस्य बाध्यत्वांशं पौर्वापर्यरूपविशेषेऽपि स्वोक्तबाधप्रयोजकव्यप्तिं च श्रोतदृष्टान्तेन विवृणोति ---  पूर्वेति । मोक्षशास्त्रस्य ; बन्धरूपभेदनिवर्तकत्त्वा वेदकवाक्यस्येत्यर्थः । पञ्च ऋत्विजः सम्न्वारब्धाः सर्पन्ति । अध्वर्युं प्रस्तोतान्वारभते, प्रतोतारं प्रतिहर्ता, प्रतिहर्रमुद्गाता, उद्गातारं ब्रह्मा, ब्रह्माणं यजमानः इत्यस्मिन् प्रयोगे यदि बगिष्पवमानं सर्पतां प्रस्तोतापच्छिद्येत इत्यादिनापच्छेदप्रायश्चित्तविधौ यदि प्रतिहर्ता पशुभिर्यजमानो व्यृध्येत  सर्ववेदसं दद्यात्, युद्यद्गाता यज्ञेन यजमानो व्यृध्येतादक्षिणः स यज्ञः संस्थाप्यः इत्युक्तम्  । तदिदं नैमित्तिकद्वयमेककस्मिन्प्रयोगे विरुद्धम् । तत्र युगपदपच्छेदे उद्गातुः प्रायश्चित्तं प्रतिहर्तुः सर्वप्रायश्चित्तं वा कार्यम् । पूर्वपापच्छेदे यो जघन्योऽपच्छिद्येत तस्य प्रायश्चित्तमेवेति व्यवस्थापितम् । तदुक्तम् --- पूर्वापरापच्छेदे पूर्वदौकर्बल्यं प्रकृतिवत्  इति । अत्रैवं पूर्वपक्षः ---- उपक्रमनयेनासंजातविरोधि- तयोदितत्वात्पूर्वस्यच प्राबल्यम् । परस्य तूदितविपक्षसंनिधावेव प्रवृत्तेर्दौर्बल्यमिति । सिद्धान्तस्तु - परस्मिन्ननुत्पन्ने 
तदसंनिधानात्परमबाधित्वा पूर्वस्योदयः । इतस्य तु पूर्वोदितविरोध्यवाधेनोदयायोगान्निमित्तोदये नैमित्तिकशास्त्रोदयावश्यंभावाञ्च परप्राबल्यम् । उपक्रमोपसंहारयोस्तु विरुद्धस्य परस्यानुदय एवेति । इह तु कर्मिणां भुक्तौ पूर्वप्रावण्येनार्थक्रमात् तदनुगुणपाठक्रमाञ्चापच्छेदवत्पूर्ववृत्तकर्मशास्त्रोपमर्देन भोकनिवृत्तिरूपमुक्तिशास्त्रोदयः । ईदृशोदाहरणेष्वेव पूर्वाबाधेन नोत्पत्तिरुत्तस्य हि सिध्यति  इत्युच्यते । एवमुत्सर्गापवादाद्यदाहरणान्तरेष्वपि निर्दोषवाक्यसिद्धस्य निरवकाशेन बाधो निदर्शनीयः । ननु वेदान्तेष्वपपि सगुणोपास्तिविधीनां भदावलम्बित्वं सिद्धम् ; न च तेषां निर्गुणवाक्यापेक्षया पूर्वत्वनियमः ; अतस्तेषु नापच्छेदनीतिरित्यत्राह - वेदान्तेति । सगुणब्रह्मोक्तिर्दृष्ट्यादेरुपलक्षणार्था । उपासनपराणामित्यनेन सिद्धे तात्पर्यं नास्तीति व्यज्यते । पौर्वापर्याभावेऽपि तत्फलभूतबाधस्य तात्पर्यलब्धत्वदर्शनात् अयमेव न्याय इत्युक्तम् । संकल्पादेवास्य वितरः समुत्तिष्ठन्ति जक्षत्क्रीडन् इत्यादिसांसारिकफलोक्त्या तादृशविद्यानां मोक्षशास्त्रापेक्षया कर्मशास्त्रवदार्थं पूर्वत्वं च सिद्धम् । यद्वा निर्दोषत्वेऽपि निरवकाशवाक्येन बाधः स्यादित्युक्त एव न्याय इत्यर्थः । गुणविधिरोवात्रालमभविधिन्यायान्निरवकाश इत्यत्राह ---- निर्गुणत्वादिति । निर्विशेषस्वरूपपरतया निरवकाशैर्वाक्यैर्गुणबाधादिति भावः । विधिपदानन्वयंन सिद्धविषयाणां सगुणवाक्यानां पूर्वत्वान्यपर्ययोरयोकात् न बाध्यत्वं स्यादित्यभिप्रायेण चोदयति - ननु चेति । कथमिति  प्रतिक्षेपवचनं प्रश्नवद्भावयन् पौर्वापर्यमभिसंधाय प्रतिवक्ति - निर्गुणेति । 
	एतदुक्तं भवति - अस्थूलमनण्वह्रस्व मदर्घिम् सत्यं ज्ञानमनन्तं ब्रह्म निर्गुणम् निरञ्जनम् इत्यादीनि वाक्यानि निरस्तसमस्तविशेषकूटस्थनित्यचैतन्यं ब्रह्मेति प्रतिपादन्ति, इतराणि च सगुणम् । उभयविधवाक्यानां विरोधे तेनैवापच्छेदन्यायेन निर्गुणवाक्यानां गुणापेक्षत्वेन परत्वाद्बलीयस्त्वमिति न किंचि दपहीनम् ।  	
	अनन्यपरसगुणवाक्यबाधसमर्थानि कानि वाक्यानि ? तेषां च तद्बाधे कीदृशं सामर्थ्यम् ? इत्यत्राह --- एतदुक्तमिति । कूटस्थम् ; विश्वविकाराध्यासे तन्निवृत्तौ च स्वयं कूटवदविकृतम् ; कूटे अध्यसनीये स्वयं सत्यतया सर्वाधिष्ठानत्वेन स्थितम् ।  इतराणि ; उपत्तानि, यः सर्वज्ञः इत्यादीनि तादृशान्यपि । चस्त्वर्थः, विरुद्धवर्गद्वयसमुञ्चयपरो वा । तेनैव ; भुक्तिमुक्तिशास्त्रयोरिह प्रदर्शितेनैवेत्यर्थः । निषेध्यप्रसञ्जकापेक्षया निषेधकस्य परत्वमर्थसिद्धमित्यभिप्रायेण गुणापेक्षत्वेनेत्युक्तम्् । सगुणवाक्यानां निर्दोषत्वेऽप्यार्थेन 
पूर्वत्वेन बाध्यत्वमुपास्तिविधिशेषत्वक्लृप्त्या साफल्यात्कथञ्चित्प्रामाण्यं च स्यादित्यभिप्रायेणाह --- न किंचिदिति ।
	ननु च - सत्यं ज्ञानमनन्तं ब्रह्म इत्यत्र सत्यज्ञानादयो गुणाः प्रतीयन्ते । नेत्युच्यते ; सामानाधिकरण्येनैकार्थत्वप्रतीते ः । अनेकगुण विशिष्टाभिधानेऽप्येकार्थत्वमविरूद्धमिति चेत् - अनभिधानज्ञो देवानांप्रियः। एकार्थत्वं नाम सर्वपदानामर्थैक्यम् । विशिष्टपदार्थाभिधाने विशेषणभेदेन  पदानामर्थभेदोऽवर्जनीयः । ततश्च एकार्थत्वं न मिध्यति । एवं तर्हि सर्वपदानां पर्यायता स्यात् ; अविशिष्टार्थाभिधायित्वात् । एकार्थाभिधायित्वेऽप्यपर्यायत्वमवहितमनाः श्रृणु - एकत्वतात्पर्यनिश्चयादेकस्यैवार्थस्य  तत्तत्पदार्थविरोधि प्रत्यनीकत्वपरत्वेन सर्वपदानामर्थवत्त्वमेकार्थत्वमपर्यायता च ।  	
सगुणवाक्यानां निर्गुणपरत्वम् 	
	अत्र सत्यत्वदिविशिष्टपरं वाक्यं कथं निर्गुणवाक्यतयोपात्तमिति चोदयति-ननु च इति । सत्यज्ञानादयः ;द्व्येकयोः  इतिवद्भावप्रधानोक्तिः । आनन्त्यमपि व्यापित्वरूपो गुण इति बुद्ध्या बहुवचनम् । अयं भावः -अत्र गुणप्रतीतिर्नापह्नोतुं शक्या ; तस्याश्च बाधाभावात् स्वतः प्रमात्वं सुस्थमिति। नेयं प्रमितिरिति युक्त्या स्थापयिष्यत इत्याह-नेत्युच्यते इति । एकार्थतात्पर्यार्हत्वरूपवृत्त्या गुणभेदधीर्बाध्येत्याह-सामानाधिकरण्येन इति । कारकभेद क्रियैकत्वबुद्ध्योरिव विशेषणभेदविशेष्यैक्यधियोरवरोधान्न बाध्यबादकतेति चोदयति-अनेक इति । समानाधिकरणव्यधिकरणपदानां वृत्तिवैषम्यमेकार्थशब्देनान्ययोगव्यवच्छेदं च न जानासीत्युपालम्भमुखेन प्रतिवक्ति-अनभिधान इति । देवानांप्रिय-इति अज्ञातनाम्रामुपचारप्रयोगः ; इह त्वप्रख्यात इत्यर्थः । छाग इत्येके ; तदाप्यज्ञ इति यावत् । तदज्ञातं स्वाभिप्रेतं विवृणोति-एकार्थत्वम् इति । त्रेधा हि पदानामर्थैक्यम्-प्रकृतिप्रत्ययसमुदायबोध्यप्रातिस्विकविशेष्यैक्यम्, अर्थैकत्वादेकं वाक्यं साकाङ्क्षं चेद्विभागे स्यात्  इत्येतावता मिथो़ऽन्वितार्थपदजातबोध्यप्रधानैक्यम्, पदभेदेऽर्थभेदाभावश्चेति । तेष्वाद्यं पदमात्रे ; द्वितीयं व्यधिकरणवाक्ये ; तत्र तृतीयमिह मदुक्तम्; तञ्च - भिन्नप्रवृत्तिनिमित्तानां शब्दानाम्  इत्यादिपतञ्जलिवाक्य प्रसिद्धमित्यभिप्रायेण नामशब्दः । एवमप्यसस्य प्रधानप्रतिपाद्यविशेष्यभेदाभाव मात्रपरत्वे को विरोध इत्यत्राह - विशिष्ट इति । विशेषणभेदेन  इत्येतत्  बहुधा योज्यम्-विशेषणानां मिथो विशेष्याञ्च भेदेन  विशेषणभेदेनैव 
विशिष्टभेदाद्विशेष्यभेदप्रसङ्गेन चेति ।
	भेदकं हि स्वभावेन प्रत्यक्षाद्यनिराकृतम् ।
	विशेषणान्तराधारात् स्वाधारं भेत्तुमर्हति ।।339।। 
	श्यामो युवा इत्यादौ दृष्टत्वादेव विशेषणानां भेदकत्वस्वभावोऽपोदितः । इह तु भेदकं विशेषणं भेद्यं विशेष्यमिति व्यवश्ताया नित्यातीन्द्रिये शब्दोपस्थाप्ये कः प्रतिरोद्धा ; अनावृत्त एकवचनान्तो विशेष्यशब्द इति चेन्न-जात्यैक्यविवक्षयापि तदुपपत्तेः ; यथा -खण्डो गौरिति । प्रत्यक्षबलात्तत्र भेद इति चेन्न ; अप्रत्यक्षेऽपि तथोक्तौ व्यक्तिभेदबुद्धेः , तद्वद्ब्रह्मणि । किञ्च तेन तेन पदेनोद्विष्टे विशिष्टे पदान्तरार्थविधौ विशेषणानां मिथः समवायः स्यात्, उपादेयस्य यावदुद्देशव्यापित्वात् ; तथा च तेषां विशेषणस्वरूपाद्भेदेन नानाविशिष्टापत्तिः । किञ्च-
	विशिष्टाक्थभिधायित्वे भेदकेष्वपि भेद्यवत् ।
	अन्योन्यसमवायैक्यप्रसङ्गौ चात्र तान्त्रितौ ।।340।। 
	तथा हि-विशेषणभेदेन विशेषणानां परस्परसमवायतादात्म्याभ्यामन्यथाभावेन पदानामव्युत्पन्नाप्रमाणिकार्थभेदः, विशिष्टविधावपि समानविभक्तिवशेष्यांशमिव विशेषणांशमप्येकीकुर्यात् ; प्रकृत्युपस्थापितैक्यपरत्वात् । तदापि स्वान्यैक्याद्विशेषणानां स्वस्माद्भेदः स्यात् इत्यादयः प्रसङ्गा इहाभिप्रेताः । एतैः फलितं प्रसङ्गान्तरमाह-तत इति । विशिष्टस्यैवमनभिधेयत्वे वीशेषणमात्रोक्तिर्दूरापास्तेति मत्वा विशेष्यमात्रपक्षे चोदयति-एव तर्हि इति ; उक्तप्रकारेण विशेष्यमात्रपरत्वे सतीत्यर्थः । भिन्ननिमित्तानामनुपपत्त्या निमित्तत्यागे कथं पर्यायत्वमित्यत्राह-अविशिष्ट इति ; 
एकपदोक्तमात्राभिधायित्वादिति यावत् । अत एव पदान्तरवैयर्थ्यात्पर्यायत्वं सामानाधिकरण्यभङ्गश्च स्यात् । आहुश्च -   
	नातात्तन्ममन्यसे तावन्न तत्तदपि मंस्यसे । 
 	सामानाधिकरण्यं हि रूपभेदमपेक्षते  ।। इति ।
	विवक्षितस्य लोकोत्तीर्णत्वान्नैतत्त्वरमाणेन लभ्यमित्यवहितेन क्रमेणेदं बोद्धव्यमित्यभिप्रायेणाह-एकार्थाभिधायित्वेऽपि इति । उक्तप्रसञ्चकानुवादोऽयम् । तेन त्वदुक्तं न प्रसज्यत इत्याह-एकत्व इति । अयं भावः -वाक्यतात्पर्यानुसारेण हि सर्वत्रोपचारः । अत्र च स्वरूपप्रबुभुत्सया समानविभक्त्या चार्थैक्ये तात्पर्यं निश्चितम्। 
तेन विशेषमाभिधानं त्यक्तम् ; तत्फलभूतव्यावृत्तिपरत्वं तु स्थितम् । तदिह विरोधिव्यावृत्तिभेदैः 
प्रतिपदं प्रयोजनं सामानाधिकरण्यलक्षणानुगुणमैकार्थ्यम् निमित्तभेदव्युत्पत्तिफलैः पर्यायत्वनिरासश्च स्यादिति । उक्तं च सुरेश्चराचार्यैः -
	प्रतिपद्य पदार्थ हि विरोधात्तद्विरोधिनः । 
	पश्चादभावं जानाति वध्यघातकवत्पदात् ।। 
	शब्दात्प्रतीयते तावत्संगतिर्धर्मधर्मिणोः ।
	मानान्तरादपोहस्तु न शाब्दस्तेन स स्मृतः ।। 
	तत्रानन्तोऽनन्तवस्तुव्यावृत्त्यैव विशेषणम् । 
	स्वार्थार्पणप्रणाड्यैव परिशिष्टौ विशेषणम् ।। 3 इति ।। 
तद्विरोध्यभेदिनश्चाहुः -
	व्यावर्त्याभाववत्तैव भाविकी हि विशेष्यता  इति । 
	एतदुक्तं भववि - लक्षणतः प्रतिपत्तव्यं ब्रह्म सकलेतरपदार्थविरोधिरूपम् । ताद्विरोधिरूपं सर्वमनेन पदत्रयेण फलतो व्युदस्यते । तत्र सत्यपदं विकारास्पदत्वेनासत्याद्वस्तुनो व्यावृत्तब्रह्मपरम् । ज्ञानपदं चान्याधीनप्रकाशजडरूपाद्वस्तुनो व्यावृत्तपरम् । अनन्तपदं च देशतः कालतो वस्तुतश्च परिच्छिन्नाद्व्यावृत्तपरम्  । न च व्यावृत्तिर्भावरूपोऽफावरूपो वा धर्मः ;  अपि तु सकलेतरविरोधि ब्रह्मैव । यथा - शौक्ल्यादेः कार्ष्ण्यादिव्यावृत्ति ः तत्तत्पदार्थस्वरूपमेव, न धर्मान्तरम् । एकस्यैव वस्तुनः सकलेतरविरोध्याकारता मवगमयदर्थवत्तरमेकार्थमपर्यायं च पदत्रयम् । तस्मादेकमेव ब्रह्म स्वयञ्ज्योतिर्निर्धूतनिखिलविशेषमित्युक्तं भवति । एवं वाक्यार्थप्रतिपादने सत्येव सदेव सोम्येदमग्र आसीदेकमेवाद्बितीयम् इत्यादिभिरैकार्थ्यम् । यतो वा इमानि भूतानि जायन्ते सदेव सोम्येदमग्र आसीत् आत्मा वा इदमेक एवाग्र आसीत् इत्यादिभिर्जगत्कारणतयोपलक्षितस्य ब्रह्मणः स्वरूपमिदमुच्यते - सत्यं ज्ञानमनन्तं ब्रह्म इति । तत्र सर्वशास्वाप्रत्ययन्यायेन कारणवाक्येषु सर्वेषु सजातीयविजातीयव्यावृत्तमद्वितीयं ब्रह्मावगतम् । जगत्कारणतयोपलक्षितस्य ब्रह्मणोऽद्वितीयस्य प्रतिपिपादयिषितं स्वरूपं तदविरोधेन वक्तव्यम् । अद्वितीयत्वश्रुतिर्गुणतोऽपि सद्वितीयतां न सहते ;  अन्यथा निर्गुणम् निरञ्जनम् इत्यादिभिश्च विरोधः । अतश्चैतल्लक्षणवाक्यमखण्डैकरसमेव प्रतिपादयति ।।   	
	ननु एकत्वतात्पर्येऽपि तत्त्वमस्यादिवदुपलक्षणमुखेन स्वरूपैक्य परत्वमस्तु,  सर्वे
भ्यश्च व्यवृत्तिर्विशेषतो दुर्वचा ; अप्रयोजकत्वेन संग्रहेऽप्येकेनालम् , व्यावृत्तीनां धर्मत्वे ताभिः प्रतिपदोपस्थापितव्यावृत्तिभेदात्सविशेषणत्वं , तद्बहुत्वादैकार्थ्यभङ्गो विशेष्यभेदप्रसङ्गश्च ; स्वरूपत्वे तु प्रयोजनभेदाभाव इत्याशङ्क्याह-एतदुक्तम् इति । ब्रह्मविदाप्नोति परम् इति प्रस्तुतं ब्रह्म किमिति बुभुत्सिते कारणत्वस्य तद्वस्थतया स्वरूपलक्षणतो  ह्यत्र तत्स्वरूपं शोध्यते । तत्र विशेषणोक्तिराम्रप्रश्ने कोविदारप्रत्युक्तिवत् स्यात् , लक्षणं च सर्वत्र व्यावृत्त्यर्थमेवेत्यभिप्रायेणाह-लक्षणत इति । रूपम्  इह स्वरूपम् । निश्शेषव्यावृत्तिः प्रयोजकेन संग्रहात्सुवचेत्याह-तद्विरोधि इति । अत्र रूपं स्वरूपं वानृतत्वादिः , ब्रह्मेतरव्याप्तधर्मो वा । अनेन-प्रत्येकं कृत्स्नव्युदासक्षमेण । न हि पदान्तरमेवंविधमस्तीत्यभिप्रायेण तदत्रयोक्तिः । एकेन पर्याप्तेऽपि प्रयोजकार्त्स्न्यार्थमेतावद्वक्तव्यम् । आनन्दपदस्य तूपलक्षणमेतत् । फलतः ; विरोधिव्युदासस्य फलत्वान्नात्र स्वरूपमात्रपरत्वं विरोध इति भावः । पदानां पृथक्प्रयोजनानि व्यनक्ति-तत्र इति ; तस्मिन्पदत्रय इत्यर्थः । प्रकारणिकेन कारणत्वेन तुच्छव्यावृत्तौ सिद्धायां शङ्कितं विकारित्वेनानृतत्वमत्र सत्यपदेन व्युदस्तम् । वस्तुशब्दोऽत्र व्यावहारिकसत्यार्थः । अन्याधीनप्रकाशत्वं जडशब्दार्थः । असङ्कोचात् अनन्तपदेन त्रिविधपरिच्छेदव्यावृत्तिरूक्ता । यदि व्यावृत्तयो भावरूपा धर्माः , तदा सत्यत्वादीन्येव स्युः ; अभावरूपा अपि तत्तुल्यचोद्या इत्यत्राह-न च  इति  । तदापि नैष्फल्यप्रसङ्गं परिजिहीर्षुराह-आपि तु इति । व्यावृत्तिर्हि यथा स्वत एव स्वेतरव्यावृत्तिः ; तद्वद् ब्रह्मस्वरूपमेव सकलेतर विरोधित्वात्स्वयं सर्वव्यावृत्तिः ; भावाद्वैतपक्षस्तु भीरुकल्पित इति भावः । भावस्याभावत्वमेकस्यानेकत्वं च कथमित्यत्र भावान्तराभावपक्षे तिष्ठन्निदर्शयति-यथा इति । अवधारणेन धर्मान्तरानुपलम्भं व्यनक्ति ; अन्यथानवस्थामभिप्रेत्याह-न धर्म इति । एवमेकस्यैव सर्वकस्यैव सर्वव्यावृत्तिरूपत्वे व्यावृत्तेरपि पदबोध्यत्वे पदान्तरवैयर्थ्यं स्यादित्यत्र दृष्टान्तोक्तं दार्ष्टान्तिकेऽतिदिशति-एकस्य इति । शोक्ल्यं कार्ष्ण्यमित्यादिप्रतिबन्दिरिहाभिप्रेता । तत्र अनन्तपदे तावद्व्यावृत्तिबोधकत्वं सिद्धम् ; पदान्रयोरपि तथात्वे को विरोध इति भावः ।  प्रतिबन्दिवाक्यमिह प्रत्यक्षानुवादित्वान्मन्दफलम् , इदं तु न तथा ; दुणपरत्वे चात्र निमित्तमात्रलाभः ; तत्परित्यागे तु तात्पर्यार्थः सिद्धः । अतः अर्थवत्तरम् इत्युक्तम् । व्युत्पत्तिभेदं प्रयोजनभेदं चाभिसन्धाय अपर्यायत्वोक्तिः  । प्रर्यायशब्दोऽत्र भावप्रधानः । पर्यायत्वं यस्य नास्ति तदपर्यायमिति गतिः , यस्य पदत्रयस्य मिथः पदानि पर्याय न भवन्ति, तदपर्यायमिति वा । अपर्यायत्वम्  इति केचत्पठन्ति नात्र किञ्चि
द्बाधकमित्यभिप्रायेण । अखण्डपरत्वं सहेतुकं निगमयति-तस्मात् इति ; तात्पर्यप्राबल्यात् शङ्कितचचोद्यनिरतारञ्चेत्यर्थः । एकमेव ब्रह्म इत्यनन विशेष्यभेदस्य प्रसङ्ग एवापास्त इत्यभिप्रेतम् । इदमपि वाक्यं नाबुद्धबोधार्थम् ; किं तु स्वस्सिद्धपरामर्शेन कल्पितविरोध्याककारनिषेधार्थमित्यभिप्रायेण स्वयञ्ज्योतिः इत्याद्युक्तम् । सत्यत्वादीनामनृतत्वादीनां तद्व्याप्यस्थूलत्वादीनां तद्व्यावृत्तीनां च निखिलशब्देन संग्रहः । उक्तानभ्युपगमे कारणवाक्यविरोधः स्यादित्याह-एवम् इति । ननु यो वेद इत्युपास्त्यन्वयेन सगुमपरत्वान्मा भूदैकार्थ्यम् ; तत्राह-यतो वा इति ।  कारणत्वानुवादितदटस्थलक्षणवाक्यमिदम् । सदेव इत्यादि तु तत्प्राप्त्यै लक्ष्यस्य निर्विशेषत्वव्यक्त्यै च पुनर्गृहीतम् । जगत्कारणतयोपलक्षितस्य ; शाखयेव चन्द्रस्य दूरे स्थित्वा दर्शितस्येत्यर्थः । कारणवाक्योक्तस्वरूपशोधकस्य तच्छेषतया तदेकार्थत्वं युक्तम् ; यो वेद इत्येतञ्च यच्छब्दान्वितवाक्यस्थतया नोपास्तिपरमिति भावः । यः सर्वज्ञः सर्ववित्  इत्यारभ्य तस्मादेतद्ब्रह्म नाम रूपमन्नं च जायते  इति कारणवाक्यान्तरे गुणोक्त्या तदैकार्थ्यं स्यात् ; नेत्याह-तत्र इति । कारणशोधकवाक्ययोरैकार्थ्यं सिद्धं मिथः कारणवाक्यानां किमुतेत्याशयः । कर्तव्ये दर्शितः शाखान्तरनयः सिद्धेऽपि समः। तेनैव सर्वेषु गुणपरत्वं किं न स्यादित्यत्रोक्तं सजातीय इत्यादि । अपच्छेदनीत्या हि निषेधप्राबल्यं स्थापितम् । परास्य शक्तिः  इति वाक्यविशेषवद्गुणपरतैव किं न स्यात् ; मा भूत्तस्य शोधकवाक्यत्वमित्यत्राह-जगत् इति । अद्वितीय इत्यादि हेतुपरम् । पूर्ववाक्ये सामान्यतः प्रस्तुतस्य व्यावृत्ततया प्रतिपित्सितस्य  तदेषाभ्युक्त  इति प्रतिपिपादयिषितत्वात्तस्य चाद्वितीयत्वेन तदन्यस्य गुणस्यावक्तव्यत्वादिति कारणवाक्येषु निर्गुणत्वं न कण्ठोक्तम् ; अवधारणयोरन्यथाप्युपपत्तेः । अद्वितीयत्वोक्तिस्तु सम्राडद्वितीय इतिवत् समनिषेधार्थः स्यादित्यत्राह-अद्वितीय इति ; अवधारणाभ्यां सजातीयादिनिरासौचित्यात्समनिषेधे सिद्धे परिशेषाद्बुभुत्साक्रमेणात्र गुणनिषेधः प्राप्त इति भावः । गुणपरत्वे शोधकान्तरं च विरुध्येतेत्याह-अन्यथा इति ; निर्गुणशब्दो हि स्थूलत्वादिवत्सत्यत्वादिकमपि निषेधेदिति भावः । ननु सर्वत्र लक्षणवाक्यं स्वार्थं समर्प्यैवान्यद्व्यावर्तयति ; तद्वदिहापि स्यादित्यत्राह-अत इति । चः  समुञ्चये ; सामानाधिकरण्य सामर्थ्यात्कारणवाक्यैकार्थ्यात्  शोकवाक्यान्तरेकार्थ्याञ्चेत्यर्थः । एतल्लक्षणवाक्यम् इति;      अनेन  धर्मसमर्पकलक्षणवाक्यान्तरेभ्यो व्यावृत्तिः सूच्यते । 	अखण्डैकरसम्; नित्यनिर्विशेषस्वप्रकाशस्वभावमित्यर्थः । 
	ननु च सत्यज्ञानादिपदानां स्वर्थप्रहाणेन स्वार्थविरोधिंव्यावृत्तवस्तुस्वरूपोपस्थापन परत्वे लक्षणा स्यात् ; नैष  दोषः, अभिधानवृत्तेरपि तात्पर्यवृत्तेर्बलीय
स्त्वात् । सामानाधिकरण्यस्य हि ऐक्य एव तात्पर्यमिति सर्वसम्मतम् । ननु च सर्वपदानां लक्षणा न दृष्टचरी ; ततः किम्? वाक्यतात्पर्याविरोधे सत्येकस्यापि न दृष्टा । समभिव्याहृतपदसमुदायस्यैतत्तात्पर्यमिति निश्चिते सति द्वयोस्त्रयाणां सर्वेषां वा तदविरोधायैकस्यैव लक्षणा न दोषाय । तथा च शास्त्रस्थैरभ्युपगम्यते - कार्यवाक्यार्थवादिभिर्लौकिकवाक्येषु सर्वेषां पदानां लक्षणा समाश्रीयते । अपूर्वकार्य एव लिङादेर्मुख्यवृत्तत्वात् लिङादिभिः क्रियाकार्यं लक्षणया प्रतिपाद्यते । कार्यान्वितस्वार्थाभिधायिनां चेतरेषां पदानामपूर्वकार्यान्वित एव मुख्यार्थ इति क्रियाकार्यान्वितप्रतिपादनं हि लाक्षणिकमेव । अतो वाक्यतात्पर्याविरोधाय सर्वपदानां लक्षणापि न दोषः । अत इदमेवार्थजातं प्रतिपादयन्तो वेदान्ताः प्रमाणम् ।  	
लक्षणायादोषत्वपरिहारः	
	ब्रह्मविदाप्नोति  परम्  इत्यनन्यथासिद्धफलकरणदर्शनकल्पितविधिशेषतया विशिष्टविधितात्पर्ये सम्भवति न लक्षणा न्याय्येत्यभिप्रायेण चोदयति-ननु च इति । यद्यपि  वाच्ये विशेष्यांशो न  त्यक्तः , तथापि  द्वारत्यागान्न  तस्य शक्तिगोचरत्वमिति भावः ।  अत्र वाच्यबहिर्भूते वृत्तिस्तावत् नास्ति वाच्यैपदेशे प्रधानभूते विशेष्ये वृत्तिस्तु न लक्षणा ; इह जहदजहल्लक्षणा वा स्यात् । सा चात्र न दोषः ; प्रत्युत विध्यनर्हवाक्यार्थज्ञानानुवादितयान्यथासिद्धे वाक्ये विधिक्लृप्त्ययोगात्तदर्थमुख्यासम्भेव लक्षणानुगुणैवेति दर्शयितुमाह---नैष दोष इति । तात्पर्यविषये शब्दस्य प्रधान्यतः प्रमाण्यात्तद्विरोधे सर्वत्र मुख्यवृत्तिदौर्बल्याल्लक्षणाप्राबल्यमाह-अभिधान इति । स्वतस्सिद्धस्वरूपे कथं शब्दतात्पर्यम् ; अतो गुणविवक्षा स्यादित्यत्र तद्विरुद्धे प्रागुक्तं तात्पर्यं व्यनक्ति-सामानाधिकरण्यस्य इति । स्वप्रकाशस्यापि निमित्तभेदवदनेकपदपरामृष्टस्यापि  विशेष्यस्यान्यसंसर्गासहमैक्यमिह समानविभक्तिवेद्यम् ; तञ्च कल्पितभेदनिवृत्त्यर्थम् ; प्रकृतिभिस्तु कल्पितान्याकारनिवृत्ति ः प्राग्दर्शितेत्युक्तम् । सर्वसम्मतम् ;  त्वयापि दुस्त्यजमिति यावत् ! त्वदुक्तप्रक्रिययात्र तात्पर्यस्थापकाभावाल्लक्षणैव न स्यादित्यभिप्रायेण पुनश्चोदयति -ननु च  इति । मुख्येन केनचिदंशेन क्वचित्तात्पर्यसिद्धावंशान्तरे ह्युपचारो दृष्ट इत्याशयः अविरुद्धेऽन्यत्रादर्शनमकिञ्चित्करमित्यभिप्रायेण प्रतिवक्ति-ततः किम् इति । अभिप्रेतं विवृण्वन् प्रतिबन्दिं च सूचयति-वाक्य इति । एकपदलक्षणाया अप्यन्यत्रादर्शनमस्ति ;  अतस्तस्या अपि त्यागप्रसङ्ग इति भावः । तात्पर्यमुख्यार्थबाधयोरेव प्रयोजकत्वं पदैकत्वद्वित्वादेरप्रयोजकत्वं द्वित्रादिपदप्रतिबन्दिं  चाभिप्रेत्याह-समभिव्याहृत  
इति । एकद्व्यादिपदलक्षणावत्सर्वपदलक्षणापि विषं भूड्क्ष्व इत्यत्र दृष्टेत्यभिप्रायेण सर्वेषां वा इत्युक्तम् । इदं हि पदद्वयं निषिद्धभोज्यं तद्भुक्तेरकर्तव्यत्वं च लक्षयति । तत्र प्रत्ययितोक्तौ युक्तायुक्तविमर्शात्तात्पर्यनिश्चयः । इह तु समानविभक्तिसामर्थ्यादबुभुत्सितबोधनानुपपत्त्या चेति विशेषः । स्वोक्तं सर्वपरीक्षकसम्मतमित्याह-तथा च  इति । चोऽवधारेण । यद्वा - ब्रह्म प्रतिपादनप्रद्विष्टैरप्यभ्युपगतमित्युच्यते ; तैरक्तमपि तदुक्तसामर्थ्यादभ्युपगमनीयमिति भावः । कैरियं कुत्राभ्युपगता ? इत्यत्राह-कार्य इति । अत्र तदुक्तं विवक्षितस्य द्वारं तावदाह-अपूर्व  इति ; वृद्धव्यवहारोपक्रान्ता वेदावसाना कार्यव्युत्पत्तिरेवंप्रकारेण तैः स्थापितेत्यर्थः । अपूर्वमेव कार्यमपूर्वकार्यम् । क्रियाकार्यमुखेनापूर्वकार्यव्युत्पत्तिः । एवं तदुक्तनयेन सर्वपदलक्षणायाः फलितत्वमाह-कार्यान्वित  इति । अयं भावः - गाङ्गायां घोष इत्यादौ तु लक्ष्यस्य प्राधान्याभावात्तदन्विताभिधायिनां न लक्षणा । एवं कमलानि निमीलन्तीत्यादिषु प्रधानेऽपि निमीलने सर्वशब्दानां तत्परत्वव्युत्पत्त्यभावात्पदान्तराणां तदनुसारो न युक्तः । यद्यपि गङ्गाद्यप्रधानपदलक्षणिकतया घोषादिपदेष्विव कमलानि निमीलन्तीत्यत्र निमीलन्तीत्यवान्तर प्रधानपद लक्षणयापि पझादिपदेषु लक्षणा स्यात् ; तथापि लोकोपक्रमवेदावसानकार्यप्रधानव्युत्पत्तिबलादन्यान्वितमात्रे, क्रियाकार्यान्विते, कार्यमात्रान्विते वा पदान्तराणां शक्तिकल्पनानाभ्युपगमात्तेषामपूर्वकार्यान्वित एव शक्तेर्लौकिकवाक्येषु सर्वेषु तदभावात्सर्वपदलक्षणा स्वीकर्तव्येति । न च अन्यान्वितमात्रे पदान्तरशक्तिः ; कार्यपरतयैव व्युत्पत्त्यङ्गीकारात् । नापि कार्यमात्रान्विते शक्तिः स्यात् ; तथा सति लिङादेरपि कार्यमात्रे मुख्यत्वप्रसङ्गात् ।  न च तद्युक्तम् ; अपूर्वाख्यविशेषे लिङादिशक्तेरसिद्धौ मानान्तराभावाञ्च तस्याप्रमाणिकत्वापातात् । एवं कार्यमात्रान्विते शक्तानां पदान्तराणां वेदे कार्यविशेषान्वयोऽपि न सिध्येत् ।  स्वर्गकामपदसमभिव्याहारात्सिद्धावपूर्वमपि तथा सिध्येदिति न तद्वाच्यत्वादिक्लृप्तिः स्यात् । तस्माल्लौकिकवाक्येषु विशिष्टापूर्वस्थायिकार्यपरत्वाभावाल्लिङ्गादेरमुख्यार्थत्वमित्युक्तोपपत्त्या सर्वपदलक्षणाया अदोषत्वं निर्बाधत्वाभिप्रायेण निगमयति-अत इति ; युक्तिबलात्परीक्षकैरभ्युपगतत्वाञ्चेत्यर्थः । एवं प्रत्यक्षस्य सम्भावितदोषत्वात् शास्त्रस्य निर्दाषत्वात्तद्विरुद्धार्थत्वाञ्च परमप्रकृतं शास्त्रप्राबल्यमुपसंहरित -अत इति । इदमेव ; प्रत्यक्षादिविरुद्धमेवेत्यर्थः । भेदपरत्वेऽनुवादित्वं स्यादिति चाभिप्रेतम्इदमर्थजातम् -प्रमाणागोचरस्वप्रकाशनिर्विशेषसत्यत्वतदन्य मिथ्यात्वानिर्वचनीयाविद्यास्वरूपतन्मूलतिरोधानाध्यासधीनिवर्त्यत्वादिकम् । 
	प्रत्यक्षादिविरोधे च शास्त्रस्य बलीयस्त्वमुक्तम् । सति च विरोधे बलीयस्त्वं 
वक्तव्यम्, विरोध एव न दृश्यते ; निर्विशेषसन्मात्रब्रह्मग्राहित्वात् प्रत्यक्षस्य । 
	पक्षान्तरमथादित्सुः शास्त्रप्राबल्यमीरितम् । 
	प्रत्यक्षस्य विरुद्धत्वमन्वारुह्येति भाष्यते ।। 341 ।। 
शास्त्रस्य प्रत्यक्षाविरोधः	
	प्रत्यक्षादि इति । चोऽप्यर्थः । तत्त्वविद्भ्यो विषयविरोधाभावाद्बलीयस्त्वं न वक्तव्यमित्यभिप्रायेणाह-सति इति । चोऽवधारणे । अत्र बलाबलविचारस्य मूलमेव छिन्नमित्याह-विरोध इति । विरोधादर्शनं द्वयोरपि स्वारसिक्या परस्पराविरुद्धभेदविषयतया स्यादित्यत्राह-निर्विशेष इति ; प्रत्यक्षसिद्धं सदेव निष्कृष्य शास्त्रे ब्रह्मेत्युच्यते इति भावः । 
	ननु च घटोऽस्ति पटोऽस्तीति नानाकारवस्तुविषयं प्रत्यक्षं कथमिव सन्मात्रग्राहीत्युच्यते, विलक्षणग्रहणाभावे सति सर्वेषां ज्ञानानामेकविषयत्वेन धारावाहिकविज्ञानवदेकव्यवहारहेतुतैव स्यात्, सत्यम् ; तथैवात्र विविच्यते ; कथम्? घटोऽस्तीत्यत्रास्तित्वं तद्भेतश्च व्यवह्रियते । न च द्वयोरपि व्यवहारयोः प्रत्यक्षमूलत्वं संभवति ; तयोर्भिन्नकालज्ञानफलत्वात् । प्रत्यक्षज्ञानस्य चैकलक्षणवर्तित्वात् तत्र स्वरूपं भेदो वा प्रत्यक्षस्य विषय इति विवेचनीयम् । भेदग्रहणस्य स्वरूपग्रहणतत्प्रतियोगिस्मरणसव्यपेक्षत्वादेव स्वरूपविषयत्वमवश्याश्रणीयमिति न भेदः प्रत्यक्षेण गृह्यते । अतो भ्रान्तिमूल एव भेदव्यवहारः ।	असिद्धोऽयं हेतुः , सर्वलोकोपलम्भविरोधात् इति शङ्कते - ननु च इति ; न  हि कचिदपि अस्तिमात्रदर्शनमित्याशयः । कथमिव ; दृष्टापह्नवमन्तरेण न कथञ्चिदित्यर्थः । उच्यत इति ; अनेन घटादिविषयं प्रत्यक्षं सन्मात्रग्राहीति स्वोक्तिविरोधोऽपि सूचितः । विशिष्टविषयत्वं भ्रान्तिसिद्धमिति शङ्कां विपक्षे बाधकेन वारयति - विलक्षण इति । लोकसिद्धं प्रसङ्गविपर्ययं भेदव्यवहारस्य प्रत्यक्षमूलत्वं चानिच्छन्प्रसक्तस्येष्टत्वमाह - स्त्यम् इति । नानाव्यवहाराणां प्रत्यक्षमूलत्वं नापह्नोतव्यमित्यत्राह - तथा  इति ; यथा सत एेकस्यैव व्यवहारः प्रत्यक्षमूलस्तथेति यावत् । एवकारस्त्वदुक्तमवधारणं स्थिरीकरोमीति सावष्टम्भत्वं व्यनक्ति । अत्र व्यवहारद्वये, तद्धेतौ बुद्धिद्वये वा । विवच्यते ;  सर्वेषु भ्रमेषु अधिष्ठानारोप्यव्यवहारांशयोर्यथा विभागस्तथात्रेति भावः । वाधिते दृष्टस्य विभागस्यान्यत्रोक्तावविषयवृत्तित्वं मत्वा चोदयति - कथम्  इति । अत्र नभस्स्थलमलिनत्वादिवत्प्रत्यक्षबाधाभावेऽपि युक्त्या बाधयितुं प्रथमं मानानुपपत्तिः प्रस्तूयते । एवमत्र विकल्पा हार्दाः - किमस्तित्वघटत्वरूपयोः स्वरूप
भेदयोरैक्यम्, उत भेद इति । भेदे च प्रत्यक्षमुभयम् अन्यतरद्वा गृह्णाति इति ; आद्यो - युगपत् क्रमाद्वा इति ; द्वितीये - स्वरूपम् भेदं वा इति। तत्रैक्यं दूषयति - घटोऽस्ति इति । तद्भेदः - तत्सम्बन्धितया ततोऽन्यत्वेनोल्लिख्य मानो भेदः । अयं भावः - अत्रोल्लिख्यमानभेदाभावे भिन्नशब्दः क्वापि न स्यात् ;  स्वेन स्व्स्य विशिष्टत्वायोगात् । अस्तिघटशब्दयोश्चापर्यायतया व्युत्पत्तेस्तद्विषयौ भिन्नौ ; अन्यथा प्रतियोगि सापेक्षानपेक्षव्यवहारभेदविरोधात्  तत्त्वतः सिद्धयोर्व्यवहारभेदयोर्मूलभेदः चिन्त्य इति । उभयग्राहित्वं निषेधति - न च  इति । व्यवहारद्वयस्यैकमूलत्वासम्भवे युगपद्ग्रहणासम्भवहेतुमाह - तयोः  इति । अधिकरणप्रतियोगिधीसापेक्षस्य भेदग्रहणस्य स्वरूपग्रहण पश्चाद्भावित्वादित्यर्थः । क्रमेणोभयग्रहणं दूषयति - प्रत्यक्ष इति चः  क्रमयौगपद्ययोगसमुञ्चयार्थः ; न हि क्षणिकं विरम्य व्याप्रियेतेति भावः । प्रत्यक्षशब्द इह अक्षजन्यत्वपरः । तेनात्मस्वरूपज्ञानात्साक्षिणश्च व्यवच्छेदः । पारिशेष्यादन्यतरग्राहित्वे तन्निर्धारणायार्थविकल्पं वक्ति- तत्र इति ; तथा सतीत्यर्थः, तयोर्मध्य इति वा । स्वेष्टं परिशेषयति - भेद इति । स्मरणशब्दः  क्वचिद्ग्रहणस्याप्युपलक्षकः । एवकारः पूर्वमैक्ययौगपद्यासम्भवोक्तौ प्रतियौगिसापेक्षत्वस्य गर्भितत्वं व्यनक्ति । शास्त्रविरोध असम्भवमाह - न भेद इति । अयं भावः - एकेन प्रत्यक्षेण स्वरूपे गृहीते यदि प्रत्यक्षान्तरेण भेदग्रहणमित्युच्यते ; तदा निराधारभेदग्रहणायोगात्पूर्ववदुत्तरमपि स्वरूपं गृहीत्वा नश्येत् । अतो न कदापि प्रत्यक्षजातीयेन भेदसिद्धिरिति । तदिदमनूदितं संवित्सिद्धौ - 
यौगपद्यक्रमायोगाद्व्यवच्छेदविधानयोः । 
ऐक्यायोगाच्च भेदो न प्रत्यक्ष इति यो भ्रमः ।। इति । 
	व्यवच्छेदविधानयोः ;  स्वरूपग्रहभेदग्रहयोरित्यर्थः । तथापि दुरपह्नवव्यवहारान्यथानुपपत्त्या कथंचित् प्रत्यक्षेण भेदग्रहः कल्प्य इत्यत्राह - अत  इति ।  उक्तयुक्तिबलादर्थापत्तिरियमन्यथैबोपपाद्य ;   अनुपपन्नतैकवेषायां भ्रान्तौ तु क्रमयौगपद्यादिविमर्शो न कार्य इति भावः ।। 
	किं च भदो नाम कश्चित्पदार्थो न्यायविद्भिर्निरूपयितुं शक्यते । भेदस्तावन्न वस्तुस्वरूपम्, वस्तुस्वरूपे गृहीते स्वरूपव्यवहारवत्सर्वस्माद्भेदव्यवहारप्रसक्तेः । न च वाच्यं स्वरूपे गृहीतेऽपि भिन्न इति व्यवहारस्य प्रतियोगिस्मरणसव्यपेक्षत्वात्तत्स्मरणाभावेन तदानीमेव न भेदव्यवहार इति ; स्वरूपमात्रभेदवादिनो हि प्रतियोग्यपेक्षा च नोत्प्रेक्षितुं क्षमा, स्वरूपभेदयोः स्वरूपत्वाविशेषात् । यथा स्वरूपव्यवहारो न प्रतियोग्यपेक्षः, भेदव्यवहारोऽपि तथैव स्यात् । हस्तः करः इति
वद् घटो भिन्नः इति पर्यायत्वं च स्यात् । नापि धर्मः - धर्मत्वे सति तस्य स्वरूपाद्भेदोऽवश्याश्रयणीयः ; अन्यथा स्वरूपमेव स्यात्। भेदे च तस्यापि भेदस्तद्धर्मस्तस्यापीत्यनवस्था । किं च जात्यादिधर्मविशिष्टस्तुग्रहणे सति भेदग्रहणम् ; भेदग्रहणे सति जात्यदिधर्मविशिष्टवस्तुग्रहणमित्यन्योन्याश्रयणम् । अतो भेदस्य दुर्निरूपत्वात्सन्मात्रस्यैव प्रकाशकं प्रत्यक्षम् ।  	
	मेयानुपपत्तिमाह - किं  च  इति  । प्रसिद्धेऽपि बाधकन्यायान्यायविवक्षया  न्यायविद्भिरित्युक्तम् । भेदः - स्वरूपं धर्मो वा इति हार्दे विकल्पे पूर्वं निरस्यति - भदस्तावत् इति । संशयाद्यनुपपत्तिगर्भं हेतुमाह - वस्तु इति । स्वरूपस्य भेदत्वे तद्ग्रहे कथं भेदाग्रहः ?   तदभावे कथन्तरां संशयविपर्ययौ ?  तयोरभावे च सर्वेभ्यो भेदव्यवहार  एव स्यात् ; तथा च न बाधकसाध्यं किञ्चित्स्यादिति भावः । प्ऱसञ्जितविपर्ययस्यान्यप्रयुक्तत्वमाशङ्क्याह - न  च  इति । स्वरूपे गृहीतेऽपि ;  स्वरूपभूते भेदे गृहीतेऽपीत्यर्थः । भिन्नइत्यादि । यथा वाच्यस्वरूपे गृहीतेऽपि वाचकप्रयोगः सम्बन्धग्रहणापेक्षः, तथा भिन्नः  इति व्वयहारोऽपि प्रतियोगिधीसापेक्षः ; तत एवात्रासौ तदभावप्रयुक्तः स्वाभाव इत्याशयः । * प्रतियोगिसापेक्षत्वात् इत्युक्तं दूषयति --  स्वरूपमात्र इति । चः  अवधारणे, आश्रयापेक्षासमुञ्चये वा । यथा स्वरूपग्रहणे प्रतियोगिग्रहणनैरपेक्ष्यम्, तथा तद्व्यवहार इत्यभिप्रायेण नोत्प्रेक्षितुं क्षमा - इत्युक्तम् । स्वरूपमात्रभेदवादिन इत्यनेन सूचितं हेतुं विवृणोति - स्वरूपभेदयोः इति । उक्तं प्रतिबन्दिगर्भं व्यनक्ति - यथा  इति । सहप्रयोगभङ्गमभिप्रयन् प्रङ्गान्तरमाह - हस्त इति स्वरूपभेदशब्दयोः पर्यायता स्यादिति वक्तव्ये घटो भिन्नः इत्युक्तेरयं भावः - भेदत्वेन प्रस्तुतस्य घटस्य स्वरूपत्वं परे मन्यन्ते ; तस्य च स्वरूपमेव भेदश्चेत् यस्य भेदोऽस्ति, स भिन्नः ; अतो घटभिन्नशब्दौ प्रर्यायौ स्यातम् । एवं घटभेदशब्दावपीति । चकारोऽत्रानुक्तमपि समुञ्चिनोति । स्वरूपस्यानुवृत्तत्वे भेदत्वं न स्यात् , व्यावृत्तत्वेऽन्येषां निस्स्वरूपत्व निर्भेदत्वापत्तिरित्यादि । भेदस्य धर्मत्वे तद्वति क्वचिदप्यभेदो न मिध्येत् । तथा सति अभिन्नस्य भिन्नस्य भिन्नस्य वाभावे सर्वापह्नवः स्यादित्यभिप्रायेणाह - नापि इति । अनवस्थां वक्तं धर्मभूतो भेदः स्वरूपेणाभिन्नः भिन्नो वा इति विकल्प्यद्यं निरस्यति - धर्मत्व इति । भेदाभावे धर्मधर्मिभावो न स्यात्, स्वरूपपक्षोक्तदोषाश्च स्युरित्यभिप्रायेणाह - अन्यथा   इति । द्वितीये मूलोच्छेदमाह - भेदे च  इति ।  तद्धर्मः - तस्य भेदस्य धर्मः । ग्रहणद्वारापि दोषमार - किं च  इति । तज्जातीयत्वातज्जातीयत्वतद्गुणकत्वातद्गुणकत्वविशेषणत्वविशष्यत्वधर्मत्वप्रति
यागित्वादावपि  भेदग्रहेऽपि अन्योन्याश्रयमभिप्रेत्य जात्याद्युक्तिः ।। 
भेदकाग्रहणे भेदो न गृह्येत कथञ्चन ।
तस्य चाग्रहणे सोऽपि न गृह्येतेति संग्रहः ।। 342 ।।
	एवं ग्राह्यानुपपत्त्या ग्राहकानुपपत्तिं पूर्वमुक्तां द्रढयति - अत इति । 
	किं च घटोऽस्ति पटोऽस्ति घटोऽनुभूयते  पटोऽनुभूयते इति सर्वे पदार्थाः सत्तानुभूतिघटिता एव दृश्यन्ते ; अत्र सर्वासु प्रतिपत्तिषु सन्मात्रमनुवर्तमानं दृश्यत इति तदेव परमार्थः । विशेषास्तु व्यावर्तमानतया अपरमार्थाः, रज्जुसर्पादिवत् ; यथा - रज्जुरधिष्ठानतयानुवर्तमाना परमार्थसती, व्यावर्तमानाः सर्पभूदलनाम्बुधारादयोऽपरमार्थाः । ननु च  रज्जुसर्पादौ रज्जुरियं, न सर्पः इत्यादिरज्ज्वाद्यधिष्ठान यथार्थ्यज्ञानेन बाधितत्वात्सर्पादेरपारमार्थ्यं, न व्यावर्तमानत्वात् ;  रज्ज्वादेरपि पारमार्थ्यं नानुवर्तमानतया ; किं तु अबाधितत्वात् ; अत्र तु घटादीनामबाधितानां कथमपारमार्थ्यम् ? उच्यते - घटादौ दृष्टा व्यावृत्तिः । सा किंरूपेति विवेचनीयम् ; किं घटोऽस्ति इत्यत्र पटाद्यभावः ? सिद्धं तर्हि घटोऽस्ति इत्यनेन पटादीनां बाधितत्वम् । अतो बाधफलभूता विषयनिवृत्तिर्व्यावृत्तिः । सा व्यावर्तमानानामपारमार्थ्यं साधयति । रज्जुवत्सन्मात्रमबाधितमनुवर्तते  ।  तस्मात्सन्मात्रातिरोकि सर्वमपरमार्थः । प्रयोगश्च भवति - सत् परमार्थः, अनुवर्तमानत्वात् - रज्जुसर्पादौ रज्ज्वादिवत् ; घटादयोऽपरमार्थाः , व्यावर्तमानत्वात् - रज्ज्वाद्यधिष्ठानसर्पादिवदिति । 
सन्मात्रस्य परमार्थत्वम्	
	न केवलं प्रमाणाभावः ; प्रमाणबाधोऽप्यस्तीत्याह - किं च  इति । अत्र घटादिबाधे तत्सत्तापि खपुष्पगन्धवत्स्यादिति शङ्कानिरासायानुवृत्तसत्त्वस्थापनम् । विवक्षितानुमानद्वयस्य पक्षसिद्धिं तावदाह - घटोऽस्ति इति । अनुभूत्यनुवृत्ति प्रदर्शनं सदनुभूत्यैक्याधानार्थम् ; न हि व्यावृत्तस्यानुवृत्ततादात्म्यं स्यात्। स्वरूपासिद्धिं व्याप्यत्वासिद्धिं च  व्युदस्यति - अत्र  इति । रज्जुसर्पादि इत्युदाहरणे  व्याप्तिद्वयार्थमादिश्ब्दः प्रत्येकं भाव्यः । व्याप्तिदृष्टान्तौ स्पष्टयति - यथा इति । परमार्थसती - व्यावहारिकव्यवस्थयेति शेषः   । सर्पाद्युदाहरणमिहैकाधिष्ठानाध्यस्तविषयम् । द्वयोरपि व्याप्त्योः उपाधिं शङ्कते - ननु च इति । अबाधितत्वापाधिः पक्षव्यापक इति न वाच्यम् ; माध्यमिकनयेन घटादितुल्यन्यायतया सतोऽपि 
बाधस्य सुवचत्वादिति भावः।  बाधितत्वोपाधेः पक्षव्यावृत्तिमाह - अत्र तु इति ;  घटोऽति  इत्यादावित्यर्थः । द्वयोरपि साधनव्यापकत्वबुद्ध्या प्रतिवक्ति -  उच्यते  इति । बाधितत्वस्य तावदाह घटादौ  इति । किंरूपा - किं सत्यसर्पनिवृत्तिवद्भ्रान्तिसिद्धा ? उत  रज्जुसर्पनिवृत्तिवत्प्रमाणबाधसाध्या? इति विकल्पः । तत्र आद्यो घटपटतादात्म्यादिप्रसङ्गादयुक्त इत्यभिप्रायेणाह  - किम् इति । घटोऽस्ति  इति  प्रतीतेऽर्थे पटाभावो मिथ्या;  अतः प्रमितयान्यव्यावृत्त्यान्येषां बाधितत्वमर्थसिद्धमित्याह - सिद्धम् इति । घटोऽसति  इत्यनेन न रजतम्  इति निषेधाभावेऽपि यथा  शुक्तिः  इत्यनेन  रजतबाधस्तथेति भावः। एवं पटादिविधौ घटस्यापि निवृत्तिः सिद्धा स्यात्  । उक्तप्रकारेणोपाधेः साधनव्यापकत्वामाह - अत इति । बाधफल भूता ; नास्ति  इतिधीस्थाप्येत्यर्थः । विषयनिवृत्तिः- घटादिधीवेद्यानामभावः , तेषामिह वेद्यत्वाभावो वा । एवं निरूपाधिकतया व्यावर्तमानत्वस्य साधकत्वमाह  - सा इति । अनुवर्तमानत्वहेतावप्यबाधितत्वोपाधिर्व्यापक इत्याह - रज्जुवत्  इति । सतोऽपि माध्यमिकयुक्त्या बाधोक्तिर्निरधिष्ठानभ्रमासभ्णवादयुक्ता । हेतुद्वयफलितमाह -  तस्मात्  इति । मिथो विमर्देन सर्पादिनिवृत्तौ रज्ज्वनिवृत्तिवत् घटादिनिवृत्तौ सदेव  इति श्रुतं सत् परिशिष्येतेत्याशयः । भेदबाधकतर्काणामनुग्राह्यनिष्कर्षायाह - प्रयागेश्च इति । चकार उपाधिविधून नादिसमुच्चयार्थः । 
	  एवं सत्यनुवर्तमानानुभूतिरेव  परमार्थः ;  सैव सती । ननु च सन्मात्रमनुभूतेर्विषयतया ततो भिन्नम् ;  नैवम् - भेदो हि प्रत्यक्षाविषयत्वाद्् दुर्निरूपत्वाच्च पुरस्तादेव निरस्तः। अत एव स्तोऽनुभूतिविषयभावोऽपि न प्रमाण पदवीमनुसरति । तस्मात् सत् अनुभूतिरेव । 
एत एव अनुभूतित्वम्	  
	चिन्मात्रसत्यत्वमिच्छतां किं बाह्यस्य सतः सत्यतयेत्यत्राह - एवं  सति इति ;  हेत्वोः निरुपाधिकत्वे सिद्धे सतीत्यर्थः । एवकारः पूर्वोक्तरीत्यानुभाव्यानां मिथ्यात्वं व्यनक्ति । सत्यद्वित्वं, भेदसत्यत्वस्वीकारः, मिथो व्यावृत्त्या द्वयोरपि बाधश्च स्यादित्यत्राह - सैव सती  इति ; अनुभूतिरेव सच्छब्दार्थ इत्यर्थः। अवधारणमयुक्तम् ;  सतः प्रत्यक्षविषयत्वसाधनेन भेदोक्तेः इत्यभिप्रायेण चोदयति - ननु च  इति । मानतः स्वरूपतश्च  भेदस्या  नुपपन्नत्वोक्त्या धीसद्भेदोऽपि बाधित इति प्रतिवक्ति - नैवम् इति । तर्हि स्वयमेव सामान्यतो विशेषतश्च विषयत्वादिभेदोक्त्या विरोध इत्यत्राह - अत  इति । भ्रान्तिरूपलोकदृष्ट्या मयोक्तिमित्य
भिप्रायेण प्रमाणापदनिषेधः । एतेन दृग्दृश्यसम्बन्धानुपपत्तिः सूचिता । यां  ग्रह्यलक्षणो योगशब्दः इति योगाचारा उपचरन्ति , सैवेत्यवधारितं  निगमयति -  तस्मात्  इति ;  विषयविषयित्वरूपस्यापि  भेदस्य बाधादित्यर्थः । सदनुभूतिरेव  - सदिति भातं वस्तु न तद्बुद्धेर्भिन्नम् । 
	सा च स्वतस्सिद्धा, अनुभूतित्वात् ;  अन्यतस्सिद्धौ घटादिवदननु भूतित्वप्रसङ्गः। किं च अनुभावापेक्षा चानुभूतेर्न शक्या कल्पयितुम् ; सत्तयैव  प्रकाशमानत्वात् । न ह्यनुभूतिर्वर्तमाना घटादिवदप्रकाशा दृश्यते;  येन परायत्तप्रकाशाभ्युपगभ्यते । 
अनुभूतेः स्वतस्सिद्धत्वम्	
	सच्चिदात्मनो मेयत्वाभावे माध्यमिकोक्तसंवृतिसिद्धवत्स्यादित्यत्राह -सा  इति । स्वस्सिद्धा - स्वरूपप्रयुक्तस्वप्रकाशा ; अवेद्यत्वे सति अपरोक्षव्यवहारार्हेत्यर्थः । अत्र , 
	यानुभूतिरजानन्तामेयाद्यानन्दविग्रहा ।
	महदादिजगन्मायाचित्र भित्तिं नमामि ताम् ।। 
	इत्युक्तक्रमेण उपरितन उपन्यासः ।  येति स्वतस्सिद्धतां सूचयति  इति  व्याख्यातम् । तत्रानुभीतिरिति  हेतुगर्भमित्याह - अनुभूतित्वात् इति ;  चित्त्वादित्यर्थः । असाधारणाभासत्वशङ्कां व्यतिरेकव्याप्त्या परिहरन् अनुभूतेरनुभाव्यत्वे  घटादिवदननुभूतित्वप्रसङ्गः  इति तत्रोक्तमाह -  अन्यत इति । अनुमानान्तर मप्यस्तीत्याह - किं च इति । अनुभवेत्यादि ः प्रतिज्ञाग्रन्थः ;  अनुभूतिर्नानुभवान्तरसापेक्षप्रकाशेत्यर्थः । भासमानत्वादिभिर्वेद्या  इति प्रत्युमानं चानेन निरस्यते । अत एव चकारः कल्पयितुमिति पदं च सफलं स्यात् । प्रतिज्ञायां हेतुं वदन् प्रत्यनुमाने चोपार्धिं व्यनक्ति - सत्तयैव  इति ;  यावत्सत्तं प्रकाशमानत्वादिति यावत् । विद्यमानत्वेऽप्यविदितावस्थायोगित्वं घटादिषु वेद्यत्वस्योपाधिभूतम् ;  तन्नेति भ्वः । हेतोरसिद्धिमुपाधेस्साधनव्यापकत्वं च निरस्यिति  न हि इति । 
	 अथैवं मनुषे उत्पन्नायामप्यनुभूतौ विषयमात्रमवभासते घटोऽनुभूयते  इति ;  न हि कश्चिद् घटोऽयम्  इति जानंस्तदानीमेवाविषयभूतामनिदम्भावामनुभूतिमाप्यनुभवति । तस्माद्धटादिप्रकाशनिष्पत्तौ चक्षुरादिकरणसंनिकर्षवदनुभूतेः सद्भाव एव हेतु ः । तदनन्तरमर्थगतकादाचित्कप्रकाशातिशयलिङ्गेनानुभूतिरनुमियते । एवं तर्हि अनुभूतेरजडाया अर्थवज्जडत्वम् आपद्यत इति चेत् ;  किमिदमजडत्वं नाम ? न तावत्स्वसत्तायाः प्रकाशाव्यभिचारः , सुखादिष्वपि  तत्सम्भावत् । न हि कदाचिदपि सुखादयः 
सन्तो नोपलभ्यन्ते । अतोऽनुभूतिः स्वयमेव नानुभूयते, अर्थान्तरं स्पृशतोऽङ्गुल्यग्रस्य स्वात्मस्पर्शवदशक्यत्वादिति ।  
अनुभूतेरनुमेयत्वशङ्का 	
	तदुभयं भाट्टमतेन शङ्कते - अथ  इति । विषयमात्रम् घटादिमात्रम्  ;  न तु तद्धीरित्यर्थः । तदिदं व्यक्तमनूक्तं संवित्सिद्धौ  - 
	घटोऽयमिति विज्ञाने घटमात्रं  प्रकाशते ।
	न वित्तिरिति युष्माकं गोष्ठीषु ननु घुष्यते ।। इति ।।  
	विषयमात्रभाने हेतुमाह - घट इति । घटस्यानुभूतिकर्मत्वात् धियःस्वकर्मत्वविरोधात्तदानीं न भानमिति भावः । यद्वा प्रतिषेधार्थोऽयमनुवादः । घटोऽनुभूयत इति न ह्यनुभवतीत्युत्तरत्रान्वेति ; घटोऽयम्  इति ज्ञानं यदा जायते, न तदानीं घटः अनुभूयते इत्यनुभवः । घटानुभूतेर्घटशब्देदं शब्दार्थान्यत्वादित्यर्थः । घटोक्तेः प्रदर्शनार्थत्वज्ञापनाय अविषयभूताम् इत्युक्तम् । अनिदम्भावाम् ; घटस्य देशविशेषसान्निध्यमिहेदम्भावः ; तद्रहितामिति यावत् । ननु आलोकलिङ्गा दीनामज्ञतानां न भासकत्वं दृष्टम् ; तथात्रापि स्यात् । अन्यथा स्वपरवेद्ययोरनतिशयप्रसङ्गश्च । आह च कीर्त्तिः - अप्रत्यक्षोपलम्भस्य नार्थदृष्टिः प्रसिध्यति इति ; तत्राह - तस्मात् इति ; हेतुतयोपाधिनिवृत्तितया च विवक्षितस्य यावत्सत्तं प्रकाशमानत्वस्य निरस्तत्वादित्यर्थः । ज्ञापकानां ज्ञातृत्वमिन्द्रियादिषु न दृष्टम् ; स्वस्य ज्ञानोत्पत्त्या स्वपरवेद्यवैषम्यमित्यवधारणाभिप्रायः ।  यदि वर्तमानदशायां धीः स्वयं नानुभूयते, तदाअनुभूयते इति वर्तमानावभासः कथं स्यात्? उत्तरक्षणे च निवृत्ता कथं गृह्येत ? ज्ञानग्राहकाभावे ज्ञेयस्यापि निष्प्रमाणकत्वात्सर्वासिद्धिरित्यत्राह - तदनन्तरम् इति । अत्यन्तासन्नत्वादनुभयत इति वर्तमानोक्तिः ; व्याप्तिस्मरणादिकं च संरकारभूम्णा शीघ्रं भवति ; कालभेदाग्रहोऽपि पझपत्रशतवेधन्यायादविरुद्ध इति भावः । घटः प्रकाशते  इति विषयसामानाधिकरण्यादर्थगतत्वोक्तिः । आत्मगता धीरितरविषयस्य प्रकाशिकेति शङ्का च तेन व्युदस्ता । वेद्यगतप्रकाशस्य कादचित्कत्वोक्त्या तत्कारणत्वेन धीरनुमेयेति बोध्यते । अर्थागतत्वे रूपादिवत्पुरुषविशेषविषयत्व न स्यादिति शङ्कानिरासाय प्रकाशशब्दः । अर्थप्रकाशो हि पुरुषविशेषधीजन्यतया तत्प्रतियोगितयैव स्वतः परतो वा कुतश्चिद्भातत्वात्तद्गतज्ञानानुमापक इति भावः । अर्थगतप्रकाशो वायु रूपादिवत् योग्यानुपलच्छिनिरस्त इत्यत्र विषयस्वरूपात्तद्धर्मान्तरेभ्यश्च व्यावृत्ततयोपलब्धम् अतिशयशब्देन व्यनक्ति। अत्र अन्यतस्सिद्धौ  इत्यादिभिः प्रागुक्तं स्मारयन्मृषावादी चादयति - एवं तर्हि इति ; स्वेतरा
धीनसिद्धित्वे सतीत्यर्थः । स्वमतेन श्रुत्यनुमाभ्यां सिद्धवत्कारात् अजडायाः इत्युक्तम् । प्रसङ्गदोषान्विवक्षुः प्राकट्यवादिप्रसञ्जनीयविपर्ययं विकल्पयति - किमिदम् इति । किं हेतुत्वेन उपपाधिविपर्ययत्वेन चोक्तं यावत्सत्तं भासमानत्वम् उत साध्यत्वेनोक्तं स्वतस्सिद्धत्वमिति विकल्पः । अत्राद्यं दूषयति - न तावत् इति । वेद्यत्वे यावत्सत्तं प्रकाशमानत्वाभाव इति प्रसङ्गार्थः । स्यात् ; सोऽस्मदिष्टः ; विपर्यये पर्यवसानं च न सम्भवतीति भावः । मूलशैथिल्यमप्याह - सुखादिषु इति । वद्यपि अस्माकं सुखादेरुत्पत्ति क्षणात्पश्चाज्ज्ञानान्तरेण ग्रहणम् ; सिद्धान्तिनस्तु धीविशेषत्वेन स्वतस्सिद्धत्वम् ; तथापि त्वत्पक्षे चैतन्योपरञ्जितान्त)करणविवर्ततयाध्यस्तत्वेनशुक्तिरूप्यवदप्रकाशमानक्षणक्लृप्त्ययोगात्सुस्वादौ व्याप्तिभङ्गः सिद्ध इत्यभिप्रायेण ववृणोति - न हि इति । अन्ततस्त्वन्मते प्रातिभासिकरजतादिः साक्षिचैतन्येन यावत्सत्तं प्रकाशमाना अविद्यादयश्चादिशब्दार्थः । बुद्धेर्यावत्सत्तं प्रकाशमानत्वमिच्छतः सुखादावपि तद्वत्स्वरसदृष्ट्या तथा न स्यादिति कल्पयित्वा वा तदुक्तिः । द्वितीवेऽपि तु अवेद्यत्वे स्वयम्प्रकाशत्वाभावः स्यादिति प्रसङ्गार्थः । तथापीष्टप्रसङ्गो विप्रययापर्थवसानं चेत्याह - अत इति ; आद्यकोटिनिरासादन्या शिष्यतेः सापि नास्तीत्यर्थः ; प्रकाशाव्यभिचारस्य हेतोरसिद्धेरनैका        
           

