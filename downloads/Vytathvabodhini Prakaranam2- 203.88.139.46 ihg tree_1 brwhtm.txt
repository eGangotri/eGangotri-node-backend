2.0
	     अथ परिभाषाप्रकरणम् ।
	     ----------------
2.1	(29) इको गुणवृद्धी ।1।1।3।
	इको गुणवृद्धी । यत्र साक्षात्स्थानी न निर्दिष्टः `सार्वधातुकार्द्धधातुकयोः' `सिचि वृद्धि' रित्यादौ, तत्रैवेयं परिभाषा प्रवर्तते नतु `अचो ञ्णिती'त्यादौ, स्थानिनिर्देशात् । गुणवृद्धिशब्दाभ्यामिति । एतच्च पूर्वसूत्राभ्यां गुणवृद्धिपदे अनुवर्त्त्य `गुणो वृद्धिरिति ये गुणवृद्धी' इति योजनया लभ्यते । तेनेह न `त्यदादीनामः' इमम् । `दिव औत्'द्यौः । विधीयेते इति । यत्र । त्वनुवादो `वृद्धिर्यस्याचामादि'रित्यादौ तत्रेक इति षष्ट्यन्तं नोपतिष्ठते, अनुवादे परिभाषाणामनुपस्थितेरिति भावः । `अनुवादे परिभाषाणा'मित्यस्यानूद्यमानविशेषणेष्वित्यर्थः । अनुपस्थितौ लिङ्गं फलं च-`उदीचामातः स्थाने' इत्यत्र स्फुटीकरिष्यते । षष्ठ्यन्तमिति । सूत्रे षष्ठ्यन्तस्यानुकरणाच्छब्दस्वरूपपरतया नपुंसकत्वात्सोर्लुकि `अत्वसन्तस्ये'ति दीर्धो नेति भावः । पदमिति । तच्च संभवति सामानाधिकरण्ये `इगन्तस्याङ्गस्ये'त्यादिक्रमेण संबध्यते । `मिदेर्गुणः' मृजेर्बृद्धिः' इत्यादौ तु सामानाधिकरण्याऽसंभवान्मिदिमृज्योरवयवस्येक इति संबध्यते । 
2.2
	(30) अतश्च ।1।2।28।
	अतश्च । ह्रस्वदीर्घेत्यादि । एतच्च `ऊकालोऽज्झ्रस्वदीर्घप्लुतः' इति सूत्रादज्ह्रस्वदीर्घप्लुत इत्यनुवर्त्त्य `ह्रस्वो दीर्घः प्लुत इति योऽ'जिति योजनया लभ्यते । ह्रस्वेत्यादि किम् ?, `दिव उत्' द्युभ्याम् । `अष्टन आ विभक्तौ' अष्टौ । `अष्टाभ्य औ'शित्यत्र कृतात्त्वनिर्देशाज्ज्ञापकाज्जश्शसोर्विषये प्रवर्त्तमानस्य `अष्टन' इत्यात्त्वस्याऽच्स्थानिकत्वे सति नैतत्सिद्धयेदिति दिक् । षष्ठ्यन्तं पदमिति । तच्च सति संभवे सामानाधिकरण्येनैव संबध्यते न वैयधिकरण्येन । तेन `ह्रस्वो नपुंसके' इत्यजन्तप्रातिपदिकस्यैव ह्रस्वः । श्रीपम् । नेह सुवाग्रब्राह्मणकुलम् । `शमामष्टानां दीर्घः-' इत्यत्र तु सामानाधिकरण्याऽसंभवत्-शमादीनामच' इति संबध्यते , तेन `शाम्यती'त्यादि सिद्धम् । `वाक्यस्य टेः प्लुतः-' इत्यत्र सामानाधिकरण्यसंभवेऽपि टेर्ग्रहणसामर्थ्याट्टरेवयवस्याचः प्लुत इति व्याख्यायते । अन्यथा `अलोऽन्त्यस्य' `अतश्चे'ति परिभाषाभ्यामेहि कृष्णेत्यादिवाक्यान्त्यस्याऽचः प्लुतसिद्धौ किमनेन टेर्ग्रहणेन ? । तेन `आयुष्मानेधीन्द्रवर्मन्' इत्यादि सिध्यतीति दिक् ।
2.3
	(31)आद्यन्तौ टकितौ ।1।1।46।
	आद्यन्तौ टकिता । भविता,-`आर्धधातुकस्येट्' । पाययाति-`शाच्छासाह्वे'त्यादिनात्युक् । पुरस्तादपवादन्यायेन स्थानेयोगत्वस्यायमपवादः । `प्रत्ययः' `परश्चेट'त्यनेन तु परत्वादयं बाध्यते । तेन `चरेष्टः' `गापोष्टा' गित्यादयः परा एव भवन्ति ।
2.4
	(32) मिदचोऽन्त्यात्परः ।1।1।47।
	मिदचोऽन्त्यात्परः । स्थानेयोगत्वस्य `प्रत्ययः'-परश्चे'ति परत्वस्य चायमपवादः । यशांसि वनानि । `नपुंसकस्य `झलचः' इति नुम् । रुणद्धि । `रुधादिभ्यः श्नम्' । ननु पूर्वयोगवदयमपि पुरस्तादपवादन्यायेन स्थानेयोगमात्रस्यापवादोऽस्त्विति चेन्नः, बाध्यसामान्यचिन्तामाश्रित्य स्वविषये प्राप्तं सर्वं बाध्यते इतीहाभ्युपगमात्, अन्यथा श्नमो मित्करणं व्यर्थं स्यात् । नच श्रवणार्थ एव मकारः स्यादिति वाच्यम्, `तृणह इ'मिति निर्देशात् । अचां मध्य इति । सूत्रे जात्यभिप्रायेण `अचः' इत्येकवचनमिति भावः । अचां मध्य इति किम् ?, मुञ्चति लुम्पति । `अन्त्यादचः परो मित्स्या'दिति प्राचो व्याख्यायां नैतत्सिध्येत् । `शे मुचादीना'मित्यत्रान्त्यस्याचोऽसंभवेन मित्परिभाषाया अपनुस्थितिप्रसङ्गात् । अन्ये त्वचोऽन्त्यात्परो मित्स्यादिति व्यत्यासेन योजयित्वा प्राचो व्याख्यानमपि कथंचित्समर्थयन्ते । पूर्वसूत्रादन्त इत्यनुवर्त्तते, एकदेशे स्वरितत्वप्रतिज्ञानात् । अतो व्याचष्टे-अन्तावयव इति । तेन `वारीणी'त्यादावङ्गस्य नान्तत्वेन दीर्घः सिद्धः । परादित्वे स न सिध्येत् । अभक्तत्वे तु `वहंलिह' इत्यत्र `वहाभ्रे लिहः' इति खशि `अरुर्द्विष'दिति मुमि मोऽनुस्वारो न स्यात्, अपदान्तत्वादिति भावः । यत्तु कैश्चिदुक्तमभक्तत्वे `वारिणी'ति दीर्घो न स्यादिति, तत् `तदादिग्रहणं स्यादिनुमर्थ'मित्यङ्गसंज्ञासूत्रस्थवार्तिकेनैव दूषितप्रायम् ।
2.5
	(33) षष्ठी स्थानेयोगा ।1।1।49।
	षष्ठी स्थानेयोगा । स्थानेन योगोऽस्या इति विग्रहः । निपातनादेत्वम् । षष्ट्याः संबन्धमात्रवाचित्वेऽपीह शास्त्रे या षष्ठी सा स्थानेयोगा बोध्या । किमविशेषेण ?, नेत्याह-अनिर्धारितसंबन्धविशेषेति । अनिर्धारितेति किम् ?, `ऊदुपधाया गोहः', `शास इदङ्हृलो'रित्यादावुपधासंनिधानेनावयवषष्ठीत्वे निर्णीते `गोहः' `शास' इत्यादौ मा भूत् । सति हि तत्रापि स्थानेयोगत्वे गोहिशासिस्थाने धातुमात्रस्योपधायाश्च स्थाने ऊदितौ स्यातामिति दिक् । स्थानं च प्रसङ्ग इति । न चास्य प्रसङ्गार्थकत्वे विवदितव्यम्, `दर्भाणां स्थाने शरैः प्रस्तरितव्य'मित्युक्ते दर्भाणां प्रसङ्ग इति प्रतीतेः । एवं च `इको यणची'-त्यादाविगुच्चारणप्रसक्तौ यगुच्चारणीय इत्याद्यर्थः संपद्यते ।
2.6
	(34) स्थानेऽन्तरतमः ।1।1।50।
	स्थाने । सदृशतम इति । अर्थात्प्राप्यमाणानां मध्ये एव । अत एव `गङ्गोदक'मित्यत्र त्रिमात्र ओकारो न । इह `स्थाने' इत्यनुवर्तमाने पुनःस्थाने ग्रहणादन्योऽपि वाक्यार्थः संमतः, `ताल्वादिरूपे स्थाने योऽन्तरतमः, तत्प्रयुक्तान्तर्यवानिति यावत् । स तु प्राप्यमाणानां मध्ये स्या'दिति । 
	तदेतदाह-यत्रानेकविधमिति । स्थानार्थगुणप्रमाणतश्चतुर्विधमित्यर्थः । स्थानतो यथा-दध्यत्र । तालुस्थानस्येकारस्य तालुस्थानो यकारः । अर्थतो यथा-वातण्ड्ययुवतिः । वतण्डशब्दात् `वतण्डाच्चे'ति गोत्रापत्ये यञ् । तस्य `लुक् स्त्रिया'मिति लुक् । शार्ङ्गरवादित्वान्ङीन् । वतण्डी चासौ युवतिश्चेति विग्रहे `पोटायुवती'त्यादिना समासः । `पुंवत्कर्मधारयेत्यतिदिश्यमानःपुंशब्दो वतण्डापत्यवाचिनो वतण्डीशब्दस्य तदपत्यवाचीवातण्ड्यशब्दो भवति, न तु वतण्डादिः । गुणतो यथा वाग्घरिः । घोषवतो नादवतो महाप्राणस्य तादृश एव घकारः । प्रमाणतो यथा-अमुम् अमू अमून् । `अदसोऽसे'-रित्यनेन ह्रस्वस्य ह्रस्वो दीर्घस्य दीर्घ उकारः । तमब्ग्रहणं किम् ? `वाग्घरि'रित्यत्र `झयो होऽन्यतरस्या'मिति पूर्वसवर्णे क्रियमाणे महाप्राणत्वसाम्येन द्वितीयो, नादवत्त्वसाम्येन तृतीयश्च मा भूत् । किंतु महाप्राणाश्चतुर्थो घ एव यथा स्यादिति । बलीय इति । तेन `चेता' `स्तोते'त्यत्र प्रमाणत आन्तर्यवानकारो नेति भावः । 
2.7
	(35) तस्मिन्निति निर्दिष्टे पूर्वस्य ।1।1।66।
	तस्मिन्निति । सप्तम्यन्तानुकरणमिदम् । `निःशब्दो नैरन्तर्यपरः । दिशिरुच्चारणक्रियः । `अचि य'णित्युक्ते व्यवहितेऽव्यवहिते च सति प्राप्तमव्यवहिते एवेति, पूर्वस्य परस्य च प्राप्तं पूर्वस्यैवेति त नियम्यते । अव्यवहितस्येति तु फलितार्थकथनम् । पूर्वस्यैवेति किं ?, दध्युदकम् । अत्रोकारस्य मा भूत् । अव्यवहितस्यैवेति किम् ?, अग्निचिदत्र सोमसुदत्र । व्यवधानं चात्र वर्णकृतमेव निषिध्यते, नतु कालकृतम् । संहिताधिकाराज्ज्ञापकात् । अन्यथा 
निर्दिष्टग्रहणादेवाऽसंहितायां यणाद्यप्रसङ्गात्किं तेन संहिताधिकारेण ?। अतो व्याचष्टे-वर्णान्तरेणेति । एवं च संहिताधिकारबहिर्भूतविधयः कालव्यवायेपि संभवन्ति । तेनाग्नाविष्णू इत्यादाववग्रहेऽपि `अनाङृतो द्वन्द्वे' `देवताद्वन्द्वे चे'त्यादिना उत्तरपदे परतो विहिता आनङादयो भवन्तीति दिक् ।
2.8
	(36) तस्मादित्युत्तरस्य ।1।1।67।
	तस्मादिति । उत्तरस्येति किम् ?, तिङ्ङतिङः' इति निघात उत्तरस्यैव यथा स्यात् । अग्निमीले । नेह-ईले अग्निम् । अव्यवहितस्येति । एतच्च निर्दिष्टग्रहणानुवृत्त्या लभ्यते । तेन उत्संस्थानं उत्संस्तम्भनमित्यादौ `उदस्थे'ति पूर्वसवर्णो न प्रवर्तते ।
2.9
	(37) अलोऽन्त्यस्य ।1।1।52।
	अलोऽन्त्यस्य । स्थानषष्ठीनिर्दिष्टस्य य उच्यते सोऽन्त्यस्यालः स्थाने स्यादित्यर्थः । `त्यदादीनामः' । सः, यः । स्थानषष्ठीति किम् ?, `आर्धधातुकस्यैट्' तृच् ऋकारात्पूर्वो मा भूत् । इदं च `षष्ठी स्थाने' इत्यनुवृत्त्या लभ्यते । अल इति किम् ?, `पदस्ये'त्यधिकृत्य विधीयमानं `वसुस्रंसु' इति दत्वं परमानडुद्भयामित्यादावन्त्यस्य पदस्य मा भूत् । 
2.10
	(38) ङिच्च ।1।1।53।
	ङिच्च । अयमपीति । `अवङ् स्फोटायनस्य'-गवाग्रम् । `अनङ् सौ'-सखा । परस्य यदिति । `तस्मादित्युत्तरस्यादे'रिति न सूत्रितम्, `आदे'रित्यंशस्य सर्वादेशबाधकत्वापत्तेः । सिद्धान्ते तु परत्वात्सर्वादेशत्वं बाधकमित्नुपदमेव वक्ष्यति । आदेर्बोध्यमिति । आदेरलो बोध्यमित्यर्थः । `अल' इति ह्यनुवर्तते । 
2.11
	(39) अनेकाल्शित्सर्वस्य ।1।1।55।
	अनेकाल् । `अस्तेर्भूः' । बभूव । ननु `निर्दिश्यमानस्यादेशा भवन्ती'त्यनेकालादेशस्य सर्वादेशत्वं सिध्यति, तत्किमनेनाऽल्ग्रहणेन ?। न च `अलोऽन्त्यस्येट'त्यन्त्यस्य स्यादिति शङ्कयम्, `ङिच्चे'त्यस्य नियमार्थत्वाभ्युपगमात् । उच्यते-अनेकाल्ग्रहणाऽभावे `रामै'रित्यादावैसादेशः `आदेः परस्ये'ति भकारस्यैव स्थाने स्यान्नतु सर्वस्य स्थाने इति दिक् । शित उदाहरणम्-`इदम इश्'-इतः । इत्यादाविति । आदिशब्देन `अतो भिस ऐ'सित्यादि गृह्यते । परत्वादिति । अत एव `आदेः परस्ये'ति पृथक्रियत इत्युक्तम् । ननु `अनेकाल्शित्सर्वस्ये'त्यतः प्रागेव `तस्मादित्युत्तरस्यादे'रिति पठ्यतां किमनेन पृथक््सूत्रकरणेन ?। न चैवं `तस्मिन्निति निर्दिष्टे-' इत्यतो निदष्टग्रहणं नात्रानुवर्तेतेति वाच्यम्, तस्यापि सूत्रस्य प्राक् पठने बाधकाभावेन निर्दिष्टग्रहणाऽनुवृत्तिसिद्धेः । मैवम् `ब्राह्मणा अष्टौ' इत्यत्र अष्टाभ्यः पूर्वयोरपि जश्शसोरौश्प्रसङ्गात् । यथाश्रुतसूत्राभ्युपगमे तु `उत्तरस्ये'त्यंशः प्रवर्तत एवेति नायं दोषः प्रसज्यत इति । अत्र केचिन्निष्कर्षमाहुः-अनेकाल्शित्सूत्रात्प्रागेव वर्णलाघवाय `तस्मादित्युत्तरस्यादे'रिति सूत्रिते परत्वात्सर्वादेशेन आदेरित्यंशवदविशेषादुत्तरस्येत्यंशस्यापि बाधितत्वाद्वाक्यसंस्कारपक्षे ब्राह्मण अस् अष्टन् अस् इति स्थिते `अष्टाभ्य[औश्'] इत्यस्य दिग्योगे पञ्चमीत्वाव्द्याप्तिन्यायेनाऽष्टनोऽङ्गात्पूर्वयोरपि जश्शसोरौश्स्यात् । व्याप्तिन्यायस्तु `प्राग्वीश्वरान्निपाता' इति पठितेऽपि प्रत्यासत्तिन्यायेन `अधिरीश्वरे' इति सूत्रावधिकत्वसिद्धौ `ईश्वरे तोसुन्कसुनौ' इति सूत्रावधिकत्वनिराकरणाय रेफविशिष्टग्रहणं कुर्वता सूत्रकृतैव ज्ञापितः । ततश्च सर्वादेशेन `उत्तरस्ये'त्यंशस्याऽबाधनार्थं, निर्दिष्टग्रहणानुवृत्त्यर्थं च `तस्मिन्निति-' इति सूत्रात्परस्य कृते तु `आदे'रित्यस्य सर्वादेशबाधकत्वं स्यात् । तथा च `अतो भिस ऐस्' इत्याद्यादेश आदेरेव स्यात्, अनेकाल्सूत्रस्य `अस्तेर्भू'रित्यादौ चरितार्थत्वात् । यथान्यासे तु `उत्तरस्ये'त्यंशः प्रवर्तत एवेत्यष्टाभ्यः परयोरेव जश्शसोरौश्स्यात्, न तु पूर्वयोः । तथा `तस्मादित्युत्तरस्यादे'रिति न सूत्रितमित्यादिमनोरमाग्रन्थस्याप्ययमेवाशय इति । अन्ये तु यथाश्रुतसूत्रनिराकरणपरतयैव मनोरमां योजयन्ति । तद्यथा-`न सूत्रिंत'मित्यस्य `अनेकाल्शित्सूत्रात्प्राङ् सूत्रित'मिति नार्थः । `आदे'रित्यंशस्य सर्वादेशबाधकत्वापत्तेरित्याद्यग्रिमग्रन्थविरोधात्, किंतु तद्ग्रन्थानुकूल्याय `स्वं रूप'मिति सूत्रात्प्राङ् सूत्रितमित्यर्थोऽभ्युपेयः । एवं च अनेकाल्सूत्रात्प्राक्सूत्रिते तु नास्त्येव दोष इति मनोरमाग्रन्थाशयः । एवं स्थिते निर्दिष्टग्रहणानुवृत्तिलाभाय `तस्मिन्निति निर्दिष्टे' इति सूत्रं `तस्मादित्युत्तकस्यादेः परस्ये'त्यस्मात्प्रागेव पठनीयम् । `अष्टनोऽङ्गात्पूर्वयोरप्यौश् स्या'दित्युक्तदोषस्तु इत्थं परिहरणीयः, `तस्मादित्युत्तरस्यादेः परस्ये'त्यत्र आदे'रिति पृथग्वाक्यम् । तत्र `उत्तरस्ये'त्यनुवर्तते । सा च स्थानषष्टी, `षष्ठी स्थाने' इत्यस्य प्राप्तेः । तत्र चायमर्थः-`पञ्चमीनिर्देशेन यत्कार्यं तदुत्तरसम्बन्धि' `उत्तरस्य स्थाने यद्विधीयते तदादेर्भवती'ति । इत्थं वाक्यभेदेन व्याख्यानाश्रयणादनन्तरस्येति न्यायेन `आदे'रित्यंश एव सर्वादेशेन बाध्यते, न तूत्तरस्येत्यंशोऽपीति नास्त्येव पूर्वोक्तदोषः । वाक्यभेदेन व्याख्यानं तु 
`उत्तरस्यादे'रित्यसमस्तन्यासकरणेन ज्ञाप्यते । अन्यथा `उत्तरादे'रिति न सूत्रित'मिति वदेत् । किंच `अष्
ाभ्य औ'शित्यस्य दिग्योगे पञ्मीत्वेन पूर्वपरसाधारणतया अष्टनोऽङ्गाज्जश्शसोरित्युक्तेऽप्यनोऽङ्गसंज्ञानिमित्तभूतौ यौ जश्शसौ तावेव शीघ्रपस्थितिकावित्यष्टञ्शब्दादुत्तरयोरेव औश् स्यात्, न तु पूर्वयोरिति दिक् ।।
2.12
	(40) स्वरितेनाधिकारः ।1।3।11।
	स्वरितेनाधिकारः । अत्रेत्थंभूतलक्षणे तृतीया । अधिकारो विनियोगः । कियद््दूरमधिकार इत्यत्रतु व्याख्यानमेव शरणम् । यथा--आ सप्तमाध्यायपरिसमाप्तेरङ्गाधिकारः, न तु प्रागभ्यासविकारेभ्य एवेत्यादि । यद्वा स्वरिता इति सप्तम्यन्तम्, स्वरिते दृष्टे अधिकारो निवर्तत इत्यर्थः । कः स्वरितोऽधिकारार्थः, कश्च तन्निवृत्त्यर्थ इत्यत्र तु व्याख्यानमेव शरणम् । नन्वेवं व्याख्यानादेवानुवृत्त्यननुवृत्ती स्तः किमनेन सूत्रेणेति चेत्, अत्राहुः-अर्थान्तरसङ्ग्रहायेदं सूत्रं कृतम् । तथाहि-अधि-अधिकः कारोऽधिकारः । अधिकं कार्यं गौणेपि शास्त्रप्रवृत्तिरित्यर्थः । तथा च गौणमुख्यन्यायो यत्र नेष्यते अपादानाधिकरणादौ, तत्र स्वरितः पाठ्यः । किंच अधिकः कारः कृतिरियं-यत्पूर्वः सन् परं बाधते । तथा च `नुमचिरतृज्वद्भावेभ्यो नु'डित्यादिवक्ष्यमाणपूर्वविप्रतिषेधाः सर्वे सङ्गृहीता भवन्ति, तत्र स्वरितपाठेनैव गतार्थत्वादिति ।।
	परनित्येति । परान्नित्यं यथा-`तुदादिभ्यः शः' । तुदति । `रुधादिभ्यः श्नम्' । रुणद्धि । परमपि लघूपधगुणं बाधित्वा नित्यत्वात् शश्नमौ । तथा धिनवाव, धिनवाम । परमपि `लोपस्चास्यान्यतरस्यां म्वो'रित्युकारलोपं बाधित्वा नित्यत्वादाडुत्तमस्येत्याट् । परादन्तरङ्गं यथापरमपि `अनेका'लिति सर्वादेशं बाधित्वा `डिच्चे'त्यन्तादेशः । दध्ना, दध्ने । `अस्थिदधी'त्यनङ् । नित्यादन्तरङ्गं यथा-`ग्रामणिनी कुले' । नित्यमपीकोऽचीति नुमं बाधित्वा `ह्रस्वो नपुंसके' इति ह्रस्वः । कृते तु नुमि अनजन्तत्वाद्ध्रस्वो न स्यात् । अन्तरङ्गादपवादो यथा-`दैत्यारि', `श्रीशः' । परमपि सवर्णदीर्घं बाधित्वाऽन्तरङ्गत्वादाद्गुणे यणि च प्राप्तेऽपवादत्वात्सवर्णदीर्घः । तथा `उन्न्यः' सुल्वौ `सुल्वः' इत्यत्रान्तरङ्गत्वादियङि उवङि च प्राप्तेऽपवादत्वादेरनेकाच इति, `ओः सुपी'ति च यण् । यद्यपवादोऽन्यत्र चरितार्थस्तर्हि परान्तरङ्गाभ्यां उवङि च प्राप्तेऽपवादत्वादेरनेकाच इति, `ओः सुपी'ति च यण् । यद्यपवादेऽन्यत्र चरितार्थत्वात्ताताङि न प्रवर्तते, किंतु परेण `अनेकाल्शि'दित्यनेन बाध्यते,-जीवतात् । भवतात् । अयजे इन्द्रम्, ग्रामे इह, सर्वे इत्थम् ।-अत्र अयज इ इन्द्रम्, ग्राम इह, सर्व ई इत्थमिति स्थितेऽन्तरङ्गेण गुणेन सवर्णदीर्घो बाध्यते । तस्य असमानाश्रये `दैत्यारिः' `श्रीश' इत्यादौ चरितार्थत्वात् ।।
	असिद्धमिति । तेन `पचावेद'मित्यादौ `एत ऐ' इत्यैत्वं न । अकृतव्यूहा इति । अकृतकार्या इत्यर्थः । एवं तर्हि सर्वस्य शास्त्रस्य वैयर्थ्यं स्यादत आह--निमित्तं विनाशोन्मुखं दृष्ट्वेति । लोकसिद्धार्थकथनमेतत् । यद्वा । अक्षरार्थेनाप्येतत्कथनम् । ऊह्यते तर्क्यत इत्यूहः-कार्यम् , विशिष्टो य ऊहो व्यूहो=विनाशोन्मुखनिमित्तकं कार्यम् । अकृतो व्यूहो यैस्ते अकृतव्यूहा इति । यद्यपि `कृतमपि शास्त्रं निवर्तयन्ती'ति परिभाषान्तरं पठ्यते, फलं च तुल्यं, तथापि `अकृतव्यूहा' इत्येव लघु, `प्रक्षालनाद्धि पङ्कस्य दूरादस्पर्शनं वर'मिति न्यायादिति भावः । न कुर्वन्तीति । यथा निषेदुषी'मित्यादौ क्वसोरिटमन्तरङ्गत्वात्प्राप्तमपि `भाविना संप्रसारणेन वलादित्वं नङ्क्षयती'त्यालोच्य न कुर्वन्तीत्यर्थः ।।
	इति तत्त्वबोधिन्यां परिभाषाप्रकरणम् ।
	-------------------------
