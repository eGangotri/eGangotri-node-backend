अवश्यक्लृप्तेत्याद्यन्यथासिद्धिज्ञानप्रयोजकत्त्वात् तदितरनिखिलतत्कार्यकारणसत्वे तत्कार्यव्यतिरेको यद्व्यतिरेकात्तेनावश्यक्लृप्तेन नियतपूर्ववर्तिनान्यथासिद्धत्वज्ञानात्। नव्यास्तु कारणत्वस्यानन्यथासिद्धनियतपूर्ववर्तितावच्छेदकधर्मवत्त्वे प्रतिबन्धकाभावस्य तत्तद्व्यक्तित्वेन हेतुत्वापत्तिः। यत्र न कारणत्वव्यवहारस्तत्तद्व्यक्तिभेदकूटवत्त्वं तु सर्वज्ञेनैव ज्ञेयम्। तत्तद्व्यक्तिभेदकूटवत्त्वसंबन्धेन कार्यविशिष्टो यो धर्मस्तद्वत्त्वं तदित्यपि न युक्तं तस्य संबन्धत्वसन्देहात् तस्मात्कारणत्वं पदार्थान्तरमेवेत्याहुः। तदसत्। कारणत्वस्यातिरिक्तत्वे
<B2>
दिनकरी।
दण्डादौ सर्वदा तत्प्रत्यक्षापत्तेः। नचानन्यथासिद्धत्वे सतीत्यादिधर्मस्तद्व्यञ्जक इति वाच्यम्। तादृशधर्मज्ञानस्यावश्यकत्वेन तस्यैव कारणताग्रहरूपत्वौचित्यात् अस्तुवा दण्डत्वादिकमेव कारणत्वं घटादिकार्यसंबन्धितया तद्ग्रहे उक्तधर्मस्य व्यञ्जकत्वादिति। परे तु कार्यान्वयव्यतिरेककालपूर्वकालान्वयव्यतिरेकशालित्वमित्यूचुः। तदयुक्तम्। आत्मादौ सुखादकारणे प्रागभावरूपव्यतिरेकासंभवेनाव्याप्तेः।। 19।। 20।। 21।। 22।।।
<B2>
दिनकरी। 
मूले गुणकर्ममात्रवृत्तयसमवायिकारणत्वमित्युक्तं तच्चायुक्तम्। आत्मविशे1षगुणेष्वव्याप्तेरतो वैधर्म्यपरतया मूलं व्याचष्टे---असमवायिकारणत्वमिति। साधर्म्यप्रकरणे वैधर्म्यकथनमयुक्तमित्याशयादाह--अथवेति। सत्तभिन्नद्रव्यत्वरूपजातिमति द्रव्येऽतिव्याप्तिवारणाय वृत्त्यन्तम्। तत्रैव सत्ताजातिमादायातिव्याप्तिवारणाय सत्ताभिन्नेति। तत्रैव द्रव्यगुणान्यतरत्वरूपधर्ममादायातिव्याप्तिवारणाय जातीति। वृत्तित्वं जातिमत्त्वं च समवायेन विवक्षितं। तेन गुणादौ द्रव्यत्वस्य कालिकेन वृत्तित्वात् द्रव्यस्य च कालिकेन गुणत्वादिमत्त्वाद्द्रव्ये नातिव्याप्तिः।। 23।। ननु गगनादिकं सर्वदैवास्तीत्यादिव्यवहारात्
<B2>
दिनकरी। 
नित्यद्रव्येष्वपि कालिकसंबन्धेनाश्रितत्वसत्वादन्यत्र नित्यद्रव्येभ्य इति मूलमयुक्तमत आह---आश्रितत्वमिति। समवायादिसंबन्धेन सर्वाधारतानियामककालिकसंबन्धातिर्क्तसंबन्धेन। विसेषणतयेति। कालिकविशेषणतयेत्यर्थः। अत्र नित्यद्रव्यातिरिक्तत्वं लक्ष्यतावच्छेदकम्। नच संयोगेन परमाणोरपि वृत्तेः परमाणावतिव्याप्तिः। तत्संयोगस्य वृत्त्नियामकत्वादिति। क्षित्यादीनां नवानां त्विति मूलस्थतुशब्देन सूचितमर्थं प्रकटयति--इदानीमिति।। 24।।
<B2>
दिनकरी। 
ननु धात्वर्थः क्रिया तत्रातिप्रसङ्ग इत्यत आह---कर्मवत्त्वमिति। वेगवत्त्वं वेगसंबन्धित्वम्। दिक्कृतयोः परत्वापरत्वयोर्हेतुरिदमस्मात्संनिकृष्टमित्यपेक्षाबुद्धिः कालकृतयोः परत्वापरत्वयोर्हेतुरयमस्मादल्पतरकलसंबद्ध इत्यपेक्षाबुद्धिश्च यत्र नोत्पन्ना तत्र परत्वापरत्वयोरनुत्पादादव्याप्तिमाशङ्क्य निरस्यति---नचेत्यादिना। आत्मन्यतिव्याप्तिवारणाय समानाधिकरणान्तम्। 
<B2>
दिनकरी। 
तत्रैव सत्तामादायातिव्याप्कतिवारणाय द्रव्यत्वव्याप्येति। द्रव्यत्वान्यत्वेनापि जातिर्विशेषणीया तेन न द्रव्यत्वव्याप्यद्रव्यत्वमादायातिव्याप्तिः। अपकृष्टेति। अविभुवृत्तिपरिमाणवत्त्वमित्यर्थः। तेन परमाणौ नाव्यप्तिः। क्रियाजनकतावच्छेदकं मूर्तत्वं जातिरित्यपि केचित्। तच्चेति। निरुक्तमूर्तत्वं चेत्यर्थः। चस्त्वर्थे। पूर्ववदिति। परत्वापरत्वसमानाधिकरणेत्यादिकथितविवक्षितार्थवदिवदिति। परत्वापरत्वसमानाधिकरणेत्यादिकथितविवक्षितार्थवदित्यर्थः।।25।। कालादौ स्पन्दाभावेनासंभवमाशङ्क्याह--सर्वमूर्तेति। अहं महानिति प्रतीतिविषयपरममहत्त्वत्वस्य गगनपरमाणादिसाधारणस्य 
<B2>
दिनकरी। 
जातित्वसंभवेप्यात्मपरिमाणमयोग्यमिति टीकाकृन्मतमनुसृत्याह---अपकर्षेति। यद्यप्यणुपरमाणेषु द्व्यणुकपरमाणमेवापकर्षाश्रयो न परमाणुपरिमाणमिति परमाणावतिव्याप्तिस्तथाप्यपकर्षानाश्रयमहत्परिमाणत्वं बोध्यम्। बहिरिन्द्रियेति। आत्मन्यतिव्याप्तिवारणाय बहिःपदम्। बहिरिन्द्रियग्राह्यजातीयसंयोगादिमति कालादावतिव्याप्तिवारणाय विशेषेति। विशेषगुणत्वं च गुणनिरूपणे वक्ष्यते। द्रव्यत्वमादायातिव्याप्तिवारणाय गुणेति। लौकिकत्वनिवेशस्य फलमाह---तेनेति। ज्ञातो घट इति ज्ञाने च प्रकारीभूतज्ञानांशे न लौकिकी विषयता चक्षुरादेस्तत्र लौकिकसन्निकर्षाभावादिति भावः।
<B2>
दिनकरी। 
स्वरूपयोग्यताप्रवेशस्य फलमाह---न वेति। ननु परमाणुरूपादेर्योग्यत्वे कुतो न तस्य परत्यक्षमत आह---महत्त्वेति। लौकिक1विषयतया द्रव्यसमवेतप्रत्यक्षे सामानाधिकरण्यसंबन्धेन कारणस्य महत्त्वस्य परमाणुरूपादावमावान्न तल्लौकिकप्रत्यक्षमिति भावः। ननु चक्षुरिन्द्रियादिगतरूपादिविशेषगुणानामनुद्भूतत्वेन बहिरिन्द्रियग्रहणायोग्यत्वाच्चक्षुरादावव्याप्तिमाशङ्क्य
<B2>
दिनकरी। 
लाघवाच्चाह--अथवेति। अत्रच कल्पे दैशिकपरत्वापरत्वमादाय मनस्यतिव्याप्तिवारणाय विशेषेति। स्पर्शवत्त्वंसमवायेन स्पर्शवत्त्वम्।। 26।। द्रव्यसमवायिकारणेत्यादि। सत्तादकमादाय गगनेऽतिव्याप्तिवारणाय द्रव्यत्वव्याप्येति। आकाशशरीरिणामिति मूले शरीरिपदमात्मपरमित्यभिप्रायेणाह---आखाशात्मनामिति। लक्ष्ये लक्षणं योजयितुं शब्दज्ञानादीनामव्याप्यवृत्तित्वं क्षणिकत्वं चोपपादयति----आकाशस्येत्यादिना। क्षणिकस्य विशेषगुणस्यानभ्युपगमादाह---क्षणिकत्वं चेति। घटादिव्यावृत्तये तृतीयक्षणवृत्तीति। 
<B2>
दिनकरी। 
स्वोत्तरवृत्तीति। स्वपदं नाश्यत्वाभिमतपरं तदुत्तरवृत्तिः तद्द्वितीयक्षणवृत्तिर्यो विशेषगुणस्तन्नाश्यत्वादित्यर्थः। अत्रच यत्र प्रतियोगितासंबन्धेन योग्यविभुविशेषगुणनाशस्तत्र स्वसामानाधिकरण्यस्वाव्यवहितपूर्ववर्तित्वोभयसंबन्धेन योग्यविभुविशेषगुण इति सामानाधिकरण्येन नाशकत्वं बोध्यम्। कार्यतावच्छेदके योग्यत्वोपादानेन प्रायश्चित्तादिजन्यादृष्टनाशे न व्यभाचारः। योग्यत्वं च लौकिकसाक्षात्कारविषयनिर्विकल्पकान्यतरत्वं, अतीन्द्रियजातिशून्यत्वं वा। 
<B2>
दिनकरी। 
रूपादिनाशे व्यभिचारवारणाय विभ्विति। संयोगादिनाशे व्यभिचारवारणाय विशेषेति। कारणतावच्छेदके योग्यत्वविशेषत्वयोरुपादानान्न द्वितीयक्षणोत्पन्नादृष्टसंयोगादिना तृतीयक्षणेऽपेक्षाबुद्धिनाश-. सामानाधिकरण्यसंबन्धनिवेशान्न शब्दादिना व्यधिकरणानां ज्ञानेच्छादीनां नाशः। स्वाव्यवहितपूर्ववृत्तित्वसंबन्धनिवेशाच्च न ज्ञानादीनां उत्पत्तिकालिकेच्छादिना नाशः। केचित्तु स्वत्वस्य तत्तद्व्यक्तिपर्यवसायितया तत्तद्गुणस्य तत्तद्गुणो नाशकः अपेक्षाबुद्धेस्तु  द्वित्वप्रत्यक्षमित्याहुः। परे तु एतत्क्षणोत्पन्नयोग्यविभुविशेषगुणत्वेन नाश्यता एतत्क्षणोत्तरक्षणवृत्तित्वविशिष्टयोग्यविभुविशेषगुणत्वेन नाशकता अपेक्षाबुद्धिनाशे तु द्वित्वप्रत्यक्षविशेषसामग्री तेनापिक्षाबुद्ध्युत्तरक्षणे सामान्यसामग्रीसत्त्वेपि
<B2>
दिनकरी। 
न क्षतिः चरमज्ञानादिकं तूत्तरक्षणवृत्तित्वविशिष्टं स्वयमेव नाशकं एतत्क्षणोत्पन्नसकलविशेषगुणसाधारणं चेदमित्यप्याहुः। शब्दस्याव्याप्यवृत्तित्वक्षणिकत्वे उपपाद्य ज्ञानादीनामपि ते उपपादयति---एवमिति। क्षणिकपदसय वैयर्थ्याल्लक्षणद्वयाभिप्रायेणार्थमाह---इत्थं चेति। अव्याप्यवृत्तीत्युक्तमिति। नच रूपादीनामपि 1कालिकाव्याप्यवृत्तित्वात्कथं तद्वारणमिति वाच्यम्। अव्याप्यवृत्तिपदैन दैशिकाव्याप्यवृत्तित्वस्योक्तत्वात्। विशेषगुणेत्युक्तमिति। विशेषगुणाश्च "बुद्ध्यादिषट्कं स्पर्शान्ताः स्नेहः सांसिद्धिको द्रवः। अदृष्टभावनाशब्दा अमी वैशेषिका गुणा" इति वक्ष्यमाणास्तल्लक्षणं
<B2>
दिनकरी। 
तु गुणनिरूपणे वक्ष्यते। यत्तु अव्यापयवृत्तिविशेषगुणवत्त्वमीश्वरेऽव्याप्तं तद्गुणानां व्याप्यवृत्तित्वादिति। तन्न। अव्याप्यवृत्तिपदेनाव्याप्यवृत्तिवृत्तिगुणत्वव्याप्यजातिमत्त्वस्य विवक्षितत्वात्। चतुःक्षणवृत्तीति। चतुःक्षणवृत्तीनि यानि जन्यानि घटादीनि तदवृत्तिर्या जातिर्ज्ञानत्वादिस्तद्वान् विशेषगुणो ज्ञानादिस्तद्वत्त्वस्यात्मादौ सत्त्वाल्लक्षणसमन्वयः। अत्रच वृत्तित्वं समवायेन विवक्षितम्। तेन जन्यमात्रे कालिकेन ज्ञानत्वस्य वृत्तित्वेपि न क्षतिः। वृत्त्यन्तं च ज्ञानत्वादेर्जन्यवृत्तित्वात् असंभववारणाय। तदर्थत्वादिति। क्षणिकविशेषगुणवत्पदार्थत्वादित्यर्थः। ननु त्रिक्षणवृत्तित्वमुपेक्ष्य चतुःक्षणवृत्तित्वपर्यन्तानुघावने प्रयोजनाभावः। नच त्रित्यचतुष्ट्वयोर्लाघवगौरवविरहेण चतुष्ट्वोपादाने इच्छैव नियामिकेति वाच्यम्। प्रथमोपस्थितत्वरूपलाघवस्य त्रित्वे संभवादत आह--अपेक्षाबुद्धिरिति। तथाच त्रिक्षणवृत्तित्वस्य प्रवेशे ज्ञानत्वस्य संग्रहो न स्यादिति भावः। चतुःक्षणवृत्तिजन्यावृत्तीत्यस्य फलमाह---रूपत्वादिकं त्विति। तद्व्युदासः रूपत्वजातिव्युदासः। तथाच रूपत्वजातिमद्विशेषगुणवति घटादौ यातिव्याप्तिः सा निरस्तेति भावः। जन्येत्यस्य फलमाह---ईश्वरेति। 
<B2>
दिनकरी। 
शरीरिणामित्यत्र मूले शरीरिपदस्य यथाश्रुतार्थकत्वाभिप्रायेणाह--यद्याकाशजीवात्मनोरिति। ननु जन्यत्वाप्रवेशेज्ञानत्वेच्छात्वप्रयत्नत्वजातीनां चतुःश्रणवृत्त्यवृत्तित्वाभावात्कथं लक्षणसमन्वय इत्यत आह---द्वेषत्वादिकमिति। आदिना शब्दत्वपरिग्रहः। विशेषपदस्य कृत्यमाह---परममहत्त्वस्येति। तादृशगुणत्वादिति। चतुःक्षणवृत्तिजन्यावृत्तजातिमद्गुणत्वादित्यर्थः। ननु परममहत्त्वत्वं न जातिः किं त्वपकर्षानाश्रयपरिमाणत्वमित्युक्तम्। तथाच कथं तदादायातिप्रसङ्ग इत्यत आह---चतुर्थक्षणे द्वित्वादीनामिति। यद्वा ननु जन्यपदानुपादाने परममहत्त्वत्वस्य चतुःक्षणवृत्तिवृत्तित्वान्न परममहत्त्वमादाय कालादावतिव्यापतिग्त आह---चतुर्थक्षणेति। द्वित्वादीनामिति। तथात्वादिति। तादृशजातिमद्गुणत्वादित्यर्थः। प्रथमोपस्थितत्वरूपलाघवमभिसन्धायाह---त्रिक्षणेति।। 27।। चक्षुरादीनामित्यादिना घ्राणादिपरिग्रहः। तत्रापि चक्षुरादिष्वपि। पृथिवीत्वादौ द्रवत्ववद्वृत्तितवमुपपादयति---घृतजत्वित्यादिना। 
<B2> 
दिनकरी। 
योगिप्रत्यक्षविषयत्वादाह---अतिव्याप्तं चेति। घटो वायुमानिति वाय्वंशे उपनीतभानात्मकघटविशेष्यकचाक्षुषविषयवायुवृततिद्रव्यत्वव्याप्यवायुत्वजातिमति वायावतिव्याप्तिवारणाय 2लौकिकेति। गुरुत्ववत्त्वमिति। गुरुत्वं रक्तिकमाषकतोलकत्वादि। इदमुपलक्षणम्। पतनवत्त्वमित्यपि बोध्यम्।
<B2>
दिनकरी।
पतनत्वं गुरुत्वासमवायिकारणककर्मत्वम्। उल्कापततीत्यादिप्रयोगस्तु लाक्षणिकः। वस्तुतस्तु गुरुत्वासमवायिकारणककर्मवृत्तिपतनत्वं जातिविशेष एव।। 28।। ननु सप्तानामपि साधर्म्यं ज्ञेयत्वं तत्कस्य वैधर्म्यमित्याशङ्कायामाह---ज्ञेयत्वादिकमिति।। 29।। "वायोर्नवैकादश तेजसो गुणा जलक्षितिप्राणभृतां चतुर्दश। दिक्कालयोः पञ्च षडेव चाम्बरे महेश्वरेऽष्टौ मनसस्तथैव चे"ति प्राचीनश्लोकमनुसृत्य वायोस्तावद्गुणानाह---मूले स्पर्शादयोष्टाविति। स्पर्शसंख्यापरिमाणपृथकत्वसंयोगविभागपरत्वापरत्वान्यष्टौ वेगाख्यसंस्कारश्चेति वायोर्गुणा इत्यर्थः। तेजसो गुणानाह---स्पर्शाद्यष्टाविति। अपां गुणानाह---स्पर्शादयोऽष्टाविति। 
<B2>
दिनकरी। 
पृथिव्या गुणानाह---स्नेहहीना इति। एतेऽव्यवहितपूर्वोक्ताः। आत्मनो गुणानाह---बुद्ध्यादिषद्कमिति। बुद्धिसुखदुःखेच्छाद्वेषप्रयत्नाः संख्यादिपञ्चकं संख्यापरिमाणपृथक्त्वसंयोगविभागः। कालदिशोर्गुणानामैक्यादेकोक्त्यैवाह---संख्यादिपञ्चकमिति। आकाशस्य गुणानाह---शब्दश्चेति। तथा चाकाशे शब्दः संख्यादयः पञ्चैवं षङ्गुणा इत्यर्थः। ईश्वरस्य गुणानाह---संख्यादीति। अत्र नव्याः, ईश्वरस्य परिमाणवत्त्वे प्रमाणाभावः, नच द्रव्यत्वेन तदनुमानमिति वाच्यम्। अप्रयोजकत्वात्, ईश्वरे द्रव्यत्वसत्वे मानाभावाच्च। अतएव तत्र संयोगविभागयोः सत्त्वेपि मानाभावः। पृथक्त्वस्य च गुणत्वमेव निरस्तम्। 
<B2>
दिनकरी। 
यथा चेश्वरे सुखसंभवस्तथाग्रे व्यक्तीभविष्यति। एवं च संख्याबुद्धीच्छाप्रयत्नसुखानीति पञ्चैवेश्वरस्य गुणा इत्याहुः।। 30।। 31।। 32।। 33।। 34।। इति श्रीभारद्वाजबालकृष्णात्मजमहादेवकृतौ मुक्तावलीप्रकाशे प्रथमः परिच्छेदः।। 
<B2>
दिनकरी। 
	गन्धहेतुत्वं कालादौ गतमतो व्याचष्टे---गन्धेति। गन्धवद्वृत्तिद्रव्यत्वव्याप्यजातिमत्त्वमित्यर्थः। तेन सुरभ्यसुरभिकपालारब्धनिर्गन्धघटे नाव्याप्तिः। वृत्त्यन्तेन न जलादावतिव्याप्तिः। द्रव्यत्वव्याप्येत्यनेन तत्रैव सत्तामादाय सा न। न वा जातिपदोपादानाज्जलपृथिव्यन्यतरत्वमादाय सा। गन्धवत्त्वं वृत्तित्वं च समवायेन। तेन कालिकसंबन्धेन गन्धवति समवायसंबन्धावच्छिन्नवृत्तित्ववज्जलत्वादिमति पृथिवीनिरूपितकालिकसंबन्धावच्छिन्नवृत्तित्ववज्जलत्वादिमति वा जलादौ नातिव्याप्तिः। प्रमाणोपन्यासायेति।
<B2>
दिनकरी।
यद्यपि पृथिवीत्वस्य प्रत्यक्षतया न प्रमाणान्तरापेक्षा तथापि अयोग्यसाधारण्येन प्रत्यक्षासंभवात्तत्साधारण्येन पृथिवीत्वसिद्ध्यर्थं तदुपन्यास इति भावः। अन्यथा गन्धत्वावच्छिन्नं प्रति हेतुत्वानङ्गीकारे। आकस्मिकत्वापत्तेः नियतकारणानियम्यत्वापत्तेरित्यर्थः। तथाच कार्यमात्रवृत्तेर्गन्धत्वस्य कार्यतावच्छेदकत्वनियमात् तदवच्छिन्ने पृथिवीत्वेन हेतुत्वमावश्यकमिति भावः। इदमुपलक्षणम्। रूपादिनाशकतावच्छेदकतयापि पृथिवीत्वजातिसिद्धिर्द्रष्टव्या। प्रतियोगितासंबन्धेनाश्रयनाशाजन्यरूपनाशं प्रति स्वसमवायिपृथिवीसमवेतत्वस्ववृत्तिरूपत्वोभयसंबन्धेन विलक्षणतेजःसंयोगत्वेन हेतुत्वात् पृथिवीत्वसय तादृशनाशकतावच्छेदकसंबन्धघटकत्वात्।
<B2>
दिनकरी। 
आश्रयनाशजन्यरूपनाशे व्यभिचारवारणायाजन्यान्तं नाशविशेषणम्। घटाग्निसंयोगेन पटरूपनाशापत्तिवारणाय समवेतत्वान्तस्य नाशकतावच्छेदकसंबन्धेप्रवेशः। तेजोवृत्तिरूपे प्रतियोगितासंबन्धेन तादृशरूपनाशापत्तिवारणाय तद्धटकतया पृथिवीत्वप्रवेशः। स्वसमानाधिकरणरसगन्धादौ प्रतियोगितासंबन्धेन तादृशरूपनाशोत्पत्त्यापत्तिवारणाय स्ववृत्तिरूपत्वस्य नाशकतावच्छेदकसंबन्धे प्रवेशः। स्ववृत्तित्वं च कालिकविशेषणतया बोध्यम्। स्वसमवायिपृथिवीसमवेतत्वविशिष्टरूपत्वस्य संबन्धत्वे रूपत्वविशिष्टस्वसमवायिसमवेतत्वमादाय विनिगमनाविरहेण नाश्यनाशकभावद्वयापत्तिरिति तत्त्यागः। एतेन 
पाकजगन्धे तेजः--संयोगस्य कारणत्वेनापाकजे च सुरभ्यादिगन्धादाववयवगतसुरभ्यादेर्नियामकत्वेन गन्धत्वेन पृथिवीत्वेन कार्यकारणभावे मानाभावात् पृथिवीत्वं न जातिरिति प्रत्युक्तम्। ननु गन्धवत्त्वस्य पृथिवीलक्षणत्वे पाषाणादौ गन्धशून्येऽव्याप्तिरित्याशङ्कां निराकरोति नचेत्यादिना। तत्रापि पाषाणादावपि। पृथिवीत्वेनेति शेषः। गन्धसत्त्वात् गन्धानुमानात्। ननु पाषाणादौ गन्धसत्त्वेऽनुपलम्भो  
<B2>
दिनकरी। 
न स्यादित्यत आह----अनुपलब्धिस्त्विति। अनुत्कटत्वेन अनुद्भूतत्वेन। ननु पाषाणस्य पृथिवीत्व एव मानाभावे नितरां तदधीनगन्धवत्त्वे इत्यतस्तत्र पृथिवीत्वसाधनाय भूमिकामारचयति कथमन्यथेत्यादिना। अन्यथा पाषाणादौ पृथिवीत्वानङ्गीकारे। तद्भस्मनि पाषाणभस्मनि। यद्यपि पाषाणे पृथिवीत्वाभावेनालक्ष्यत्वादेव तत्र गन्धवत्त्वलक्षणं नाव्याप्तमिति व्यर्थस्तत्र गन्धसाधनाय परिश्रमस्तथापि वस्तुस्थितिमनुरुध्य तथोक्तमिति ध्येयम्। पाषाणभस्मनि गन्धः प्रत्यक्षसिद्धस्तेन तत्र पृथिवीत्वमङ्गीकरणीयम्, ततश्च भस्मारम्भकावयवेष्वपि पृथिवीत्वसिद्धिस्ततश्च पाषाणारम्भकावयवेष्वपि पृथिवीत्वमङ्गीकरणीयं भस्मारम्भकावयवपाषाणावयवयोरैक्यादेवं च पाषाणस्यापि पृथिवीत्वसिद्धिरित्यभिप्रायस्तदेतद्विशदयति---भस्मनो हीति। एतेन पाषाण इव तद्भस्मन्यप्यनुद्भूतगन्धापत्तिवारणाय पाषाणावयवेषु पाकाङ्गीकार आवश्यकः। एवं च पाकोत्पादितगन्धवद्भिः पाषाणावयवैरेव तद्भस्मारम्भः निर्गन्धैश्च तैरेव पाषाणारम्भ इत्यन्यथा तद्भस्मनीत्याद्यसङ्गतिरिति परास्तम्। तथासत्यप्युक्तप्रणाल्या पाषाणे पृथिवीत्वसिद्ध्या तेन गन्धानुमानसंभवादिति। यद्द्रव्यमिति। अत्र
<B2>
दिनकरी। 
च घटध्वंसप्रत्यक्षे घटोपादानानुपादेये व्यभचारवारणाय प्रथमं द्रव्यपदम्। अथ वा घटध्वंसजन्यरूपध्वंसे व्यभिचारवारणाय तत्। मिथ्याज्ञानध्वंसजन्यकायव्यूहे नवीनमते, दण्डस्वरूपदण्डप्रागभावध्वंसजन्ये घटे वा व्यभिचारवारणाय द्वितीयं द्रव्यपदम्। प्रतिबन्धकद्रव्यात्यन्ताभावजन्ये द्रव्ये व्यभिचारवारणाय ध्वंसपदम्। ध्वंसत्वेन चेह जनकत्वं विवक्षितम्। तेन प्राचां मते प्रतिबन्धकसंसर्गाभावत्वेन तस्य हेतुत्वेऽपि न क्षतिः। ध्वंसजन्यत्वं चादृष्टाद्वारकं विवक्षितम्। तेन शालग्रामशिलाध्वंसजन्ये नारकीयशरीरे न व्यभिचारः। न च दुग्धध्वंसजन्ये दघ्नि दुग्धावयवजन्यत्वस्वीकारे
<B2>
दिनकरी। 
दघ्नोपि दुग्धत्वापत्त्या दुग्धावयवैर्दधि न जन्यते इत्यङ्गीकरणीयम्, तथा च दघ्नि व्यभिचार इति वाच्यं। दघ्नोद्वयणुकातिरिक्तदुग्धध्वंसजन्यत्वास्वीकारात् द्व्यणुकरूपदुग्धध्वंसजन्यत्वेऽपि तस्य न तत्र व्यभिचारः, 
तदुपादानपरमाणुजन्यत्वस्य दघ्नि सत्त्वात्। नच दुग्धपरमाणुजन्यत्वेन दघ्नोपि दुग्धत्वापत्तिरिति वाच्यं, दुग्धपरमाणौ दुग्धत्वाभावात्। द्रव्यत्वव्याप्यव्याप्यजातेः परमाणुवृत्तित्वे मानाभावात्। अन्यथा परमाणुस्वरूपदुग्धजन्यत्वेन दुग्धत्वापत्तिवारणासंभवात् दधित्वदुग्धत्वयोः परमाणुवृत्तित्वे जातिसङ्करप्रसङ्गादिति। व्याप्तिबोधार्थं दृष्टान्तमाह---दृष्टं चैतदिति। मूले नानारूपवत्त्वं लक्षणान्तरमुक्तं तल्लक्ष्ये प्रतिपादयति----शुक्लेत्यादिना। अलक्ष्ये लक्षणगमनासत्त्वं प्रतिपादयति---नत्व्तिति।
<B2>
दिनकरी। 
रूपद्वयवद्वृत्तिसत्तारूपजातिमति गुणादावतिव्याप्तिवारणाय द्रव्यत्वव्याप्येति। द्रव्यत्वव्याप्यजलत्वादिमति जलादावतिव्याप्तिवारणाय रूपद्वयवद्वृतीति। द्रव्यत्वव्याप्यजलपृथिव्यन्यतरत्वादिमति जलादावतिव्याप्तिवारणाय जातीति। अपेक्षाबुद्धिविशे,विषयत्वरूपद्वित्वघटितत्वेन गौरवादाह---रूपनाशेति। अत्रापि प्रतिपदव्यावृत्तिः पूर्ववद्बोध्या। षड्विधस्तु रसस्तत्रेति मूलोक्त रसस्य षङ्विधत्वं प्रकाशयति---मधुरेत्यादिना। यत्र नानारसा नोत्पन्नास्तत्राव्याप्तिरित्यत आह---अत्रापीति। ननु मूले "गन्धस्तु द्विविधो मत" इत्यनेन द्विविधगन्धवत्त्वं पृथिव्या लक्षणं प्रदर्शितं तच्चायुक्तं द्वैविध्यांशस्य वैयर्थ्यादित्यत आह---वस्तुस्थितिमात्रमिति। वस्तुगत्या गन्धो
<B2>
दिनकरी। 
द्विविधस्तिष्ठतीति सूचयितुमुक्तं न तु लक्षणे द्वैविध्यस्यापि प्रवेश इत्यर्थः। गन्धस्य द्वैविध्यं प्रकाशयति---द्वैविध्यं चेति।। 35।। अनुष्णाशीतत्वस्य वैयर्थ्यादाह---इत्थं चेति। पाकजस्पर्शवत्त्वमात्रोक्तौ चेत्यर्थः। न्यायमते पाकजस्पर्शाभाववति पटे, वैशेषिकमते पाकजस्पर्शस्य परमाणुष्वेव विद्यमानत्वादवयविनि, भागासिद्धिमाशङ्क्य निषेधति---यद्यपीति। पाकजस्पर्शेति। पटादावित्यादिपदेन वैशेषिकमतेऽवयविमात्रपरिग्रहः। सत्तारूपजातिमादाय गगनादावतिव्याप्तिवारणाय दरव्यत्वव्याप्येति। द्रव्यत्वसमानाधिकरणसत्तामादायातिव्याप्तिवारणाय व्याप्यभागः। स्पर्शसमानाधिकरणजलत्वादिकमादाय जलादावतिव्याप्तिवारणाय पाकजेति। पाकजद्रवत्वसमानाधिकरणतेजस्त्वमादाय तेजस्यतिव्याप्तिवारणाय स्पर्शेति।
<B2>
दिनकरी। 
जलपृथिव्यन्यतरत्वमादाय जलादावतिव्याप्तिवारणाय जातीती। अत्रच पृथिवीत्वस्य लक्ष्यतावच्छेदकत्वाल्लक्षणत्वं न संभवतीति तत्परित्यागः। वस्तुतस्तु पृथिवीत्वजातिरपि पृथिव्या लक्षणम्। नच व्यतिरेकसहचारेणाप्यन्वयव्याप्तिरेव गृह्यत इत्याचार्यमते पक्षतावच्छेदकस्य न हेतुत्वमिति वाच्यं। हेतुः साध्यसमानाधिकरण इति ज्ञानेपि हेतुमान् साध्यवानिति बोधस्यानिष्पन्नत्वेन पक्षतावच्छेदकत्वेऽपि हेतुत्वाविरोधात् व्यतिरेकव्याप्तेर्गमकतायां तु सुतराम्। अणुत्वस्य द्व्यणुकेपि सत्त्वादाह--परमाणुरूपेति।।36।। बोद्धः शङ्कते---नन्विति। 
<B2>
दिनकरी। 
नन्वयं घट इत्यादिप्रतीतिरेव तत्र प्रमाणं भविष्यत्यत आह---परमाणुपुञ्जैरेवेति। विलक्षणसंस्थानविशिष्टैः परमाणुभिरेवेत्यर्थः. उपपत्तेरिति। अयं घट इत्यादिप्रतीतेरुपपत्तेरित्यर्थः। तत्समूहस्यपरमाणुसमूहस्य। तत्र दृष्टान्तमाह---यथेति। तत्समूहस्य केशसमूहस्य। अनुपपत्तिरिति। परमाणूनामनेकत्वादणुत्वाच्चेति भावः। इतिवदुपपत्तेरिति। तत्र यथा धान्यसमूहस्यैकत्वादेक इति प्रतीतिरेवं संयोगविशेषस्यैव महत्तवात्मकतया महानिति प्रतीतिस्तथा परमाणुपुञ्जेष्वपीति भावः। प्रत्यक्षत्वायोगादिति। तताच स्वभावतोऽयोग्यानां परमाणूनां परस्परसंयोगमात्रेण योग्यत्वं न संभवतीति भावः। दूरस्थकेशस्तु स्वभावतो नातीन्द्रिय इति त्वदुक्तदृष्टान्तस्य वैषम्यमित्याह---दूरस्थकेशस्त्विति। तस्यैवेति। तस्य दूरस्थकेशस्य। एवकारश्च
<B2>
दिनकरी। 
तच्छब्दप्राक्तनसन्निधानपदेनान्वेति। तथाच सन्निधानत एव तस्य प्रत्यक्षत्वादित्यर्थः। तथाच दूरत्वस्य प्रतिबन्धकत्वात्तद्दशायामप्रत्यक्षत्वमात्रं तस्य, न तु स्वाभाविकमप्रत्यत्वमिति भावः। उत्पन्नत्वादिति। क्षणभङ्गवादिनां मते परमाणूनामुत्पत्तिस्वीकारादिति भावः। अन्यथा अदृश्यस्य दृश्योत्पादकत्वे। तत्र तादृशदहनोत्पत्तिश्थले। तदन्तःपातिभिः अतितप्ततैलान्तःपातिभिः। स्वभावात् कारणनैरपेक्ष्यात्। उद्भूतरूपादीति। आदिनाऽऽलोकादिपरिग्रहः। तदभावे महत्त्वोद्भूतरूपाद्यभावे। तदभावात् महत्त्वाभावादित्यर्थः। अत्र नास्तिकमतानुयायिनः परस्परविभक्तपरमाणूनां महत्त्वाभावादप्रतयक्षत्वेऽपि परस्परसंयुक्तानां
<B2>
दिनकरी।
पुञ्जात्मनां तेषां प्रत्यक्षे बाधकाभावः। नच महत्त्वाभाव एव बाधकः, परस्परविलक्षणसंयोगरूपस्यैव महत्त्वस्य प्रत्यक्षजनकत्वात्। नच परमाणूनां नित्यत्वाद्धटादावुत्पत्तिनाशप्रतीत्यनुपपत्तिरिति वाच्यं। तन्मते पदार्थमात्रस्यैव क्षणिकत्वात्परमाणूनामुत्पत्तिनाशयोः स्वीकारात्। नच परमाणुपुञ्जेषु घटत्वाङ्गीकारे कपालाद् घट इति प्रतीत्युनुपपत्तिः परमाणूनां कपालजन्यत्वाभावादिति वाच्यं। तन्मते कपालस्यापि परमाणुपुञ्जरूपतया घटरूपपरमाणुपुञ्जेषु कपालरूपपुञ्जजन्यत्वस्वीकारात् पुञ्जात्पुञ्जोत्पत्तिरिति तेषां सिद्धान्तादित्याहुः। तन्न। घट इत्यादिप्रतीतिविषयताया अनेकपरमाणुषु कल्पने गौरवादित्यवयवातिरिक्तावयविसिद्धिरिति दिक्। 
<B2> 
दिनकरी। 
मेरुसर्पपयोरिति। अपिशब्दः साम्यप्रसङ्ग इत्युत्तरं संबध्यते, तेनच द्व्यणुकस्य सावयवारब्धत्वे महत्त्वापत्तिः समुच्चीयते। साम्यं परिमाणतारतम्याभावः, परिमाणकारणीभूताया अवयवसङ्ख्याया उभयत्र साम्यादिति भानः। नच मेर्ववयवानां सर्षपतुल्यपरिमाणवत्त्वं नतु सर्षपावयवानां सरषपतुल्यपरिमाणवत्त्वमित्यवयवपरिमाणविशेषाद्विशेष इति वाच्यं। मेर्ववयवसर्षपावयवयोरप्यनन्तावयवत्वेन तत्परिमाणतारतम्याभावस्याप्यापादनीयत्वात्। नच मेरुसर्षपयोरवयवगतप्रचयाख्यसंयोगविशेषात्तद्विशेष इति वाच्यं। प्रचयविशेषस्यापि संख्याविशेषनियम्यत्वेन संख्याविशेषाभावे तद्विशेषानुपपत्तेरिति। ननु तथापि विश्रमाश्रयस्य नित्यत्वे मानाभाव इत्यत आहृ----यत्र त्विति। असमवेतेति। असमवेतभावकार्योत्पत्तिप्रसङ्ग इत्यर्थः। ननु तस्य नितयत्वसिद्धावप्यणुत्वे किं मानमित्यत
<B2>
दिनकरी। 
आह--महत्परिमाणेति। चाक्षुषद्रव्यत्वादिति। अत्रात्मनि व्यभिचारवारणाय चाक्षुषपदम्। घटाभावे व्यभिचारवारणाय द्रव्यपदम्। तदवयवसिद्धाविति। त्रसरेण्ववयवसिद्धावित्यर्थः। तदसिद्धेरिति। अवयवधाराया असिद्धेरित्यर्थः। अत्र नव्याः त्रसरेणोरवयवाः सावयवा इत्याद्यनुमानयोरुक्तयोरप्रयोजकत्वेन त्रुटावेव विश्रामः। नच चाक्षुषं प्रति महत्त्वं कारणं तथा च त्रुटौ महत्त्वमावश्यकं तच्चावयवसंख्याजन्यमिति अवयवं विना नोत्पद्यते
इत्यनुकूलतर्कसत्त्वान्नाप्रयोजकत्वं द्व्यणुकसाधकानुमानस्येति वाच्यं। त्रसरेणुमहत्त्वस्य नित्यत्वस्वीकारेणोक्ततर्कानवतारात्। नचाणुव्यवहारस्याणुपरिमाणनिबन्धनतया तदाश्रयद्रव्यसिद्धिरावश्यकीति वाच्यं। तस्यापकृष्टपरिमाणनिबन्धनत्वात्, महत्यपि महत्तमादणुव्यवहारात्। नचैवं त्रसरेणुपुञ्ज एवास्त्ववयवीति वाच्यं। विशकलितेष्वपि तेषु घट इत्यादिप्रत्ययप्रसङ्गात्। नच तत्संयोगवृत्त्येव घटत्वं घटो द्रव्यमित्यादिप्रतीतौ
<B2>
दिनकरी। 
च परम्परया तद्भानमिति वाच्यं। संभवति साक्षात्संबन्धविषयत्वे परम्परासंबन्धविषयकत्वकल्पने गौरवादित्याहुः। ननु परमाणुत्रयेण कुतो न द्रव्यान्तरोत्पत्तिः परमाणुद्वयेन द्व्यणुकवत्। एवं द्व्यणुकद्वयेन द्रव्यान्तरोत्पत्त्यापत्तिस्त्रिभिर्द्व्यणुकैः त्र्यणुकवदिति चेन्न। प्रमाणाभावेन तादृशद्रव्यासिद्धौ परमाणुत्रये द्व्यणुकद्वये च द्रव्यारम्भकसंयोगाकल्पनात्। अत्रेदं चिन्त्यम्। त्रिभिः परमाणुभिरेव त्र्यणुकमस्तु परमाणुभ्यामनारम्भस्तु सिद्धान्तिनां द्व्यणुकाभ्यामनारम्भ इव मानाभावात् फलबलेन त्रयाणामेव युगपद्द्रव्यारम्भकसंयोगकल्पनात्। वस्तुतो गवाक्षरन्ध्रे दृश्यमानानां द्व्यणुकत्वमेव युक्तमणुद्वयारब्धत्वे लाघवादिति। मूलस्थस्य देहमिन्दियं विषयस्तथेत्यस्य त्रैविध्ये हेतुपरत्वं सूचयितुमर्थमाह--सा कार्यरूपेति।।37।। योनिजं। शुक्रशोणितयोः परस्परमेलनजन्यं। 
<B2>
दिनकरी। 
तद्भिन्नमयोनिजम्। जरायुजमिति। गर्भवेष्टनचर्मपुटकं जरायुः। मानुषादीनामित्यादिना पशुमृगादीनां परिग्रहः। सर्पादीनामित्यादिना विहङ्गमादिपरिग्रहः। स्वेदजमुदाहरति---कृमिदंशाद्या इति। तच्छरीराणामुत्पत्तेरधर्मविशेषसहितेभ्योऽणुभ्य एव स्वीकारादिति भावः। उद्भिज्जादिकमित्यादिना देवादिशरीरपरिग्रहः तच्छरीराणामुत्पत्तेर्धर्मविशेषसहितेभ्योऽणुभ्य एव स्वीकारादिति भावः। तेषामयोनिजत्वे त्वागम एव "ब्रह्मणो मानसा मन्वादयः पुत्रा" इत्यादिः प्रमाणम्। "योनिं विना न शरीर"मित्येवंविधागमे च योनिपदं कारणमात्रपरं शरीरपदं मनुष्यदेहपरं वा। गन्धादीत्यादिना
<B2>
दिनकरी। 
शुक्लेतररूपपरिग्रहः। क्लेदोष्मादेरित्यादिना व्यूहावकाशपरिग्रहः। क्लेदः क्षरणं स्वेद इति यावत्। ऊष्मा पाकः औष्ण्यमिति यावत्। तच्च शरीरसंब्धेन पुष्पादौ रूपादिपरावृत्त्यानुमीयते अनुष्णात्तदनुत्पत्तेः। व्यूहः क्रिया। अवकाशो मुखादावन्नादिगत्यप्रतिबन्धः। ननु कथं तर्हि शरीरे पाञ्चभौतिकत्वव्यवहार इत्यत आह---तेनेति। शरीरस्य पार्थिवत्वसाधनेनेत्यर्थः। एवंच शरीरे पाञ्चभोतिकत्वव्यवहारो न पञ्चभूतोपादानकत्वनिबन्धनः किंतु तज्जन्यत्विबन्धनस्तभाप्येकैकस्योपादानत्वं चतुर्णां निमित्तत्वमिति विवेकः। किंतु चेष्टेति। चेष्टात्वं जातिविशेषश्चेष्टत इति प्रत्यक्षसिद्धः। नच शरीरत्वमेव पृथिवीत्वादिव्याप्यजातिः चेष्टात्वं तु 
<B2>
दिनकरी। 
तत्क्रियात्वमिति वाच्यम्। पृथिवीत्वादिना शङ्करेण पृथिवीत्वादिव्याप्यानेकशरीरत्वकल्पने गौरवात्। आध्यात्मिकेति। आध्यात्मिकवायुः प्राणाख्यः। शङ्कते---तत्रैवेति। भग्नक्षतेति। भग्नक्षतयोर्विभागविशेषविश्लिष्टावयवयोः संरोहणादिकं। आदिना वृद्धिसंग्रहः। वृद्धिश्चावयवोपचयः। तदुन्नयनादिति। आध्यात्मिकवायुसम्बन्धानुमितेः। ननु भग्नक्षतसंरोहणादिहेतुभूतवायोः प्राणत्वे प्रमाणाभाव इति चेन्न। "नर्मदातीरसंजाताः सरलार्जुनपादपाः। नर्मदातोयसंत्पर्शात्ते यान्ति परमां गतिम्।। गुरुंहुंकृत्य तुंकृत्य विप्रं निर्जित्य वादतः। श्मशाने जायते वृक्षः कङ्कगृध्रोपसेवितः।।" इत्यागमस्यैव तत्र मानत्वात्। अन्त्यावयवित्वेनेति। द्रव्यानारम्भकद्रव्यत्वेनेत्यर्थः। मृतशरीरे चेष्टाया अभावेनाव्याप्तेराह---अथवेति। घटत्वमादाय घटेऽतिव्याप्तिवारणाय चेष्टावदिति। हस्तादावतिव्याप्तिवारणायान्त्यान्त्यावयवीति। 
<B2>
दिनकरी। 
नच हस्तत्वादिकं न जातिः पृथिवीत्वादिना सङ्करादिति वाच्यम्। पृथिवीत्वादिव्याप्यनानाहस्तत्वाद्यङ्गीकारात्। पृथिवीत्वरूपतादृशजातिमति घटादावतिव्याप्तिरतो लक्षणान्तरमाह---अन्त्यावयवीति। अन्त्यावयविमात्रवृत्तीत्यनेन पृथिवीत्वजातिव्युदासः। चेष्टावद्वृत्तीत्यनेन घटत्वादिव्युदासः। चेष्टाच हिताहित1प्राप्तिपरिहरार्था क्रिया ग्राह्या नतु स्पन्दनमात्रं ग्राह्यम्, घटादावपि सत्त्वात्। ननु देवत्वजातिमादाय लक्षणसमन्वय इत्यत आह---जलीयेति। देवत्वस्यापीति। अपिना नृसिंहत्वपरिग्रहः। जातित्वाभावादिति। जातिसाङ्कर्यादिति भावः। जातिसाङ्कर्यस्यादोषत्वे
<B2>
दिनकरी।
स्यादोषत्वे देवत्वशरीरत्वादेर्नानाजातित्वाङ्गीकारे वा देवत्वशरीरत्वजातिमादायैव लक्षणसमन्वय इति ध्येयम्। रूपादिषु मध्य इति। रसगन्धस्पर्शा आदिपदार्थाः। नवशरावगन्धव्यञ्जकजले मनसि च व्यभिचारवारणायैवकारः तद्दाने। च सक्तुरसस्याप्यभिव्यञ्जकत्वान्न दोषः। घ्राणेन्द्रिये गन्धत्वाभिव्यञ्जकत्वाद्धेत्वप्रसिद्धिवारणाय हेतौ मध्यान्तम्। नचासिद्धिवारकविशेषणं निरर्थकमिति वाच्यम्। व्यभिचारज्ञान इव हेत्वप्रसिद्धावपि व्याप्तिज्ञानाभावेन व्याप्तिग्रहौपयिकाप्रसिद्धिवारकविशेषणोपादानस्य सर्वसिद्धत्वात्। तदर्थत्वात् हेतुवाक्यघटकमध्यान्तपदसमभिव्याहृतैवकारार्थत्वात्। तथाच दृष्टान्ते स्वीयरूपादिव्यञ्जकघृतादावसिद्धिवारणाय परकीयत्वं रूपादौ विशेषणं देयमिति भावः। तस्येति। नवशरावगन्धव्यञ्जकजलस्येत्यर्थः। नच येन नवशरावगन्धव्यञ्जकजलेन सक्तुरसो नाभिव्यञ्जितस्तत्र जलविशेषेऽनैकान्तिक इति वाच्यम्। परकीयरूपादिविषयकसाक्षात्कारस्वरूपायोग्यत्वस्य विवक्षितत्वान्नवशरावगन्धव्यञ्जकजलेपि रसव्यञ्जकतावच्छेदकजलत्वस्य
<B2>
दिनकरी।
सत्त्वादिति। परकीयेति विशेषणाप्रवेशे लाघवादाह---यद्वेति। तददाने हेतुमाह---वायूपनीतेति। इदमत्र बोध्यम्। रूपाद्यव्यञ्जकत्वे सतीत्यस्य हेतुत्रये तात्पर्यं शब्दाव्यञ्जकत्वे सति गन्धव्यञ्जकत्वस्य नवशरावगन्धव्यञ्जकोदके व्यभिचारेण तत्र गन्थकर्तुस्तातपर्याभावात्। तत्र हेतुषु रूपरसस्पर्शानां परकीयत्वं विशेषणम्। नच प्रथमहेतौ नवशरावगन्धव्यञ्जकजले व्यभिचारः लुप्ताक्षरमषीनीलरूपव्यञ्जकत्वात्। नच तृतीयहेतौ तत्र व्यभिचारः एतदस्वरसेनापि यद्वेतिकल्पान्तरप्रणयनात् तत्रापि परकीयत्वविशेषणाघटितं हेतुत्रयमिति। तत्र घ्राणेन्द्रियसन्निकर्षे। इन्द्रियत्वं न जातिस्तेजस्त्वादिना साङ्कर्यात् किंतु शब्देतरेत्यादिना वक्ष्यमाणं बोध्यम्। ननु विषयत्वं न जातिः सामान्यादौ सत्त्वादतस्तल्लक्षणमाह---उपभोगेति। यद्यपि साक्षादुपभोगसाधनत्वं
<B2>
दिनकरी। 
द्व्यणुकादावव्याप्तं साक्षात्परम्परासाधारणभोगसाधनत्वं परमाणावपीति द्व्यणुकादिब्रह्माण्डान्त इति गन्थविरोधस्तथापि साक्षात्परम्परासाधारणभोगसाधनत्वं विवक्षितम्। परमाणुरपि विषय एव कार्यरूपपृथिव्या एव त्रिप्रकारेण विभजनात्कार्यपृथिवीविषय एव द्व्यणुकेत्यादिना प्रदर्शित इति न तद्गन्थविरोधः। अत एवोक्तं तदुपभोगं साक्षात्परम्परया वा जनयत्येवेति। कार्यजातमित्यत्र जातपदं संपातादायातम्। अदृष्टाधीनमिति। अत्र कार्यमात्रं प्रत्यदृष्टस्य हेतुता न समवायसम्बन्धेन घटाद्यधिकरणे कपालादौ समवायेन तदभावाद्व्यभिचारात्। 
यत्तु स्वसमवायिसंयोगेनादृष्टं कार्यमात्रे हेतुरिति। तन्न। शब्दरूपकार्याधिकरणे गगनेऽदृष्टसमवाय्यात्मसंयोगाभावेन व्यभिचारात्। परन्तु स्वसमवायिसंयुक्तसंयोगेन तस्य हेतुता बोध्या। इदंतु बोध्यम्। अदृष्टस्य कार्यमात्रं प्रति हेतुता न साक्षात्, नहि सामग्रीसमवधानेऽदृष्टविलम्बेन कार्यविलम्बो दृष्टः येन तत्साक्षाद्धेतुः स्यात्, परंतु सामग्रीसम्पादकतया
<B2>
दिनकरी। 
प्रायः परम्परयैव तदुपयोगः, क्वचित्तु मेघसंचारादौ साक्षादेव तद्धेतुः अन्यथा सामग्रीसंपादकत्वस्यैवानुपपत्तेरिति। एतदर्थमेव साक्षात्परम्परासाधारणजन्यत्वबोधकमधीनपदमुपात्तम्। यददृष्टाधीनं यत्पुरुषीयादृष्टाधीनम्। तत् तत्कार्यमित्यर्थः। तदुपभोगं तत्पुरुषस्योपभोगसाधनम्। तत् तत्कार्यमित्यर्थः। तदुपभोगं तत्पुरुषस्योपभोगसाधनम्। तेन द्व्यणुकादिकार्यस्य तत्तत्पुरुषोपभोगसाधनत्वेन। नन्वेवं सर्वस्यैव विषयत्वेन शरीरेन्द्रियविषयभेदेन पृथिव्यास्त्रैविध्यं न सिद्ध्येदित्यत आह---शरीरेन्द्रिययोरिति।। 38।। इति पृथिवीग्रन्थः।। जलत्वजातौ प्रमाणमाह---स्नेहेति। कारणतावच्छेकतया धर्मसिद्धौ बाधकाभावात्तस्य जातित्वमिति भावः। नित्यवृत्तिधर्मस्य कार्यतावच्छेदकत्वाभावेन
<B2>
दिनकरी। 
स्नेहत्वस्य कार्यतावच्छेदकत्वं न संभवतीति शङ्कते---यद्यपीति। तथा कार्यतावच्छेदकम्। वस्तुतस्तु नित्यसाधारणधर्मस्य कार्यतावच्छेदकत्वे दोषाभावात् जन्यपदं न देयमेव। ननु यथाऽरण्यस्थदण्डादौ फलानुपधायके कारणतावच्छेदकतया दण्डत्वादिजातिस्तथात्रापि भविष्यतीत्यत आह---तस्येति। दण्डादेः स्वरूपयोग्यतायां न कापि क्षतिः। तस्यानित्यत्वेन फलोपधायकत्वाभावादिति भावः। जन्यजलत्वजातेः जन्यजलमात्रवृत्तिजातेः। तदवच्छिन्नेति। जन्यजलत्वजात्यवच्छिन्नेत्यर्थः। नचैवं जलान्त्यावयविनि जलत्वं न स्यादिति वाच्यम्। जलस्यान्त्यावयवित्वानुपगमात्। ननु जलत्वावच्छिन्नं प्रति समवायसंबन्धेन स्नेहस्यैव कारणत्वमस्तु अतिरिक्तजातिकल्पनापेक्षया लाघवादिति चेन्न। जलत्वावच्छिन्नं प्रति स्नेहत्वेन कारणत्वं
<B2>
दिनकरी। 
शीतस्पर्शत्वेन वेत्यत्र विनिगमनाविरहेणातिरिक्तजातिसिद्धेः क्लृपतमादाय कल्पनीयेन विनिगमनाविरहाभावादिति। केचित्तु धूमादिकं प्रत्यार्द्रेन्धनादेः कारणत्वं निर्ववादम्. आर्द्रत्वं च जलसंयुक्तत्वं 
तथाच जलसंयुक्तेन्धनत्वेनेन्धनसंयुक्तजलत्वेन वा कारणतेत्यत्र विनिगमनाविरहाज्जलत्वेन्धनत्वयोः पार्थक्येन कारणतावच्छेदकतया जलत्वजातिसिद्धिरित्याहुः। परे तु स्थूलजलवृत्तिप्रत्यक्षसिद्धजलत्वरूपजात्यवच्छिन्नसमवायिकारणतावच्छेदकतया परमाणुसाधारणजलत्वजातिसिद्धिः कार्यतावच्छेदककारणतावच्छेदकयोरैक्ये क्षत्यभावात् नित्यसाधारणधर्मस्य कार्यतावच्छेदकत्वे दोषाभावाच्चेत्याहुः। नत्विति। पृथिव्यादावतिव्याप्तेरिति शेषः। शुक्लरूपवत्त्वस्य लक्षणत्वेऽपि न क्षतिरित्यभिप्रेत्याह---अथवेति। द्रव्यत्वव्याप्यवायुत्वजातिमादाय वायावतिव्याप्तिवारणाय रूपवद्वृत्तीति। यथाच वायुत्वं जातिस्तथाग्रे वक्ष्यते। पृथिवीत्वादिजातिमादाय पृथिव्यादावतिप्रसङ्गवारणाय नैमित्तिकद्रवत्ववदवृत्तीति। साक्षादिति पटत्वादिवारणाय। द्रव्यत्वसाक्षाद्व्याप्यत्वं च द्रव्यत्वव्यापयाव्याप्यत्वमात्रं 
नतु द्रव्यत्वव्याप्यत्वस्यापि तत्रान्तर्भावः रूपवद्वृत्तित्वविशेषणेनैव रूपत्वादीनां वारणात्तन्निवेशे प्रयोजनाभावात्।
<B2>
दिनकरी। 
यद्यप्यवश्योपस्थितिकद्रवत्वस्यैव रूपस्थाने प्रवेशो युक्तस्तेनापि वायुत्वादेर्वारणात्। एवंच द्रवत्ववद्वृत्तित्वाभावादेव पटत्वादीनां वारणसंभवे द्रव्यत्वसाक्षाद्व्याप्येत्यपि न देयमिति लाघवम्, तथापि मूले वर्णः शुक्ल इत्यादिना रूपघटितलक्षणस्योक्तत्वात्तदघटितलक्षणपरिष्कारे मूलविरोधः स्यादिति तथा न कृतत्वात्तदघटितलक्षणपरिष्कारे मूलविरोधः स्यादिति तथा न कृतमिति ध्येयम्। मूर्तत्वजात्यनभ्युपगमेन चेदं, तेन जलत्वस्य द्रव्यत्वव्याप्यमूर्तत्वव्याप्यत्वेपि न क्षतिः। जलघटान्यतरत्वमादाय घटादावतिव्याप्तिवाराय जातीति। क्वचिच्छुक्लरूपवद्वृत्तीति पाठः। तत्र शुक्लपदं रूपपदं वा संपातादयातम्। एवमेव च व्यावृत्तिरभास्वरशुक्लेतररूपेत्यत्र रूपवद्वृत्तिद्रव्यत्वसाक्षाद्व्याप्यपदयोर्बोध्या। पृथिवीत्वमादाय पृथिव्यामतिव्याप्तिवारणायाभास्वरशुक्लेतररूपासमानाधिकरणेति। जलत्वस्य शुक्लरूपसामानाधिकरण्यादसंभव इति शुक्लेतरेति। तेजस्त्वमादय तेजस्यतिव्याप्तिवारणायाभास्वरेपि। शीत एवेति। यद्यपि शीतं गुण इति कोशात् क्लीबतैवोचिता
<B2>
दिनकरी। 
तथापि विशेष्यस्य स्पर्शशब्दस्य पुंलिङ्गत्वात्पुंलिङ्गतया निर्देशः। शुक्लं रूपमित्यादौ शुक्लपदस्य क्लीबतयैवेति। द्रव्यत्वव्याप्या या पृथिवीत्वरूपा जातिस्तामादाय पृथिव्यामतिव्याप्तिवारणाय तिक्तावृथिवीत्वरूपा जातिस्तामादाय पृथिव्यामतिव्याप्तिवारणाय तिक्तावृत्तीति। शेषं दर्शितदिशाऽवसेयम्। ननु जले नीलरूपाभावे कथं नीलरूपप्रतीतिरत आह---कालिन्दीति। स्वसमवायिसंयोगसंबन्धेनोपष्टम्भकपार्थिवभागगतनीलरूपप्रतीतिः कालिन्दीजलादाविति भावः। अतएवेति। उपदर्शितसंबन्धस्य जलं नीलमिति प्रतीतिनियामकत्वादेवेत्यर्थः। वियतीति। तदोपदर्शितसंबन्धघटसंयोगनाशादिति भावः। तत्र जले। तस्य माधुर्यस्य। अन्यथा
<B2>
दिनकरी। 
आश्रयौपाधिकत्वाभावे। व्यञ्जकत्वादित्युत्तरं हरीतकीभक्षणोत्तरं प्रत्यक्षेण माधुर्योपलम्भादिति पूरणीयम्। 
कल्पनागौरवादिति। अवयवरसाजन्यस्य पृथिवीरसस्याग्निसंयोगसाध्यत्वदर्शनादेतदनुरोधमात्रेण जलसंयोगस्यापि पृथिवीरसोत्पादकत्वस्वीकारेऽतिरिक्तकार्यकारणभावस्य हरीतक्यां मधुररसस्य च कल्पने गौरवादिति भावः। नन्वस्तु जले मधुरो रसस्तथापि जम्बीरजलादौ प्रत्यक्षसिद्धस्याम्लरसस्यापि स्वीकारे बाधकाभाव इत्य आह--पृथिवीत्वस्येति। अम्लादिजनकतावच्छेदकत्वादिति। यद्यपि पृथिवीत्वस्याम्लादेर्जनकतावच्छेदकतावन्मधुरजनकतावच्छेदकत्वमप्यस्तीति तुल्यं तथापि हरीतक्यादिभक्षणोत्तरं जलेऽपि मधुरोपलब्धेस्तत्र मधुरस्वीकारस्यावश्यकतयाजलत्वेनापि मधुरं प्रति हेतुत्वं कल्प्यत इति भावः। ननु जम्बीरसलिलादावम्लप्रत्यक्षाज्जलत्वे नाम्लादिरसेऽपि तुल्यवद्धेतुत्वं स्यादत आह--जम्बीररसादाविति।
<B2>
दिनकरी। 
स्वसमवायिसंयोगेन जम्बीरगताम्लरसप्रतीतिस्तद्गतजल इत्यर्थः। शुष्केऽपि जम्बीरे आम्लप्रतीतेस्तत्राम्लरसस्यावश्यकत्वे तस्यैव तद्गतजले परम्परया प्रतीतिः। हरीतक्यां तु मधुररसाभावान्न हरीतकीगतमाधुर्यस्य जले प्रतीतिरिति भावः। कर्कटीभक्षणोत्तरं जलपाने तिक्तरसस्यानुभवात्तिक्तरसोऽपि जले स्यादिति तु न, जलपानात्पूर्वमपि कर्कट्यां तिक्तरसोपलब्धेः, कर्कटीभक्षणोत्तरं रसनाग्रवर्तिपित्तक्षोभे तदीयतिक्तोपलब्धेर्वैद्यकसिद्धत्वाच्च। वस्तुतो निदाघपीतनिर्मलगङ्गाजलमाधुर्यस्यानुभवसिद्धस्यापलापासंभवान्मधुर एवेति युक्तम्। एतेन हरीतस्यादौ न जलसंयोगेन माधुर्यमुत्पद्यते येन कल्पनागौरवम्। परंतु हरीतक्यां कषायवन्मधुररसोऽपि स्वीक्रियते तद्व्यञ्जकश्च जलसंयोगो नतु तद्गतरसान्तरस्य फलबलात्। यदि च चित्ररूपवच्चित्ररसे मानाभावाद्गुणविरोधेन नीरसैव हरीतकी रसप्रतीतिस्तु अवयवेषु रससत्वात्परम्परयेत्युच्यते
<B2>
दिनकरी। 
तदास्तु जलसंयोगो हरीतक्यवयवगतमाधुर्यस्यैव व्यञ्जक इत्यपास्तम्। जलत्वजातावनुमानान्तरं प्रमाणमाह---एवमिति। ननु जलत्वाभावेऽपि घृष्टचन्दनादौ शैत्योत्पत्तेर्व्यभिचारेण कथं जन्यजलत्वेन तत्र हेतुत्वमत आह---घृष्टेति। पूर्वं शीत एव स्पर्श इत्युक्तं तत्साधयति---तेजःसंयोगादिति। तत्र जले। विवेचयिष्यते च पाकासंभवमुपरिष्टात्। घृतादावित्यदि पदेन तैलपरिग्रहः। जलस्यैव स्नेह इत्यनन्तरं स्वाश्रयसंयोगेन प्रतीयत इति शेषः। तेन घृतादौ समवायेन स्नेहनिरासेन। जलएवेति। स्नेहस्यावान्तरविशेषाभावात्स नोत्कीर्तितः। तदवच्छिन्नजनकतावच्छेदकं सांसिद्धिकद्रवत्वत्वावच्छिन्नजनकतावच्छेदकम्। तदेव जन्यजलत्वमेव। तदवच्छिन्नजनकतावच्छेदकं जलत्वमिति भावः। अथैवंरीत्या परमाणुव्यावृत्तमाद्व्यणुकं जलत्वमेकं परमाणुसाधारणं द्वितीयमिति जलत्वयोर्भेदे भेदाग्रहः कुत इति चेत्समनियतयोग्यव्यक्तिवृत्तित्वादिति। एवमग्रेपि। तैलादावित्यादिपदेन क्षीरपरिग्रहो नतु घृतस्य तत्र नैमित्तिकद्रवत्वस्य समवायेनैव सत्त्वात्। द्रवत्वमित्यनन्तरं स्वाश्रयसंयोगेन प्रतीयत
<B2>
दिनकरी। 
इति शेषः। ननु तैले जललस्य सत्त्वे तैलस्य दहनानुकूल्यं न स्याज्जलस्य दहनप्रतकूलत्वादित्यत आह--स्नेहप्रकर्षेणेति। प्रकृष्टस्नेहस्य जलस्य दहनानुकूल्यमेव। अपकृष्टस्यैव तस्य दहनप्रतिकूलत्वादिति भावः। इति वक्ष्यतीति। स्नेहनिरूपणावसरे इति शेषः।। 39।। प्रथमवदिति। षष्ठीसमर्थाद्वतिरित्यभिप्रायेणाह--पृथिव्या इवेत्यर्थ इति। एवमग्रेऽपि जलीयं शरीरमिति। तच्च पार्थिवावयवैरुपष्टब्धं बोध्यम्। तेन जलमात्रे हस्तपादादिव्यवस्थाया असंभवेऽपि न क्षतिः। ननु तादृशशरीरे मानाभावोऽनुपलम्भादित्यत आह--वरुणलोक इति। तत्र च श्रुतिरेव प्रमाणमिति भावः। गन्धेति। रसव्यञ्जके मनसि
<B2>
दिनकरी। 
व्यभिचारवारणाय गन्धाद्यव्यञ्जकत्व इति। कासारः सरः। करकादिरित्यत्रादिपदात्कूपादिपरिग्रहः। कठिनत्वादिति। कठिनस्पर्शवत्त्वादित्यर्थः। विलीनस्य तस्येति। सप्तम्यर्थे षष्ठी। क्वचिद्विलीनयोरिति पाठः। सतु ऋजुरेव। विलीनताया द्रवत्वरूपाया जलत्वव्यञ्जकत्वादिति भावः। ननु विलीनता नैमित्तिकद्रवत्वमेव तदुक्तमूष्मणेति। तच्च न जलत्वव्यञ्जकम्। यदि च विलीने तस्मिन्नित्यस्य तस्मिन्नेष्टे सतीत्यर्थस्तथापि करकादिनाशोत्तरं द्रव्यान्तरोत्पदात्तत्रैव द्रवत्वजलत्वयोः प्रत्यक्षं न करकायां नष्टत्वादत्त आह--यद्द्रव्यमिति। तथाच करकादिनाशोत्पन्नद्रव्यान्तरे जलत्वस्य प्रत्यक्षसिद्धत्वादुक्तव्याप्त्या करकादिषु जलत्वसिद्धिरिति भावः। ननु हिमकरकयोः पार्थिवत्वाभावे कथं काठिन्यप्रत्यय इत्यत आह---अदृष्टविशेषेणेति।। 40।। इति जलग्रन्थः।। इत्थं चेति। उष्णत्वजातिसिद्धौ चेत्यर्थः। ननु कथं तर्हि जन्योष्णस्पर्शसमवायिकारणभिन्नेषु
<B2>
दिनकरी। 
परमाणुषु तेजस्त्वंजातिसिद्धिरित्यत आह--तस्येति। तेजस्त्वस्येत्यर्थः। जलत्वस्येवेति। यथाच जन्यजलत्वावच्छिन्नजनकतावच्छेदकतया जलपरमाणौ जलत्वजातिसिद्धिस्तथा जन्यतेजस्त्वावच्छिन्नजनकतावच्छेदकतया तेजःपरमाणावपि तेजस्त्वरूपजातिसिद्धिरित्यर्थः। इदमुपलक्षणम्। समवायेन हेतुत्वात्तेजस्त्वजातिसिद्धिरित्यपि द्रष्टव्यम्। चन्द्रकिरणादावित्यादिना रत्नकिरणादेः परिग्रहः। तत्रापि चन्द्रकिरणादावपि। ननु तर्ह्यौष्ण्यप्रतीतिः कुतो नेत्यत आह--किंत्विति। तदन्तःपातजलस्पर्शेनेति। चन्दरकिरणान्तर्गतलभागशीतस्पर्शेनेत्यर्थः। ननु चक्षुरादिनिष्ठस्योष्णस्पर्शस्य केनाप्यनभिभूतत्वात्प्रत्यक्षापत्तिरत आह---चक्षुरादौ चेति। मरकतकिरणादावित्यादिना सुवर्णपरिग्रहः। स्याद्रूपं शुक्लभास्वरमिति मूलम्। तत्र शुक्लेति स्वरूपकथनम्। भास्वररूपमात्रस्य लक्षणतवेऽतिप्रसङ्गाभावात्। भास्वरत्वं जातिविशेषः. स च तेजोरूपमात्रवृत्तिः शुक्लत्वव्याप्यश्चेचि। ननु रूपाविषयकद्रव्यप्रत्यक्षस्याभावाद्वैश्वानरादेश्चाक्षुषत्वानापत्तिरिति शङ्कते---तद्रूपाग्रह इति। वैश्वानरादेरचाक्षुषत्वे
<B2>
दिनकरी। 
तद्गतसंख्यादिगुणनामपि चाक्षुषत्वं न स्यादिति, योग्यव्यक्तिमात्रवृत्तित्वाभावादिति, अपिना सूचितम्। अन्यदीयरूपेणैवेति। पार्थिवरूपेणैवेत्यर्थः। मतान्तरमाह--वह्नेस्त्विति। सुवर्णादिरूपे तेजसि तत्सत्त्वादिति। तेन नासंभव इति भावः। पृथिव्यवृत्तीति। नैमित्तकद्रवत्ववद्वृत्तिपृथ्वीत्वरूपजातिमादाय पृथिव्यामतिव्याप्तिवारणाय पृथिव्यवृत्तीति। पृथिव्यवृत्तिजलत्वजातिमादाय जले, पृथिव्यवृत्तिवायुत्वादिकमादाय वायावतिव्याप्तिवारणाय नैमित्तिकद्रवत्ववद्वृत्तीति। वायुतेजोन्यतरत्वमादाय वायावतिव्याप्तिवारणाय जतीति।। 41।।
<B2>
दिनकरी। 
परकीयस्पर्शादीति। गन्धाव्यञ्जकत्वादिघटितहेत्वन्तरसूचनायादिपदेन गन्धादिपरिग्रहः। चक्षुषः परकीयरूपादिव्यञ्जकत्वादसिद्धिवारणाय स्पर्शपदम्। अत्र केचिदाहुः---चक्षुर्विषयासंबद्धमेव ग्राहकं। यदि प्राप्यप्रकाशकारिस्यात् तदा रसनादिवदधिषठानसंबद्धं गृह्णीयात्, नचैवं, गोलकासं बद्धग्रहणात्। किंच यदि चक्षुः प्राप्य गृह्णीयात्तर्हि स्वतोऽधिकपरिमाणवन्न
<B2>
दिनकरी। 
गृह्णीयात्, न खलु नखरञ्जनिका परशुच्छेद्यं छिनत्तीति, शाखाचन्द्रमसोस्तुल्यकालग्रहणानापत्तिश्च गतिक्रमेण प्राप्यग्रहणे हि सन्निहितक्रमेण ग्रहणं स्यात् नतु तुल्यकालमुपलम्भः। अनुभवति तून्मीलयन्नेव नयने शाखां शीतमयूखं च। एवंच प्राप्यकारित्वानुरोधेन गोलकातिरिक्तं चक्षुः परैरङ्गीक्रियते गोलकस्य चन्द्रादिप्राप्त्यसंभवात्। अप्राप्यकारित्वे च गोलकमेव चक्षुस्तच्च न तैजसमिति। तदसत्। अधिष्ठानासंबद्धार्थग्राहिण्याः प्रदीपप्रभाया इव चक्षुषोऽपि प्राप्यकारित्वसंभवात् पृथुतरगरहणस्य च गोलकनिर्गतस्य महतश्च चक्षुषः पृथ्वग्रत्वेन प्रदीपप्रभाया इवोपपत्तेः, स्वाधिकपरिमाणवद्दरव्यग्राहिण त्वगिन्द्रियेण व्यभिचारात् तादृशनियमे मानाभावाच्च।
<B2>
दिनकरी। 
तुल्यकालग्रहणं चासिद्धमेव। तदभिमानस्य कालसंनिकर्षेणैवोपपत्तेः। अचिन्त्यो हि तेजसो लाघवातिशयेन वेगातिशयः यत्प्राचीनाचलचूडावलम्बिन्येव भगवति मयूखमालिनि भवनोदरेष्वालोक इत्यभिमानो लोकानाम्। यत्त्वाहुः शालिकाचार्याः---चक्षुर्बाह्यालोकाभ्यामारब्धेन चक्षुषा तावदर्थसंस्पृष्टेन युगपत्तावदर्थग्रहणमिति शाखाचन्द्रमसोस्तुल्यकालग्रहणमुपपद्यत एवेति। तन्न। चक्षुर्बाह्यालोकाभ्यामारब्धस्य चक्षुषः पृष्ठभागेऽपि सत्वात्पृष्ठभागस्थितपदार्थग्रहणापत्तेः पृष्ठदेशस्थबाह्यालोकैश्चक्षुरुत्पादे मानाभाव इति चेदग्रदेशस्थबाह्यालोकैरपि तदुत्पादे मानाभावः तदनभ्युपगमेऽपि चाक्षुषोपपादनस्यानुपदमुक्तत्वादिति। 
लाघवादाह---अथवेति। तैजसत्वे किं मानमिति। सुवर्णं पार्थिवं नैमित्तिकद्रवत्ववत्त्वादित्यनुमानस्य पार्थिवत्वसाधकस्यैव सत्वात्। समाधत्ते---नेति। सुवर्णमिति। नचात्र पीतरूपवद्द्रव्यात्मकस्य
<B2>
दिनकरी। 
सुवर्णस्य पक्षत्वे बाधः, तैजससुवर्णस्य चानुमानात् पूर्वमसिद्ध्या पक्षाप्रसिद्धिः। धर्मशास्त्रे पीतद्रव्येऽपि सुवर्णपदप्रयोगेन तस्यापि सुवर्णपदवाच्यतया सुवर्णपदवाच्यत्वस्य पक्षतावच्छेदकत्वे बाधतादवस्थ्यादिति वाच्यम्। अत्यन्तानलसंयोगे सत्यनुच्छिद्यमानद्रवत्वाधिकरणत्वस्यैव पक्षतावच्छेदकत्वात् अवच्छेदकावच्छेदेन साध्यसिद्धेरुद्देश्यतया पक्षतावच्छेदकहेत्वभेदप्रयुक्तस्य सामानाधिकरण्येन सिद्धसाधनस्यादोषत्वात्। असति प्रतिबन्धक इति। जलमध्यस्थघृतादौ व्यभिचारवारणायासति प्रतिबन्धक इति। अग्निसंयोगानाश्यद्रवत्ववति घृतादौ व्यभिचारवारणाय संयोगे सतीत्यन्तम्। तादृशद्रवत्वस्य स्वसमानाधिकरणात्यन्ताग्निसंयोगासमानकालीनत्वान्न व्यभिचारः। अनुच्छिद्यमानद्रवत्वादित्यस्यानुच्छिद्यमानद्रवत्वाधिकरणत्वादित्यर्थो नतूच्छिद्यमानद्रवत्वानधिकरणत्वादिति गगनादौ व्यभिचरात्। अग्निसंयोगनाश्यत्वादिति। एतच्चोपलक्षणम्। 
<B2>
दिनकरी। 
"अग्नेरपत्यं प्रथमं हिरण्यमि" त्याद्यागमान्यथानुपपत्तेरप्यनुकूलतर्कत्वादिति। एतेनाश्रयनाशजन्यद्रवत्वनाशे व्यभिचारवरणाय द्रवत्वे आश्रयनाशनाश्यद्रवत्वव्यावृत्तं जातिविशेषं कल्पयित्वा विजातीयद्रवत्वनाशं प्रत्यग्निसंयोगत्वेन हेतुत स्वीकार्या। तच्च वैजात्यं सुवर्णद्रवत्वव्यावृत्तमपीति दर्शितानुकूलतर्कोऽसङ्गतः सुवर्णस्य पृथिवीत्वेऽपि तदीयद्रवतवस्याग्निसंयोगनाश्यतावच्छेदकानाक्रान्ततया अत्यन्ताग्निसंयोगसत्वेऽपि नाशापत्तेरसंभवादित्यपि परास्तम्। क्षोदश्चूर्णम्। तस्य पीतिमगुरुत्वाश्रयस्य। प्रकारान्तरेण तसय तैजसत्वं साधयतां मतमुपन्यस्यति---अपरे त्वित्यादिना।
<B2>
दिनकरी। 
तत्प्रतिबन्धकं रूपपरावृत्तिप्रतिबन्धकम्। अग्निसंयोगस्य तैजससुवर्णेऽपि सत्वादुक्तं पीतिमेति। साध्ये विजातीयपदमुद्देश्यसिद्ध्यर्थम्। हेतौ सत्यन्तमगनिसंयोगरहिते पूर्वरूपविजातीयरूपानाधारे घटे व्यभिचारवारणाय। अत्र हेतौ पृथिवीत्वं देयं तेन जलपरमाणौ न व्यभिचारः। यथाकथंचिदग्निसंयुक्ते घटे तद्वारणायात्यन्तेति। नचाप्रयोजकत्वं, विरोधिद्रवद्रव्यसंबन्धं विना पार्थिवाग्निसंयोगस्य पूर्वरूपविजातीयरूपजनकत्वादिति भावः। न च द्रवद्रव्यादन्यदेव प्रतिबन्धकं वाच्यं। अदृष्टकल्पनापत्तेरिति। 
<B2>
दिनकरी। 
तस्य चेति। तस्य द्रवद्रव्यस्य। पृथिवीजलभिन्नस्येति। पृथिव्याः पक्षीकृतपीतिमाश्रयाया विजातीयत्वाभावाज्जलस्य तत्रासंभवादिति भावः। तेजस्त्वनियमादिति। वाय्वादौ रूपाभावदिति भावः। नचान्धकारे पीतिमरूपाश्रयद्रव्यग्रहापत्तिः सुवर्णरूपालोकसंयोगसत्वादिति वाच्यम्। उद्भूतानभिभूतरूपालोकसंयोगस्यैव द्रव्यप्रत्यक्षे हेतुत्वात् सुवरणरूपसय त्वभिभूतत्वात्। नच तदानीं पीतरूपस्याप्यग्रहात् सजातीयग्रहणकृतमग्रहणं नतु सुवर्णरूपस्याभिभूतत्वेनेति। न तस्याभिभूतत्वमिति वाच्यम्। लघुतया सजातीयसंबन्धस्यैवाभिभवपदार्थत्वात्। नच तथाप्यन्धकारे सुवर्णस्य साक्षात्कारापत्तिः तेजोभिन्नद्रव्यप्रत्यक्षं प्रत्येवालोकसंयोगस्य हेतुत्वादिति वाच्यं। सुवर्णभिन्नं यत्तेजस्तद्भिन्नद्रव्यप्रत्यक्षं प्रत्येव तस्य हेतुत्वात्। नवीनास्तु सुवर्णं पार्थिवमेव पीतं सुवर्णं द्रुतमिति साक्षात्संबन्धेन द्रवत्पप्रतीतेर्भ्रमत्वायोगात् द्रुतं द्रुततरमिति प्रतीतेर्द्रवत्वस्याप्यत्यन्तोच्छेदात् 
<B2>
दिनकरी। 
पृथिवीत्वस्य पीतरूपसमवायिकारणतावच्छेदकत्वाद्रूपनाशे तादत्म्येन स्वर्णस्य विरोधित्वाच्च न पीतरूपनाश इति वदन्ति।। इति तेजोग्रन्थः।। वायौ प्रमाणं दर्शयितुं मूलेऽपाकजोऽनुष्णाशीतस्पर्शस्तु पवने मत इत्युक्तं तत्रापाकजादिपदानां क्रमेण व्यावृत्तिमाह---अनुष्णाशीतस्पर्शेति। उक्तमपाकज इति। यद्यप्यपाकजानुष्णशीतस्पर्शवत्त्वं पटादावतिव्याप्तं तथाप्यपाकजानुष्णाशीतस्पर्शवन्मात्रवृत्तिद्रव्यत्वसाक्षाद्व्याप्यजातिमत्त्वं पाकजस्पर्शवदवृत्त्यनुष्णशीतस्पर्शवद्वृत्तिद्रवयत्वसाक्षाद्व्याप्यजातिमत्त्वं वा तदर्थोऽवसेयः। 
<B2>
दिनकरी। 
एतेन स्पर्शस्यानुष्णाशीतत्वादिकथनेन। तज्जनकतावच्छेदकमिति। तथाच विजातीयस्पर्शजनकतावच्छेदकतया वायुत्वजातिसिद्धिः। इदमुपलक्षणम्। शब्दविशेषस्य वह्नित्वावच्छिन्नस्य वा निमित्तकारणतावच्छेदकतया वायुत्वजातिसिद्धिरित्यपि द्रष्टव्यम्।। 42।। मूले स्पर्शादिलिङ्गक इति। स्पर्शादीनि लिङ्गानि यस्य स तथा। मुक्तावल्यां घृतीति। घृतिर्गुरुणो द्रव्यस्यापतनम्। विजातीयस्पर्शेनेति। तृतीयान्तचतुष्कमनुमानादित्यनेनान्वितम्। अनुमितिप्रकारस्तु योऽयं रूपवद्द्रव्यासमवेतसपर्शः स क्वचदाश्रितः स्पर्शत्वात् पृथिवीसमवेतस्पर्शवत्। पृथिव्यादिस्पर्शे सिद्धसाधनवारणाय रूपवद्दरव्यासमवेत इति विशेषणम्। एवमसति रूपवद्द्रव्याभिघाते योऽयं पर्णादिष् शबदसन्तानः स
<B2>
दिनकरी। 
स्पर्शवद्वेगवद्द्रव्यसंयोगजन्यः अविभज्यमानावयवद्रव्यसंबन्धिशब्दसन्तानत्वात् दण्डाभिहतभेरीशब्दसन्तानवत्। पृथिव्याद्यभिघातजन्मनि सिद्धसाधनवारणायासतीत्यादिपक्षविशेषणम्। विभागजन्मि शब्दे व्यभिचारवारणाय हेतावविभज्यमानेति। एवं नभसि तृणतूलस्तनयित्नुविमानादीनां घृतिः स्पर्शवद्वेगवद्द्रव्यसंयोगहेतुका अस्मदाद्यनधिष्ठितद्रव्यघृतित्वात् नौकाघृतिवत्। जलादिगततृणादौ सिद्धसधनवारणाय नभसीति। प्रयत्नवदात्मसंयोगहेतुकघृत्यादौ व्यभिचारवारणायस्मदादीति। एवं रूपवद्द्रव्याभिघातमन्तरेण तृणेकर्म स्पर्शवद्वेगवद्द्रव्याभिघातजन्यं विजातीयकर्मत्वात् नदीपूराहतकाशादिकर्मवदिति। अग्रे वक्ष्यत इति। आत्मनिरूपणावसर इत्यर्थः। 
<B2>
दिनकरी। 
मूले पूर्ववन्नित्यताद्युक्तमिति। पूर्ववज्जलवदित्यर्थः। नित्यतादीत्यादिनाऽनित्यत्वपरिग्रहः। उक्तं बोध्यमित्यर्थः। एतदेव स्पष्टयति मुक्तावल्यां----वायुर्द्विविध इति। तत्र तेषु मध्ये। अयोनिजं अयोनिजमेवत्यर्थः। पिशाचादीनामिति। मरुतां लोके प्रसिद्धमिति शेषः। ननु वायोस्ताल्वादिवाग्व्यापाराभावात् करचरणाद्यभावेन चाहरणविहरणाद्यभावात् कथं भोगायतनतवमित्यत आह--परंत्विति। जलीयतैजसशरीरयोरपयाक्षेपस्य तुल्यत्वात् प्रकरणलाघवमभिप्रेत्य साधारण्येन समाधानमाह---जलीयतैजसवायवीयेत। ननु कथं तर्हि जलीयत्वादिव्यपदेश इत्यत आह--जलादीनामिति। त्र त्वगिन्द्रिये। यो विशेषोऽधिष्ठानादिः।
<B2>
दिनकरी। 
शरीरव्यापकमिति। नच नखलोमकेशादीनां त्वगिन्द्रियानाधारत्वादसंभव इति वाच्यं। तेषां संयोगिद्रव्यत्वेन शरीरत्वाभावात्। मूलस्थत्वगिन्दियमित्यस्य त्वचि स्थितमिन्द्रयमित्यर्थः। एतेन देहसहजावरणं त्वगित्युच्यते तच्च पार्थिवं प्रत्यक्षसिद्धं चेति नेन्दियं न च वायवीयमिति परास्तम्। त्वगिन्द्रियलक्षणमाह---स्पर्शेति। कार्यमात्रजनककालादावतिव्याप्तिवारणायेन्द्रियमिति। चक्षुरादावति व्याप्तिवारणाय स्पर्शग्राहकेति। त्वक् त्वगिन्द्रियमित्यर्थः। तच्चेति। त्वगिद्रियं चेत्यर्थः। पक्षे स्पर्शत्वाभिव्यञ्जकत्वादसिद्धिवारणाय
<B2>
दिनकरी। 
रूपादिषु मध्य इति। मनसि व्यभिचारवारणाय एवकारः। त्वगिन्द्रियसन्निकर्षे व्यभिचारवारणाय द्रव्यत्वे सतीत्यपि बोध्यम्। अङ्गसङ्गिसलिलं स्वेदः।। 43।। आकरे प्रशस्तपादभाष्यादौ। प्राणस्त्वेक एवेति। कथं तर्ह्यपानादिव्यवहार इत्यत आह---स्थानवशादिति। "हृदि प्रणो गुदेऽपानः समानो नाभिसंस्थितः। उदानः कण्ठदेशस्थो व्यानः सर्वशरीरगः" इति स्थानभेदादित्यर्थः। क्रियाबेदाच्चेति। मुखनासिकाभ्यां निष्क्रमणप्रवेशनात्प्राणः मलादीनामधोनयनादपानः आहारेषु पाकार्थं वह्नेः समुन्नयनात्समानः उदूर्ध्वं नयनादुदानः नाडीमुखेषु वितननाद् व्यान इति क्रियाभेदाद्धि पञ्चसंज्ञा लभते नतु संज्ञाभेदेन संज्ञिभेद इति 
भावः।। इति वायुग्रन्थः।। 
<B2>
दिनकरी। 
आकाशेति। कालत्वं दिक्त्वं न जातिरित्यग्रे वक्तव्यं भवति तल्लाघवेनात्रैव प्रसङ्गाद्युगपदभिहितम्। न जातिरिति। अनेकसमवेतत्वाभावादिति शेषः। तेनैकव्यक्तित्वस्य जातित्वाभावहेतुत्वे
<B2>
दिनकरी। 
वैयधिकरण्यमिति प्रत्युक्तम्। किं त्विति। आश्रयता चात्र समवायेन विवक्षिता तेन कालस्य जगदाधारत्वेन शब्दाश्रयत्वेऽपि न क्षतिः। मूले वैशेषिकपदस्य वैयर्थ्यमाशङ्क्याह---वैशेषिक इतीति। इत्थं च शब्द इति मूलं सावधारणं ज्ञेयम्। एतेन विशेषगुणत्वकथनेन। प्रमाणमिति। आकाश इत्यादिः। तच्च शब्दः पृथिव्याद्यष्टद्रव्यातरिक्तद्रव्याश्रितः अष्टद्रव्यानाश्रितत्वे सति द्रव्याश्रितत्वादित्येवंरूपं बोध्यम्। दर्शितं सूचितम्। अत्रानुमाने स्वरूपासिद्धिं परिहर्तुमाह---तथाहीति। घटादौ व्यभिचारवारणायायोग्येति। 
<B2>
दिनकरी। 
आत्मनि व्यभिचारवारणाय बहिरिन्द्रियग्राह्येति। रसत्वादिव्यावृत्तये जातिमदिति। एतच्चानुमानभग्रिमद्रव्यसमवेतत्वसाधकानुमाने स्वरूपासिद्धिनिरासायेति बोध्यम्। गुणत्वादिति। 
एतदनुमानेनोक्तपरिशेषानुमाने हेतौ विशेष्यासिद्धिर्निरस्ता। विशेषणासिद्ध्युद्धारायाह----शब्दो न स्पर्शवद्विशेषगुण इति। न स्पर्शवतो द्रव्यस्य पृथिव्यादिचतुष्टयस्व विशेषगुण
<B2>
दिनकरी। 
इत्यर्थः। अकारणगुणपूर्वकप्रत्यक्षत्वादिति। अकारणगुणपूर्वकत्वे सति प्रत्यक्षत्वादित्यर्थः। हेतुसत्त्वं प्रतिपादयितुं पाकजेति। जलपरमाण्विति। अनित्यानां पार्थिवरूपादीनां केषांचिदग्निसंयोगासमवायिकारणकत्वात् केषांचित्कारणगुणपूर्वकत्वादत्रोपेक्षा। न दिक्कालेति। शब्द इत्यनुवर्तते। बहिरिन्द्रियेति। मनसोऽन्यदिन्द्रियं बहरिन्द्रियम्। योग्यत्वात्तत्प्रत्यक्षत्वादित्यर्थः। एतेनानात्मगुणग्राहकेन्द्रियत्वं बाह्येन्द्रियत्वं तच्च मनस्यतिप्रसक्तं तेनापि रूपादिग्रहणादति निरस्तम्। इत्थं च अनेन प्रकारेण पृथिव्याद्यष्टद्रव्यानाश्रितत्वसिद्धौ च। सिद्ध्यतीति। पूर्वोक्तपरिशेषानुमानेन सिद्ध्यतीत्यर्थः। नन्वेतत्सर्वं तदोपपद्येत यदि शब्दस्य विशेषगुणत्वे किंचित्प्रमाणं स्यात्तत्रैव मानं न पश्याम इति चेन्न। शब्दो विशेषगुणः लौकिकप्रत्यासत्त्येन्द्रियग्राह्यत्वे सति लौकिकप्रत्यासत्त्या
<B2>
दिनकरी। 
प्रत्यासत्त्या द्वीन्द्रियग्रहणयोग्यताराहत्ये च सति गुणत्वव्याप्यजातिमत्त्वादित्यनुमानस्यैव तत्र प्रमाणत्वात्। प्रभात्वमादाय व्यभिचारवारणाय गुणत्वव्याप्येति। गुरुत्वत्वमादाय व्यभिचारवारणाय प्रथमं सत्यन्तम्। संख्यात्वमादाय व्यभिचारवारणाय द्वितीयं सत्यन्तम्। सांसिद्धिकद्रवत्वस्नेहधर्माधर्मभावनासु प्रकृतहेतोरभावेपि तत्र हेत्वन्तरेणैव विशेषगुणत्वं साधनीयमिति। पूर्वोक्तानुमाने बाधं स्वरूपासिद्धिं चाशङ्कते---नचेति। वायाविति। तथा च स्पर्शवद्वायुगुणत्वस्य तत्र सत्त्वात्तदभावसाधने बाध इति भावः। कारणगुणपूर्वकत्वकथनं त्वकारणपूर्वकत्वघटितहेतोरसिद्धिप्रदर्शनार्थम्। अयावद्द्रव्यभावित्वेनेति। स्वाश्रयनाशजन्यनाशप्रतियोगि यद्यत्तत्तद्भिन्नत्वेनेत्यर्थः।
<B2> 
दिनकरी। 
ननु तथाप्याकाशे प्रत्यक्षमेव प्रमाणं किमिति नोपन्यस्तमिति चेन्न। चाक्षुषत्वप्रयोजकस्य महत्त्वे सत्युद्भूतरूपवत्त्वस्याकाशेऽसंभवेन चक्षुषः प्रमाजनकत्वासंभवात्। ननु यद्याकाशो न चाक्षुषस्तदेहपक्षीतिचाक्षुषाधिकरणत्वेन किंभासते इति चेदालोक एवेति परिकलय।। 44।। नन्वाकाशीयशरीरविषययोः प्रदर्शनमुज्झित्वा कथमिन्द्रियप्रदर्शन "मिन्द्रियं तु भवेच्छ्रोत्र"मित्यनेन ग्रन्थेन क्रियत इत्याशङ्क्याह---तत्रचेति। आकाशे चेत्यर्थः। कर्णशष्कुलीभेदादिति। चैत्रादिकर्णशष्कुल्यवच्छिन्नमाकाशं चैत्रादिश्रोत्रमिति भावः। नव्यास्तु शब्दनिमित्तकारणत्वेन क्लृप्तस्येश्वरस्यैव शब्दसमवायिकारणत्वं। नचेश्वरस्य शब्दसमवायिकारणत्वं जीवस्य वेत्यत्र विनिगमनाविरहः जीवस्य शब्दसमवायित्वे ज्ञानवच्छब्दस्याप मानसत्वापत्तेः अदृष्टादिवत्प्रतिबन्धकल्पने चातिगौरवम्। नचैवं कर्णशष्कुलीविवरावच्छिन्नाकाशस्य कथं श्रोत्रत्वोपपत्तिरिति वाच्यम्। तथाविधस्येश्वरस्यैव श्रोत्रत्वोपपत्तेरित्याहुः। स्वतन्त्रास्तु मृदङ्गादीनामेव गुणः शब्दः शब्दं प्रति मृदङ्गत्वादिना समवायिकारणतायाः स्वीकारात् प्राचीनैरपि मृदङ्गत्वादिना निमित्तकारणतायाः स्वीकारात् मृदङ्गे शब्द इत्यादिप्रतीतेश्च। नच तत्रावच्छेदकत्वं विषयः मानाभावात् अन्यथा तत्रावच्छेदकताख्यस्वरूपस्य संबन्धस्यान्यत्रसमवायस्य कल्पने गौरवादिति वदन्तीति।। 
<B2>
दिनकरी। 
इत्याकाशग्रन्थः।। मूले जन्यानां जनक इति। कार्यत्वावच्छिन्नं प्रति निमित्तकारणमित्यर्थः। अत्रच कालिकसंबन्धावच्छिन्नकार्यत्वावच्छिन्नकार्यतानिरूपितमधिकरणविधया निमित्तत्वं काललक्षणम्। कालिकसंबन्धावच्छिन्नेतिकरणाद्दिश्यधिकरणविधयेतिकरणाददृष्टेश्वरयोर्नातिव्याप्तिरिति बोध्यम्। ननु कार्यमात्रं प्रति कालस्य निमित्तकारणत्वे किं मानमिति चेदत्राहुः। अद्य घटो भविष्यति श्वः पटो भविता इत्यादिप्रत्ययेन तत्तत्कार्योत्पत्त्यधिकरणत्वेन
<B2>
दिनकरी। 
कालो विषयक्रियते तत्तदुत्पत्त्यधिकरणत्वेन व्यवहारविषयस्य तत्तदुत्पत्तिहेतुत्वनियमात्। तदुत्पत्तिहेतुत्वस्य तद्धेतुत्वव्याप्यत्वात्। एवंच तत्तत्कार्यविशेषं प्रति तत्तत्कालविशेषस्य हेतुत्वे सिद्धे यद्विशेषयोरिति व्याप्त्या कार्यमात्रे कालसय हेतुतासिद्धिरिति। सा च हेतुता निमित्तकारणतैव। नच कार्यमात्रे कालस्यनिमित्त हेतुत्वं न संभवत स्वसमवेतद्वित्वपृथक्त्वसंयोगविभागं प्रतिकालस्य संमवायिकारणत्वेन तद्भिन्नत्वघटितस्य निमित्तकारणत्वस्य तत्राभावादित्याचार्योक्तं शङ्क्यम्, समवायसंबन्धेन द्वित्वादिकं प्रति निमित्तकारणत्वस्यानपायात्। एवमेव कार्यमात्रे दिशोऽपि निमित्तकारणत्वं बोध्यम्। मुक्तावल्यां तत्रेति। तत्र काले। जगतामाश्रयो मत इति। कालः नन्वेतादृशी प्रतीतिर्दिग्विषयिण्येवास्तु अतिरिक्तकालकल्पने गौरवादिति न केवलमनया प्रतीत्या
<B2>
दिनकरी। 
कालः सिध्यति परंतु प्रमाणान्तरेण काले सिद्धे प्रकृतप्रतीतिबलात् सर्वाधारत्वं कल्प्यत इत्याह---इदानीमित्यादिना। सूर्यपरिस्पन्दादिकमिति। इदानीं तदानीमिति प्रतीतिर्महाकालं विषयीकरोतीति तु न वाच्यम्। तथासतीदानीं घटो न तदानीमिति प्रत्ययस्यैतत्क्रियाविशिष्टमहाकाले घटो न तत्क्रियाविशिष्टमहाकाल इत्यर्थ इति वाच्यम्। तथा सति तत्तत्क्रियाविशिष्टमहाकालापेक्षया लाघवेन तत्तत्क्रियाया एव तादृशप्रतीतविषयत्वस्योचितत्वात्। इतीत्यनन्तरं स्वा1श्रयतपनसंयोगिसंयोग एव संबन्धो वाच्यस्तत्रेति शेषः। 
<B2>
दिनकरी। 
नचाकाशमेव संबन्धघटकमास्तामिति वाच्यम्। आकाशदिगात्मनां विनिगमनाविरहेणातिरिक्तैककालस्य तथात्वात्। इत्थं चेति। अतिरिक्तकालसिद्धौ चेत्यर्थः। सम्यगिति। कालः सर्ववानिति प्रतीतेरतिरिक्तकालविषयकत्वस्योचितत्वादिति भावः।। 45।। परत्वापरत्वबुद्धेरिति। ज्येष्ठे परत्वप्रत्ययः कनिष्ठेऽपरत्वप्रत्ययः स च परत्वापरत्वगुणविशेषाधीनः परत्वापरत्वे च सासमवायिकारणके भावकार्यत्वात् असमवायिकारणं च तयोः कालपिण्डसंयोग
<B2>
दिनकरी। 
एवेति परत्वापरत्वयोरसमवायिकारणसंयोगाश्रयतया कालसिद्धिरिति भावः। परत्वापरत्वयोरित्यस्यैव वक्तुभुचितत्वेपि तद्बुद्धिपर्यन्तानुधावनं कालिकपरत्वापरत्वयोः प्रमाणं दर्शयितुम्। नच पिण्डगतरूपादेरेव परत्वापरत्वासमवायिकारणत्वमस्त्विति वाच्यम्। कालिकपरत्वापरत्वयोर्वायावुत्पत्त्या व्यभिचारात्। अत एव पृथिवीपण्डसंयोगस्य न तत्र कारणतवं। पृथिव्यसंयुक्तपदार्थेऽपि तादृशपरत्वापरत्वयोरुत्पादेन व्यभिचारात्। ननु तथाप्याकाशदिगात्ममनोभिः पिण्डसंयोगस्य तथात्वं स्यात् किं कालकल्पनयेत्य आह---लाघवादिति। आकाशदिग्भ्यां पिण्डसंयोगस्य तथात्वे जीवात्मभिः प्रत्येकं विनिगमनाविरहादात्ममनसोस्त्वनन्तत्वान्न तथात्वं किंतु लाघवादतिरिक्तः काल एव तथात्वेन कल्प्यत इति भावः। ननु यदि काल एक एव तदा क्षणलवकाष्ठादिनानाव्यवहारस्तत्र न स्यात्। नचैकस्मिन्नेव घटे घटः कलशः कुम्भ इत व्यवहारवदत्रापि क्षणादिनानाव्यवहारे बाधकाभाव इति वाच्यम्। एकस्मिन् विरुद्धनानाव्यवहारायोगात् नहि घटत्वकलशत्वादिकं मिथो विरुद्धं क्षणत्वदिनत्वादिकं तु विरुद्धमेव नहि क्षणं दिनमिति प्रतीतिरस्तीत्याशङ्कते---नन्वेकस्येति। समयभेदः समयभेदव्यवहारः। विभिन्नव्यवहारविषय इति यावत्। एकस्मिन् विरुद्धनानावयवहारविषयत्वाभावादिति भावः। उपाधिभेदादिति। 
<B2>
दिनकरी। 
तथा चैकस्य कालस्य किचिद्धर्मविशिष्टस्य क्षणत्वं किंचिद्धर्मविशिष्टस्य दिनत्वं नतु केवलस्येति भावः। इदमुपलक्षणम्। तादृशोपाधीनामेव क्षणत्वादिव्यवहारविषयत्वं न तु महाकालस्येत्यपि द्रष्टव्यम्। स्वजन्येति। स्वं क्रिया। घटगतैकक्रियानाशोत्तरोत्पन्नतद्गतक्रियान्तरजन्यविभागप्रागभावविशिष्टस्य प्रथमकर्मणः क्षणचतुष्टयावस्थायिनः क्षणत्वापत्तिरतः स्वजन्येति। नन्वेवं प्रथमक्षणे क्षणव्यवहारोपपादनेऽपि द्वितीयक्षणे कथं तदुपपादनं तत्र क्रियाजन्यविभागोत्पत्त्या विभागप्रागभावासंभवात्। नच द्वितीयक्षणौत्पन्नक्रियान्तरश्चैव निरुक्तविशिष्टस्य तत्र क्षणत्वमिति वाच्यम्। प्रतिक्षणं क्रियोत्पत्तौ मानाभावात् अतस्तत्रापि क्षणव्यवहारोपपादकमुपाधिमाह---पूर्वसंयोगेति। स्वजन्यविभागनाश्यपूर्वसंयोगविशिष्टस्वजन्यविभाग इत्यर्थः। तेन स्वजन्यविभागस्य यत्किंचित्पूर्वसंयोगविशिष्टस्य द्वित्रिक्षणवृत्तित्वेपि यत्किंचिद्विभागस्य स्वजन्यविभागनाश्यपूर्वसंयोगविशिष्टस्य तथात्वेऽपि न क्षतिः। तृतीयक्षणे
<B2>
दिनकरी। 
तदुपपादकमुपाधिमाह---पूर्वसंयोगनाशावच्छिन्नोत्तरसंयोगप्रागभावो वेति। स्वजन्यविबागजन्यपूर्वसंयोगनाशावच्छिन्नस्वजन्योत्तरसंयोगप्रागभाव इत्यर्थान्नातिप्रसङ्गः। क्वचित्पुस्तके पूर्वसंयोगनाशावच्छिन्नविभागो वेति पाठः स च प्रामादिकः प्रथमद्वितीयचतुर्थक्षणेष्वेकैकोपाधेरेवाभिहिततया तृतीयक्षणे उपाधिद्वयाभिधाने सन्दर्भविरोधापत्तेः, उत्तरसंयोगस्यैव विभागनाशकतायाः सिद्धान्तसिद्धतया निरुक्तोपाधेः क्षणद्वयावस्थायिनः क्षणत्वायोगाच्च। यदि च तत्पाठप्रामाण्येऽप्याग्रहस्तदा पूर्वसंयोगनाशस्यैव विभागनाशकत्वाभिप्रायेण संयोजनीयः। चतुर्थक्षणे तमाह---उत्तरसंयोगेति। स्वनाशकोत्तरसंयोग इत्यर्थः। तेन सर्वस्यैव संयोगस्योत्तरसंयोगतया तद्विशिष्टकर्मणः क्षणचतुष्टयावस्थायिनः क्षणत्वापत्तिर्निरस्ता। नन्वेतादृशक्षणलक्षणं महाप्रलयात्मकक्षणेऽव्याप्तं तत्र तादृशकर्माभावात्। नच महाप्रलयस्य क्षणत्वाभाव इष्ट एवेति वाच्यम्। तत्रापि क्षणव्यवहारस्य सत्त्वात् अन्यथा महाप्रलयोत्पत्तौ उत्पत्तिलक्षणस्य तदधिकरणक्षणावृत्तित्वव्याप्यस्ववृत्तिध्वंसप्रतियोगिताकसमयवृत्तित्वरूपस्याव्याप्त्यापत्तेः
<B2>
दिनकरी। 
तत्र महाप्रलयाधिकरणक्षणाप्रसिद्धेरत आह---महाप्रलय इति। महाप्रलये क्षणव्यवहारो नास्त्येव उत्पत्तिलक्षणस्य क्षणाघटितस्यैव स्ववृत्तिध्वंसप्रतियोगिकालावृत्तित्वविशिष्टस्ववृत्तित्वरूपस्य तदुत्पत्तौ संभवादित्यभिप्रेत्योक्तं यदीति। ध्वंसेनैवेति। स्ववृत्तिध्वंसप्रतियोगिप्रतियोगिकयावद्ध्वंसविशिष्टसमयस्यैव तत्र क्षणव्यवहारविषयत्वादिति भावः।। इति कालग्रन्थः।। वीजं प्रयोजकम्। कथं दिशस्तत्र प्रयोजकत्वं तद्दर्शयति---दैशिकपरत्वापरत्वयोरिति। परत्वापरत्वबुद्धिं प्रति
<B2>
दिनकरी। 
परत्वापरत्वे निमित्ते तत्र दिक्पिण्डसंयोगस्तत्र दिगित क्रमेण परम्परया दिशस्तद्बुद्धौ निमित्तत्वं बोध्यम्। अत्रापि बुद्धिपर्यन्तानुधावनं दैशिकपरत्वापरत्वयोः प्रमाणं दर्शयितुं तादृशपरत्वापरत्वाभ्यामेव तदनुमितेः संभवादिति।।46।। प्रतीच्यादीत्यादिनोदीच्यादिपरिग्रहः। मूले उपाधीति। वस्तुतो दिश एकत्वेऽपि तत्तदुपाधिभेदेन प्राच्यादिसंज्ञाभेद इति भावः। प्राच्यादिसंज्ञासु निमित्तभूतानुपाधीनाह---यत्पुरुषस्येति। पुरुषस्येति पदार्थमात्रोपलक्षणम्। पञ्चम्यर्थे षष्ठी। दिक् मूर्तम्। एवमग्रेऽपि। तथाच
<B2>
दिनकरी। 
यदपेक्षयोदगरिसन्निहितं यन्मूर्तं सा ततः प्राचीत्यर्थः। तदपेक्षयोदयगरिसन्निहितत्वं च तन्निष्ठोदयगिरिसंयुक्तसंयोगापेक्षयाल्पतरोदयगिरिसंयुक्तसंयोगवत्त्वम्। इत्थं च मथुरायाः प्राच्यः प्रयाग इत्यत्र मथुरानिष्ठोदयगिरिसंयुक्तसंयोगपर्याप्तसंख्याव्याप्यसङ्ख्यापर्याप्त्यधिकरणोदयगिरिसंयुक्तसंयोगवन्मूर्तवृततिः प्रयाग इत्यन्वयबोधः। एवं काशीतः प्रचीच्यां प्रयाग इत्यत्र काशीनिष्ठोदयगिरिसंयुक्तसंयोगपर्याप्तसङ्ख्याव्यापकसङ्ख्यापर्याप्त्यधिकरणोदयगिरिसंयुक्तसंयोगवन्मूर्तवृत्तिः प्रयागः। एवमन्यत्रापि बोधा ऊहनीयाः। तन्निष्ठोदयाचलसंयुक्तसंयोगपरम्पराघटकं यन्मूर्तं तत्प्राचीत्यपि वदन्ति। दीधितिकृतस्तु दिक्कालौ नेश्वरादतिरिच्येते मानाभावात् तत्त्कालोपाधिदिगुपाधिविशिष्टदीश्वरादेव क्षणदिनप्राचीप्रतीचीत्यादिव्यवहारोपपत्तेरित्याहुः। अत्र नव्याः ईश्वरस्य दिक्कालरूपत्वं तत्तज्जीवस्य वेति विनिगमनाविरहेणातिरिक्तयोस्तयोः स्वीकारः। नचात्र जीवस्य
<B2>
दिनकरी। 
जगज्जनकत्वं परत्वापरत्वजनकत्वं च कल्प्यमीश्वरस्य तु क्लृप्तमिति लाघवमिति वाच्यं। संबन्धघटकयोर्दिक्कालयोर्जगज्जनकत्वाकल्पनाद्दक्कालोपाधीनामेव जगज्जनकत्वकल्पनात्परत्वापरत्वयोर्गुणत्वे एव मानाभावः सन्निकृष्टत्वविप्रकृष्टत्वाभ्यामेव परापरव्यवहारोपपत्तेरिति वदन्ति।। इति दिग्ग्रन्थः।। सुखदुःखादीति। आदिना ज्ञानेच्छाद्वेषप्रयत्नधर्माधर्मभावनापरिग्रहः। यद्यप्यात्मत्वस्यान्यात्मन्यप्रत्यक्षत्वेऽपि स्वात्मनि स्वरूपतो मानसप्रत्यक्षविषयत्वमस्त्येव तथापि सकलात्मसाधारणानुगतप्रत्यक्षासंभवेन जातिरूपं तन्न सिध्यति अनेकसमवेतत्वघटितजातित्वग्रहेऽनेकव्यक्तिग्रहहेतुत्वस्य सर्वसिद्धत्वादित्यनुमानमेव तत्र प्रमाणमित्यभिप्रायेण सुखदुःस्वादिसमवायिकारणतावच्छेदकतया तत्सिद्धिः प्रदर्शिता। अथ सुखत्वाद्यवच्छिन्नं प्रत्यात्मत्वेन कारणत्वे मानाभावः। सुखदुःखद्वेषभावनाधर्माधर्मान्प्रति यथाक्रमं धर्माधर्मानिष्टसाधनत्वादिज्ञानानुभवविहितनिषिद्धकर्मणां समवायसंबन्धेन निमित्तकारणत्वावश्यकतयाऽतिप्रसङ्गाभावाद् भावकार्याणां ससमवायिकारणत्वनियमस्य तु द्रव्यत्वेन तत्तद्व्यक्तित्वेन वा समवायिकारणत्वमादायैवोपपन्न
<B2>
दिनकरी। 
त्वादिति चेदत्र प्राञ्चः कार्यमात्रवृत्तिजातेः कार्यतावच्छेदकत्वनियमात् तादृशकार्यकारणभावस्यावश्यकत्वात्। नच तावता सुखत्वाद्यवच्छिन्नं प्रति सत्त्वेन द्रव्यत्वेन वा कारणत्वमस्तु अदृष्टादेर्निमित्तकारणत्वादेवातिप्रसङ्गविरहादिति वाच्यं। व्याप्यलघुभूतधर्मे कारणतावच्छेदके संभवति व्यापकधर्मेण कारणत्वकलपनाया अन्याप्यत्वादित्याहुः। वस्तुतस्तु मनसि ज्ञानोत्पत्तिवारणाय ज्ञानत्वाद्यवच्छिन्नं प्रत्यात्मत्वेन हेतुत्वमावश्यकमिति। ननु तथाप्यात्मत्वजातेर्भगवदात्मसाधारण्ये मानाभाव इत्यत आह---ईश्वर इति। "आत्मा वारे द्रष्टव्य" इत्यादिश्रुतावात्मपदव्यवहारादिति भावः। ननु तर्हीश्वरे सुखाद्युत्पत्तिः कुतो न भवतीत्यत आह---अदृष्टादीति। आदिना शरीरपरिग्रहः। ननु तथापि नित्यस्य
<B2>
दिनकरी
स्वरूपयोग्यत्वे फलावश्यंभाव इति नियमेनेश्वरस्य स्वरूपयोग्यत्वे फलोपघानापत्तिरित्यत आह--नित्यस्येति। अप्रयोजकत्वादिति। जलपरमाणौ स्नेहानुत्पत्त्या तादृशनियमे मानाभावादिति भावः। नन्वीश्वरेऽदृष्टं कुतो नोत्पद्यत इति चेन्न। मिथ्याज्ञानरूपकारणाभावात्। मिथ्याज्ञानस्याहेतुत्वे च मुक्तात्मन्यप्यदृष्टोत्पत्तिप्रसङ्गः। वेदस्थात्मपदादेर्ज्ञानादिमति लक्षणापत्तिरित्यस्वरस आहुरित्यनेन सूचितः। इन्द्रियाद्यधिष्ठातेति मूलमात्मनि प्रमाणपरतया
<B2>
दिनकरी। 
व्याचष्टे---इन्द्रियाणामिति। आदिपदसंग्राह्यमाह---शरीरस्येति। परम्परया जनकतासंबन्धेनावच्छेदकतासंबन्धेन वा। चैतन्यं ज्ञानवत्त्वम्। एतेनात्मनि प्रमाणं दर्शितम्। अचेतनं चेतनाधिष्ठितं कार्यं करोतीति व्याप्तेः। अह सुखीत्यादिनाहं
<B2>
दिनकरी।
जानाम्यहं करोमीत्यादिपरिग्रहः। नचात्मा तावन्न प्रत्यक्ष इति सूत्रभाष्यविरोध इति वाच्यं। आत्मतत्त्वविवेके परात्माभिप्रायेण भाष्यव्याख्यानस्य प्रदर्शितत्वात्। विप्रतिपन्नं प्रतीति। अहमिति प्रतीतेः शरीराद्यतिरिक्तविषयकतत्वे विप्रतिपन्नं प्रतीत्यर्थः।। 47।। नैयायिकमते यथा मुक्तात्मनां ज्ञानाभावेन न ज्ञानाधिकरणत्वरूपं चैतन्यं तथा ममापि मते मृतशरीरस्य न चैतन्यमिति शरीरमेवात्मेति वादी चार्वाकः शङ्कते---ननु चैतन्यमिति। ज्ञानादिकं ज्ञानाद्यधिकरणत्वम्। तदभावे ज्ञानाद्यभावे। ननु तव मते
<B2> 
दिनकरी
मृतशरीरे चैतन्याभावः किंनिबन्धनः मन्मते तु प्राणविशिष्टात्मनो विरह एव तत्र प्रयोजक इत्यत आह---प्राणाभावेनेति। तथा च लाघवात् प्राणाभावश्चैतन्यविरहे प्रयोजक इति भाव-। चार्वाकमतं परिहरति---नेति। स्मरणानुपपत्तेरिति। अनुभवाश्रयस्य बाल्यशरीरस्य तदानीमभावादिति भावः। ननु बाल्यशरीरं तदास्त्येवेत्यत आह---शरीराणामिति। संस्कार उत्पाद्यत इति। तथ च स्वप्रयोज्यसंस्कारवत्त्वसंबन्धेन बाल्यशरीरसमवेतानुभवस्य स्थविरशरीरे सत्त्वान्न स्मरणानुपपत्तिरिति भावः। गौरवस्य फलमुखत्वाद् दूषणान्तरमाह---एवमिति। न स्यादित्यत्र हेतुमाह---इष्टेति। तद्वेतुत्वात् प्रवृत्तहेतुत्वात्। तदानीं स्तन्यपानप्रवृत्त्यव्यवहितपूर्वकालि। ननु प्रवृत्त्यन्यथानुपपत्तिस्तवापि समानेत्याशङ्क्य स्वमते प्रवृत्त्यन्यथानुपपत्तिं परिहरति----मन्मते त्विति। अन्यदपीति। इष्टसाधनत्वादन्यदपीत्यर्थ-। अत्र तु स्तन्यपानप्रवृत्त्यनुकूलेष्टसाधनत्वस्मरणे तु। आत्मनो
<B2>
दिनकरी। 
नित्यत्वं साधयति---इत्थं चेति। स्तन्यपानप्रवृत्त्यनुकूलेष्टसाधनतास्मरणे च। प्रागभावस्य नाशसम्भवादाह---भावस्येति। नाशासम्भवादिति। नाशं प्रति जन्यभावत्वेन हेतुत्वादात्मनोऽनादित्वेन जन्यभावत्वरूपहेतोरभावेन नाशासंभवादित्यर्थः।। इति चार्वाकमतखण्डनम्।। ननु चक्षुरादीनामेव ज्ञानादिकं प्रति करणत्वं कर्तृत्वं चास्त्विति। करणत्वं च व्यापारवत्त्वे सति कारणत्वं, भवति हि चक्षुरादौ चक्षुःसंयोगादिरूपव्यापारवति चाक्षुषज्ञानाव्यवहितपूर्वकालवृत्तित्वम्। नतु फलोपहितत्वं, राजसूयेन स्वाराज्यकामो यजेतेत्यादौ यागादिनिष्ठकरणत्वादावप्रसङ्गात्करणत्वकारणत्वयोरविशेषप्रसङ्गाच्च। कर्तृत्वं च यद्यपि क्रियानुकूलकृतिमत्त्वं न संभवत्यचेतने चक्षुरादौ तथापि पूर्वपक्षिणातिरिक्तस्यात्मनः कृत्यादीनामात्मसमवेतत्वस्य चानङ्गीकरणात् कृत्याश्रयत्वमपि चक्षुरादीनामस्त्वित्यर्थः। नन्वेकस्यैव करणत्वे कर्तृत्वे कर्तृकरणादिव्यवहारभेदोऽनुपपन्न इत्यत आह---विरोध इति। विरोधे विभिन्नाधिकरणवृत्तित्वे। तताच कर्तृत्वकरणत्वादिलक्षणोपाधेर्भेदात्कर्तृकरणादिव्यवहारबेदोपपत्तिरित्याशयः। न चैतन्यमित्यत्र 
विशेष्यतयोपस्थितस्याभावस्य तच्छब्देन परामर्शसंभवाद्व्याचष्टे--तथात्वं चैतन्यमिति। 
<B2>
दिनकरी। 
उपघातपदस्य केवलावयवनाशएव प्रयोगस्तदाह---नाश इति। मूले उपगाते कथं स्मृतिरित्युक्तम्, तत्रोपघातः केषामित्याकाङ्क्षयाः सत्त्वादाह---अर्थादिति। तथाचैकमेवेन्द्रियाणामिति पदमाकाङ्क्षावशादुभयत्र संबध्यत इत्याशयः। कथं स्मृतिरितिमूलेनेन्द्रियाणां चैतन्यपक्षे चक्षुरभावे स्मृत्यभाव आपादितस्तत्र हेतोरनुक्तेः स्वयं हेतुं पूरयन्नर्थामाह---पूर्वं चक्षुषेति। नन्विन्द्रियान्तरेणैव स्मृतिर्भविष्यतीत्यत आह---अन्येनानुभूतस्येति। अत्र हेतुमाह--अनुभवेति। 
<B2>
दिनकरी। 
यद्यपि व्यधिकरणयोः कार्यकारणभावविरहात्सामानाधिकरण्येनेत्युक्तिर्विफला तथापि यत्र विषयतासंबन्धेन स्मृतिस्तत्र विषयतासंबन्धेनानुभव इतीदृशविषयत्वघटितसामानाधिकरण्यप्रत्यासत्त्या कार्यकारणभाव आवश्यकः आत्मनिष्ठसामानाधिकरण्यघटितकार्यकारणभावेन घटाद्यनुभवोत्तरं पटादौ विषयतासंबन्धेन स्मृत्यापत्तेरवारणादिति चक्षुःकर्तृकानुभवस्य घटे सत्त्वादिन्द्रयान्तरकर्तृकं स्मरणं तत्र नानुपपन्नमित्याशङ्कानिराकरणाय तथोक्तिः समवायघटितसामानाधिकरण्यप्रत्यासत्त्वेति तदर्थः। चैत्रस्य घटानुभवकाले मैत्रस्य घटस्मरणवारणाय तत्त्पुरुषीयत्वनिवेशे पुरुषभेदेनानन्तकार्यकारणभावकल्पने गौरवात् समवायघटितसामानाधिकरण्यप्रत्यासत्त्या तयोर्हेतुहेतुमद्भवस्वीकारादिति भाव इति ध्येयम्।। इतीन्द्रियवादिमतखण्डनम्।। 48।। इन्द्रियाणां चैतन्यपक्षे यो दोषः। सोऽत्र कल्पे नास्तीति सूचयितुमाह---नित्यस्येति। 
<B2>
दिनकरी। 
ननु तथेत्यत्र मूले तच्छब्देन पूर्वोपस्थितचेतन्यस्यैव परामर्शः स्यात्तथा चासङ्गतिः स्यादत आह---न तथा न चेतनमिति। अनध्यक्षं तदा भवेदिति मूलेन मनसश्चैतन्ये ज्ञानादेरप्रत्यक्षत्वमुक्तम्, तत्र हेतुं प्रदर्शयन्नाह---मनस इति। तत्प्रत्यक्षेति। ज्ञानादिप्रत्यक्षानुपपत्तिरित्यर्थः। ननु मनसोऽणुत्वमेवासिद्धमत आह---यथा चेति। अग्रे वक्ष्यत इति। "अयौगपद्याज्ज्ञानानां तस्याणुत्वमिहेष्यत इति" ग्रन्थेन साधयिष्यते इत्यर्थः। विज्ञानमेवेति। आत्मनिरूपणस्य प्रस्तुतत्वादात्मेत्युक्तं वस्तुमात्रस्यैव तन्मते विज्ञानरूपत्वादिति बोध्यम्। अत्र विज्ञानत्वं प्रमेयत्वस्य सत्त्वस्य वा व्यापकं न वेति विप्रतिपत्तिः, तत्र विधिकोटिर्योगाचारस्य निषेधकोटिर्नैयायिकस्येति 
बोध्यम्। द्विविधं विज्ञानं प्रवृत्तिविज्ञानमालयविज्ञानं चेति। तत्रायं घट इत्यादिप्रवृत्तिविज्ञानं प्रवृत्तिविज्ञानमालयविज्ञानं चेति। तत्रायं घट इत्यादिप्रवृत्तिविज्ञानं, अहं जानामीत्यालयविज्ञानं तदेवात्मा। तस्य
<B2>
दिनकरी। 
विज्ञानस्य। ननु सुषुप्तावात्मा न सिद्ध्येत् पूर्वोत्पन्नविज्ञानस्य क्षणिकत्वेन नाशाद्विज्ञानान्तरस्य च तदानीमुत्पादकाभावादत आह--पूर्वपूर्वेति। ननु विज्ञानस्य क्षणिकत्वेन तदाश्रितसंस्कारस्यापि क्षणिकत्वात् कालान्तरे स्मरणं न स्यादित्याशङ्कां परिहरति---मृगमदेति। विज्ञानस्य जगद्विषयकत्वं यत्किंचिद्विषयकत्वं वाभिप्रेतमिति विकल्प्याद्ये दूषणमाह---तस्येति। विज्ञानस्य। द्वितीये आह---यत्किंचिदिति। आत्मस्वरूपविज्ञानस्य सविषयत्वे दूषणमाह--सुषुप्ताविति। शङ्कते---तदानीमिति। निराकारा निर्विषया। चित्सन्ततिः विज्ञानसन्ततिः। प्रकाशत्वे ज्ञानत्वे। ज्ञानत्वस्य विषयिताव्याप्यत्वादिति भावः। अन्यथा प्रमाणाभावेऽप तत्र ज्ञानत्वस्वीकारे। आकारस्य विज्ञानातिरिक्तत्वमनतिरिक्तत्वं
<B2>
दिनकरी। 
वेति विकल्प्याद्ये दूषणमाह---तर्हि समायातमिति। द्वितीये त्वाह---समूहालम्बन इति। नीलपीते इति समूहालम्बन इत्यर्थः। स्यादिति। तदभिन्नाभिन्नस्य तदभिन्नत्वनियमादिति भावः। एतदेवोपपादयति--स्वरूपतो विज्ञानस्येति। विज्ञानस्वरूपस्येत्यर्थः। अविशेषात् एकत्वात्। ननु नीलाकारः पीताकारश्चाभिन्न एवल भेदप्रतीतिस्तु तद्धर्मयोर्नीलत्वपीतत्वयोर्भेदात्। नच तयोरपि विज्ञानस्वरूपत्वादभेदः नीलत्वादेरपारमार्थिकस्य पारमार्थिकाविज्ञानेनाभेदासंभवादित्यभिप्रायवान्शङ्कते--अपोहरूप इति। अनीलव्यावृत्तिरूप इत्यर्थः। इतरथा विरुद्धनीलत्वादीनामेकत्र समावेशे। ननु समूहालम्बने न नीलाकारो नवा पीताकारोऽभ्युपेयते परंतु चित्राकार एवेति नोक्तदोष इति वासनासंक्रमं मुख्यतया दूषयति---नवेति। मातृपुत्रयोरिति। मात्राऽनुभूतस्य गर्भस्थेन तनयेन स्मरणप्रसङ्गादिति भावः। उपादानेनानु भूतमुपादेयेन स्मर्यते इत्यपि निरस्यति---नचेति। शङ्कते--उत्तरस्मिन्निति। 
<B2>
दिनकरी।
तदुत्पादकेति वासनोत्पादकेत्यर्थः। चितामेवेति। ज्ञानानामेव संस्कारोत्पादकत्वे तेषामानन्त्यात् संस्कारानन्त्यापत्तिरित्यर्थः। शङ्कते---क्षणिकेति। अतिशयविशेषः शक्तिविशेषः। उत्तरोत्तरविज्ञानानुकलतयेति शेषः। गौरवादिति। स 
<B2>
दिनकरी।
एवायमित्यापामरप्रत्यभिज्ञानात्क्षणिकानन्तशक्तितत्प्रागभावध्वंसकल्प ने गौरवादित्यर्थः। ननु क्षेत्रस्थबीजादङ्कुरोत्पत्तिर्न कूसूलस्थबीजादतोऽङ्कुरत्वावच्छिन्नं प्रति कुर्वद्रूपत्वेन हेतुत्वमङ्गीक्रियते कुर्वद्रूपत्वं चाऽङ्कुरजनकतावच्छेदकतया सिद्धो जातिविशेषः स च फलोपधायकक्षणिकसमर्थबीजमात्रवृत्तबीजत्वव्याप्यः कल्प्यते एवमत्रापि कुर्वद्रूपत्वेनैव क्षणिकशररेषूत्तरोत्तरशरीरनिष्ठवासनोत्पादकत्वं वाच्यमत आह--बीजादाविति। उपपत्तेः कस्माच्चिद्बीजादङ्कुरोत्पत्तिः कस्माच्चिन्नेति नियमोपपत्तेः।  कुर्वद्रूपत्वाकल्पनादिति। कूसूलस्थबीजादिषु घरणिसलिलसंयोगादिरूपसहकार्यभावादेवाङ्कुरानुपपत्तेः कुर्वद्रूपत्वं तद्रूपेण जनकत्वं च न कल्प्यते प्रमाणभावादिति भाव-। अत्र वदन्ति---यत्सत् तत्क्षणिकमिति व्याप्त्या जगतः क्षणिकता तदनुरोधेन च कुर्वद्रूपत्वं तद्रूपेणकार्यं प्रति हेतुत्वं चावश्यकम्। नच तादृशव्याप्तौ मानाभावः तादृशव्याप्त्यस्वीकारे कुसूलस्थबीजादङ्कुरोत्पत्तिवारणाय धरणिसलिलसंयोगादीनां सहकारित्वकल्पने
<B2>
दिनकरी। 
गौरवात् तादृशव्याप्तिस्वीकारे तु कुर्वद्रूपत्वेन हेतुत्वकल्पनात्कूसूलस्थबीजे कुर्वद्रूपत्वाभावादेवाङ्कुरानुपपत्तेर्न सहकरिता कारणान्तराणामिति लाघवात्। नच क्षणिकत्वमतेऽपि बीजस्य धरणिसलिलसंयोगादेर्वा कुर्वद्रूपत्वेन हुतेत्वमित्यत्र विनिगमनाविरहेण सर्वेषां सहकारिणां कारमत्वकल्पनमावश्यकमिति वाच्यम्। मन्मते अङ्कुरं प्रति बीजानां धरणिसलिलसंयोगादिसहकारिणां च कुर्वद्रूपत्वेनैव हेतुत्वकल्पनात् कुर्वद्रूपत्वानङ्गीकारे तु बीजत्वधरणिसललसंयोगत्वादिनानाहेतुत्वकल्पने गौरवादिति। न च लाघवात्कुर्वद्रूपत्वेन तेषामेकहेतुतासिद्धावीदृशं गोरवं न दोषाय फलमुखत्वागदिति वाच्यम्। फलमुखगौरवस्यापि दोषत्वात्। किं च जगतः क्षणिकत्वे स एवायं घट इति प्रत्यभज्ञानुपपत्तेः पूर्वकालीनघटाभेदस्यैतत्कालनघटेऽभावात्। नच तज्जातीयाभेद एव तादृशप्रतीतेर्विषयः तन्मते जातेरपि क्षणिकत्वेन पूर्वकालीनघटवृत्तिघटत्वस्यैतत्कालीनघटेऽभावात्। एतेन जगतः क्षणिकत्वे नाशत्वावच्छिन्नं
<B2>
दिनकरी। 
प्रति सत्त्वेनैकमेव हेतुत्वमिति लाघवमित्यपास्तम्। यदपि स्थिरपदार्थाङ्गीकारे एकस्मिन् पदार्थे सामर्थ्यमसामर्थ्यं च विरुद्धमतस्तद्भेद इति तदपि न। एकस्मिन्नेव पदार्थे एककालावच्छेदेन सामर्थ्यतदभावयोरेव विरुद्धतया कालभेदेन तत्स्वीकारे बाधकाभावात्। यत्तु पूर्वापरकालीनधर्मिणोरभेदे तद्धर्मयोः सामर्थ्यासामर्थ्ययोर्भेदोऽनुपपन्नस्तन्मते धर्मधर्मिणोरभेदादिति। तन्न। घटत्वं न घट इत्यादिप्रतीतीनामप्रामाण्यापत्त्या धर्मधर्मिणोरभेदस्य वक्तुमशक्यत्वादिति दिक्।। इति क्षणिकवादिमतखण्डनम्।। वेदान्ती शङ्कते---अस्तु तर्हीति। क्षणिकविज्ञान इति। आत्मनः क्षणिकविज्ञानस्वरूपत्वपक्ष इत्यर्थः। आत्ममात्रस्य नित्यविज्ञानरूपत्वमीश्वरस्येवेति विकल्प्याद्ये दूषणमाह---तस्येति। दर्शितत्वादिति। तस्य जगद्विषयकत्व इत्यादिग्रन्थेन दर्शितत्वादित्यर्थः। तथा च जीवस्य तथात्वासंभवात् नात्ममात्रस्य नित्यज्ञानस्वरूपत्वमिति भावः। ननु जीवस्य न जगद्विषयकत्वं नवा नियतयत्किंचिद्विषयकत्वं ब्रूमः परंतु यद्विषयकत्वं यत्र जीवेऽनुभवसिद्धं तत्र
<B2>
दिनकरी। 
तद्विषयकत्वमत आह---सविषयकत्वस्येति। ननु सत्यं ज्ञानमिति श्रुतिरेव जीवस्य ज्ञानस्वरूपत्वे प्रमाणमत आह---सत्यमिति। ननु जीवब्रह्मणोरैक्यान्नित्यविज्ञानरूपत्वं जीवस्य निराबाधमित्यतो जीवब्रह्मणोर्भेदं साधयति---ज्ञानाज्ञानेति। सुखित्वादीत्यादिना दुःशित्वपरिग्रहः। सुतरामिति। जीवात्मनां नानात्वसिद्धावीश्वरस्यैकस्यानेकजीवात्मकत्वासंभवादेकत्वानेकत्वयोर्विरोधादिति भावः। ईश्वरभेदः ईश्वरजीवात्मनोर्भेदः सिध्यतीत्यर्थः। अन्यथा ईश्वरस्य जीवात्मकत्वे। बन्धमोक्षेति। कश्चित्संसारी बद्धः कश्चिन्मुक्त इति व्यवस्थाऽनुपपत्तिः स्यादित्यर्थः। चैत्रमैत्रात्मनोरीश्वररूपयोरैक्यादिति भावः। ननु कथं तर्ह तत्त्वमसीत्यादितच्छब्दप्रतिपाद्यब्रह्मणि युष्मच्छब्दप्रतिपाद्यजीवस्याभेदबोधको वेदः प्रमाणमित्यत आह--योऽपीति। मोक्षकाले जीवात्मनां ब्रह्मणा सहाभेद
<B2>
दिनकरी। 
उत्पद्यत इति मतं निरसयति---मोक्षेति। भेदस्यानित्यत्वमभ्युपेत्यापि मोक्षकाले जीवब्रह्मणोर्भेदं व्यवस्थापयति---भेदनाशेऽपीति। भेदसत्त्वे व्यक्तिद्वयं निर्ववादमेवेत्यपिना सूचितम्। तव वेदान्तिनः। निर्धर्मक इति। इदं च सत्यत्वाभावेऽपीत्यत्र हेतुतयोक्तम्। ननु निर्धर्मकत्वं स्वभिन्नधर्मशून्यत्वं मिथ्यात्वाभावरूपसत्यत्वस्य ब्रह्मरूपत्वादभावस्याधिकरणात्मकत्वान्नानुपपन्नमित्यभिप्रायेण शङ्कते---मिथ्यात्वाभाव इति। ननु कथमेकत्वाधिकरणे तदभावरूपद्वित्वमत आह---प्रत्येकमिति। ननु "ब्रह्मविद्ब्रह्मैव भवतीति" *श्रुतेर्मोक्षदशायामभेद उत्पद्यत इत्यर्थिकायाः का गतिरत आह---योऽपीति। अतएव "ब्रह्मविद्ब्रह्मैव भवती"ति श्रुतेः साम्यप्रतिपादकत्वादेव। 
<B2>
दिनकरी। 
विरञ्जनः निर्दुःखः। द्वितीये दोषमाह---ईश्वरोऽपीति। विज्ञानपदेन नित्यमित्यादिश्रुत्यन्तर्गतविज्ञानपदेन। अधिकरणल्युडन्तेन विज्ञानाश्रयत्वबोधनादिति भावः। आनन्दवदित्यर्थ इति। मत्वर्थीयाच्रप्रतययान्तेनानन्दशब्देनानन्दवतो बोधनात् अन्यथानन्दमिति नपुंसकत्वानुपपत्तेरिति भावः। नन्वानन्दवदित्यर्थो न सङ्गच्छते तव मते ईश्वरे आनन्दाभावादत आह---आनन्दोऽपीति। लक्षणाकल्पनमेव तव दोष इत्यत आह---अस्तु वेति। असुखमिति। असुखमित्यत्र नव्या ब्रह्मणि सुखभेदबोधनादिति भावः। कलिष्टकल्पनापत्तेरिति। बहुव्रीहावन्यपदार्थलाभार्थं नव्यस्तत्र लक्षणापत्तेरित्यर्थः। नच नञ्तत्पुरुषेऽपि
<B2>
दिनकरी।
नञो लक्षणावश्यकी अन्यथा नञर्थस्य नामार्थतया भेदेनान्वयासंभवादिति वाच्यम्। तस्य नामत्वेऽपि निपातत्वादिति। ननु नञ्तत्पुरुषेपि तत्रासुखपदब्रह्मपदयोरेकधर्मिबोधकत्वलक्षणं सामानाधिकरण्यमनुभवसिद्धम्। अन्यथा तयोः समानवचनत्वानुपपत्तेरतस्तन्निर्वाहार्थं नञोऽभाववति लक्षणा तवाप्यावश्यकीत्यत आह---प्रकरणेति। प्रत्ययविरोधाच्चेति। आनन्दशब्दस्य पुंलिङ्गत्वनियमेनानन्दमिति रूपस्य मत्वर्थीयाच्प्रत्ययं विनानुपपत्तेरिति भावः।। इति वेदान्तिमतखण्डनं।। सांख्यमतं दूषयितुमुपन्यस्यति---एतेनेति। पूर्वोक्तयुक्त्यात्मनो ज्ञानवत्त्वसाधनेन वक्ष्यमाणयुक्त्या चेत्यर्थः। प्रकृतिरिति। मूलप्रकृतिरित्यर्थः। कर्त्रीति। कर्तृत्वं
<B2>
दिनकरी। 
चात्र कर्तृभूतान्तःकरणप्रकृतित्वम्। अनुकूलतिमत्त्वलक्षणकर्तृत्वस्य तन्मतेऽन्तःकरणधर्मत्वादिति ध्येयम्। 
पुष्करपलाशवदिति। पद्मपत्रवदित्यर्थः। यथाच पद्मपत्रमम्भसा लिप्तं न संभवति तथा पुरुषः कर्तृत्वाद्यायो न भवतीति भावः। तथाच पुरुषः कर्तृत्वाभाववान् कारणत्वाभावादित्यनुमानं तत्र प्रमाणं बोध्यम्। ननु तत्र कारणत्वसत्वाद्धेत्वसिद्धिरत आह---कार्यकारणयोरिति। न स्यादिति। माभवत्वित्यर्थः। तस्य पुरुषस्य। नन्वेतादृशपुरुषसत्वे किं मात्तमत आह---बुद्धिगतेति। क्वचित्प्रसिद्धस्यैव चैतन्यस्य बुद्धावारोपसंभवादिति भावः। प्रकृतेरिति। मूलपरकृतेरित्यर्थः। ननु पुरुषस्य कर्तृत्वाभावे तत्र धर्माधर्मयोरुत्पत्त्यभावात्तदधीनसुखदुःखयोस्तत्रानुत्पत्तौ दुःखध्वंसरूपमोक्षः पुरुषस्य न स्यादत आह---तत्सत्वासत्वाभ्यामिति। बुद्धिसत्वासत्वाभ्यामित्यर्थ-। बुद्धिसत्वे इन्द्रियप्रणालिकया तत्परणामेनायं घट इत्यादिज्ञानेन संबद्धो घटादिर्विषयः स्वाकारज्ञानपरिणामिबुद्ध्याऽगृहीतासंसर्गकत्वसंबन्धेन पुरुषनिष्ठः
<B2>
दिनकरी। 
पुरुषस्वरूपत्तिरोधानेन पुरुषस्य संसारसंपादकः, बुद्धिनाशे तु तत्परिणामस्यायं घट इत्यादिज्ञानरूपस्याभावाद्विषयावच्छैदाभावात्कैवल्येनावस्थानरूपो मोक्षःदुःसंबन्धतद्ध्वंसरूपौ संसारमोक्षौ तु न पुंसः किंतु बुद्धेरेवेति भावः। ननु पुरुषे साक्षात्संबन्ध एव विषयस्यास्तु स एव च तस्मिन् संसारव्यवहारनियामकोस्तु किमुक्तबुद्धिघटितपरम्परासंबन्धेनेत्यत आह---तस्या एवेति। तथाच विषये बुद्धेरेव संबन्धः पुरुषसंबन्धः बुद्धिपुरुषयोरसंसर्गाग्रहात्, नतु पुरुषे स्वातन्त्र्येम विषयसंबन्धोऽस्ति मानाभावात्। नच विषयप्रकाशार्थं साक्षात्संबन्ध एव स्वीकार्यः किमुक्तपरंपरयेति वाच्यम्। तस्य पुरुषस्वभावनिबन्धनत्वे पुरुषस्य नित्यत्वेन तत्स्वभावाधीनविषयसंबन्धस्य सत्वान्मोक्षाभावप्रसङ्गात् घटप्रकाशकाले पटादिरूपविषयस्वभावाधीनसय पटादिरूपचैतन्यसंबन्धस्य सत्वात्पटादेरपि प्रकाशापत्तेरिति। यद्वा बुद्धितो ज्ञानस्य भेदमाह---तस्या एवेति। तथाच बुद्धेः परिणतिर्ज्ञानं नतु बुद्धिरेवेति भावः। भेदाग्रहादिति। बुद्धिपुरुषयोर्भेदाग्रहादित्यर्थः। इदानीं बुद्धित उपलब्धेर्भेददर्शनार्थं
<B2>
दिनकरी। 
बुद्धेरंशत्रयं प्रदर्शयति---ममेदमित्यादिना। पुरुषोपरागः पुरुषसंबन्धो दर्पणस्य यथा मुखसंबन्धः प्रतिबिम्बमात्रं नतु तात्विकस्तथा बुद्धिपुरुषयोर्भेदाग्रहादेकत्वाभिमानः पुरुषोपराग इत्यर्थः। इन्द्रियप्रणालिकया इन्द्रियद्वारा। परिणतिभेदः अयं घट इत्यादिज्ञानरूपः परिणाम एव विषयेण घटादिना बुद्धेः संबन्ध इत्यर्थः। तस्य पारमार्थिकत्वे निःश्वासाभिहतदर्पणस्य मलिनिमा दृष्टान्तः। कर्तव्यमितीति। पूर्वोक्तपुरुषोपरागविषयोपरागाभ्यां कर्तव्यघटादेरवभासस्तेन कर्तव्यमित्यध्यवसायो व्यापारांश इत्यर्थः। ज्ञानेन पुरुषस्यातत्विकः संबन्ध इति। अत्र ज्ञानेन पुरुषस्य योऽतात्विकः संबन्धः स उपलब्धिरित्युच्यत इत्यन्वयः। अतात्विके दृष्टान्तः दर्पणस्य मलिनिम्रेव मुखस्य संबन्ध इति। तथाच ज्ञानेन सह चेतनोऽहमिदं जानामीत्याकारो बुद्धावारोपितस्य यः संबन्धोऽतात्विकः स उपलब्धिर्न तु बुद्धिरेवोपलब्धिरिति
<B2>
दिनकरी। 
भावः। कृतिसामानाधिकरण्येनेति। अदृष्टस्यातीन्द्रियत्वेऽपि धार्मिकोऽहं करोमीति तदंशे उपनीतबानरूपं बोध्यम्। परिणामित्वादिति। अनित्यधर्माश्रयत्वादित्यर्थः। कृत्यदृष्टभोगानामिति। कृतिः स्वसमानाधिकरणमेवादृष्टं जनयति तच्चादृष्टं स्वसमानाधिकरणमेव भोगं जनयतीति कृत्यदृष्टभोगानां परम्परया सामानाधिकरण्यप्रमितिवच्चेतनोऽहं करोमीति सामानाधिकरण्यप्रमितिप्रतीतेरित्यर्थः। तद्भिन्नेति। कर्तृभिन्ने। मानाभावादित्यस्य चेतन इत्यादिः। चः पूर्वोक्तदूषणसमुच्चायकः। कर्तृत्वाश्रयो न चेनः जन्यधर्माश्रयत्वात् घटवदिति बाधकसत्वाच्चेतनोऽहंकरोमीति प्रतीतिश्चैतन्यांशे भ्रम इत्याशङ्कते---चैतन्यांशे इति। कृत्यंशेऽपीति। बुद्धिः
<B2>
दिनकरी।
कर्तृत्वाभाववती जन्यधर्माश्रयत्वात् इति बाधकस्य तत्रापि सत्वादिति भावः। अन्यथेति। कर्तृचेतनयोर्भेदाङ्गीकार इत्यर्थः। बुद्धेर्नित्यत्व इति। कर्तृभिन्नस्य चेतनस्य स्वीकारे तस्मिन्सुखदुःखाभावात्संसारमोक्षयोरनुपपत्त्या पूर्वोक्तरीत्या बुद्धिसत्त्वासत्त्वाभ्यामेव संसारापवर्गौ वाच्यौ। तथाच बुद्धेर्नित्यत्वे तु तत्सत्त्वनिबन्धनस्य संसारस्य सर्वदापत्त्या मोक्षाभाव एव स्यात्। बुद्धेरनित्यत्वेतु तत्र जन्यत्वं स्वीकरणीयमजन्यस्य नाशासंभवात्। तथाच तदुत्पत्तेः पूर्वं तंत्सत्त्वनिबन्धनः संसारो न स्यादित्यर्थः। वस्तुतस्तदुत्पत्तेः पूर्वं तदाश्रितादृष्टादेरभावाद्बुरनुत्पत्त्या संसारः कदापि न स्यादित्यवधेयम्। असिद्धेरिति। बुद्धौ प्रकृतिकार्यत्वाभावादिति भावः। ननु कर्तृत्वेन जन्यत्वानुमितिः परिशेषात्प्रकृतिजन्यत्वविषयिणी स्यादित्यत आह---कर्तुरिति। कर्तृत्वस्य जन्यत्ववयाप्यत्वेऽनुकूलकर्काभावादिति भावः। प्रत्युत तद्विपरीतानादित्वग्राहकतर्कसत्वादनादित्वमेव कर्तुरित्याह---वीतरागेति। 'वीतरागजन्मादर्शना'दिति न्यायसूत्रं सरागजन्मदर्शनादिति तदर्थः। अनादित्वमिति। स्तन्यपाने
<B2>
दिनकरी। 
बालस्य प्रवृत्तिर्नेष्टसाधनताज्ञानमन्तरेण तच्च नानुभवस्वरूपं बाधात्स्मरणस्य स्वसमानाधिकरणपूर्वानुभवसापेक्षतया पूर्वजन्मसत्वे पूर्वजन्मन्यपि प्रथमप्रवृत्त्यनुरोधेन तत्पूर्वस्य एवं तत्पूर्वस्य जन्मनः सिद्धावनादित्वमात्मन इति भावः। अनादेरित्यस्य भावस्येति शेषः। जन्यभावत्वेन नाशे हेतुत्वादिति भावः। नचेति। प्रकृतिर्माया तस्या गुणैः सत्वरजस्तमोलक्षणैः क्रयमाणानि कर्माणि भवन्ति अहङ्कारोऽहमिति प्रत्ययस्तेन निमूढ आत्मा अन्तःकरणं यस्य तथाविधः पुरुषः कर्ताहमिति मन्यते इत्यर्थकेन भगवद्वचनेनेत्यर्थः। तेनात्मनः कर्तृत्वाभावप्रतिपादनादिति भावः। अहमेवेति। तथाच तेन स्वतन्त्रकर्तृत्वाभाव एवात्मनि प्रतिपाद्यते नतु
<B2>
दिनकरी। 
कर्तृत्वसामान्याभाव इति भावः। प्रकटीकृतोयमिति "अधिष्ठानं तथा कर्ता करणं च पृथग्विधम्। विविधाश्च पृथक् चेष्टा दैवं चैवात्र पञ्चम" मित्यनेन पञ्चानामपि कर्तृत्वं प्रतिपाद्य तत्रैवं सतीत्यादिनापि स्वतन्त्रकर्तृत्वस्यैवात्मनो निषिद्धत्वादिति भावः। एवं पुरुषस्यैव कर्तृत्वमस्तु, नच कारणत्वाभावेन कर्तृत्वाभाव एव साधनीय इति वाच्यम्। स्वरूपासिद्धेः। कार्यकारणयोरभेदात्कार्यनाशे कार्यरूपतया नाशः स्यादित्यकारणत्वं पुरुषस्येत्यपि न सत् कार्यकारणयोरभेदस्यैवासिद्धत्वादित्यादिविस्तरभिया 
नोक्तमित्यभिप्रायवनाह---संक्षेप इति। तदाश्रयत्वे धर्माधर्माश्रयत्वे। अन्यथा विशेषगुणसंबन्धादृते। इत्यादिप्रतीतेरिति। इत्यादौ ज्ञानादिसंबन्धप्रकारेणैवात्मनः प्रत्यक्षस्यानुभवसिद्धत्वादित्यर्थः।। 49।। परकीयप्रवृत्त्यादेरतीन्द्रियत्वेन हेतुज्ञानासंभवात् स्वरूपासिद्धेश्चाह---प्रवृत्तिरत्रेति। उक्तप्रायत्वादिति। शरीरस्य न 
<B2>
दिनकरी। 
चैतन्यमित्यनेनोक्तत्वादित्यर्थः। इच्छादीनामभावस्य कण्ढरवेणानुक्तेः प्रायःपदम्। चेष्टायाः प्रवृत्तिज्ञापकत्वेऽनुकूलतर्कमाह---चेष्टायाश्चेति। चेष्टयेति। शरीरे समवायेन चेष्टानुमितस्यावच्छेदकतया प्रयत्नस्य समवायेनाश्रय आत्मैवेति भावः। दृष्टान्तासिद्धिमाशङ्क्य निराकरोति----यद्यपीति। तथा चोत्तरसंयोगप्राप्तियोग्यक्रियावत्त्वस्यैव हेतुत्वमिति भावः। आत्मनो मनोमात्रजन्यज्ञानविषयत्वे हेतुमाह---रूपाद्यभावेनेति।। 50।। कालखात्मदिशां सर्वगतत्वं परमं महदित्यनेनात्मनि परममहत्त्वस्योक्तेः पौनरुक्त्यमाशङ्क्याह---तच्चेति। पूर्वमुक्ता इति। "बुद्ध्यादिषट्कं संख्यादिपञ्चकं भावना तथा। धर्माधर्मौ गुणा एते आत्मनः स्युश्चतुर्दश" इत्यनेन साधर्म्यप्रकरणे कथिता इत्यर्थः। इति श्रीभारद्वाजकुलोद्भवबालकृष्णभट्टतनूद्भवमहादेवभट्टकृतौ मुक्तावलीप्रकाशे द्वितीयः परिच्छेदः। 
	मूले बुद्धिस्तु द्विविधा मता अनुभूतिः स्मृतिश्च तत्रानुभूतिः 
<B2>
दिनकरी। 
प्रत्यक्षात्मिकैवेति चार्वाकाः। अनुमितिरपीति कणादसुगतौ। उपमितिरपीति केचिन्नैयायिकैकदेशिनः। अर्थापत्तिरपीति प्राभाकराः। अनुपलब्धिरपीति भाट्टा वेदान्तिनश्च। संभवैतिह्यरूपे अपीति पौराणिकाः। तत्सर्वमयुक्तमिति सूचयितुमनुभूतेश्चातुर्विध्यमाह---अनुभूतिश्चतुर्विधेति। अनुमिनोमि उपमिनोमि शाब्दयामीति प्रतीतसिद्धानामनुमित्यादीनां व्यतिरेकिग्रन्थे व्यक्तीभविष्यति। अनुपलब्धेस्त्वभाव एवान्तर्भावः। अन्यासां च यथायथमनुमित्यादावन्तर्भावः। उद्दिष्टासु प्रमासु प्रथमोपस्थितत्वात् प्रत्यक्षं लक्षयति---मुक्तावल्याम्--इन्द्रियजन्यमिति। 
<B2>
दिनकरी। 
इन्द्रियजन्यत्वमिन्द्रियरूपादावप्यस्त्यतो ज्ञानमिति। अनुमित्यादावतिव्याप्तिवारणायेन्द्रियजन्यमिति। इन्द्रियजन्यत्वविशेषणे दत्तेऽप्यनुमित्यादावतिव्याप्तिस्तदवस्थेत्याशङ्कते---यद्यपीति। नन्विन्द्रियजन्यत्वाभावादीश्वरप्रत्यक्षेऽव्याप्तिरत आह---ईश्वरप्रत्यक्षं त्विति। तथाच जन्यप्रत्यक्षमेव लक्ष्यमिति भावः ननु तस्यैव लक्ष्यत्वे किं मानमत आह---इन्द्रियार्थेति। इन्द्रियार्थसंनिकर्षोत्पन्निमित्यनेनेश्वरप्रत्यक्षमनुमित्यादि च व्यावर्त्यते। भ्रमवारणायाह---अव्यभिचारीति। भ्रमभिन्नमित्यर्थः। एतावता प्रत्यक्षप्रमाया लक्षणमुक्तम्। तद्विभागमाह---अव्यपदेश्यमिति। निर्विकल्पकमित्यर्थः। न चाव्यपदेश्यपदेन कथं निर्विकल्पकलाभ इति वाच्यम्। व्यपदेशः पदवाच्यत्वं तदविषयकमित्यर्थाद्विशिष्टज्ञाने तत्तत्पदवाच्यत्वमुपनीतं भासते इति प्राचीनमतानुसारित्वात्। अतएव कणादंकणादनामानं मुनिमित्यादि तत्र तत्रोक्तं सङ्गच्छते। यद्वा व्यपदेशः शब्दप्रयोगः स च विशिष्टज्ञनादेवेत्यव्यपदेश्यत्वेन व्यपदेशानर्हत्वेन निर्विकल्पकलाभः। व्यवसायात्मकमिति। विशिष्टव्यवसायात्मकमित्यर्थः। 
<B2>
दिनकरी। 
विशिष्टज्ञानात्मकमिति यावत्। एवंच सूत्रे इन्द्रियार्थसन्निकर्षोत्पन्नमव्यभिचारि अव्यपदेश्यं व्यवसायात्मकमिति योजना बोध्या। अन्यथा लक्षणवाक्ये विभागबोधकपदेन व्यवधानादसङ्गतेरिति। तथैवोक्तत्वादिति। ईश्वरप्रत्यक्षालक्ष्यत्वस्यैवाभिप्रेतत्वादित्यर्थः। ईश्वरप्रत्यक्षस्यापि लक्ष्यत्वमभिप्रेयाह---अथवेति। ज्ञानाकरणकमिति। ज्ञानाजन्यमित्युक्तौ चाव्याप्तिः विशिष्टज्ञानमात्रस्य विशेषणज्ञानजन्यत्वादतो ज्ञानाकरणमिति। अनुमित्यादौ व्याप्त्यादिज्ञानस्य करणत्वमस्त्येवेति नानुमित्यादावतिव्याप्तिः। अकरणकत्वादेव
<B2>
दिनकरी
चेश्वरज्ञानसंग्रहः। अथ निदिध्यासनद्वारा मननादिज्ञानकरणके योगिप्रत्यक्षे लक्षणमिदमव्यापकमिति चेन्न। ज्ञानाकरणकपदेन ज्ञानत्वगर्भधर्मावच्छिन्नकरणत्वाभावस्य विवक्षितत्वात्। नचेदं योगिप्रत्यक्षाव्यापकं, श्रवणादिप्रतिपत्तीनां शाब्दत्वादिनैव जनकत्वेन विशिष्टाभावसत्त्वादति। अथवा ज्ञानकरणकत्वाव्यभिचारिजातिशून्यज्ञानत्वमिह विवक्षितं तादृशी च जातिरनुमितित्वादिरेव। एतेनामुमित्यादौ व्याप्तिज्ञानादेर्ज्ञानत्वेन करणतानये ज्ञानत्वघटितकरणतावच्छेदकधर्माप्रसिध्याऽसंभवोऽपि प्रत्युक्त इति। व्याप्तिज्ञानस्येति षष्ठ्यन्तचतुष्टयस्य करणत्वादित्यनेनान्वय। नच स्मरणात्मकपरामर्शस्थले व्याप्तिज्ञानस्य करणत्वासंभव इति वाच्यम्। तत्र व्याप्तिज्ञानस्य संस्कारद्वारा हेतुत्वात्। नच ज्ञानपदं
<B2>
दिनकरी। 
सवीषयकपरमेवास्ताम्। किं व्याप्तिज्ञानस्य संस्कारद्वारा तत्र हेतुत्वकल्पनेनेति वाच्यम्। इच्छादितः संसंकाराच्चानुमितेरनुदयात् सविषयकत्वस्यातिप्रसक्तत्वात् सादृश्यज्ञानस्य सादृश्यप्रकारकज्ञानस्य। तत्रानुमित्यादौ। अनुमितिं लक्षयति---परामर्शेति। परामर्शत्वं च व्याप्तिविशिष्टपक्षधर्मताज्ञानत्वम्। तथा च व्याप्तिविशिष्टपक्षधर्मताज्ञानजन्यं ज्ञानमनुमितिरिति फलितम्। भवति हि
<B2>
दिनकरी। 
वह्निव्याप्यधूमवान् पर्वत इति ज्ञानं व्याप्तिविशिष्टपक्षधर्मताज्ञानं तज्जन्यं पर्वतो वह्निमानिति ज्ञानमिति तत्र लक्षणसमन्वयः। यद्यपीत्यादि। प्रत्यक्षादिकमित्यादिना विशेषणतावच्छेदकप्रकारकनिश्चयविधया परामर्शजन्यस्य विशिष्टवैशिष्ट्यबोधस्य परिग्रहः। परामर्शजन्यमिति। विषयविधया तत्र परामर्शस्य हेतुत्वादिति भावः। कादाचित्केति। धूमवान् पर्वतो वह्निमानित्यनुमितौ पक्षतावच्छेदकविधया धूमस्य भानादिति भावः। तादृशेति। कथितनिश्चयजन्यहेत्वविषयकेत्यर्थः। सत्तामादायातिव्याप्तिरतोऽनुभवत्वव्याप्येति। 
<B2>
दिनकरी। 
अनुभवत्वन्यूनवृत्तित्त्वं तदर्थः। तेन नानुभवत्वजातिमादाय प्रत्यक्षादावतिव्याप्तिः। जातिमत्त्वं च समवायेन विवक्षितं तेन कालिकसंबन्धेन जातिमति काले नातिव्याप्तिः। पक्षधर्मताया अप्रवेशेन लाघवाल्लक्षणान्तरमाह---अथवेति। अत्रापि साध्यतावच्छेदकधर्मसाध्यतावच्छेदकसंबन्धेहुतुतावच्छेदकधर्महुतुतावच्छेदकसंबन्धानामननुगमादेकव्याप्त्युपादानेऽन्यानुमितावव्याप्तेरेकां व्यापतिमुपादाय तज्ज्ञानकरणकवृत्त्यनुभवत्वव्याप्यजातिमत्त्वं विवक्षणीयम्। नन्वनुमितिं प्रत्यपि न व्याप्तिज्ञानत्वेन करणत्वं किं तु ज्ञानत्वेन मनस्त्वेनैव वा, एवमेवोपमित्यादावपि मनस्त्वेनैव करणत्वम्। नच कार्यवैजात्यं न स्यादिति वाच्यम्। 
<B2>
दिनकरी। 
सामग्रीवैलक्षण्यादेव तदुपपत्तेः। नच प्रमाणविभागानुपपत्तिः क्रियाविशेषात्तदुपपत्तेरतः पूर्वोक्तानुमित्यादिलक्षणानामसंभव इत्यत आह---वस्तुत इति। घटेऽतिव्याप्तिवारणाय वृत्त्यन्तम्। वृत्तित्वं समवायेन विवक्षितम्। तेनानुमितौ कालिकेन घटत्वस्य वृत्तित्वेऽपि नातिव्याप्तिः। ज्ञानत्वानुभवत्वादिकमादाय प्रत्यक्षादावतिव्याप्तिवारणाय विशेष्यदलम्। ननु मनसः करणतापक्षे ज्ञानाकरणकत्वं 
प्रत्यक्षलक्षणमनुमित्यादावतिव्याप्तमतः प्रतयक्षस्य लक्षणान्तरमाह---एवमिति। प्रत्यक्षत्वादिकमिति। यत्किंचिदुपमितिव्यक्तिवृत्तप्रत्यक्षासमवेतजातिमत्त्वमुपमितित्वम्। यत्किंचच्छाब्दबोधव्यक्तिमादाय तद्व्यक्तिवृत्तिप्रत्यक्षासमवेतजातिमत्त्वं निर्वाच्यमित्यर्थः. शब्दभेदेनानुमित्यादीनां लक्षणकथनमनुभवत्वजात्यङ्गीकारेण,  
<B2> 
दिनकरी।
तदनङ्गीकारे तद्व्यक्तिसमवेतस्मरणासमवेतधर्मसमवायित्वरूपस्य लक्षणचतुष्टयस्यैकशब्देन वक्तुं शक्यत्वादिति ध्येयम्। उक्तसूत्रेति। इन्द्रियार्थसन्निकर्षोत्पन्नमित्याद्युपदर्शितसूत्रानुसारादित्यर्थः।।51।। 52।। घ्राणस्य निर्विषयकत्वादाह---ग्राह्य इति। सुरभित्वादीत्यादिनाऽसुरभित्वपरिग्रहः। तद्वृत्तीति। गन्धवृत्तीत्यर्थः।।53।। उद्भूतपदस्य कृत्यमाह---ग्रीष्मेति। 
<B2>
दिनकरी। 
ऊष्मादावित्यादिना चूर्णप्रविष्टतेजः परिग्रहः। न तत्प्रत्यक्षम् नोष्मादिगतरूपप्रत्यक्षम्। न्यूनतां परिहर्तमाह---पृथक्त्वादिकमपीति। आलोकसंयोग इति। तस्य कारणत्वमन्धकारे चाक्षुषापत्तिवारणाय, उद्भूतरूपस्य तु पिशाचादीनां प्रत्यक्षवारणायेत्यवधेयम्। तयोः उद्भूतरूपालोकसंयोगयोः।। 54।। 55।। रूपभिन्नस्य रूपत्वादिस्त्वगिन्द्रियेणाग्रहणादाह---रूपत्वादिभिन्नमिति। आदिना नीलत्वादिपरिग्रहः।
<B2> 
दिनकरी। 
द्रव्याध्यक्ष इति पूर्वान्वयी न तततरान्वयीति बोधयितुं रूपमत्रापिकारणं द्रव्याध्यक्ष इत्यन्तप्रतीकधारणम्। शङ्कते---बहिरिन्द्रियेति। ननु कार्याभावे कारणाभावस्य प्रयोजकतया गगनादौ बहिरिन्द्रियजन्यप्रत्यक्षाभावे रूपाभावस्पर्शाभावयोः प्रयोजकत्वकल्पने गौरवात्तादृशप्रत्यक्षे रूपत्वेन हेतुतां कल्पयित्वा तदवच्छिन्नाभावत्वेनैव तादृशप्रत्यक्षाभावे प्रयोजकत्वमुचितमित्यत आह---आत्मावृत्तीति। आत्मनो बहिरिन्द्रियजन्यप्रत्यक्षवारणायात्मावृत्तीति। आकाशस्य बहिरिन्द्रियजन्यपरत्यक्षवारणाय शब्दभिन्नेति। कालादेस्तद्वारणाय विशेषेति। शङ्कते---रूपस्येति। पुनः शङ्कते---इष्टेति।
<B2>
दिनकरी। 
प्रतिबन्द्योत्तरयति उद्भूतेति। उपसंहरति---तस्मादिति। ननु त्रटेः स्पार्शनानङ्गीकारात्तत्स्पार्शनवारणाय सपर्शान्यद्रव्यसमवेतस्पार्शनं प्रतित्वक्संयुक्तस्पार्शनवद्द्रव्यसमवायत्वेन हेतुत्वस्य वाच्यतया वायोः स्पार्शनाङ्गीकारो नोचितः। अन्यथा वायुगतसंख्यापरिमाणयोस्त्वचा ग्रहणप्रसङ्गादित्यत आह--वायुप्रभयोरिति। प्रभोपादानं दृष्टान्तार्थम्। गृह्यत एवेति। तथाच वायुगतसंख्यादिग्रहे इष्टापत्त्या वायोः स्पार्शनाङ्गीकारे बाधकाभाव इति भावः।
<B2>
दिनकरी। 
क्वचिदिति। सजातीयसंबलनाभाव इत्यर्थः। आदिपदात् परिमाणपरिग्रहः, तद्ग्रहश्च भूयोवयवावच्छेदेन त्वगिन्द्रियसन्निकर्षस्थले बोध्यः। ननु सजातीयसंवलनदशायां भूयोऽवयवावच्छेदेन त्वगिन्द्रियसन्निकर्षाभावे च कथं न वायुगतद्वित्वपरिमाणयोर्ग्रह इत्यत आह---क्वचित्संख्यापरिमाणेति। दोषादिति। सजातीयसंवलनादिरूपदोषादित्यर्थः। आहुरित्यनेनास्वारसः, तद्बीजं तु वायोः प्रत्यक्षतासन्देहेन लाघवान्मूर्तप्रत्यक्षत्वावच्छिन्नं प्रति रूपत्वेनैव कारणत्वमुचितमम्। नच वायुगतप्रत्यक्षतासन्देहाधीनव्यभिचारसन्देहसय प्रतिबन्धकस्य सत्त्वात्कथं कारणताग्रह इति वाच्यम्। 
लाघवतर्काभावविशिष्टस्यैव व्यभिचारसन्देहस्य प्रतिबन्धकतया प्रकृते पूर्वोक्तलाघवतर्कस्य सत्त्वेन तदभावविशिष्टव्यभिचारसन्देहाभावस्य सत्त्वात्। यच्चोक्तं प्रभाया अप्रत्यक्षे त्विष्टापत्तिरित्येव किं न स्यादिति तदपि न, उपरिदेशे विहङ्गम इत्यत्र प्रभामण्डलस्यैवोपरिदेशतया तत्प्रत्यक्षं विनोपरिदेशे विहङ्गम
<B2>
दिनकरी। 
इति प्रत्यक्षानुपपत्तेरित्यादिकमिति।। 56।। ज्ञानसामान्ये जन्यज्ञानसामान्ये। ज्ञानाजननमिति। प्रमाणमित्यनुषज्यते। चक्षुरादिनेत्यादिना त्वगादिपरिग्रहः। तदभावादेव चक्षुरादिना मनोयोगाभावादेव। ज्ञानादेरभावादेव न मानसमिति। अत्र ज्ञानादेर्न मानसमित्यन्वयः। अभावादित्यत्रापि ज्ञानादेरित्यस्यान्वयो 
बोध्यः। न प्रत्यक्षमिति। योग्यगुणसंबन्धेनैवात्मनो मानसप्रत्यक्षस्वीकाराद्योग्यविशेषगुणप्रत्यक्षसामग्र्यन्तर्गतस्य
<B2>
दिनकरी। 
ज्ञानादेरभावादेव नात्मप्रत्यक्षमित्यर्थः। उद्बोधकाभावादिति। उद्बोधकस्य फलबलकल्प्यत्वादिति भावः। इच्छादिव्यक्तेरिति। इच्छाया आदिरिति व्युत्पत्त्या ज्ञानमात्रं विवक्षितम्। तदतीन्द्रियत्वे ज्ञानातीन्द्रियत्वे। ननु सुषुप्तिप्राक्कालीनज्ञानस्य निर्विकल्पकरूपत्वात् तदतीन्द्रियत्वमुभयवादिसिद्धमेवेत्यत आह---सुषुप्तिप्राक्काले इति। 
<B2>
दिनकरी। 
त्वङ्भनःसंयोगस्य चेति। तदस्वीकारे चाक्षुषमपि न स्यादिति भावः। ननु चाक्षुषादिसामग्र्याः स्पार्शनप्रतिबन्धकत्वादेव न स्पार्शनं तत्रेत्यत आह---परस्परेति। अनुभवानुरोधादिति। अनुभवस्य त्वयापि स्वहस्तितत्वादन्यथा इष्टापत्त्यादिना त्वदुक्तापत्तेरसङ्गतत्वापातादिति भावः। मिश्रमतमाह---अन्येत्वित्यादिना। सुषुप्त्यनुरोधेन सुषुप्तौ ज्ञानानुत्पादानुरोधेन। इत्थंच चाक्षुषादिकाले पूर्वोक्तस्पार्शनापत्तिर्न संभवतीत्याह---चाक्षुषादीति। अत्र नव्याः, सुषुप्त्यव्यवहितप्राक्काले ज्ञानोत्पत्तिर्यदि स्यात्तदा तत्प्रत्यक्षापत्तिभिया त्वङ्भनःसंयोगस्य चर्ममनःसंयोगस्य वा हेतुत्वं सैव तु न युक्तिसिद्धा। तथाहि सुपुप्त्यनुकूलमनःक्रियया मनसा आत्मनो विभागस्तत आत्ममनःसंयोगनाशस्ततः पुरीततिरूपोत्तरदेशेन मनःसंयोगरूपा सुषुप्तिरुत्पद्यते एवंच सुपुप्त्यव्यवहितपूर्वक्षणे
<B2>
दिनकरी। 
आत्ममनःसंयोगरूपासमवायिकारणनाशात् तत्क्षणे ज्ञानोत्पत्तेरभावात् असमवायिकारणस्य कार्यसहभावेन हेतुत्वात् यदिच कार्यनाशजनकनाशप्रतियोगिन एवासमवायिकारणस्य कार्यसहभावेन हेतुत्वात्। यदिच कार्यनाशजनकनाशप्रतियोगिन एवासमवायिकारणस्य कार्यसहभावेन हेतुत्वामिति मन्यते तथापि न सुषुप्त्यव्यवहितप्राक्कालोत्पन्नज्ञानव्यक्तेः सुषुप्तिकाले प्रत्यक्षापत्तिभिया त्वङ्भनःसंयोगादेर्हेतुत्वं विजातीयात्ममनःसंयोगस्य हेतुत्वेनैव तत्प्रत्यक्षवारणात्। तच्च वैजात्यं परात्ममनःसंयोगपुरीतत्यवच्छिन्नात्ममनःसंयोगव्यावृत्तिमेषितव्यमिति भावः। नच वैजात्येनात्ममनःसंयोगस्य त्वङ्भनःसंयोगस्य वा हेतुत्वमित्यत्र विनिगमकाभावः त्वङ्भनःसंयोगादेरवच्छेदकतासंबन्धेन हेतुत्वापेक्षया समवायेनात्ममनःसंयोगस्य हेतुत्वे लाघवात् त्वङ्भमनःसंयोगस्य हेतुत्वे चाक्षुषादिसामग्र्याः 
स्पार्शनप्रतिबन्धकत्वकल्पनागौरवाच्च। 
<B2>
दिनकरी। 
एतेन यत्र मनःक्रियया न पुरीततिसंयोगरूपा सुषुप्तिः किंतु पुरीततिक्रिययैवात्मसंयुक्तेन मनसा पुरीततिसंयोगरूपा सुषुप्तिः तत्र पूर्वोक्तापत्तिवारणाय त्वङ्भमनःसंयोगादेर्हेतुत्वमित्यपास्तम्। पुरीततिक्रियाजन्यमनःपुरीततिसंयोगस्य सुषुप्तित्वाभावाच्च। तदानीं मनसः सर्वावयवावच्छेदेन पुरिततिसंयोगाभावेन पुरीततिबहिर्देशावच्छिन्नात्ममनः---संयोगस्य सत्वात् ज्ञानाद्युत्पत्तौ बाधकाभावात्। अतएव यदा त्वचं त्यक्त्वा मनः पुरीततिमनुविशतीति ग्रन्थकाराणां लेखः सङ्गच्छत इति वदन्ति। मनोग्राह्यत्वस्य सार्वत्रिकत्वादाह---मनोजन्येति। 
<B2>
दिनकरी। 
मनोमात्रजन्येत्यर्थः। न्यूनतां परिहरति---एवमिति।। 57।। निर्विकल्पके प्रमाणं दर्शयति---चक्षुःसंयोगादीति। विशेषणज्ञानस्य कारणत्वादिति। कदाचिद्धट इत्याकारकं स्वरूपतो घटत्वप्रकारकं कदाचिज्जातिमानिति जातित्वेन घटत्वादि प्रकारकं ज्ञानं जायति इत्यनुभवसाक्षिकं तन्निर्वाहाय घटत्वांशेऽन्याप्रकारकघटत्वप्रकारकबुद्धौ तादृशघटत्वज्ञानत्वेन घटत्वांशे जातित्वप्रकारकघटत्वविशिष्टबुद्धौ
<B2>
दिनकरी। 
च तादृशघटत्वज्ञानत्वेन हेतुत्वस्यावश्यकत्वादिति भावः। वैशिष्ट्यानवगाह्येवेति। 
वैशिष्ट्यनिष्ठसांसर्गिकविषयताशून्यमेवेत्यर्थः। वैशिष्ट्यसांसर्गिकविषयतानिरासेनैव घटघटत्वयोर्विशेष्यताप्रकारताशून्यत्वं लब्धं तयोर्वैशिष्ट्यसांसर्गिकविषयतानियतत्वात्। नचैवं निर्विकल्पकस्य निर्विकल्पकस्य घटघटत्वावगाहित्ववद्वैशिष्ट्यावगाहित्वमपि दुर्वारं। घटेन्द्रियसंनिकर्षकाले इन्द्रियसंबद्धविशेषणतायास्तद्वैशिष्ट्ये सत्त्वादिति वैशिष्ट्यानवगाहित्वोक्तिरसङ्गतेत्यपास्तम्। 
<B2>
दिनकरी। 
वैशिष्ट्यानवगाह्येवेत्येवकारेण कल्पनीयविशेषणज्ञानस्य वैशिष्ट्यावगाहित्वे तस्यापि विशिष्टबुद्धितया विशेषणज्ञानान्तरसापेक्षता स्यादेवं तस्यापि वैशिष्ट्यावगाहित्वमित्यनवस्थाभिया प्रथमं विशेषणज्ञानं वैशिष्ट्यानवगह्येव स्वीकार्यमिति सूचितम्। तदेव तादृशविषयतात्रयशून्यमेव। निर्विकल्पकं निर्विकल्पकस्वरूपम्। लक्षणं तु प्रकारताशून्यत्वादिकं प्रत्येकमेवेति ध्येयम्। निर्विकल्पके मूलोक्तमतीन्द्रियत्वं साधयति---तथाहीत्यादिना। ज्ञानस्य प्रत्यक्षक्षं वैशिष्ट्यानवगाहि न भवतीत्यन्वयः। इति प्रत्ययादिति। घटाद्यवगाहित्वेनैव ज्ञानप्रत्यक्षस्यानुभवसिद्धत्वादित्यर्थः। तत्र घटमहं जानामीति प्रत्यये। घटत्वादिविशिष्टघटादिवैशिष्ट्यभानं ज्ञाने च संभवतीति। नच विशेष्ये विशेषणमिति रीत्यैव निर्विकल्पकानुव्यवसायोऽस्त्विति वाच्यं। रक्तः पटो घटो द्रव्यमिति समूहालम्बनानन्तरं रक्तं घटं जानामीति प्रतीत्यापत्त्या विशिष्टवैशिष्ट्यविषयताशून्यज्ञानानुव्यवसायानभ्युपगमादिति। 
<B2>
दिनकरी। 
महत्त्वं षड्विध इति। यद्यपि श्रावणादौ महत्त्वस्य हेतुत्वे प्रयोडजनाभावः तथापि द्रव्यसमवेतप्रत्यक्षत्वादेस्तज्जन्यतावच्छेदकस्य श्रावणादिसाधारण्यात् श्रावणाद्यन्यत्वनिवेशे गौरवात् प्रयोजनाभावाच्च षड्विध इत्युक्तमिति ध्येयम्। आत्मादिवारणायेति। आत्मादौ योऽतिव्याप्तिरूपो दोषस्तद्वारणायेत्यर्थः। सत्यन्तदाने च शब्दादितरे ये उद्भूतविशेषगुणाः सुखादयस्तदाश्रयत्वस्यैवात्मनि सत्वान्नातिव्याप्तिरिति भावः। श्रोत्रे सत्वादिति। 
<B2>
दिनकरी। 
तथाच तत्राव्याप्तिरिति भावः। विशेषपदस्य प्रयोजनं वक्तं भूमिकामाह---उद्भूतत्वमिति। जनकत्वानुपपत्तेरिति। 
एकैकस्यकारणतावच्छेदकत्वे व्यभिचारात् कूटस्यैकत्रावृत्तितया करणतानवच्छेदकत्वादिति भावः। तदभावकूटश्चोद्भूतत्वमिति। तथाच तादृशकूटस्य कारणतावच्छेदकत्वमिति। नोक्तदोष इति भावः। इन्द्रियावयववारणायेति मनःपदमित्यनेनान्वितम्। नवीनमते मनः--पदप्रयोजनमाह--कालादाविति। समवायेन घटाद्यभावादीनां काले सत्वेपि न तत्प्रत्यक्षम् योग्यानुपलब्धेरभावादतो रूपाभावपर्यन्तानुधावनम्। 
<B2> 
दिनकरी। 
तद्वारणायेति। कालादेर्वारणायेत्यर्थः।। 58।। जन्यत्वघटितस्य व्यापारत्वस्य श्रोत्रशब्दसंबन्धे समवायरूपेऽभावादाह---व्यापारः संनिकर्ष इति। द्रव्यप्रत्यक्षमिति। द्रव्यवृत्तिलौकिकविषयतासंबन्धेन प्रत्यक्षमित्यर्थः।
<B2>
दिनकरी। 
द्रव्यसमवेतेति। द्रव्यसमवेतवृत्तिलौकिकवषयतासंबन्धेन प्रत्यक्षमित्यर्थः। एवमग्रेऽपीति। द्रव्यसमवेतसमवेतवृत्तिलौकिकविषयतासंबन्धेन प्रत्यक्षमिन्द्रियसंयुक्तसमवेतसमवायजन्यमित्यर्थः। ननु द्रव्यप्रत्यक्षे इन्द्रियसन्निकर्षत्वेन हेतुत्वे त्वक्प्रभासंयोगाच्चाक्षुषापत्तिः, एवमन्धकारे घटचक्षुः--संयोगात् स्पार्शनापत्तिश्चेत्यत आह---वस्तुतस्त्विति। नन्वेवमात्मप्रत्यक्षानुरोधेन मनःसंयोगस्य ज्ञानादिप्रत्यक्षानुरोधेन मनःसंयुक्तसमवायस्य प्रत्यसत्तित्वेपि चक्षुरादिसंयोगतत्संयुक्तसमवाययोः प्रमाणाभावः चक्षुरादिसंयुक्तसमवेतसमवायेनैव त्र्यणुकादिश्चाक्षुषाद्युपपत्तेरत आह---परंत्विति। परम्परया स्वाश्रयसमवेतसमवेतत्वादिसंबन्धेन। 
<B2>
दिनकरी। 
उद्भूतरूपावच्छिन्नमहत्त्वावच्छिन्नचक्षुःसंयुक्तसमवायस्येति। अत्र चक्षुर्घटितचक्षुःसन्निकार्षाच्चक्षुष्ट्वादी1नां प्रत्यक्षवारणायोद्भूतेति। उद्भूतरूपावच्छिन्नेति महत्त्वावच्छिन्नेति चक्षुःसंयुक्तपदार्थैकदेशसंयोगेनान्वेति। तथाच महत्त्वावच्छिन्नचक्षुःसंयुक्तसमवेतसमवायस्य त्रसरेणावभावात्तच्चाक्षुषाद्यनुपपत्तिरतः संयोगस्य प्रत्यासत्तित्वमावश्यकमिति भावः। संयुक्तसमवेतसमवायेन संयुक्तसमवायस्य नान्यथासिद्धिरित्याह---द्रव्यसमवेतेति। तादृशेति। महत्त्वावच्छिन्नेत्यर्थः। तथाच महत्त्वावच्छिन्नचक्षुःसंयुक्तसमवेतसमवायस्य
<B2>
दिनकरी। 
त्रसरेणुरूपेऽभावाच्चाक्षुषानुपपत्त्या संयुक्तसमवायस्य प्रत्यासत्तत्वमिति भावः. एतत्प्रसङ्गेन पूर्वं रूपावच्छिन्नत्वमग्रे चालोकसंयोगावच्छिन्नत्वं चक्षुःसंयोगे तत्प्रयोजनं चाभिहितमिति बोध्यम्। स्पार्शनप्रत्यक्षे त्वक्संनिकर्षस्य कारणत्वं प्रपञ्चयति---एवमित्यादिना। पूर्ववदेवेति। परमाणुघटितत्वक्संनिकर्षेण स्पर्शत्वस्पार्शनवारणाय महत्त्वावच्छिन्नत्वं, प्रभाघटितसंनिकर्षेण स्पर्शत्वस्पार्शनवारणायोद्भूतस्पर्शावच्छिन्नत्वादिविशेषणं बोध्यमित्यर्थः। 
<B2>
दिनकरी। 
श्रोत्रावच्छिन्नेति। सकलपुरुषाणां सर्वशब्दपब्रत्यक्षापत्तिरतः श्रोत्रावच्छिन्नेति। इन्द्रियसंबद्धेति। 
यद्यपीन्द्रियसंयुक्तविशेषणता इन्द्रियसंयुक्तसमवेतविसेषणतेत्यादिक्रमेण बाहुल्यमेव तथापि विशेषणतात्वेनैव रूपेण विभागः। नचैवं समवायत्वेन चतुर्णामनुगमप्रसङ्गः, परिभाषाया अपर्यनुयोज्यत्वात्। समवायो न प्रत्यक्ष इति। 
<B2>
दिनकरी। 
संबन्धप्रत्यक्षे यावदाश्रयप्रत्यक्षस्य हेतुत्वादिति भावः। ननु विशेषणतया तद्वदित्याद्यसङ्गतं विशेषणताप्रत्यासत्तेरभावात्। नच तत्प्रत्यासत्तेरनभ्युपगमेऽभावप्रत्यक्षानुपपत्तिरति वाच्यम्। इष्टापत्तेः, अनुपलम्भस्यैव तत्प्रत्यक्षस्योपगमात्। नच समवायप्रत्यक्षानुरोधात् विशेषणताप्रत्यासत्तिस्वीकारः, तस्यानुपगमात्, अत एवाभावप्रत्यक्षे इन्द्रियं न करणं, किंतु योग्यानुपलब्धिरेवेति भाट्टानामाक्षेपं
<B2>
दिनकरी। 
दूषयितुं मूले यदि स्यादिति। तथा चेन्द्रियाणामभावप्रत्यक्षे जननीये योग्यानुमलब्धेः सहकारितामात्रेण निर्वाहेऽतिरिक्तप्रमाणकल्पनमनुचितमिति भावः। तत्र योग्यानुपलब्धेरभावप्रत्यक्षे हेतुत्वे युक्तमाह--तथाहीति। घटादिज्ञाने घटादिभ्रमे। नच घटादिभ्रमहेतुदोष एव तत्प्रतिबन्धकः अन्यथा भ्रमोत्पत्तिकाले
<B2>
दिनकरी। 
तदभावप्रत्यक्षापत्तिरिति वाच्यम्। विनश्यदवस्थदोषाद्यत्र भ्रमस्तत्र भ्रमोत्पत्तिकाले प्रतिबन्धकीभूतदोषाभावस्य सत्वादभावप्रत्यक्षापत्तेः। अभावोपलम्भे तदिन्द्रियजन्यतत्संबन्धावच्छिन्नतदभावलौकिकप्रत्यक्षे। प्रतियोग्युपलम्भाभाव इति। तदिन्द्रियजन्यानाहार्यतत्संसर्गकतत्प्रकारकोपलम्भाभाव इत्यर्थः। इन्द्रियान्तरजन्ये आनुमानिके च तदुपलम्भे सत्यपि तदभावप्रत्यक्षात्तदिन्द्रियजन्येति। अभावप्रत्यक्षहुतुप्रतियोग्यारोपसत्त्वेप्यभावप्रत्यक्षादनाहार्येति। तत्र प्रतियोग्युपलम्भाभावे। अपेक्षितेति। तेन न जलपरमाण्वादौ पृथिवीत्वाभावादेः प्रत्यक्षमिति भावः। मणिकृन्मतानुसारेण योग्यतां निर्वक्ति--सा चेति। प्रसंजितः
<B2>
दिनकरी। 
आपादितः। स उपलम्भाभावः। अभावप्रत्यक्षे हेतुरति। अत्र तदधिकरणविषयकाभावप्रत्यक्षे तदधिकरणकतदापादककापत्तियोग्यतदुपलम्भस्य विषयतासंबन्धावच्छिन्नप्रतियोगिताकोऽभावो हेतुरित्यर्थः। उपलम्भे तदधिकरणकतदापादककापत्तियोग्यत्वं च तत्प्रतियोगिसत्त्वनिष्ठव्याप्तिनिरूपकत्वम्। अत्र च तदापादककापत्तिर्यत्र
<B2>
दिनकरी। 
नोत्पन्ना तत्र तदभावप्रत्यक्षानुपपत्तिरिति योग्यत्वनिवेशः। नच प्रतियोगिसत्त्वस्योपलम्भव्याप्यत्वं न निर्विशेषितस्य, उपलम्भकसामग्र्यन्तरविरहे प्रतियोगिसत्त्वेऽप्युपलम्भाभावात्, किं तु 
महत्त्वोद्भूतरूपाद्यवच्छिन्नस्यैव, एवंच महत्त्वादिविशिष्टपृथिवीत्वस्योपलम्भव्याप्यत्वाज्जलपरमाणौ पृथिवीत्वाभावप्रत्यक्षापत्तिरिति वाच्यम्। तदधिकरणावृत्तिधर्मानवच्छिन्नत्वस्य योग्यताघटकीभूतव्याप्त्यंशे निवेशात्, महत्त्वस्य जलपरमाण्ववृत्तित्वेन तादृशव्याप्तौ तादृशधर्मानवच्छिन्नत्वाभावात्। नच गन्धवदणुभिन्नत्वविशिष्टस्यापि पृथिवीत्वस्य तदुपलम्भव्याप्यत्वाद् गन्धवदणुभिन्नत्वस्य जलपरमाणुवृत्तित्वाच्च
<B2>
दिनकरी। 
तद्दोषतादवस्थ्यमिति वाच्यम्। योग्यताघटकव्याप्तौ प्रतियोगिग्राहकातिरिक्तधर्मानवच्छिन्नत्वस्यापि निवेशात्, गन्धवदणुभिन्नत्वादेश्च प्रतियोगिग्राहकातिरिक्तत्वेन तादृशधर्मानवच्छिन्नत्वस्योक्तव्याप्तावभावात्। नच प्रतियोगिगराहकत्वं, प्रतियोगिग्रहजनकत्वं, तच्च गन्धवदणुभिन्नत्वपृथिवीत्वोभयसमूहालम्बनात्मकलौकिकप्रत्यक्षे विषयविधया हेतुत्वात् गन्धवदणुभिन्नत्वस्याप्यक्षतमिति वाच्यम्। प्रतियोगिप्रकारतानिरूपितलौकिकविशेष्यताविरहप्रयोजकीभूताभावप्रतियोगित्वस्यैव प्रतियोगिग्राहकत्वपदर्थत्वात्। अथैवं पिशाचत्वप्रकारतानिरूपितलौकिकविशेष्यत्वाप्रसिद्ध्या तद्धटितनिरूक्तयोग्यानुपलम्भविहात्तदभावप्रत्यक्षं न स्यादिति चेन्न। नहि वयं सर्वत्राभावप्रत्यक्षे, अयोग्यपिशाचत्वाद्यभावप्रत्यक्षे तु तदधिकरणीयत्वप्रसंजनप्रसंजितप्रतियोगिकस्तदधिकरणीयत्वोपलम्भस्य विषयतासंबन्धावच्छिन्नाभाव एव प्रतियोगिनिष्ठो हेतुः। अत्राप्यापादनस्य सर्वत्रासंभवेन तदधिकरणीयत्वप्रसंजनप्रसंजितत्वं तदधिकरणीयत्वनिष्ठव्याप्तिनिरूपकत्वं,
<B2>
दिनकरी। 
जातित्वादिविशिष्टस्य स्तम्भवृत्तित्वस्योपलम्भव्याप्यत्वात् स्तम्भे पिशाचत्वाभावप्रत्यक्षं, जातित्वादिविशिष्टस्य पिशाचत्वाभावप्रत्यक्षं, जातित्वादिविशिष्टस्य पिशाचवृत्तित्वस्योपलम्भाव्याप्यत्वान्न पिशाचे स्तम्भत्वाभावप्रत्यक्षम्। एवं तादत्म्येन स्तम्भवृत्तित्वपिशाचवृत्तित्वयोरुपलम्भवयाप्यत्वाव्याप्यत्वाभ्यां स्तम्भपिशाचयोः पिशाचभेदस्तम्भभेदयोः प्रत्यक्षत्वाप्रत्यक्षत्वे अप्युपपादनीये इति। न चाक्षुषप्रत्यक्षमिति। 
<B2>
दिनकरी। 
अनुपलम्भे विद्यमानेऽपि निरुक्तयोग्यताविशिष्टस्य तस्य तत्राभावादिति भावः। आपादयितुं शक्यत्वादिति। तथा च समानेन्द्रियजन्योपलम्भव्याप्यत्वस्य योग्यताघटकत्वान्न तत्र चाक्षुषमिति भावः। ननु जातित्वादिविशिष्टस्य योग्यताघटकत्वान्न तत्र चाक्षुषमिति भावः। ननु जातित्वादिविशिष्टस्य तेजोवृत्तित्वस्योपलम्भव्याप्यत्वात् तेजसि गुरुत्वाभावप्रत्यक्षापत्तिः एवं स्तम्भे पिशाचत्वा भावस्यापि प्रत्यक्षापत्तिरत आह---गुरुत्वादिकमिति। आदिपदेन पिशाचादिपरिग्रहः। अयोग्यस्य पिशाचत्वादिजातेरभावस्य प्रत्यक्षत्वाद् गुरुतवादिकमित्युक्तम्। न योग्यः न प्रत्यक्षविषयः। 
<B2>
दिनकरी। 
अशक्यत्वादिति। निरुक्तयोग्यताघटकव्याप्तौ प्रतियोग्यवृत्तिधर्मानवच्छिन्नत्वस्य निवेशात् प्रकृते च जातित्वविशिष्टतेजोवृत्तित्वस्योपलम्भव्याप्यत्वेऽपि जातित्वस्य गुरुत्वावृत्तित्वेन तादृशव्याप्यत्वे प्रतियोग्यवृत्तिधर्मानवच्छिन्नत्वाभावादिति भावः। न च तदधिकरणीयत्वप्रसंजनप्रसंजितप्रतियोगिकस्तदधिकरणीयत्वोपलम्भस्याभाव ऐन्द्रियकघटाभावादिप्रत्यक्षे हेतुरास्तां किं पूर्वोक्तयोग्यानुपलम्भहेतुतयेति वाच्यम्। तथा सति परमाण्वादौ महत्त्वाभावप्रत्यक्षानुपपत्तेरिति। वायावृद्भूतरूपाभाव इति। रूपत्वावच्छिन्नाभावस्यातीन्द्रियानुद्भूतरूपप्रतियोगिकत्वेन प्रत्यक्षासंभवादुद्भूतेति। एवमादय इत्यादिना प्रभाया उद्भूतस्पर्शाभावपरिग्रहः। प्रत्यक्षे विषयत्वेन कारणत्वस्य क्लृप्तत्वात्तेनैव गुरुत्वाद्यतीन्द्रियाभावप्रत्यक्षवारणे
<B2>
दिनकरी। 
तदनुरोधेन तदधिकरणीयत्वेत्यादिद्वितीययोग्यानुपलम्भस्य हेतुता न स्वीकार्येत्यभिप्रायवान् संसर्गाभावे योग्यत्वमाह---संसर्गेति। प्रतियोगिनो योग्यतेति। योग्यमात्रप्रतियोगिकत्वे सति योग्यधर्ममात्रावच्छिन्नप्रतियोगिताकत्वमित्यर्थः।
<B2>
दिनकरी। 
अत्र द्रव्यसामान्याभाववारणाय मात्रेति। गुरुत्वावद्धटात्यन्ताभाववारणाय विशेष्यदलम्। रूपगुरुत्वान्यतरावच्छिन्नाभाववारणाय विशेष्यदले मात्रेति। अधिकरणयोग्यतेति। योग्याधिकरणवृत्तित्वमित्यर्थः। इदं चाभावग्राहकयोग्यसन्निकर्षप्रदर्शनार्थं, तेन 
<B2>
दिनकरी। 
स्तम्भ इव वाय्वादौ न पिशाचान्योन्याभावप्रत्यक्षमिति भावः। अन्योन्याभावे योग्यता तु जत्यवच्छिन्नप्रतियोगिताकत्वजात्यतिरिक्तयोग्यधर्मावच्छिन्नप्रतियोगिताकत्वान्यतरदेव, तेन स्तम्भे पिशाचान्योन्याभावपिशाचवदन्योन्याभावयोः प्रत्यक्षत्वाप्रत्यक्षत्वोपपत्तिरित्यन्यत्र विस्तरः।। 59।। 60।। 61।। 62। । धूमत्वादिसामान्यलक्षणाया इन्द्रियजन्यत्वाभावाद्व्यापारत्वकथनमसङ्गतमत आह---व्यापारः संनिकर्ष इति। यद्यपि धूमत्वादेरिन्द्रियप्रतियोगिकत्वाभावात् सन्निकर्षत्वमयुक्तम्, तथापि संयोगस्येन्द्रियप्रतियोगिकत्वात् तद्धटितस्येन्द्रियसंयुक्तविशेष्यकज्ञानप्रकारीभूतधूमत्वादेः
<B2>
दिनकरी। 
प्रत्यासत्तितानिर्वाहः। तच्च सामान्यस्वरूपं च। अत्र यदीति। इन्द्रियसंबद्धं सामान्यं प्रत्यासत्तिरित्युच्यते तदेत्यर्थः। ननु यत्र यक्षुःसंनिकर्षेण धूम इति ज्ञानं जनितं तत्र चक्षुःसंयोगं विनापि तादृशज्ञानमादायेन्द्रियसंबद्धविशेष्यकज्ञानप्रकारस्य धूमत्वादेर्धूमान्तरे सत्त्वाद्धूमान्तराणां सामान्यलक्षणया ज्ञानापत्तिः। न च तदा धूमो नेन्द्रियसंबद्धः, ज्ञानलक्षणात्मकसंनिकर्षस्य धूमे
<B2>
दिनकरी। 
सत्त्वात्। नच तत्रैकक्षणे सामान्यलक्षणाजन्यज्ञानस्वीकारे क्षतिविरह इति वाच्यम्। 
तन्मूलकज्ञानधारापत्तर्दुर्वारत्वादित्यत आह---लौकिको ग्राह्य इति। अत्र लौकिकसन्निकर्षस्य विशेषणविधया घटकत्वं बोध्यम्। अन्यथा तत्र धूमे पूर्वकालीनचक्षुःसंयोगमादाय तद्दोषतादवस्थ्यमिति ध्येयम्। इदमुपलक्षणं, यत्र चक्षुःसंयोगे विद्यमानेऽपि दोषवशान्न धूमचाक्षुषं किंतु धूमत्वप्रकारकं स्मरणं तत्र धूमत्वसामान्यलक्षणाजन्यज्ञानापत्तिवारणाय सामान्यलक्षणा घटकज्ञाने तदिन्द्रियजन्यत्वस्य वाच्यत्वात्। नन्विन्द्रियसंबद्धेत्यत्र लौकिकसंबन्धः ज्ञानप्रकारेत्यत्र ज्ञानस्य तदिन्द्रियजन्यत्वं चेद्विवक्षितं तदाणुत्वेन यत्किंचिदणूपस्थितावणुत्वसामान्यलक्षणया सकलाणुगोचरो मानसो बोधो न स्यात् तदाणौ मनसो लौकिकसंबन्धस्य ज्ञाने मनोजन्यत्वस्य चाभावादत आह---इदंचेति। तथा
<B2>
दिनकरी। 
च बहिरिन्द्रियेण सामान्यलक्षणया ज्ञाने जननीये तद्विवक्षितं न तु मानससमान्यलक्षणाजन्यज्ञान इति नोक्तदोष इति भावः।। 63।। आसत्तिराश्रयाणां त्वित्यादिमूलमवतारयितुं भूमिकां रचयति---परन्त्वित्यादिना। भूतले इत्यस्य ज्ञात इत्यनेनान्वयः। भूतलादीनामित्यादिना संयोगेन तद्धटाधिकरणद्रव्यान्तरपरिग्रहः। तत्रेदं बोध्यमिति। ज्ञायमानमनित्यं सामान्यं तत्र प्रत्यासत्तिरिति बोध्यमित्यर्थः। परम्परया प्रत्यासन्नस्य घटत्वादेरेव प्रत्यासत्तित्वसंभवात् किंत्वित्यादिना वक्ष्यमाणदोषासङ्गतिरत आह---परंत्विति। तथा च घटत्वस्य परम्परया कपालादावज्ञानाद्वक्ष्यमाणदोषसङ्गतिः। 
 तेन संबन्धेनेति। अन्यथा समवायेन ज्ञान प्रकारीभूतघटत्वादिसामान्यप्रत्यासत्त्या कालादिज्ञानापत्तेरिति भावः। किंत्विति। एवं चेत्यर्थः। किंचेति। कुतो न जन्यत इति। इदमापाततः सामान्यलक्षणाघटकीभूतलौकिसन्निकर्षस्य विशेषणत्वविवक्षणेन कालान्तरीयसंयोगमादायोक्तातिप्रसङ्गस्याभावादिति। तस्मात्पूर्वोक्तदोष एवात्र कल्पे बोध्यः। नच तत्र स्वसमवायिसमवायादिसंबन्धेन घटत्वादेरेवासत्तितया पूर्वोक्तदोषोऽपि न संभवतीति वाच्यम्। स्वसमवायिसमवायादिना घटत्वं कपालादौ यदा न ज्ञातं किंतु तदा तद्धट एव समवायादिना ज्ञातस्तदुत्तरमपि तद्धटाश्रयकपालानां ज्ञानस्य सर्वानुभवसिद्धस्य घटत्वप्रत्यासत्त्या उपपदनासंभवात्। एवं ज्ञायमानस्य प्रत्यासत्तित्वे चैत्रीयज्ञानविषयसामान्यप्रत्यासत्त्या मैत्रस्य तदाश्रयप्रतयक्षापत्तिभिया तत्पुरुषीयत्वनिवेशस्यावश्यकतया गौरवम्, ज्ञानस्य प्रत्यासत्तित्वे तु परुषनिष्ठप्रत्यासत्त्या हेतुत्वान्न तत्पुरुषीयत्वनिवेश इति लाघवमित्यपि बोध्यम्। तेन सामान्यविषयकं ज्ञानमिति। इन्द्रियसंबद्धविशेष्यकं सामान्यप्रकारकं ज्ञानमित्यर्थः। यद्वा सामान्यविषयकं ज्ञानमात्रमित्यर्थः। सामान्यविषयकज्ञानत्वं प्रत्यासत्तितावच्छेदकमिति यावत्। तथा चात्र कल्पे इन्द्रियसंबद्धविशेष्यकत्वप्रकारकत्वतदिन्द्रियजन्यत्वानि ज्ञानस्य विशेषणानि नोपादेयानीति। पूर्वमते। तु तदिन्द्रयजन्यतावदेर्निवेशेन इन्द्रियभेदेन कार्यकारणभावभेदकल्पनेन च गौरवमिति भाव-। एतन्मते च निर्विकल्पकसाधारणं स्मरणसाधारणं च सामान्यज्ञानमात्रं प्रत्यासत्तिः। तथाच घटत्वप्रकारकप्रत्यक्षत्वं कार्यतावच्छेदकं, घटत्वज्ञानत्वं च कारणतावच्छेदकं, स्वप्रकारीभूतघटत्वाश्रयत्वं च कार्यतावच्छेदकः संबन्धः, स्वविषयघटत्वाश्रयत्वं कारणतावच्छेदकः संबन्धः, चक्षुःसंयोगादिशून्यकाले पूर्वोक्तातिप्रसङ्गस्य वक्ष्यमाणतदिन्द्रियजेत्यादिनैव वारणादिति ध्येयम्। अणुत्वज्ञानमात्रेणैव सकलाणुगोचरमानसबोधोदयादाह---बहिरिति। आलोकसंयोगादिकमित्यादिना दोषाभावपरिग्रहः। न जन्यत इति। अयमाशयः---यदा घटचक्षुःसंनिकर्षादिघटिता चाक्षुषादिसामग्री तदुत्तरक्षणे घट इति चाक्षुषं सैव सामान्यलक्षणा तयोत्तरक्षणे सकलघटविषयकं ज्ञानं जन्यत इति प्राचीनमते क्षणैकविलम्बः कल्प्यते। तत्र च मानाभावः यदैव घट इति चाक्षुषमुत्पद्यते तदैव संनिकृष्टघटांशे लौकिकमन्यघटांशेऽलौकिकमित्यभ्युपगमात्तथा च सामान्यलक्षणाजन्यघटत्वप्रकारकचाक्षुषत्वस्य व्यापकं घटत्वप्रकारकलौकिकचाक्षुषत्वमिति फलितम्। तथाच चक्षुःसंनिकर्षादिशून्यकाले व्यापकधर्मावच्छिन्नजनकसामग्र्याः सहकारिण्या विरहादेव न चाक्षुषं सामान्यलक्षणया ज्ञानमिति।। 64।। यदि ज्ञानरूपेति। अत्रत्यो यदिशब्दः सामान्यलक्षणापीत्युत्तरं योज्यः। सामान्यलक्षणास्वीकारे बीजमाह---अत्रेति। अयमर्थः. अयमभिप्रायः। भानं विषयता। न संभवतीति। प्रत्यक्षविषयतायाः संनिकर्षाश्रयत्वव्याप्यत्वादिति भावः। वह्निसंबन्धस्य गृहीतत्वादिति। तथा च प्रत्यक्षधूमे व्याप्तेर्निर्णयान्न तद्विशेष्यको व्याप्यत्वसंशयः संभवतीति भावः। अनुपस्थितत्वादिति। तथाच धर्मिज्ञानाभावान्नतद्विशेष्यकोऽपि व्याप्यत्वसंशयः संभवतीति भावः। ज्ञानलक्षणास्वीकारे बीजमाह---एवमित्यादिना। कथं स्यादिति। चन्दनखण्डस्य चाक्षुषे जायमाने उपस्थितसौरभभानं न स्यात् सौरभांशे चक्षुःसंनिकर्षाभावादित्यर्थः। सौरभत्वप्रकारकलौकिकप्रत्यक्षसामग्र्याः सहकारिण्या विरहेण सौरभवत्वसामान्यलक्षणयापि सौरभभानं न संभवतीति। भावः। सुरभिचन्दनमित्यादौ सौरभादेर्भानं सौरभत्वादिसामान्यलक्षणयैव संभवति, सौरभत्वप्रकारकलौकिकप्रत्यक्षसौरभत्वावच्छिन्नप्रकारकप्रत्यक्षान्यतरसामग्रीसहकारेणैव तस्याः फलजनकत्वाङ्गीकारात्, प्रकृते च द्वितीयसामग्र्याः सहकारिण्याः सत्त्वादित्यभिप्रायेणाह--यद्यपीति। सौरभत्वस्य भानमिति। स्वरूपतः सौरभत्वस्य भानमित्यर्थः। ज्ञानलक्षणया ज्ञानलक्षणयैव। तदानीं सौरभत्वांशे धर्मान्तरस्यागृहीततया सामान्यलक्षणया तद्भानानिर्वाहादिति भावः। ननु धर्मान्तरस्य सौरभत्वांशेऽग्रहेऽपि सौरभत्वसामान्यलक्षणयैव सौरभत्वादेर्भानमस्तु सौरभत्वप्रकारकसौरभविशेष्यकत्वस्यैव तत्कार्यतावच्छेदकत्वादिति चेन्न। सौरभत्वादिविषयताप्रयोजिकायाः सामान्यलक्षणायाः स्वविषयसौरभत्वादिमत्त्वरूप संबन्धस्य सौरभत्व 
अभावेन सामान्यलक्षणया तद्भानानिर्वाहात्। सौरभत्वसामान्यलक्षणायाः कार्यतावच्छेदके सौरभत्वप्रकारकत्वनिवेशे प्रयोजनाभावाच्च। नच ज्ञानलक्षणायाः कारणत्वान्तरकल्पने गोवरभियैव सामान्यप्रकारकत्वस्य कार्यतावच्छेदके निवेश इति वाच्यम्। विशेषणज्ञानहेतुतयैव निर्वाहे ज्ञानलक्षणायाः कारणत्वान्तरकल्पनाविरहादिति। ननु विशेषणज्ञानजन्यतावच्छेदकं विशिष्टबुद्धित्वं ज्ञानलक्षणायास्तु विशिष्टप्रत्यक्षत्वमिति न क्लृप्तेन निर्वाहः। एवं यत्र ज्ञानलक्षणया स्वविषयमुख्यविशेष्यकं मानसं तत्र विशेषणज्ञानकारणतया न निर्वाह इत्यत आह---एवमिति। ज्ञानलक्षणया ज्ञानलक्षणयैव। तत्र धूमत्वज्ञानरूपसामान्यलक्षणायाः स्वविषयधूमत्वाश्रयत्वसंबन्धेन धूलीपटलेऽभावेन सामान्यलक्षणयाऽनुव्यवसाये धूलीपटलभानासंभवादिति भावः।।65।। सर्वदैवेति। ध्यानाद्यभावेऽपीत्यर्थः।। इति श्रीभारद्वाजकुलाम्बुधिपूर्णचन्द्रभट्टबालकृष्णात्मजमहादेवभट्टविरचिते मुक्तावलीप्रकाशे प्रत्यक्षखण्डम्।। 1।।

