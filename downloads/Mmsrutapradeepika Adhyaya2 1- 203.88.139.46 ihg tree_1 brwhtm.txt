द्वितीयाध्याये प्रथमः पादः ।।
-----
1. स्मृत्यधिकरणम् ।। 
स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात् ।। 2-1-1 ।। 
	प्रथमेऽध्याये प्रत्यक्षादिप्रमाणगोचरात् ... ... तदिदमाशङ्कते - स्मृत्यनवकाशदोषप्रसङ्ग इति चेत् - इति ।। 
	स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गात् । सङ्गत्यर्थं प्राथमिकार्थसुग्रहार्थं च प्रथमाध्यायार्थमनुवदति -  प्रथम इति । द्वितीयार्थमाह - अनन्तरम् इति । समस्त  इति । तत्तत्पादनिरसनीयतर्कर्वैविध्यं विवक्षितम् । अयोगान्ययोगव्यवच्छेदेन ब्रह्मकारणत्वं निरूपितं प्रथमे । द्वितीये तु विरोधः परिह्नियते इत्यर्थः ।। 
	द्वितीयाद्यप्रतिपाद्यमाह - प्रथमम् इति । उत्थानमाक्षिपति कथम् इति। परिहरति - सत्यम् इति । औदुम्बर्यादिवाक्येषु श्रुतिन्यायानपेक्षं श्रुत्यर्थस्य निश्चित्वात् तद्विरुद्धस्मृस्यनादरो युक्तः । इह तु श्रुतिवैविध्यात् श्रुत्यर्थे संशय्यमाने , तद्विरोघेन स्मृतित्यागायोगात् विचारो युक्त इत्यर्थः ।।
 	कपिलस्य महर्षित्वे किं मानम् ? सत्यपि तस्मिन् बृहस्पत्याद्युक्तलोकायतादिवत् किं न स्यात् ?  उक्तप्राथमिकन्यायतो निर्णीतत्वात् न च स्मृत्यपेक्षेत्यत्राह - एतदुक्तम् इति । 
अभ्युपगच्छता इत्यन्तेन लोकायतादिव्यावृत्तिरुक्ता । ऋषिम् इति  मानोक्तिः । स्मृत्युपबृंहणम् स्मृतिरूपोबृंहणम् । अल्पश्रुतैः इत्यादिना तदपेक्षा दर्शिता । न च न्यायत स्मृत्यनपेक्षता , वचनविरोधे न्यायदौर्बल्यादिति भावः । सकलायाः इति मन्वादिस्मृतिव्यावृत्तिः । तासां सावकाशत्वात् । अस्याश्चाप्तप्रणीताया अनवकाशत्वमयुक्तम् । पूर्वपक्षस्यानुत्सूत्रत्वमाह - तदिदम् इति ।।

सिद्धान्तः 
	तत्रोत्तरम् - नान्यस्मृत्यनवकाशशेषप्रसङ्गात् इति । अन्या हि ...तत्प्रणीतेन लोकायतेन श्रुत्यर्थव्यस्थापनप्रसक्तेः - इति ।। 1 ।। 
	परिहारखण्डमवतारयति - तत्रोत्तरम् इति । सर्वकर्माराध्यत्वाय कार्यभूतसर्वदेवतात्मत्वसिद्धये परमकारणत्वं वक्तुं सृष्टेः पूर्वत्वात् प्रलयदशा सुबालश्रुत्यनुसारेणोच्यते -  आसीत्  इति । इदं - जगत् , तमोभूतम्  तमोवस्थम् आसीत् ; अग्न्यवस्थे च सलिले  इतिवत् । अप्रज्ञातम् प्रकृष्टरूपप्रत्यक्षज्ञानागोचरः । कुतः ?  अलक्षणम् ;  शब्दस्पर्शरूपादिलक्षणरहितत्वादित्यर्थः । कार्यगुणसिद्ध्यर्थं कारणेनापि विशेषगुणवता भाव्यमित्यत्राह - अप्रतर्क्यम् - तर्कागोचरः । अविज्ञेयम् - विभज्य ज्ञातुमशक्यम् । तम एकीभवति  इत्युक्ताविभक्तावस्थमित्यर्थः ।। 
	स्वरूपैक्यशङ्कां व्युदस्यति प्रसुप्तमिव । सुषुप्ताविव पृथग्व्यवहारा नर्हातिसूक्ष्मावस्थापन्नम् । स्वापाद्वैषम्यमाह - सर्वतः इति । ततः - सर्गकाले प्राप्ते । स्वयंभूः इति कारणान्तरवत्त्वव्युदासः । भगवान् इति । सृष्ट्युपयोगिगुणपौष्कल्यदेवताविशेषोक्तिः योगरूढिभ्याम् । इदं -  व्यष्टिकार्यं व्यञ्जयितुम् महाभूतानामादिभूतमहदहङ्कारविषयप्रवृत्तस्वसङ्कल्परूपज्ञानः तदर्थं  तमः प्रेरयन् अव्यक्तावस्थप्रकृतिशरीरकः प्रादुरासीत् ।  अक्षरावस्थाऽप्यर्थसिद्धा ।।
	स्वरूपपरिणामनिबन्धननिर्दोषत्वादिविरोधशङ्काव्युदासायाह  - शरीरात्  स्वात् इति । अप् -  शब्दोऽण्डकारणतत्त्वप्रदर्शनार्थः । महाभूतादिवृत्तौजाः  इत्युक्तत्वात् । वीर्यम् -  त्रिवृत्करणजनितामण्डोत्पादनशक्तिं ; तदभावे नाशक्नुवन्  प्रजाः स्रष्टुम्  इति ह्युक्तम् । आसीदिदम् इत्यादिसप्तश्लोक्यनुसन्धेया । अहं कृत्स्नस्य  इत्यादि स्फुटम् ।।   
	मन्वादिस्मृतयः सावकाशाः , कपिलश्चाप्तः । उपबृंहणं चापेक्षितमित्युक्तम् । कथं तत्स्मृतिं हित्वा स्मृत्यन्तरमादीयत इत्यत्राह - अयमर्थ इति । भूतार्थ इति । सिद्धार्थ इत्यर्थः । कार्यरूपार्थ इव विकल्पो दुर्वच इति अन्यतमत्यागोऽवश्यंभावीति भावः । आप्ततम -  शब्देन यथावद्दर्शनसहितयथादृष्टवादित्वं विवक्षितम् । कपिलस्य ऋषित्वमेव । अत्र आप्तिमात्रम् । यद्वै मनुरवदत् तद्भेषजम्  इत्युभयं मन्वादीनामस्ति  इति आप्ततमम् । प्रणीताः बह्व्यः न्यायोपेताश्च इति वैषम्यत्रयमुक्तम् । हेत्वन्तरं चाह - उपबृंहणं च इति ।। 
	न च इत्यादि स्फुटम् । विद्याङ्गकर्मणां हि भगवदाराधनरूपत्वं , स्वर्गादिफलानां तु तदभावात् आराध्यभूतब्रह्मणि न तात्पर्यमित्यत्राह  न चैहिक इति । स्पष्टम् ।। 
	यदुक्तम्  इत्यादि । श्रुतिप्रामाण्याङ्गीकारेऽपि श्रुत्यर्थविरोधस्यानादरणीयत्वे  प्रयोजकत्वात् तत् कापिललोकायतमतयोरविशिष्टमिति त्याज्यत्वमित्यर्थः ।। 1 ।।
अथ स्यात् - कपिलस्य स्वयोगमहिम्ना ... ....
इतरेषां चानुपलब्धेः ।। 2-1-2 ।।	
	चशब्दस्तुशब्दार्थः ..... ... न तया यथोक्तो वेदान्तार्थश्चालयितुं शक्य इति सिद्धम् ।। 2 ।। 
	उत्तरसूत्रशङ्कामाह - अथ स्यात् इति । मन्वादीनां धर्मप्रवर्तनान्यपरत्वात् न योगावसर इति भावः । इतरेषां चानुपलब्धेः ।  बहूनामुपलब्धिभिः एकोपलब्धेः भ्रान्तित्वनिश्चयः । धर्मानुष्ठानपरत्वं तु मनोनैर्मल्यहेतुरिति मन्वाद्युपलब्धिप्राबल्यहेतुः । तद्राहित्यं मनोमालिन्यात् भ्रान्तित्वावहमित्यर्थः ।।2 ।। 
इति स्मृत्यधिकरणम् -1 
----
2. योगप्रत्युक्त्यधिकरणम् ।। 
एतेन योगः प्रत्युक्तः ।। 2-1-3 ।।
	एतेन - कापिलस्मृतिनिराकरणेन  ... ... न तया वेदान्तोपबृंहणं  न्याय्यम् इति ।। 3 ।। 	
	एतेन योगः प्रत्युक्तः । अक्षरार्थमुक्त्वा शङ्कायां तात्पर्यार्थमाह योग इति । अब्रह्मात्मक इति । तत्त्ववैषम्यमुक्तम् । ध्यानात्मकस्य इत्यनुष्ठानवैषम्यम् 
।। 3 ।। 
इति योगप्रत्युक्त्यधिकरणम् -2 
-----
3. विलक्षणत्वाधिकरणम् ।। 
न विलक्षणत्वादस्य तथात्वं च शब्दात् ।। 2-1-4 ।। 
	पुनरपि स्मृतिविरोधवादी तर्कमवलम्बमानः ...  नैतदेवम् , यतस्तत्राप्यचेतनांश एव कार्यकारणभावः ।। 4।।
	न विलक्षणत्वादस्य तथात्वं च शब्दात् ।  मन्वादिस्मृतिभिर्वेदानामुपबृंहणं कार्यमित्युक्तम् । तास्तर्कविरुद्धाः । तर्कानुगृहीतसांख्यस्मृत्यैव कार्यमिति प्रत्यवस्थानात् सङ्गतिः । सोत्रं न इति  पदं व्याचष्टे यत् इति । अस्य इति  व्याख्येयम् । विलक्षणत्वात् इति पदं व्याचष्टे भवदभिमत इति । तथात्वम् इत्यादिसूत्रखण्डं व्याचष्टे न केवलम्  इति । ततः किमित्यत्राह - यद्धि इति । शास्त्रेण तर्को बाध्य इत्यत्राह अवश्यं च इति । अनन्यापेक्षस्य - प्रमाणान्तरानपेक्षस्य । न हि तर्को मानम् ;  अतोऽङ्गत्वादपेक्षित इत्यर्थः । क्वचित् क्वचित् -  स्वतोऽस्पष्टार्थविषयेषु ।। 
	तर्केंण मानस्य किञ्चित्कारमाह - तर्को हि  इति । शास्त्रस्य तु इति तुशब्दः साध्यवैषम्ये  । विशेषेण इति साधनवैषम्ये । स्वापे चैतन्यानुपलम्भः , तच्छक्तियोगश्च वेदतदितराभिमतौ । कथं ब्रह्मोपादानतोक्तेः घटादौ धीनिश्चयापेक्षेत्यत्राह - विलक्षणयोर्हि इति । यूपादित्यैक्यवदिति भावः । किं पुनः इत्यादिना वैलक्षण्यासिद्धिराशङ्क्य परिहृता ।  ननु च  इत्यादिना अनैकान्त्यम् ।। 4 ।। 
अथ स्यात् - अचेतनत्वेनाभिमतानामपि ... ...
अभिमानिव्यपदेशस्तु विशेषानुगतिभ्याम् ।। 2-1-5 ।।
	तु शब्दश्चोदिताशङ्कानिवृत्त्यर्थः  ... ... जगतः प्रधानोपादानत्वं वेदान्तैः प्रतिपाद्यते - इति ।। 5 ।।  
	अनन्तरसूत्रशङ्कामाह - अथ स्यात्  इति । अभिमानिव्यपदेशस्तु विशेषानुगतिभ्याम् । चोदिताशङ्कानिवृत्त्यर्थः , न तु पूर्वपक्षव्युदासार्थ इति भावः । स्फुटम् ।। 5 ।। 
सिद्धान्तः 
एवं  प्राप्तेऽभिधीयते - 
दृश्यते तु ।। 2-1-6 ।। 
	तुशब्दात् पक्षो विपरिवर्तते - ... ... माक्षिकगोमयक्रिमिवृश्चिकादिषु दृश्यते  ।। 6 ।। 
	दृश्यते तु । स्पष्टम् । पराभिमतसालक्षण्यं च सुवचम् । चिदचिद्विशिष्टस्य कारणत्वस्यैव  कार्यत्वाच्च । इदानीं तु पराभिमतसालक्षण्यनियमो भग्नः ।। 6 ।।
असदिति चेन्न प्रतिषेधमात्रत्वात् ।। 2-1-7 ।।
	यदि कार्यभूतात् जगतः कारणभूतं .... ... सति च वैलक्षण्ये कुण्डलहिरण्ययोरिव द्रव्यैक्यमस्त्येव ।। 7।।
	असदिति चेन्न प्रतिषेधमात्रत्वात् । प्रत्यभिज्ञार्हसालक्षण्यनियमनिषिद्धः , न तु द्रव्यैक्यमित्यर्थः ।। 7 ।। 
अत्र चोदयति - 
अपीतौ तद्वत्प्रसङ्गादसमञ्जसम् ।। 2-1-8 ।। 
	अपीतावित्यपीतिपूर्वकसृष्ट्यादेः .... .... ब्रह्मकारणवादे वेदान्तवाक्यानामसामञ्जस्यम् - इति ।। 8 ।। 
	उत्तरसूत्रमवतारयति - अत्र इति । अपीतौ तद्वत्प्रसङ्गादसमञ्जसम् । सृष्ट्यादेः । आदिशब्दात् स्थितिः । सिद्धान्तं शङ्कते अथ  इति । चेष्टाश्रयत्वमुक्तम् पञ्चवृत्ति इति । आयतनशब्दः साधनविशेषपरः । अत एव हि भोगसाधनमात्रस्य इत्युक्तम् ।  सिद्धान्त्यभिमतलक्षणं दूषयति - अथ मतम् इति । अव्याप्तिमाह - शरीरतया इति । अतिव्याप्तिमाह - साल इति । पक्षैकदेशव्याप्तिमाह - चेतनस्य इति । क्रियादिषु । आदिशब्दात् गुणः ।। 8 ।। 
अत्रोत्तरम् -
न तु दृष्टान्तभावात् ।। 2-1-9 ।।
	नैवमसामञ्जस्यम् - एकस्यैव ... ... सूत्रद्वयेन इतरव्यपदेशात् इत्यधिकरणसिद्धोऽर्थः स्मारितः।। 9 ।।
	 न तु दृष्टान्तभावात् । हेयासंभवे को दृष्टान्त इत्यत्राह एतदुक्तम्  इति । अमुख्यत्वमाशङ्क्याह - अथ च इति । अपामेव देवत्वादिधर्माः , न पुरुषस्येत्यत्राह - भूतसूक्ष्म इति । सोऽभिध्याय इत्यत्र चिदचितोरस्पष्टत्वादाह - भूतसूक्ष्मात्  इति । 
आसीदिदम् इत्यादिना प्रकृतत्वादिति भावः । लोके च इत्यादि ।  क्रिमिकीटपतङ्गादावनुगतत्वाय हि त्वया चेष्टाश्रयत्वादि लक्षणमुक्तम् ;  न तु द्विपात्त्वादि । अनुयायिनि संभवति , अननुगतस्वीकारायोगात् । एवं लौकिकवैदिकसर्वप्रयोगानुगतलक्षणे संभवति , अननुगतस्वीकारेण क्वचित्  गौणत्वाश्रयणमयुक्तमिति भावः । अतः - अनुयायिनो लक्षणत्वात् , त्वदुक्तस्य  चाननुयायित्वादित्यर्थः ।।
	अनुगतलक्षणमाह - यस्य इति । चेष्टाश्रयत्वादिकं त्रितयमननुगतम् ;  इदं तु लक्षणत्रयमनुगतम् । यस्य चेतनस्य यत् द्रव्यं सर्वात्मना स्वार्थे नियन्तुं श्क्यं तत् तस्य शरीरम् , यस्य चेतनस्य यत् द्रव्यं सर्वात्मना स्वार्थे  धारयितुं शक्यं , तत् तस्य शरीरम् ;  यस्य चेतनस्य यत् द्रव्यं शेषतैकस्वरूपं च , तत् तस्य शरीरमिति विभागः । स्वार्थे स्वविषये शक्येऽर्थे ।  सर्वात्मना - यावद््द्रव्यभावितया । एतत्स्थाने तृतीये एकशब्दः । स्वार्थशक्यशब्दानपेक्षणात् तृतीयस्य पृथगुक्तिः । यस्य इति - पित्रादिवत् देहस्य सप्रतियोगिकवस्तुत्वं दर्शितम्  । तावता पित्रादेर्देहत्वं  प्रसजेदित्युक्तं नियाम्यम् इति । द्रव्यम् इति क्रियादिव्युदासः । सर्वात्मना इति घटादिव्यावृत्तिः । मनुष्यादीनां गगनगमनादेरशक्यत्वात् असंभवव्यावृत्त्यर्थं स्वार्थे इति । शक्यम् इति रुग्णदेहादौ अव्याप्तिव्युदासः। चेतनस्य इति धर्मभूतज्ञानव्यावृत्तिः । न हि तत् ज्ञानविशिष्टेन नियाम्यम् । द्वितीयतृतीययोः प्रभाव्यावृत्तिश्च । तृतीये तु एकशब्देन गृहादिव्यावृत्तिः . शरीरत्व प्रयुक्तदोषमाशङ्क्याह - उपरितन इति ।। 9 ।। 
स्वपक्षदोषाच्च ।। 2-1-10 ।।
	न केवलं ब्रह्मकारणवादस्य ....  अभ्युपगमेऽप्यर्थाभावात् इत्यादिना प्रपञ्चयिष्यते ।। 10 ।।
	स्वपक्षदोषाच्च । अनभ्युपगमात् - नित्यनिर्विकारत्वोपगमादित्यर्थः 
।। 10 ।। 
तर्काप्रतिष्ठानादपि ।। 2-1-11 ।।
	सर्वस्याप्रतिष्ठितत्वादपि ... ... तर्काणामन्योन्यव्याघातात् तर्कस्याप्रतिष्ठितत्वं गम्यते ।। 11 ।।
तर्काप्रतिष्ठानादपि । स्पष्टम् ।। 11 ।।
अन्यथाऽनुमेयमिति चेदेवमप्यनिर्मोक्षप्रसङ्गः ।। 2-1-12 ।।    	
	इदानीं विद्यमानानां शाक्यादीनां ... ... वेदार्थविशदीकरण रूपवेदोपबृंहणतर्कोपादानाय सांख्यस्मृतिर्नादरणीया ।। 12 ।।
	अन्यथाऽनुमेयमिति चेदेवमप्यनिर्मोक्षप्रसङ्गः । भूतस्य भूतेनेव भाविनो भाविना तर्कान्तरेण प्रतिहतिः संभवतीत्यर्थः । वेदशास्त्रशब्दवैयधिकरण्येन सांख्यानुमतिशङ्काव्युदासायाह - वेदाख्य इति । वेदश्चक्षुः सनातनम् ... ... वेदशास्त्रमिति स्थितिः  इति प्रकरणात् ।। 12 ।।
इति विलक्षणत्वाधिकरणम् - 3 
----

4. शिष्टापरिग्रहाधिकरणम् ।।
एतेन शिष्टापरिग्रहा अपि व्याख्याताः ।। 2-1-13 ।।
	शिष्टाः परिशिष्टाः , न विद्यते ... ... विसंवाददर्शनाच्चाप्रतिष्ठितत्वमेवेति परिहारः ।। 13 ।।
	एतेन शिष्टापरिग्रहा अपि व्याख्याताः । तृतीयासमासव्युदासाय व्याचष्टे - शिष्टाः इति । कर्मधारयत्वे हि सांख्यस्य शिष्टापरिग्रहत्वसिद्धिः । अनेकान्तत्वसत्यासत्यात्मकत्वादि । आदिशब्दात् चातुर्विध्यैकरूप्ये ।। 13 ।।
इति शिष्टापरिग्रहाधिकरणम् - 4
------
5. भोक्त्रापत्त्यधिकरणम् ।। 
भोक्त्रापत्तेरविभागश्चेत् स्याल्लोकवत् ।। 2-1-14 ।।
	पुनरपि सांख्यः प्रत्यवतिष्ठते - यदुक्तं .... ... स्वरूपपरिणामे च ब्रह्मण एव भोक्तृभोग्यत्वापत्तिरिति पुनरप्यसामञ्जस्यमेव ।। 
	भोक्त्रापत्तेरविभागश्चेत् स्याल्लोकवत् । पूर्वाधिकरणे देहो दृष्टान्तितः । तत्प्रयुक्तभोक्तृत्वशङ्काया उत्थानात् सङ्गतिः । ननु च इत्यादि । अन्यगृह इव कार्यान्तरवशात् त्यन्निधौ भोक्तृत्वमिति पूर्वत्रोक्तम् । इह शरीरस्वामित्वे भोक्तृत्वं न निवार्यते इत्यर्थः । स्थविरत्वादिविकारासंभवेऽपि इति अनेन प्रागुक्तदृष्टान्तपरिहृतांश उक्तः । अपरिहृतांशमाह - शरीर इति । स्यात् लोकवत् इति । सशरीरस्य कारणत्वे दोषः परिहृतः 
। केवलब्रह्मणः कारणत्वे दोषमनुपगमेन प्रतिवक्ति मृत्सुवर्ण इति ।।
	यत् तु इत्यादिनाऽनूदितं पोक्तार्थं दूषयति - तदयुक्तम् इति । उपाधिश्च इति उपाधिशब्दः  शक्त्यविद्योपाधिपरः । वादशब्दवदयंशब्दः । उपाधितदुपहितयोरविभागः शङ्क्यत इत्यत्राह - विलक्षणयोः इति । स्वरूपपरिणामे शङ्कापरिहारौ युक्तावित्यत्राह - स्वरूप इति । कुत इत्यत्राह - न कर्म  इति । उपगम्य दूषयति - स्वरूप इति । कालान्तरेण घटशरावादिसङ्करोऽस्तीति चेत् फेनतरङ्गदृष्टान्तेऽपि समानोऽयं दोषः । यस्तु तेन परिह्रियते स्वरूपपरिणामेऽपि  परिहार्यः । पूर्वाधिकरणोक्तविकारापुमर्थदोषपरिहारानुपपत्तिमाह - स्वरूप इति ।। 14 ।।
इति भोक््त्रापत्त्यधिकरणम् - 5 
---
6. आरम्भणाधिकरणम्  ।।
तदनन्यत्वमारम्भणशब्दादिभ्यः ।। 2-1-15 ।।
	असदिति चेन्न प्रतिषेधमात्रत्वात् इत्यादिषु ... ... तस्य चानिर्वचनीयत्वं प्रतीतिबाधाभ्यां सिद्धम् ।।
	तदनन्यत्वमारम्भणशब्दादिभ्यः । सङ्गतिमाह - -असत् इति । सत्यपि इति । कार्योपयोगितया - उदकाहरणादिकार्योपयोगितया ।  न  च इति । पिण्डे 
घटो न चेत् कुलालेन तन्तुरुपादीयेत , तत्र घटासत्त्वाविशेषादित्यर्थः । मत्पिण्डेऽस्ति घटः , न तन्तुषु  इति कुतः ? मृत्पिण्ड एव घटसद्भावयोग्य इति चेत् तर्हि तदुत्पादनयोग्यः स एव इत्यभिप्रायेण परिहरति - कारण इति । स्पष्टम् । आहुः - सिद्धान्त्येकदेशिनः  इत्यर्थः ।।
	वाचारम्भणम्  इत्यादेरर्थमभिप्रयन्नाह - अतो यथा इति । विकारेषु इति   अनुवर्तमानत्त्वहेतुरभिप्रेतः । एकमेव अद्वितीयम् इत्यस्यार्थमाह -  तथा   इति । कार्यस्य सदसद्विलक्षणत्वे व्यतिरेकिणमाह - सत इति । सदसदन्यत्वं मिथ्यात्वेऽन्वयिहेतुरित्याह -  अनिर्वचनीयं च  इति । सपक्षे साधकधर्मं दर्शयति -  तस्य च इति ।। 
	किं च कार्यमुत्पादयन् मृदादि कारणद्रव्यं ... .... जीवेश्वर- बद्धमुक्तशिष्याचार्यज्ञत्वाज्ञत्वादिव्यस्था च न स्यात् ।। 
	व्यावर्तमानत्वस्य निरुपाधिकत्वाय  कार्यदुर्निरूपताम् अनुग्राहकतर्करूपेणाह - किं च  इति । सत्यं चेत् सुनिरूपं स्यादित्यर्थः । उक्ततर्कस्य प्रत्यक्षविरोधमाशङ््क्याह  - न च इति 
। रुचकादि -  रूचकाद्यवस्था।  समवायिविषया प्रत्यभिज्ञा इत्यत्राह - तदतिरिक्त इति । व्यक्तिद्वयानुपलब्धेरित्यर्थः । पटे तन्तव इव  इति पटप्रक्रिययोक्तम् ।  नापि इति । विशिष्टस्य कार्ये प्रत्यभिज्ञानप्रसङ्गः इत्यर्थः । अतः इति । कारणातिरिक्तानुपलम्भात् नाध्यक्षबाधः इत्यर्थः । तत एव न सोपाधिकत्वं , पक्षेऽपिबाधादिति भावः ।
	कृत्स्नं मिथ्या चेत् , कथं मृदादिसत्यतेत्यत्राह - तदिदम् इति । कण्ठोक्तं चेत्याह - ऐतद्  इति । यूपादित्यैक्यसाम्यमाशङ््क्याह - न  चागम इति । शङ्कितमन्यपरत्वं प्रतीत्यभावात् प्रत्यक्षविरोधाद्वा इति विकल्पं मत्वा प्रथमं व्युदस्यति - यथोक्त इति । द्वितीयं व्युदस्यति प्रत्यक्षस्य च  इति । उपगम्याह -  विरोधे सत्यपि इति । दोषः - भेदवासना । अपच्छेदमभिप्रेत्याह - चरम  इति । स्वरूपसद्भावः - ज्ञानोदयः । आदिशब्दात् सामग्र्युत्पत्तिः । प्रमितौ -  प्रमितत्वे । अर्थपरिच्छेदकत्वेन हि स्मृतिवत् ज्ञाततयाऽर्थं ज्ञापयतीत्यर्थः ।।
	अत्र केचिदद्वितीयत्वं ब्रह्मणोऽभ्युपयन्त एव ... ... जीवानां भ्रमस्य प्रवाहानादित्वान्न तद्धेतुरन्वेषणीयः - इति ।।
	ननु  इत्याद्युक्त लौकिकवैदिकव्यवस्थासिध्यर्थं जीवाज्ञानपक्षं प्रस्तौति अत्र  इति । कस्य -  किमाश्रया । अवस्तुभूतायां  -  मिथ्याभूतायाम् । अनवक्लप्तिः - असिद्धिः । ब्रह्माव्यतिरेकस्वतःशुद्धिभ्यां ब्रह्मण इव जीवस्यापि अविद्यान्वयो न स्यादित्यत्राह -  वस्तुतः इति । स्वतः शुद्धस्यापि औपाधिकाशुद्धिसंभवात् अविद्यान्वयोपपत्तेः जन्मजरादीनां काल्पनिकत्वोपपत्तिरित्यर्थः । अशुद्धिः दोषार्हता । तस्या धीनिवर्त्यत्वायाह अशुद्धिरपि इति । अशुद्धिभ्रमात् अविद्यान्वयः , तेनाशुद्धिभ्रमः इत्यन्योन्याश्रयमाशङ्क्याह - जीवानाम् इति ।।
	तदेतदविदिताद्वैतयाथात्म्यानां ... .. ब्रह्मैव कल्पकमिति चेत् ब्रह्माज्ञानमेवायातम् ।।
	
	जीवाज्ञानपक्षं  दूषयति -  तदेतत् इति । किं जीवस्य अकल्पित स्वरूपेणाविद्याश्रयत्वम् , उत कल्पिताकारेण , अथ कल्पिताकारविशिष्टस्वरूपेण इति विकल्पमभिप्रेत्य , प्रथमं शिरो दूषयति- जीवस्य इति । द्वितीयं दूषयति - तदतिरिक्तेन इति । जीवो ह्यविद्याश्रयः तत् कथं जडस्य तदाश्रयत्वमित्यत्राह - न खलु इति । तृतीयं शङ्कते 
-  कल्पित इति । दूषयति -  तन्न इति । कुत इत्यत्राह - स्वरूपस्य इति । ततः किमित्यत्राह - अविद्याश्रयाकार इति । अविद्याश्रयत्वे सति विशिष्टत्वं विशिष्टाकार एव अविद्याश्रय इत्यात्माश्रयणमित्यर्थः ।
	अविद्याया एकत्वे दूषणमाह - तत्रैकस्मिन् इति । बहुत्वं शङ्कते प्रति इति। भन्त्स्यते - बद्धो भविष्यति । दूषयति - तन्न इति । अद्वैतहानिप्रसङ्गात् स्वाभाविकत्वानभ्युपगमः । किमस्याः इति । जीवभेदकल्पकाऽविद्या  तत्क्लप्तेः प्रागेव नाश्रयितुं क्षमा, जीवासिद्धेरित्यर्थः । बीजाङ््कुरेषु इति । तत्र नोत्पादकस्य  उत्पादकतयोत्पाद्यापेक्षेति भिदा । अशकनीयता - साधयितुमशक्यता ।   कृतनाशादि इति । आदिशब्दात्  जीवनित्यत्वादिश्रुतिविरोध उक्तः ।।
 	जीवाख्यधर्मिक्लृप्तेः प्रवाहानादित्वे कथितं दूषणं जीवत्वधर्मक्लृप्ति- प्रवाहानादित्वेऽप्यतिदिशति - अत एव इति । धर्मक्लृप्तिपक्षस्य निरस्ततां विवृणोति - अविद्याप्रवाहे  इति । पक्षद्वयेऽपि दूषणमेकमाह आमोक्षात् इति । जीवस्य - जीवभावविशिष्टस्य ।।
	दुर्घटत्वेन  परिहारं दूषयति - यच्चोक्तम् इति । शुद्धविद्यास्वरूपत्वात् - शुद्धज्ञप्तिरूपत्वात् । उक्ताभिः - अन्योन्याश्रयादिभिः । अनिर्मोक्षः आविद्यजीवावस्थितेरित्यर्थः ।।
	दार्ष्टान्तिकालोचनया दूषितम् । अथ दृष्टान्तालोचनया दूषयति यच्चोक्तम् इति । दोषप्रतिभासानुपपत्त्या दूषयति - किं च इति । अन्यस्य इति शिरोदृष्टान्तानुरोधादुक्तम् ।।
	
	अविद्याकार्यभ्रमाश्रयनिरूपणया दूषयति - किं च इति । कः कल्पकः को भ्रमाश्रयः । आत्माश्रय इति । जीवसिद्धेः स्वविषयभ्रमाश्रयस्वसिद्धिसापेक्षत्वात् आत्माश्रयः इत्यर्थः ।।
	किं च ब्रह्माज्ञानानभ्युपगमे , किं ब्रह्म ... ... परमार्थतो ब्रह्मव्यतिरिक्ताभावात् तदनन्यत्वं जगतः इति ।। 
	किं च इति । स्फुटम् । अत एव -  ईक्षापूर्वकसृष्ट्यर्थमस्य जीवदर्शनार्थं चाविद्यान्वयस्य उपगमादित्यर्थः। माया - परभ्रमहेतुः ; स्वभ्रमहेतुः अविद्या इति तन्मतम् । जीवदार्शित्वम् - अपरमार्थजीवदर्शित्वम् । परमोहनहेतुरेव मोहनीयदर्शनहेतुरिति शङ्कते - अथ इति । तर्हि इत्यादि । स्फुटम् । अपुमर्थदृष्टिहेतुत्वाभावानुगमेनापि दूषयति - तन्निरसने 
च इति । दुःखहेतुत्वेऽपि अवस्तुभासनमेव अपुमर्थः निरसनीयत्वात् अतो मायायाश्च तद्धेतुत्वादविद्यात्वमिति भावः । अविद्यामन्तरेण नोपपद्यते इति । मृषात्वादिति भावः ।  नित्यया - अपुमर्थाभावेनानिरसनीयत्वादिति भावः। आश्रयविभागानुपपत्त््या च दूषयति - मायाश्रयतया इति ।।
	यत् तु इत्यादि । अत एव - आश्रयैकत्वेऽपि सर्वव्यवस्थोपपादकहेतुना काल्पनिकत्वेन । कार्यपारमार्थ्ये एव कारणबहुत्वम् , न त्वपारमार्थ्य इत्याह - परमार्थिकी इति । ततः  किमित्यत्राह - अपारमार्थिकी तु इति ।। 
	प्रयोगश्च इति । आद्यौ जीवाज्ञानवादिनं प्रति कथितौ । अन्त्यौ द्वौ तं भेदवादिनं  च प्रति । जडत्वादयः एकैकमनपेक्षाः। भिन्नत्वे च  इति व्यतिरेकित्रयम् । अभिन्नत्वं साध्यम् । वस्तुपरिच्छेदात् परिच्छेदान्तरद्वयं प्रसञ्जयति -  वस्तुतः परिच्छिन्नस्य इत्यादिना । ततःकिमित्यत्राह एवं च इति । उत्पत्ति इति । अविकारश्रुतिविरोधश्चेत्यर्थः। एकाविद्यया सर्वव्यवस्थोपपत्तिमुपसंहरति - अतः इति । ब्रह्माज्ञानवादपक्षमुपसंहरति  तस्मात्  इति । अनन्यत्वं जगतः इति । परमार्थभूतान्यत्वं न भवति इत्यर्थः। अभावः नञर्थः ।।
	अत्रोच्यते - निर्विशेषस्वप्रकाशमात्रं ब्रह्म .... ... अहंत्वमाद्यर्थविलक्षणं चिन्मात्रं ह्यात्मा त्वन्मते ।।
	ब्रह्माज्ञानवादिनं वैशेषिकः प्रतिवदति - अत्रोच्यते इति । निरंशस्य इति । तिरोधानेऽपि जडांशः स्थितः इति दुर्वचमिति भावः । स्ववचनविरुद्धम् -  नित्यत्वादिसाधकवचनविरुद्धम्  । उक्तम् -  अस्मिन् प्रबन्धे सिद्धान्तिना इत्यर्थः । मिथ्यात्वानित्यत्वभेदमाह - यद्देश  इति । अनित्यत्वे साध्ये सिद्धसाध्यता ; मिथ्यात्वे तु सोपाधिकत्वव्याघातबाधितत्वानैकान्त्यादीनि इति भावः । देशकालादि  इति । आदिशब्दात् क्रियादि । देशकालभ्रमेषु देशकालान्तररूपोपाध्यभावात्  साध्यसमव्याप्तिर्नेति न वाच्यम् । तत्रापि क्रियादेरुपाधित्वादिति भावः । बाधार्हत्वं साध्यम् ;  बाधितत्वं  लिङ्गमिति न साध्याविशिष्टता । दाहार्हत्वदाहकार्यत्ववत् ।  समवहितात् - समन्वितात् । कारणान्तरम् - अदृष्टेश्वरसङ्कल्पादि । एतदायत्तत्वाभावात्  -  वस्तुमात्रानायत्तत्वात् अविकृतत्वधर्मितया तद्धि प्रकृतम् ।।
	अनुग्राह्यमाह - कारणस्य च इति । परोक्ततर्को जात्युक्तिः । कार्यकारणत्वभङ्गवाचिस्ववचनस्य प्रमितिजनकत्वोपगमात् ।  न चेत् सुतरां न 
कार्यकारणत्वभङ्गः । यथोक्तपरिकरः -  देशकालादिः । हेमप्रत्यभिज्ञाकथमित्यत्राह  - प्राक् इति । यच्चान्यत् इति । आदिशब्दात् विरोधेऽपिशास्त्रबलीयस्त्वम् ।।
	यच्चोक्तम् इत्यादि । देहभेदादप्रतिसन्धिरित्यत्राह -  सौभरि इति । अन्तः करणभेदादित्यत्राह - न च इति । एकशरीरवर्त्यात्मन एकत्वे सिद्धसाध्यता । अनेकशरीरवर्तिनां चेत् धर्मिग्राहकबाध इत्यर्थः । सर्वशरीराणामविद्याकल्पितत्वाभावात् इति । सपक्षभूतदेहस्यापि अविद्याकल्पितत्वाभावात् दृष्टान्तस्य साध्यवैकल्यमित्यभिप्रेतम् ।।
	यच्च चेतनात्  इत्यादिना अहमेव सर्वं चेतनजातं चेतनत्वात् इतीदमर्थतोऽनूदितम् । कालात्यापदेशेन दूषयति -- तदपि इति । उक्तिदूषणमाह - यत् तु इति ।।
	किं च निर्विशेषचिन्मात्रातिरेकि सर्वं मिथ्येति वदतो   मोक्षार्थश्रवणादिप्रयत्नो निष्फलः ... ... भेदवादिनस्तु  सर्वचिदचिद्दस्तुशरीरत्वेन ब्रह्मणः सर्वप्रकारत्वात् स्वतः परतोऽपि परिच्छेदो न विद्यते ।।
	प्रतितर्कानाह - किं च इति । अविद्याकार्यत्वादौ  निष्फलत्वादिप्रसङ्ग इत्यर्थः । कर्महेतुकत्वात् तद्वदेव त्वन्मतेऽपि निष्फलत्वादिति चेत् , न , श्रुतेस्तुल्यदोषत्वाभावेन  तद्बाधेन परिहारस्य सुवचत्वादिति भावः । स च व्यक्तीभविष्यति ।।
	द्विधा मृषावादिनां गतिः । ब्रह्म स्वरूपपरवाक्यप्रतिपाद्यमिति ,  ब्रह्म तु न प्रतिपाद्यं भेदनिषेधपरा वेदान्ताः इति च । तत्र प्रतिपाद्यत्वपक्षेऽनिष्टं  प्रसञ्जयति -  किं च निर्विशेष इति । अनुमानैः -  तर्कैः । ऊहस्तर्कोऽनुमानोक्तिः इति प्रसिद्धेः ।   निरस्तान् इति । स्वाभिमतार्थसाधकत्वं  निरस्तमित्यर्थः । अतादृशस्य -  कर्मकर्तृरहितस्य । तादृशस्य इति पाठे सकर्तृकर्मणस्तस्य निर्विशेषत्वेऽभिमते सा न सिध्यतीति ।।
	पूर्वमविद्याहेतोः नैष्फल्यमुक्तम् । तन्न ;  असत्यात् सत्योत्पत्तेः इत्यत्राह - यः पुनः इति । परमते तदसिद्धिमाह -  सोऽपि इति । स्वमते तदसिद्धिमाह - अस्माभिरपि इति ।।
	बाधादृष्टिमुपगम्य दूषयति - दुष्टकारण इति । सा च नेत्याह - किं च इति । माध्यमिकवचो दोषमूलमित्यत्राह -  दोषमूलत्वं तु  इति ।  अतः ... न सेत्स्यति इत्यन्वयः । असिद्धिमुपपादयति - लोक इति । ततः किमित्यत्राह - निर्विशेष इति । ज्ञातृत्वसविशेषत्वयोरभावात् आश्रयतया करणतया च न प्रतिभासादिहेतुत्वमित्यर्थः । आदिशब्दात् व्यवहारः ।।
	न कश्चिद्विशेषोऽन्यत्र  तत्संरंभात् इति । अयमभिप्रायः - अधिष्ठानस्य 
मिथ्यात्वेऽधिष्ठानान्तरापेक्षया अनवस्था दोषमृषात्वेऽपि तुल्या । स्वरूपप्रवाहानादित्वाभ्यां दौर्घट्यस्वपरनिर्वाहकाभ्यां च परिहृतिश्च  तथा । उपपत्त्यनपेक्षत्वे  चातिप्रसङ्गाः प्राक् दर्शिताः । दोषसत्यत्वापेक्षा चापरमार्थत्वप्रयुक्तोपपत्तिरूपेति ।।
	यत्तु इत्यादि । आनन््त्यं -  सावधिसंख्याराहित्यम् । स्वरूपानन्त्यात्  -  देशकालाद्युपाधिरहितस्वरूपानन्त्यात् । देशकालादि इति आदिशब्दात्  कर्त्रादि । कर्त्रादिनाऽप्यवच्छेददर्शनात् गृहाद्यवच्छिन्नात्मपक्षीकारे सिद्धसाध््यता । अवच्छिन्नघटेषु सपक्षीकृतेषु भिन्नत्वं सोपाधिकम् । अन्यथा दृष्टान्तस्य  साध्यवैकल्यम् ।।
	यत्तु आत्मनाम् इति  बाधितविषयत्वमुक्तम् । यत् तु भिन्नत्वे इति । देशकालपरिच्छेदौ न्यूनाधिकत्वरहितौ , परिच्छेदत्वात् . वस्तुपरिच्छेदवत् इतिवत् वस्तुतः परिच्छिन्नस्य देशकालपरिच्छिन्नत्वम् अबाधितम् इत्यर्थः । वस्तुतः इत्यादि । स्फुटम् ।।
	अविद्याब्रह्मभेदानुपगमे दूषणमाह - यदि  इति । शुक्तित्वमृषात्वे पुरोवर्ति रजतमेव यथा स्यादिति भावः । प्रतिसंबन्धिन्यविद्या मृषेति चेत् , घटोऽपि मृषेति  तद्विलक्षणपटस्येव वस्तुपरिच्छेदतत्प्रयुक्तदोषाः स्युः । अथ  सामान्येन भेदानुपगमेन  दूषणमाह - भेदतत्त्व  इति । स्वपक्षो निर्दोषः  , परपक्षः सदोषः इति विभागसत्यत्वे भेदसत्यत्वम् , असत्यत्वे भेदसत्यत्वम् इत्यर्थः । वैशेषिकानन्त्ये स्वाभिमतिप्रकारमाह - आनन्त्य इति । साक्षात््सिद्धान्तिपक्षे तदुपपत्तिमाह -  भेदवादिनस्तु इति । स्वतः  इति घटादिव्यावृत्तिः ।  परतः इति  धर्मभूतज्ञानव्यावृत्तिः । सर्ववस्तुसामानाधिकरण्यार्हत्वं वस्त्वपरिच्छेदस्वनिष्ठ - वस्त्वन्तराभाव इत्यर्थः ।  गुणानन्त्यं च यथा षड्वर्णापेक्षया दशवर्णनिष्कस्यापरिच्छेदः । प्रागुक्तोऽप्येतदन्तर्भूतः ।।
	तदेवं कारणात् भिन्नस्य कार्यस्य सत्यत्वात् ब्रह्मकार्यं कृत्स्नं जगत् ब्रह्मणोऽन्यदेव ।।

सिद्धान्तः 
	इति प्राप्ते प्रचक्ष्महे - तदनन्यत्वमारम्भणशब्दादिभ्यः । ... ...बालो युवा स्थविरः   इति  वुद्धिशब्दान्तरादयः कार्यविशेषाश्च दृश्यन्ते ।।
	अथ वैशेषिकपक्षमुपसंहरन् राद्धान्तमवतारयति  - तदेवम् इति । तदनन्यत्वमारम्भणशब्दादिभ्यः । अस्य कस्मादनन्यत्वमित्यत्राह  तस्मात् इति । 
अनन्यत्वम्  ऐक्यम् । विरोधो नञर्थः । प्रतिज्ञादृष्टान्तवाक्यद्वयं  प्रकृत्यधिकरणविषयः । वैशेषिकनिरासेन कार्यकारणैक्योपपादकत्वादस्य  वाक्यस्य एतदधिकरणविषयत्वमित्यभिप्रायेणोक्तं तदुपपादयद््भ्यः इति ।  ऐकपद्यव्युदासाय वाचादिभ्यः  इत्यनुक्तिः । षष्ठीतत्पुरुषव्युदासायाह आरम्भणशब्द इति ।।
	उदाहृतवाक्यानां तदनन्यपरत्वमुपपादयति - तथा हि इति । दृष्टान्तवाक्यं व्याचष्टे - यथैक  इति । वाचा इत्यादिवाक्यस्य तदुपपादकत्वमाह -  अत्र इति । नाम्नो मृदारब्धत्वाभावात् स्पर्शार्थतया व्याख्यातम् । घटेन इति   वाचा  इत्यजहल्लक्षणेत्यर्थः । सिद्धये  इति प्रयोजनतया  हेतुत्वमित्यर्थः । तेनेव - पूर्ववाक्यप्रस्तुतेन । स्पर्शशब्दार्थं विवृण्वन् उक्तं  संग्रहेणाह उदक इति । बुद्ध्यादिभेदः घटः पटः आस्ते शेते  इत्यादौ बुद्धिभेदादवस्थाभेदाच्च दृष्टः । अत्र त्ववस्थाभेदनिबन्धनत्वे किं नियामकमित्यत्राह - अतः इति । एवकारार्थमाह - न तु  इति । सामान्येन बुद्ध्यादिभेदानामन्यथासिद्धिमाह - अतः इति । देहक्षणिकत्वेऽपि बालादिशब्दानां चेतनपर्यन्तत्वान्न साध्यविकलता दृष्टान्तस्य , देहस्याबाधितप्रत्यभिज्ञाविषयत्वाच्च । 
	यदुक्तम् - सत्यामेव मृदि घटो नष्ट इति व्यवहारात् ...  ... तदेवमारम्भ णशब्दादिभ्यो जगतः परमकारणात् परस्मात् ब्रह्मणोऽनन्यत्वमुपपाद्यते ।।
	भावाभावविरोधं  परिहरति - यदुक्तम् इति । कार्यभेदं परिवक्ति - तत्तत्  इति । कारकव्यापारवैयर्थ्यं व्युदस्यति - संस्थानयोग इति । भूतप्रत्ययनिर्देशः प्रथमक्षणापेक्षयेति योगशब्दस्य  भावः । अतो नोत्पद्यते इति  व्याहारः नात्र शक्त्त्यु त्पन्नव्याहाराभावश्च । तत एव कपालत्वे सति घटस्य  निष्ठत्वोक्तिश्च एवं युक्ता । संस्थानस्य इत्यादिनोपन््यस्तचोद्यं  प्रतिबन्दीमुखेन परिहरति - असत्कार्यवादिनोऽपि इति । यथोत्पत्तेरुत्पत्तिचोदनं नित्यसमजात्युक्तिः तथाऽवस्थाया उत्पत्तिमुखेन चोद्यमपि ;  अवस्थाविशेषस्य चोत्पत्तिरूपत्वादित्यर्थः । अस्माकं तु इति । पृथक्स्थितिप्रतीतिकार्यानर्हाणां न पृथगुत्पत्त्याद्यपेक्षा यथोत्पत्तेः ,
 
किं तु तदर्हाणामेव पृथगुत्पत्याद्यपेक्षेत्यर्थः । संख्याभेदं परिहरति - कपालत्व इति ।।
	अथ  सौत्रादिशब्दोपात्तेषु वाक्येषु दार्ष्टान्तिकवाक्यस्यार्थमाह तथा इति । सदेव  इति एवकारात् कार्यासत्त्वव्युदासः । कथम् असत  इत्यादिवाक्यैकार्थ्यात् तथा ... 
उपपादितम्  इत्यन्वयः ।।
	पदानामुक्तार्थपरत्वं द्रढयितुमुपरितनवाक्यानामर्थं वदन् , अनन्यत्वसिद्धिमाह - तथा तदैक्षत इति । बहुत्वेक्षितृत्वशब्दाभ्याम्् एक अद्वितीय शब्दार्थंः स्फुटीकृतः । व्यष्टिसृष्टिसङ्कल्पवाक्यस्य शङ्कामाह - सच्छब्द  इति । सच्छब्दो ब्रह्मपरश्चेदिदं सामानाधिकरण्यमयुक्तम् । जगत्परश्चेदीक्षणाद्ययोग इत्यर्थः ।।
	तादात्म्यस्य व्याप्तिहेतुकत्वज्ञापनायोदाहृतवाक्यं  विवृणोति - तिस्रः इति । कृत्स्नम् तिस्र  इति  न्यूनतां व्यावर्तयति । न तु मानान्तरसिद्धमधिकमिति भावः । अचिद्वस्तु - इदंशब्दसमानाधिकरणदेवताशब्दो लक्षणयाऽधिष्ठेयाचित्पर इति भावः । वस्तुशब्दोऽचित्पारमार्थ्यसूचकः । तत्पारमार्थ्यं तु असृजत इति सृज्यत्वोक्तेः ।।
	स्वात्मक इति  । अनेन जीवेनात्मना इति आत्मशब्दः स्ववाचीति भावः । नामरूपे कस्येत्यत्राह -  एतत् इति । सन्निहितमेव नामरूपभागिति  भावः । विचित्र इति । देवादिव्यष्टिनामरूपे इत्यर्थः । अनेन तेजःशब्द-  तेजस्त्वप्रभृतिसमष्टिनामरूपव्यावृत्तिः । समष्टिनामरूपे हि प्रागेव व्याकृते । स्ववाचकस्य आत्मना  इति पदस्य जीवविशेषणशङ्काव्युदासाय जीवेन इति  पदस्य आत्मविशेषणत्वं दर्शयन् , समष्ट्यवस्थजीवानुप्रवेशव्यावृत्त्यर्थमनुप्रवेशं विशिंषन्  जीवस्यापि नामरूपभाक्त्वं दर्शयति - अनेन इति । अत्र  एतच्छब्दो जीवविशिष्टाचित्परः । आत्मतया - नियन्तृतया । जीवपरयोः स्वरूपैक्यव्युदासाय स्वात्मकत्वं विवृणोति - स्वात्मनः इति । सिहेन मया  इतिवदित्यर्थः ।।
	श्रुत्यन्तरेणेदं स्पष्टयति तत् -  सृष्ट्वा इति । कार्यदशायां ह्ययमनुप्रवेशः , न तु कारणदशायामित्यत्राह - तदेतत्  इति । ततः किमित्यत्राह  - अनेन इति । सत् इदं शब्दयोः  केवलब्रह्मकेवलजगत्परत्वाभावादिति भावः । तरपो मुख्यत्वमर्थः । स्पष्टम् । आदिशब्दोपात्तप्रकरणान्तरवाक्यैरनन्यत्वमाह - तथा  इति ।।
	अत्रेदं तत्त््वम् - चिदचिद्वस्तुशरीरतया तत्प्रकारं ब्रह्मैव ... ... सदात्मना च सर्वस्य अभिन्नत्वे सर्वज्ञत्वेन  सर्वस्वभावप्रतिसन्धानात् सर्वगुणदोषसङ्करप्रसङ्गश्च  पूर्वमेवोक्तः । अतो यथोक्तप्रकारमेव अनन्यत्वम् ।। 15 ।।
	विभक्ततमःकार्यं ह्यक्षरादि । तमसः एकीभावश्रवणात् चिदचितोरुत्पत्तिप्रलयश्रवणात् , अग्रे बहुत्वाभावेन शरीरशरीभावान्न स्वभावव्यवस्था युक्ता । भेदव्यपदेशात् तदनन्यत्वम्  
इत्यादिसूत्राणां व्याहतिश्चेत्यत्राह अत्रेदम्  इति । परमात्मनित्यत्वोपादानत्वजीवनित्यत्वबहुत्ववैषम्यादिपरिहारोचितदेहात्म-  भावश्रुत्यन्यथानुपपत्त्या तदानीमपि चिदचिच्छरीरकत्वसिद्धिरिति भावः ।।
	अस्य सूत्रस्य मृषावादिभिरुक्तमर्थं दूषयति - ये तु इति । भास्करोक्तं व्युदस्यति - ये च इति । उपाधिसंबन्धात् इत्यन्तेन  चिद्गतदोषसङ्ग उक्तः । हेयाकार इत्यचिद्दोषसङ्गः । न स्वरूपे हेयान्वयः , शक्तेरचिद्रूपपरिणामादित्यत्राह - शक्ति इति ।।
	यादवप्रकाशोक्तं व्युदस्यति -  ये पुनः  इत्यादिना । विप्लवः - विकारः । सदैव -  कारणदशायामपीति  भावः । यः सर्वज्ञः सर्ववित् ...  तस्मादेतत्  इति हि श्रुतिः । ततः स्वयंभूः इति । भगवच्छब्दः  ईश्वरपरः इति भावः ।          न्यायविरोधमाह - न च इति । सविशेषत्वात् - नियन्तृरूपविशेषवत्त्वात् । न लक्षणा ;  शक्तौ प्रत्ययविधानात् इत्यत्राह -  न च पाचक इति । केषाञ्चिदेव इति । अन्यथा विशेषोपादानवैयर्थ्यमिति भावः । पाचकादिषु शक्त्यर्थत्वं दृष्टमित्यत्राह - पाचक इति ।। 
	अनुवृत्तं सत्त्वं धर्म इति पक्षे दूषणमाह - न च  इति । प्रसङ्गादसत्त्वं शिक्ष यति - विरोधि इति । द्रव्यपक्षे दूषणमाह - द्रव्यमेव  इति । द्रव्यसंबन्धः क्रियादेः सत्त्वमित्यत्राह - क्रियादिषु इति । सूत्रार्थमुपसंहरति अतः इति ।। 15 ।।
अथोच्येत - एकस्यैवावस्थान्तरयोगेऽपि ... ....
भावे चोपलब्धेः ।। 2-1-16।।
	कुण्डलादिकार्यसद्भावे च कारणभूत ... ... बुद्धिशब्दान्तरादयोऽवस्थाभेदमात्रनिबन्धना इत्यवगम्यते । तस्मात् कारणादनन्यत् कार्यम् ।। 16 ।।
	उत्तरसूत्रशङ्कामाह - अथोच्येत इति । भावे चोपलब्धेः । मृत्तिका  इत्यादेरर्थ इहोक्तः । सामानाधिकरण्येन प्रत्यभिज्ञविवक्षिता । प्रतिसन्धानानुपपत्तेः ।  न हि घटस्थेम्भसि घटप्रतिसन्धानमित्यर्थः ।  चोद्यं  शङ्कते -  गोमय  इति । न तत्रापि इति । समवाय्यनुवृत्तिवादिना त्वयाऽपि आदिकारणप्रतिसन्धिर्वाच्या इति भावः । स्फुटम् ।। 16 ।।
इतश्च 
सत्त्वाच्चापरस्य ।। 2-1-17 ।।
	अपरस्य कार्यस्य कारणे सत्त्वाच्च ... ... वेदे च सदेव सोम्येदमग्र आसीत् इति 
।। 17 ।।
	सत्त्वाच्चापरस्य ।  पूर्वसूत्रे द्रव्यैक्यधीप्रत्यभिज्ञोक्ता ;  इह तु तथा व्यपदेशः । व्यपदिश्यते  इति हि भाष्यम् । यद्वा अयं स इत्यभिज्ञोच्यते ।।
असद््व्यपदेशान्नेति चेन्न धर्मान्तरेण वाक्यशेषाद्युक्तेः 
शब्दान्तराच्च ।। 2-1-18 ।।
	यदुक्तं  कारणे कार्यस्य सत्त्वं ... ... तद्धेदं तर्ह्मव्याकृतमासीत् तन्नामरूपाभ्यां व्याक्रियत   इति सुस्पष्टमुक्तम् ।। 18 ।।
	असद्व्यपदेशान्नेति चेन्न धर्मान्तरेण वाक्यशेषाद्युक्तेः शब्दान्तराच्च । द्रव्यधर्मावित्युक्तम् इति । व्यवहारयोग्यता हि सत्त्वम्  इत्यादिना । अन्तरशब्दार्थमाह -  तत्र इति । अश्रुतवाक्यशेषेषु  प्रदेशेषु निर्वाहमाह - तदैकार्थ्यात् इति । स्फुटम् ।। 18 ।।
इदानीं कार्यस्य कारणादनन्यत्वे निदर्शनद्वयं  ... ...
पटवच्च ।। 2-1-19 ।।
	यथा तन्तव एव व्यतिषङ्गविशेषभाजः पट इति नामरूपकार्यान्तरादिकं भजन्ते , तद्वत् ब्रह्मापि ।। 19 ।।
	अनन्तरसूत्रद्वयकृत्यमाह - इदानीम्  इति । इदानीम् -  अनन्यत्वे साधिते । अतो न साध्यविकलतेति भावः । निदर्शनद्वयम् इति । लौकिकं वैदिकं च । पटवच्च । बहूनामेकावस्थत्वं निदर्शितम् ।। 19 ।।
यथा च प्राणादिः ।। 2-1-20 ।।
	यथा च वायुरेक एव शरीरे वृत्तिविशेषं ... ... परमकारणात् परस्माद्ब्र ह्मणोऽनन्यत्वं  जगतः सिद्धम् ।। 20।।
	यथा च प्राणादिः ।  एकस्य बह्ववस्थत्वं निदर्शितम् । अधिकरणार्थमुपसंहरति - इति इति ।। 20 ।।
इति आरम्भणाधिकरणम् - 6 
7. इतरव्यपदेशाधिकरणम् ।।
इतरव्यपदेशाद्धिताकरणादिदोषप्रसक्तिः ।। 2-1-21 ।।
	जगतो ब्रह्मानन्यत्वं प्रतिपादयद्भिः  ... ... अत इदमसङ्गत ब्रह्मणो जगत्कारणत्वम् ।। 21 ।।
	इतरव्यपदेशाद्धिताकरणादिदोषप्रसक्तिः । सङ्गत्यादिकं स्पष्टम् । इत्यादयः इति । आदिशब्दात् सुखदुःखभोक्तृत्वम् ।। 21 ।।
सिद्धान्तः 
इति प्राप्तेऽभिधीयते -
अधिकं तु भेदनिर्देशात् ।। 2-1-22 ।।
	
	तुशब्दः पक्षं व्यावर्तयति ;  आध्यात्मिकादि ... ... सर्वभूतान्तरात्माऽपहतपाप्मा  दिव्यो देव एको नारायणः इत्यादिभिः ।।
राद्धान्ते - अधिकं तु भेदनिर्देशात् ।। 22 ।।
अश्मादिवच्च तदनुपपत्तिः ।। 2-1-23 ।।
	श्रुतिर्दर्शिता । अथ श्रुत्यर्थापत्तिरुच्यते । अश्मादिवच्च तदनुपपत्तिः । अश्मकाष्ठ इति । सामानाधिकरण्ये तुल्येऽपि ऐक्यासंभवाद्धि अचिद्व्यावृत्त्युपगमः । स चेतनेऽपि तुल्य इति भावः । अवस्थितेः इति सूत्रम् एतदधिकरणशेषम् । आदिशब्दात्   न तु दृष्टान्तभावात् उभयेऽपि हि  इत्यादि विवक्षितम् ।।
	चित्सामानाधिकरण्यनिर्वाहः कृतः , जगत्सामानाधिकरण्यनिर्वाहमाह - अतः सर्वं  इति । न व्यवस्थितिः , अविभागोक्तेरित्यत्राह सदेव इति । स कथमित्यत्राह - अविभागस्तु  इति ।।
	ये पुनः इत्यादि । वियुक्तविषयत्वे दोष उक्तः । संसृष्टविषयत्वे दूषणमाह - न च इति । अकल्पितजिज्ञास्यस्वरूपस्य प्रक्रान्तत्वादित्यर्थः ।।
	वैलक्षण्यम् अपीतौ  इत्यत्रोक्तमित्यत्राह - अपीतौ इति । अनुवदति -  अस्य शेषत्वेन वदति । तर्हि तत्र कोऽर्थः प्रतिपाद्यः  इत्यत्राह - तत्र हि  इति ।  न तत्र विलक्षणयोः कार्यकारणसंभव एव प्रतिपाद्यः , असत्कार्यवादनिरासनिदर्शनादित्यत्राह - असद्् इति । प्रसङ्गादारम्भणाधिकरणानुवाद इत्यर्थः । इहाभेदश्रुत्यविरोद्येन भेदश्रुतिमुख्यार्थत्वं वर्णितम् ।  अपीतौ इति न तु दृष्टान्त   इति अचिद्गतदोषः , इतरव्यपदेशात्  इति चिद्गतदोषश्च परिहृतौ ।  सामानाधिकरण्यम् अवस्थितेः  इति निरूढमिति सूत्रत्रयम् एतदधिकरणशेषम् ।। 23 ।।
इति इतरव्यपदेशाधिकरणम्  - 7
--------
8. उपसंहारदर्शनाधिकरणम् ।।
उपसंहारदर्शनान्नेति चेन्न क्षीरवद्धि ।। 2-1-24 ।।
		परस्य ब्रह्मणः सर्वज्ञस्य सत्यसङ्कल्पस्य ... ... क्षीरादिष्वातञ्चनाद्यपेक्षा न दध्यादिभावाय । अपि तु शौध्र्यार्थं रसविशेषार्थं वा ।। 24 ।।
	सत्यसङ्कल्पत्वादिधर्मैर्हि व्यावृत्तिरुक्ता । तत्र सत्यसङ्कल्पत्वस्या सङ्कोचो निरूप्यत इति सङ्गतिः स्फुटम्  ।  क्षीरादिषु इति । रविकरा उत्सर्गंमात्रहेतवः , न तु जलस्य हिमरूपपरिणाम इति भावः ।। 24 ।।
देवादिवदपि लोके ।। 2-1-25 ।।
	यथा देवादयः स्वे स्वे लोके ... ... ब्रह्मणो वेदावगतशक्तेः सुखग्रहणायेति प्रतिपत्तव्यम् ।। 25 ।।
देवादिवदपि लोके । स्फुटोऽर्थः ।। 25 ।।
इति उपसंहारदर्शनाधिकरणम् -8 
------
9. कृत्स्नप्रसक्त्यधिकरणम् ।।
कृत्स्नप्रसक्तिर्निरवयवत्वशब्दकोपो वा ।। 2-1-26 ।।
	सदेव सोम्येदमग्र आसीत् .... ... अतो ब्रह्मकारणत्वं नोपपद्यते 
।। 26 ।।
	कृत्स्नप्रसक्तिः निरवयवत्वशब्दकोपो वा । प्राक् दृष्टान्तितक्षीरवत् सावयवं वा न वेति शङ्कया सङ्गतिः । इति वचनभङ्ग्या एवमुक्तं भवतीत्यर्थः । सत्् इति । यावद्वाधं हि सङ्कोचः । इह तदभावादसङ््कुचितमेकपदम् अवयवतोऽपि भेदासहमिति भावः । अवयवशब्दः अंशपरः । तत्तच्चिदचिद्विशिष्टप्रदेशभेदस्वरूपं न संभवतीति हृदयम् । इदं वा इति । पृथिव्याद्यवयवविभागनिषेधान्निरवयवत्वसिद्धिरिति भावः । आदिशब्दात्  निष्कलम् इत्यादि गृह्यते । एकशब्दव्याख्यानं निरवयव पदम् । आसीत् इत्यन्तेनोपात्तवाक्यानामर्थ उक्तः ।।

	फलितमर्थमाह - कारणावस्थायाम् इति । अविभागमेकं निरवयवम् । एकशब्दवाच्यत्वात् निरवयवम् । अत एव निरस्तचिदचिद्विभागम् इत्यर्थः । यद्यपि इति 
। एकशरीरे शरीर्यंशः समाप्त इति नान्यत्र स्यादित्यर्थः ।। 26 ।।
इत्याक्षिप्ते समाधत्ते -
श्रुतेस्तु शब्दमूलत्वात् ।। 2-1-27 ।।
	तुशब्द उक्तदोषं व्यावर्तयति । ... ... न सामान्यतो दृष्टं साधनं दूषणं वा अर्हति ब्रह्म ।। 27 ।।
	श्रुतेस्तु शब्दमूलत्वात् । श्रुतेस्तु इति धर्मविषयम् । शब्दमूलत्वात्  इति धर्मिविषयम् । मानान्तरागोचरे धर्मिणि स्वमानेन धर्म्यन्तरविजातीयतयाऽवगते तद्धर्मविजातीयधर्मान्वयस्यापि स्वमानेनैव अवगतौ न मानविरोध इत्यर्थः । सामान्यतो दृष्टम् - येन केनचिदाकारेण साम्यनिबद्धम् ।। 27 ।।
आत्मनि चैवं विचित्राश्च  हि ।। 2-1-28 ।।
	किं च  - एवं वस्त्वन्तरसंबन्धिनो ... ... चोद्यं सर्ववस्तुविलक्षणे परे ब्रह्मणि नावतरतीत्यर्थः ।। 28 ।।
	आत्मनि चैवं विचित्राश्च हि । तदप्रसक्तिश्च इत्यध्याहारेण सूत्रखण्डयोजना  । विचित्रशब्दविशेष्या भावाः । स्फुटार्थत्वात् पुराणवचः - प्राथम्यम् । परिचोद्य , यथोक्तम् इत्यन्वयः ।। 28 ।।
इतश्च 
स्वपक्षदोषाश्च ।। 2-1-29 ।।
	स्वपक्षे - प्रधानादिकारणवादे ... ... संयुज्यमाना अपि न स्थूलकार्यारम्भाय प्रभवेयुः ।। 29 ।.
	स्वपक्षदोषाच्च । दर्शनानुगुणम् अनुमीयमानस्यैव लोकदृष्टदोषप्रसङ्ग इत्यर्थः ।। 29 ।।
सर्वोपेता च तद्दर्शनात् ।। 2-1-30 ।।
	सकलेतरवस्तुविसजातीया परा ... ... सर्वमिदमभ्यात्तोऽवाक्यनादरः इति च ।। 30 ।।
	सर्वोपेता च तद्दर्शनात् । निरवयवत्वश्रुतिबलात् धर्मिवैजात्यविलक्षणशक्तियोगौ कल्प्यावित्युक्तम् । इह तत्कण्ठोक्तिरिति भिदा । अपहतपाप्मा इति पाप्मानर्हत्वात् 
धर्मिवैजात्यसिद्धिः । मनोमयः इति मलिनमनोग्राह्य धर्मिवैलक्षण्यसत्यसङ्कल्पत्वफलितत्वात् सर्वशक्तियोगं प्रतिपादयन्ति इत्युक्तम् 
।। 30 ।।
विकरणत्वान्नेति चेत् तदुक्तम् ।। 2-1-31 ।।
	यद्यप्येकमेव ब्रह्म सकलेतरविलक्षणम् .... ...  अपाणिपादो जवनो ग्रहीता इत्येवमाद्या ।। 31 ।।
	विकरणत्वान्नेति चेत् तदुक्तम् । दण्डचक्राद्यनपेक्षत्वेऽपि देहाद्यपेक्षाऽत्र परिह्रियते । कार्यं - शरीरम् । सूत्रे करण -  उक्तिः प्रदर्शनार्था ।। 31 ।।
इति कृत्स्नप्रसक्त्यधिकरणम् - 9 
-------
10. प्रयोजनवत्त्वाधिकरणम् ।। 
न प्रयोजनवत्त्वात् ।। 2-1-32 ।। 
	यद्यपीश्वरः प्राक्सृष्टेरेक एव ... ... ब्रह्मणः कारणत्वं नोपपद्यते इति 
।। 32 ।।
न प्रयोजनवत्त्वात् । सङ्गत्यादि स्फुटम् ।। 32 ।।
एवं प्राप्ते प्रचक्ष्महे - 
लोकवत् तु लीलाकैवल्यम्  ।। 2-1-33 ।।
	अवाप्तसमस्तकामस्य परिपूर्णस्य ... .. लीलैव प्रयोजनमिति निरवद्यम् ।। 33 ।।
	लोकवत्तु लीलाकैवल्यम् । केवल इति पणबन्धव्युदासः ।। 33 ।।
वैषम्यनैर्घृण्ये न सापेक्षत्वात् तथा हि दर्शयति ।। 2-1-34 ।।
	यद्यपि परमपुरुषस्य सकलेतर ... ... स्वशक्त्या स्वकर्मणैव देवादिवस्तुताप्राप्तिरिति ।। 34 ।।
	वैषम्यनैर्घृण्ये न सापेक्षत्वात्् तथा हि दर्शयति । साधारणत्वात् अप्रधानो हेतुर्निमित्तम् यथा क्षित्यादि । प्रधानकारणीभूताः इत्युक्तवात् । असाधारण्यम् प्राधान्यम् , यथा बीजशक्तिः ।। 34 ।। 
न कर्माविभागादिति चेन्नानादित्वादुपपद्यते 
चाभ्युपलभ्यते च ।। 2-1-35 ।।
	प्राक््सृष्टेः क्षेत्रज्ञा नाम न सन्ति । ... ... विचित्रसृष्टियोगात् ब्रह्मैव जगत्कारणम् ।। 35 ।।
	न कर्माविभागादिति चेन्नानादित्वादुपपद्यते चाप्युपलभ्यते च । अपि शब्दार्थमाह - तदनादित्वेऽपि इति  । च - अर्थमाह - अकृत इति ।।
सर्वधर्मोपपत्तेश्च ।। 2-1-36 ।।
	प्रधानपरमाण्वादीनां कारणत्वे ... ... ब्रह्मैव जगत्कारणमिति स्थितम् ।। 36 ।।
इति प्रयोजनवत्त्वाधिकरणम् - 10
इति श्रीभगवद्रामानुजविरचितेशारीरकमीमांसाभाष्ये 
द्वितीयस्याध्यायस्य प्रथमः पादः ।। 
सर्वधर्मोपपत्तेश्च । एतत्पादसर्वाधिकरण शेषभूतमिदं सूत्रम् 
।।इति 	प्रयोजनवत्त्वाधिकरणम् - 10
इति हरिकुलतिलकवाग्विजयिसूनुना श्रीरङ्गराजदिव्याज्ञालब्धवेदव्यासापर- 
नामधेयेन श्रीमद्वरदाचार्यपादसेवासमधिगत श्रीभगवद्रामानुजविरचित -
शारीकमीमांसाभाष्यहृदयेन श्रीसुदर्शनसूरिणा विलिखितायां 

श्रुतप्रदीपिकायां द्वितीयाध्यायस्य प्रथमः पादः ।।
		         -------
