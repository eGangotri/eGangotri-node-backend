श्रीः । श्रीमते रामानुजाय नमः । द्वितीयाध्याये चतुर्थः पादः ।
(2.4.1) प्राणोत्पत्त्यधिकरणम्
<2.4.1>
ब्रह्मव्यतिरिक्तस्येत्यादिकं संगति प्रदर्शकम् । ज्ञातृत्वादिनिरूपण
पराधिकरणानां प्रासंगिकत्वात् जीवोत्पत्ति निरूपणाधिकरणेनास्य संगतिः 
आकाशाद्यचेतनानां चेतनस्य च कार्यताप्रकारशोधनानन्तरं जीवोपकरणभूतेन्द्रियादीनामुत्पति
प्रकारो विशोध्यत इति संगतिरिति भावः ।इति चिन्त्यतइति । शिष्यानुग्रहार्थमेव
सूत्रकारप्रवृत्या श्रुतिविप्रतिपत्त्या कस्यचिन्मन्दस्याप्रतिपत्तिविप्रति
पत्यन्यथा प्रतिपत्ति निरासाय एषामब्रह्मकार्यत्व निराकरणमुखेन
ब्रह्मकार्यत्वस्थरीकरणाय च इन्द्रियादीनायुत्पत्तिचिन्ता क्रियत इत्यर्थः ।।
जीववदेवेति । ननु जीवस्य स्वधर्मभूत ज्ञान संकोचविकासलक्षणान्यथाभावरूप
कार्यत्वमुक्तम् नहीन्द्रियादिषु एवं संभवः । अन्यथाभावाश्रय धर्माभावात् 
तत्कथं जीववद् इत्युच्यते? नचस्वरूपान्यथा भाववत्स्वभावान्यथा
भोवोऽपीन्द्रियाणां नाभ्युपेयत एवेतिवाच्यं, तथा सति प्रतिज्ञाविरोधाद्यापत्तेः 
अत एव जीववदेवेति पूर्वपक्षिणाऽऽशंक्यते, उच्यते, जीवस्यकार्यत्वंहि
ज्ञानसंकोचादिकर देहसंबन्धः । तद्वदिन्द्रियादीनामुत्पत्तिरपि इन्द्रियकार्यकरदेहसंबन्ध
एवा सचेन्द्रियाणां जीववन्नित्यत्वेऽप्युपपद्यते इति पूर्वपक्षिणो
ऽभिप्राय इति । सूत्रस्थ तथा शब्दः प्रेमेयाति देशार्थक इत्याशयेनाह - यथा
जीवइति। हेतुजिज्ञासामुत्थापयति - कुतः इति। ननु श्रुतेर्हेतुत्वं
सूत्रे न कण्ठोक्तम् । तत्कथं श्रुतेरित्युच्यत इत्यत्राह - तथेति।
तथा शब्दः प्रमाण प्रमेयोभ यातिदेशार्थकः इति भावः । ननु श्रुतौ
प्राणशब्दः परमात्मनि प्रसिद्धः ऋषि शब्दश्च मन्त्र दृष्ट्रर्थकः 
तत्कथमिन्द्रियपरत्वनिर्णयः इत्यत्राह - प्राणशब्द इति । इदं ऋषि
शब्दस्याप्युपलक्षणं, ब्रह्मण एकत्वात् तत्र प्राणा इति बहुवचनतया
निर्देशोऽसंगतः अतस्तस्य प्रसिद्धेन्द्रियपरत्वमेव वक्तव्यं
ऋषि शब्दस्य मन्त्र द्रष्टरि प्रसिद्धावपि प्राणशब्दविशेषितत्वात्
बहुवचनान्ततया निर्दिष्टत्वाच्च न तस्यापि परमात्मपरत्व संभवः ।
इन्द्रियाणामर्थज्ञानकरणत्वेन ज्ञापकत्वमादाय तेषु ऋषित्व व्यपंदशः
इति नासंगतमिति भावः । आकाशादिनित्यत्वपर श्रुतिवदस्या श्रुतेः
अन्यथासिद्धिमाशंक्य निराकरोति - न चेयं श्रुतिरिति । असद्वा इत्यादि
श्रुतिः वायुश्चेत्यादि श्रुतिवत् नान्यथासिध्यर्था । चिरकालस्थायित्वेन
अन्यासिद्धिर्वक्तव्या । वाय्वादीनां कृत्स्न प्रपञ्च प्रलयवेलायां
अवस्थितिः न केनापि बोध्यते । अत्र तु अनेनैव वाक्येनेन्द्रियाणां
अग्रे इति प्रलयकालं निर्दिश्य तत्राप्यवस्थिति बोधनात् सदास्थायित्वमेव
बोध्यते नतु चिरकालस्थायित्वमात्रं
अतो वैषम्यान्नान्यथानयन मस्याः श्रुतेः संभवतीत्याशयः । नन्वेवं
सति "एतस्माज्जायते प्राणो मनस्सर्वेन्द्रियाणि चे"ति इन्द्रियोत्पत्तिपरश्रुतेः
कागतिरित्यत्राह - उत्पत्तीति।
इन्द्रियाणामुत्पत्ति श्रवणाचेति। आकाशादितुल्योत्पत्तिश्रवणादित्यर्थः 
प्रतिज्ञाविरोधापत्तिश्चशब्दार्था । नियदादीनामुत्पत्तिमत्वानभ्युपगमे
यद्वाधकं तदत्रापि तुल्यमिति कथं प्रागवस्थान संभवः इत्याशयः ।नचेति।
आत्मनः उत्पत्तिनिषेधः नित्यत्वं च कण्ठत एवोक्तम् । अतस्तद्बलात्
उत्पतिपरवाक्यस्यान्यथा नयनं कृतं नह्येवमिन्द्रियविषये उत्पत्तिनिषेधः
नित्यत्वं च श्रूयते । अतो दृष्टान्त वैषम्यमिति भावः । ननु नित्यत्व
बोधक श्रुतिर्दर्शिता । तथाहि प्रलयकाले ऽप्यवस्थितिर्बोध्यते
तेनोत्पत्तिप्रतिषेधोऽप्यर्थसिद्ध एवेत्यत्राह - असद्वा इति
श्रुति प्रसिद्धिमाह - सर्वाणीति। ऋषिशब्दस्वारस्यमप्यत्रैवेत्याह - प्राणावा
इति। दर्शनकरणे हि तत्कर्तृवाचिऋषि शब्दः अस्वरसः इति भावः ।।
<2.4.2>
बहुवचनश्रुतिर्गौणीति । अदितिः पाशानितिवद् बहुत्वमौपचारिकमित्यर्थः ।
पाशाधिकरणे हि पाशैकत्वस्य प्रमाणसिद्धत्वेन पाशबहुत्वं पाशावयवबहुत्व
परमित्युक्तम् ।
तद्वदेव ब्रह्मणः एकत्वस्य प्रमाण सिद्धत्वात् चेतनाचेतनविशिष्टब्रह्मांश
विशेषणानां बहुत्वादत्र बहुवचनं युक्तमिति भावः ।बह्वर्था संभवादिति।
ननु प्राणादिशब्दस्य ब्रह्मपरत्वनिश्चयेहि तद्बहुत्वासंभवेन बहुवचनश्रुतेः
गौणत्वोक्ति संभवः । तदेव न निश्चितम् । बहुवचनानुरोधेन तस्य ब्रह्मपरत्वासंभवस्य
पूर्वपक्षितत्वात् । नचर्षिशब्दस्वारस्यात् श्रुति प्रसिद्धिस्वारस्याच्च
प्राणशब्दस्य परमात्मपरत्व निर्णयो युक्तः
बहुवचनान्त प्राणशब्दस्येन्द्रियेष्वेव झटिति प्रतीत्या प्रसिध्यतिशयात्
ऋषिशब्दस्यचान्यथानीतत्वात् प्राण शब्दोत्तर बहुवचनस्यैव गौणत्वं
न तु ऋषिशब्दस्येत्यत्र नियामकाभावाच्चेति चेत् उच्यते । ऋषिशब्दस्तावत्
परमात्मन्येव स्वरसः नत्वचेतने । प्राणशब्दस्येन्द्रियेषु प्रसिध्यतिशयेपिऋषिशब्दसमभिव्याहृतत्वेन
न झटिति इन्द्रियोपस्थापकत्व संभवः । उदाहुत श्रुतौच ऋषिशब्दोपादानमेव
प्राथमिकम् ।ऋषिशब्दवाच्याः के इत्याशंकायां प्राणा वाव ऋषयः इति
पश्चादुक्तम् । ततश्चर्षिशब्दस्वारस्यात् तत्समभिव्याहुतप्राण शब्दस्य
झटिति इन्द्रियोपस्थापकत्वाभावात् तस्य परमात्मनि श्रुतिप्रसिद्धेः
सदेवेत्यादि श्रूतौ सृष्टेः प्राक् परमात्मनो
ऽवस्थिति बोधेन तदैकार्थ्येनात्रापि परमात्मन एवावस्थिति प्रतीतेश्च
प्राणशब्दस्य परमात्मपरत्व निर्णयसंभवः । ततश्च प्रत्ययार्थापेक्षया
प्रकृत्यर्थस्वारस्यमवलम्ब्य घञ् प्रत्ययस्य कर्तरि लक्षणा च आदेशशब्दे
स्वीकृता । तस्मात्ऋषिशब्दानुरोधेन तत्समभिव्याहुत शब्दानुरोधेनच
तदुत्तरवृत्तिबहुवचनस्य गौणत्वकल्पनमेव शोभनतममिति ।।तत्प्राक्श्रुतेरित्येकं
पदम् ।
<2.4.3>
वाचः इति व्याख्येयम् । नामधेयस्येति तद्व्याख्यानम् । तच्छब्दः
बागादिविषयभूत वियदादि सृष्टिपरः । अयं भावः ।स्वकार्यबलेनहि इन्द्रियाणि
कल्पनीयानि । यथा चात्माऽदृष्टसंस्कारस्थितिरूपकर्मबलेन प्रलये
कल्प्यते । तत्रेन्द्रियकार्यव्यवहाराभावात् तदानीं नेन्द्रियसद्बावः
कल्प्यः । व्यवहार एव कुतो नास्तीति चेत् । वियदादि व्यवहर्तव्याभावात् 
वियदादीनां प्रलयकालेऽनवस्थितेः त्वयाप्यभ्युपगतत्वात् । अत
एवहि सृष्ट्यनन्तरं नामरूपव्यापकरण मुच्यते । यद्यप्येकत्वावधारण
प्रतिज्ञादिभिरेवात्रेन्द्रियाणा मुत्पत्तिस्थापनात् वियदादिन्यायेनैवचरितार्थता
असंभवस्तु सतोऽनुपपत्तेरिति ब्रह्मव्यतिरिक्तस्य सर्वस्याप्यनुत्पत्तिमत्वे
अनुपपत्तिरपि विशिष्योक्ता । अथापि प्राणा वा ऋषयः इति श्रुति निर्वाहार्थ
मेवैतदाधेकरणं प्रवृत्तम् । अत एव प्रथक्सिद्धान्त सूत्रम कृत्वा
श्रुतिनिर्वाहार्थमेवगौण्यसंभवादिति सूत्रद्वयं कृतवान् । तत्पूर्वकत्वाद्वाच
इत्यपि प्राणशब्दस्य परमात्मपरत्वतात्पर्यकमेवेति भाष्य एव स्पष्टम् ।
तथा प्राणा इति तु पूर्वपक्षसूत्रमेव । भाष्यकृता तथा व्याख्यातत्वात् । केचित्तु
तथा प्राणा इति सूत्रमावृत्य पूर्वपक्षोत्तरपक्षोभयपरत्वमपि व्याचक्षते इति ।।
प्राणोत्पत्त्यधिकरणं समाप्तम् ।
(2.4.2) सप्तगत्यधिकरणम् ।।
<2.4.4>
प्रासंगिकी संगतिः । इन्द्रियाणां कार्यत्व प्रतिपादकस्य प्रथमाधिकरणस्व
व्यष्टिसृष्टेः चतुर्मुख शरीरक परमात्मकर्तुकत्वपरचरमाधिकरणस्यैव
चात्र साक्षात्संगतिः । अन्येषां तु प्रसंग एवेति ध्येयम् । नन्विन्द्रिय
संख्यादिनिरूपणं किमर्थं तत्परिज्ञानस्य प्रयोजनाभावात् । नहि तदपरिज्ञाने
सर्वस्य ब्रह्मकारणत्व संशयः इति चेत् न । क्वचिद्विद्यायां तत्तत्संख्या
परिमाणादियुक्तेन्द्रियादि विशिष्टपरमात्मोपासनस्य विधानात् । नागृहीतविशेषणा
बुद्धिर्विशिष्टेषूपजायत इति न्यायेन विशेषणीभूततज्ज्ञानस्यावश्यकत्वेन
सप्रयोजनत्वात् ।
नन्वेतज्ज्ञानस्योपासनोपयुक्तत्वे उपासनपरतृतीयाध्याये अंगपादे
एव संगतमिदमिति चेत् - सत्यं, तथापि उत्त्पत्तिनिरूपणायेन्द्रियाणां
प्रसक्तत्वात् तत्संख्यापरिमाणादि चिन्तमपि प्रसक्तमिति निरूपणं
प्राप्तमिति । श्रुति विप्रतिपत्तेरिति । कैश्चित्कर्मेन्द्रियाणामिन्द्रियत्वानभ्युपगमात्
कैश्चिच्च तदभ्युपगमात् वादिविप्रतिपत्त्या संशयः इत्येव न मन्तव्यम्
किं तु श्रुतिविप्रतिपत्तेरपीत्यर्थः । ननूदाहृतश्रुतौ सप्तसप्तेति
निर्देशात् कथमिन्द्रियाणां सप्तत्वनिर्णयः इत्यत्राह - वीप्सेति 
पुरुषभेदाभिप्राया । एकैकस्य पुंसः सप्तेन्द्रियाणीत्येतत्परेत्यर्थः
अयं भावः । अत्रेन्द्रियाणां सञ्चरणं ह्युच्यते । तच्च सप्तानामेव,
सप्त प्राणाः प्रभवन्ति तस्मादिति पूर्वं सप्तानामेवोत्पत्त्युक्तेरिति 
नन्वस्तु सप्तत्वसंख्या अथापि कानि तानि इत्यत्र विशेषितत्वाच्चेति
सूत्रखण्डं व्याचष्टे - विशेषिताश्चेति । ज्ञानानि = ज्ञायतेऽनेनेति
व्युत्पत्त्या ज्ञानसाधनेन्द्रियाणीत्यर्थः ज्ञानेन्द्रियाणीति
यावत् । उदाहृत श्रुतेरर्थमाह - शरीरेति। परमागतिः=योगः । उदाहृत
श्रुत्यवलम्बनेन पूर्वपक्षं योजयति - एवमिति। गतेरित्येतत् इन्द्रियाणां
सप्तत्वावगमकम् । विशेषितत्वाच्चेत्येत् इन्द्रियविशेषावगमकमित्यर्थः
ननूक्तसप्तानामेवेन्द्रियत्वे अधिकसंख्या बोधक श्रुतीनां कथं
निर्वाह इत्यत्राह - यानित्विति। ग्रहाः=विषयग्राहकाः । ग्राहकत्वसाम्यादन्येषामपीन्द्रियत्वं
मावश्यकमिति भावः । चतुर्दशपर्यन्तानि । अधोनिर्दिष्ठानि सप्त वक्ष्यमाणि
सप्त, आहृत्य चतुर्दशपर्यन्तानीत्यर्थः ।।
<2.4.5>
सिद्धान्तमाह - इति प्राप्त इति । प्रथममिन्द्रियसंख्यां सप्तत्वव्युदासेन
निर्दिशति - न सप्तैवेति । स्थित इत्यस्याधिकरणापेक्षानिवृत्यर्थं
शरीरे इत्युक्तम् । विशेष्यजिज्ञासाशान्त्यै जीवे इत्युक्तम् ।
सूत्रकृद्विवक्षितं हेतुद्वयमाह - तस्येति । जीवस्येत्यर्थः । ननु
भोगोपकरणत्वमपि चक्षुरादीनामेव न तु तदर्थमुपकरणान्तरापेक्षेत्यत्राह - कार्यभेदाच्चेतिक
कार्यभेदमेव दर्शयति - दृश्यते हीति । सूत्रखण्डमादायार्थं व्याचष्टे - अतो
नैवमिति । अयमत्र सूत्रार्थः - जीवस्य शरीरे स्थितिदशायां आदानादिकार्यमुखेन
भोगोपकरणत्वात्तान्यपीन्द्रियाण्येव ।
अतः चक्षुरादीनामिव तेषामपि भोगोपकरणत्वाविशेषात् तानि नेन्द्रियाणि
अपि तु सप्तैवेति न भ्रमितव्यमिति । इदमुपलक्षणं सात्विकाहंकार द्रव्यविकृतित्वरूपेन्द्रियलक्षणस्येकादशानामप्यविशिष्टत्वात्
न सप्तेवेन्द्रियाणीति । ननु बुध्यादीनामिन्द्रियत्वव्यपदेशस्य
कथं निर्वाहः इत्यत्राह - अध्यवसायेति । महदनुगृहीतं मनः अध्यवसायं
करोति । तदा मनसः बुद्धिशब्देन व्यपदेशः । अहंकरानुगृहीतं मनः अभिमानं
जनयति । तदा अहंकारशब्देन व्यपदेशः । पूर्वसंस्कारविशेषानुगृहीतं
मनः चिन्तामुत्पादपति । तदा चित्तशब्देन व्यपदेशः । तथा च बुध्यादीनां
मनोवृत्तिविशेषत्वान्न पृथगिन्द्रियत्वमित्यर्थः ।
अथ श्रुत्यापि इन्द्रियाणामेकादशत्वसिद्धिरित्याह - अतः इति । अत एवेत्यर्थः ।
अत एव "दशेमे पुरुषे प्राणाः आत्मैकादश" इत्युच्यत इत्यर्थः । नन्वत्रात्मनोर्पान्द्रियत्व
मुक्तं, मनसश्च नोक्तं तत्कथमित्यत्राह - आत्मशब्देनेति । अथात्मशब्दस्य
मनःपरत्वे स्थानप्रामाण्यं प्रदर्शयन् श्रुत्युपादानेनेन्द्रियसंख्यामुपसंहरति -
इन्द्रियाणीति । अथाधिकसंव्याव्यपदेशं न्यूनसंख्याव्यपदेशं
चान्यथयति - अधिकेति । अधिकसंख्यावादान्यथाकरणं पूर्वमुक्तत्वात् दृष्टान्तार्थम्
तु शब्दोऽप्यर्थकः । विवक्षितेति । सप्त इमे लोका इत्यत्र न स्वरूपतः
इन्द्रियाणां सप्तत्वमुच्यते,
अपि तु सप्तलोकसंचरणोपाधिप्रयुक्तं तदित्यर्थः । नन्वेवं सप्तेमे
इति श्रुत्युपपत्तावपि "यदा पञ्चे"ति श्रुतेः कथं निर्वाहः ? यदि
पञ्चशब्दः उपलक्षणपरः तर्हि मनसः प्रथगुक्तिः व्यर्थेति - चेदुच्यते ।
उपलक्षणमेव पञ्चत्वसंख्योपादानं मनसः पृथगुक्तिस्तु ज्ञानकर्मेन्द्रियेभ्यः
तस्य प्राधान्यसूचनार्थेति न कश्चिद्विरोध इति । अत्रेदमवधेयम् - ज्ञानेन्द्रियाणामिव
कर्मेन्द्रियाणामपि जीवगमनकाले गमन मस्त्येव, तमुत्क्रामन्तं प्राणोऽनूत्क्रामति,
प्राणमनूत्क्रामन्तं सर्वे प्राणाः अनूत्क्रामन्तीति सर्वेषां गमनश्रुतेः 
न चात्र कर्मेन्द्रिय व्यतिरिक्तेन्द्रियपरतया निर्वाहः शक्यः, वाङ् मनसि
संपद्यते इत्यादिना सर्वेषां गमनोक्तेः । सर्वेन्द्रियप्राणसंयुक्तजीवानां
सूक्ष्मशरीरे प्रवेशस्य, तादृशभूतसूक्ष्मसंयुक्तजीवानामेव बहिर्गमनोक्तेः ।
तदन्तरप्रतिपत्त्यधिकरणेप्येतदर्थस्य सिद्धत्वात्" "मनसि करणग्रामं
प्राणे मनः" इति सारशास्त्रेणाप्ययमर्थः सिद्धान्तितः । आहंकारिकाणि
ज्ञानेन्द्रियाणि कर्मेन्द्रियाणि मनश्चेत्येकादशेन्द्रियाणि एकैकस्यापि
सृष्टिदशायां नियतानि आमोक्षं आप्रलयं च । एवं स्थितेऽत्र भाष्ये
कथं कर्मेन्द्रियाणां शरीरे स्थिते एवोपकारकत्वं इति भाषितम् । दीपे च "
वाग्घस्तादीनि कर्मेन्द्रियाणि तु स्थिते शरीरे तेनैव सहोत्पत्तिविनाशयोगीनि
इति स्पष्टमेव प्रतिपादितम् ।
अयमाशयः । ज्ञानेन्द्रियाणामेवेन्द्रियत्वं, कर्मेन्द्रियाणां नेन्द्रियत्वमिति
यादवप्रकाशपक्षः । एतत्पक्षावलम्बनेपि हस्तादीनामपि इन्द्रियत्वमवश्यमेषितव्यम् ।
कस्मात्? चक्षुरादीनामिन्द्रियत्वे यो हेतुः तस्यैवात्रापि सत्त्वात्
इन्द्रियत्वं स्वीकार्यं यथा च तेषामुपकारकत्वं तथैतेषामपि उपकारकत्वाविशेषात्
किमर्थं निषेधः । कथमेतेषामुपकारवत्वमिति चेत् शरीर स्थिते जीवे दर्शनात् ।
अतः वागादयः गच्छन्तु वा मा वा, शरीरस्थितिदशायामुपकारकत्वमविशिष्टमिति
एतादृशाभिप्रायेण भाष्यादिप्रवृत्तिः । वागादीनामपि गमनं हार्दं कृत्वोपरि
तन्मतरीत्यैव समाधानं वक्तुं शक्यं इति ।
वागादीनामपि ज्ञानेन्द्रियवत् उपकारकत्वे स्थिते सति कथं सप्तैव,
अतः हस्तादयोपीन्द्रियाणीति इति सूत्रार्थः ।। यद्वा - सूत्रद्वयलब्धार्थः
अयम् - गतेरित्युक्त्या गमनमवलब्य पूर्वपक्षः कृतः । हस्तादीनामपि
गमने स्थिते सति कथमनिन्द्रियत्वम् । अविशेषादित्यप्यर्थः संभवति
सूत्रे हस्तादयः इति शरीरावयवभूतकरचरणाद्यभिप्रायकं इति न मन्तव्यम्
तेषामिन्द्रियत्वाभावात् । तदाधारकस्याहंकारिकस्यैवान्यस्येन्द्रियत्वात्
नेत्रादीन्द्रियमपि न गोलकादिमात्रम् । एतत् बौद्धमतम् । सूत्रे
इन्द्रियाधार हस्तग्रहणं उपकारकत्वस्य स्फुटप्रदर्शनार्थम् ।
अस्याधिकरणस्य सप्ताधिकरणं सप्तत्वाधिकरणं इति वा नामकार्यम् ।
गतेः इत्यस्य भिन्नपदत्वात् । वस्तुतः सप्तत्वसंख्यानिराकरणपूर्वकं
हस्तादीनामपि इन्द्रियत्वस्थापनार्थत्वात् हस्ताद्यधिकरणं इति वा
नाम सुसंगतम् । एवं स्थिते एवं नामकरणकर्तुः कोऽभिप्रायः इति चेत् -
साध्यहेतूभयवाचकपदं संयोज्य कर्तव्यमित्याशयात् ।। सप्तगत्यधिकरणं समाप्तम् ।
(2.4.3) प्राणाणुत्वाधिकरणम् ।
<2.4.6>
एवमेकादशेन्द्रियाणीति निरूपितम् । अथैतेषामणुत्वं स्थाप्यते । विभुत्वमिति ।
आनन्त्यस्य देशकालवस्त्वपरिच्छेदरूपत्वेऽपि इदमिदं न भवतीति वस्त्वपरिच्छेद
स्यासंभवात् उत्पत्तिमत्त्वस्थापनेन कालापरिच्छेदस्याप्यसंभवात् देशापरिच्छेदरूपं
विभुत्वं युक्तं, अस्येन्द्रियस्येदं परिमाणमिति विशेषपरिमितिनियमावचनाच्चेति
पूर्वपक्ष्याशयः ।। उत्क्रान्त्यादिश्रवणादिति । ननूक्तोत्क्रान्तिरूपो हेतुरन्यथा
सिद्धः । जीवोत्क्रान्तेरिव प्राणोत्क्रान्तेरपि शरीरवियोगरूपत्व
संभवात् । न च विभुत्वे शरीरसंयोगस्याप्यावश्यकत्वेन कथं तद्वियोगसंभवः
जीवस्यतु विभुत्वेपि शरीरस्वामित्व निवृत्त्या तावतोत्क्रान्त्युपपत्तिस्सुवचा,
नहि तद्वत् प्राणानां स्वामित्वनिवृत्तिर्युक्ते तिवाच्यम्
इन्द्रियाणां कार्यकरत्वापादक शरीर संयोगस्य पूर्वं स्थितस्य शरीरवियोगसमयेऽभावेन
विभुत्वेऽप्युत्क्रान्त्युपपत्तेरिति चेत् न देशान्तरगमनस्य पुनरागमनस्यच
तथाप्यनिर्वाहात् । एतत्सूचनायैव भाष्ये आदिपदोपादानम् । अत्रेन्द्रियाणामणुत्वं
परिच्छिन्नत्वे सति स्वच्छत्व रूपोपलब्ध्यर्हस्थूलताराहित्यम् ।
उत्क्रान्त्यादिना परिच्छिन्नत्वसिद्धिः ।उत्क्रान्त्यादिसमये पार्श्वस्थैरनुपलभ्यमानत्वात्
स्वच्छत्वसिद्धिः । जीवस्यतु अत्यन्ताणुत्वमेव परिमाणम् । वालाग्रशत
भागस्येत्यादि श्रुतेः । इन्द्रियविषये तु न तादृशी श्रुतिरस्ति
न चेन्द्रियाणामणुत्वे कथं दूरगतार्थ प्रतीतिरिति चेत् सत्यं, स्वरूपविभुत्वा
भावेऽपि आप्यायनार्थभूतब्रह्माण्डोदरवर्ति कृत्स्न वस्तुग्रहणानुरूप
विभुत्व संघटनेनादोषात् ।यथा कणादमते चक्षुषो गोलकान्तस्थितत्वेपि
तत्प्रकाशात् सर्वतोदिक्प्रसरादण्डोदरवर्ति वस्तुग्रहणम् । त्वगिन्द्रियस्य
सूक्ष्मशरीरव्यापित्व रूपमणुत्वमिष्यते । सर्व एव समा इति समत्वोक्तिः
कार्यकरत्वाभि प्रायेति । नन्विन्द्रियाणामणुत्वे कथं श्रुतावनन्तत्वोक्तिरित्यत्राह - आनन्त्येति 
इन्द्रियाणां परिमितत्वेपि प्रतिबन्धकाभावेऽसंख्यातविषयग्राहकत्व
संभवेन स्वकार्यभूत विषयग्रहणानन्ताभि प्रायकं तद्वचनमिति भावः ।।
<2.4.7>
श्रेष्ठशब्दं व्याचष्टे - प्राणेति । छान्दोग्ये पञ्चमाध्याये "यो ह
वै ज्येष्ठं च श्रेष्ठं च वेदेत्यादि प्रथमः खण्डः प्राणसंवाद प्रकरणविशेषः
तत्रेन्द्रियाणां शरीराद्गमनेपि शरीरस्यस्थितेः मुख्य प्राणस्योत्क्रमणसमये
एव शरीरस्यानवा स्थितेश्च बोधेनेन इन्द्रियापेक्षयापि मुख्यप्राणस्य
श्रेष्टत्वं निर्णीतम् । स्वधया=लक्ष्या सहस्वकार्यभूतेत्यादि।
प्राणोत्पत्यधिकरणे हि इन्द्रियाणां प्रलये स्वकार्याभावेनानस्थिति
रुक्ता । अत्र च मुख्यप्राणकार्यभूतं प्राणनात्मकं जीवनम् आनीदित्यनेनोच्यते ।
अन = प्राणने इति हि धातुः ।
अतस्तस्य सद्भाव आवश्यकः इति भावः । मुख्यप्राणजन्मपरवचनस्य जीवजन्म
परवचनवदुपपत्त्यसंभवद्योतनायाह - उत्पत्तिनिषेधाभावाच्चेति । नित्यत्वपरवचनाभावस्यापी
दमुपलक्षणम् । जैवं=जीवसंबन्धि । अवातमिति तत्रैवश्रवणादिति । ननु
वायुरन्यः प्राणश्चान्यः तत्कथं वाय्वभावमात्रेण प्राणासद्भावो
निश्चीयते इति चेत् - उच्यते । अवस्थाविशेषमापन्नो वायुरेव हि मुख्यप्राण
शब्दवाच्यः । वायोरभावे तस्यावस्थाविशेषापत्तिः कथं, कथं च प्राण
सद्भावः शंकितुमपि शक्यते इति । एवमानीदित्यनेन न मुख्यप्राणकार्य
भूत प्राणनमुच्यते ईश्वरस्य प्राणाधीनस्थितिकत्वाभावेन वाक्यार्थासांगत्यात्
अप्राणो ह्यमनाः इति हि श्रुतिरिति बोध्यम् । उत्तरचिन्तार्थमिति ।
मुख्य प्राणस्वरूपस्योत्तराधिकरणे निरूपणात् पूर्वत्र तत्प्रस्तावार्थ
मिदं सूत्रम् । अत एव नाधिकरणान्तरं कृतम् । इन्द्रियोत्पत्तिवदस्याप्युत्पत्तेर्निश्चय
संभवात् । न च आनीदिति श्रुत्यवलम्बनेन पूर्वपक्षोदयः । प्राणा वाव ऋषय इति
श्रुत्यवलम्बने नैव पूर्वत्रापि पूर्वपक्षोदयेन तत्तुल्यत्वात् ।
अधिकाशंकायाश्चाभावादिति ।। प्राणाणुत्वाधिकरणं समाप्तम् ।।
(2.4.4) वायुक्रियाधिकरणम्
<2.4.8>
एवं श्रेष्ठप्राणस्योत्पत्तिमत्त्वं निरूपितम् । अत तत्स्वरूपं निरूप्यते ।
इति विशय इति । श्रुतिलोकप्रसिद्धिपृथगुपदेशादिबलात्संशयः इति भावः । अथ तस्य
वायुरूपत्वे श्रुतिमाह - यः प्राण इति । प्राणत्व प्रसिध्यभावात् = लोकप्रसिध्यभावादिति
भावः । अस्मिन्पक्षे यः प्राणस्स वायुरिति व्यपदेशः औपचारिकः इत्याशयः ।
क्रियायां लोकप्रसिद्धिरस्तीत्याह - उच्छ्वासेति । सिद्धान्तमाह - इति
प्राप्त इति । क्रियाशब्द साहचर्येण वायुक्रियापरः इत्याशयेन - तक्रियेत्युक्तम्
न वायुमात्रं नापि तत् क्रिया किंतु मुख्यप्राणः इत्यर्थः । अवस्थान्तरापन्नवायु
रूपत्वस्य प्राणस्य सिद्धान्ते वक्ष्यमाणत्वात् मात्रपदं
"एतस्माज्जायते प्राणो मनस्सर्वेन्द्रियाणि च खं वायुरिति" वायुप्राणयोः
पृथगुपदेशात् न मुख्यप्राणस्य वायुरूपत्वमित्यर्थः । अथ तत्क्रियात्वनिषेधेपि
सूत्रोक्तं पृथगुपदेशरूपहेतुं योजयति - तत एवेति । ननु स्वस्पैक्ये
पृथगुपेदेशोऽनुपपन्नः । न तु प्राणस्य क्रियारूपत्वेपि । वस्तुतः
स्वस्य पृथक्त्वादित्यत्र सूत्रोक्तं हेतुं घटयति - न हीति । यदि मुख्य
प्राणस्य वायुक्रियारूपत्वं तर्हि पार्थक्येन तदुपदेशो व्यर्थः
एव । वायूपदेशेनैव तत्क्रियोपदेशस्यापि सिद्धप्रायत्वात् । अन्यथा
तेज आद्युपदेशेपि तत्तत्क्रियोपदेशस्याप्यावश्यकत्वापत्तेः
ननु द्रव्योपदेशप्रकरणत्वात् न तत्तक्रियायाः उपदेशो युक्तः इति
चेत्? किं त्वं वायुक्रियां द्रव्यमभिमन्यसे । अतः द्रव्यप्रकरण
पठितत्वात् तत्तत्क्रियायाः पृथगनुपदिष्टत्वाच्च वायुना सहोपदिष्टस्य
प्राणस्य वायुरूपत्वमिव तत्क्रियारूपत्वमपि न योयुज्यते इति भावः ।
ननूभयनिषेधे तृतीय पक्ष एव युक्त इत्यवशिष्यते सोऽप्ययुक्त
इत्येवाभाति । श्रुति लोकप्रसिद्धिविरोधात् इत्यत्राह - यः प्राण इति
यो घटः सा मृदित्युक्ते हि घटस्य न तत्त्वान्तरत्वप्रतीतिः नापि
अवस्थान्तरापन्नमृदः घटत्वाप्रतीतिः तद्वदत्रापीति भावः । प्राणस्स्पन्दते इति ।
स्पन्दत इत्यनेन हि क्रियाश्रयत्वमेव प्राणे प्रतिपन्नं न तु क्रियारूपत्वम्
अतो लोकप्रसिद्धिरपि क्रियारूपत्वे नास्तीत्यर्थः ।।
<2.4.9>
उत्तरसूत्रमवतारयति - किमयमिति । वायुत्ववायुक्रियात्वाभावेपि तत्त्वान्तरत्वं
स्यात् यथाऽऽकाशविकारस्य वायोस्तत्त्वान्तरत्वं तद्वत् । तत्त्वपरिगणने
पठितत्वाच्चेत्याशयः । चक्षुरादिवत्तु इति सूत्रखण्डं तद्वलसिद्धपदाध्याहारेण
व्याचष्टे - नायमित्यादिना । कुतः उपकरणत्वमित्यत्र सूत्रांशमाह - तच्चोपकरणत्व
मिति । सहशिष्टिबोधकश्रुतिबाहुल्यमभिप्रेत्य प्राणसंवादादिष्वित्यत्रादिपदं
बहुवचनं च । अस्तु प्राणस्य चक्षुरादिना सहशिष्टिः किं तत इत्यत्राह - तत्सजातीय
त्वे इति । अयं भावः । अग्र्यप्रायन्यायात् चक्षुरादिबहुलोपकरणैः सहपठितस्य
अस्यापि उपकरणत्वं युक्तं, एवं प्राणसंवादे अस्य चक्षुरादिभ्योपि मुख्यत्व
बोधनात् अस्याप्युपकरणत्वमेव युक्तं, सजातीयेष्वेव मुख्यामुख्यत्वयो
र्युक्तत्वादिति । सूत्रोक्तादिशब्दमाह - प्राणशब्देति ।
अत्र करणानां प्राणशब्दवाच्यत्वं श्रेष्ठप्राणस्य मुख्यत्वं च बोधितमिति
प्राणस्यापि उपकरणत्वमावश्यकमिति भावः । ततश्च चक्षुरादिवदस्याप्युपकरणत्वा
विशेषात् न तत्त्वान्तरत्वसंभवः । कथं तर्हि वायुविकारत्वमिति चेत् वायुत्वावस्था
ऽपरित्यागेन तदुपपत्तेः । यथा च वायुत्वावस्थापरित्यागेन तेजस्त्वावस्था
प्राप्तिरेवं वायुत्वावस्थापरित्यागेन प्राणत्वावस्थाप्राप्त्यभावेन न
तत्त्वान्तरत्वसंभवः । भूतत्वाप्रहाणेन शरीरत्वावस्थावत् वायुत्वाप्रहाणेन
जीवोपकरणस्वरूपावस्थान्तरस्य संभवेन विकारत्वम् ।
अयमेव विकारः यः प्राणस्स वायुरिति श्रुत्या चोच्यत इति । तत्त्वपरिगणनमपि
नास्ति । इन्द्रियादिना सहपाठादिति ।।
<2.4.10>
अथ चक्षुरादिकरणवैषम्यशंकापरिहारकमुत्तरसूत्रमवतारयति - चक्षुरादिवदिति ।
अकरणत्वाच्चेति सूत्रखण्डस्य न दोष इत्यनेनान्वयभ्रमव्युदासाय
यो दोष उद्भाव्यते इत्युक्तम् । उक्तं शरीरेन्द्रियधारणप्रकार
मुपपादयन्नुपसंहरति - अत इति । "हृदि प्राणो गुदेऽपानः समानो नाभिसंस्थितः ।
उदानः कण्ठदेशस्थः व्यानस्सर्वशरीरगः" इत्युक्तेरिति भावः ।
एवमवस्थायोपकारं कुर्वतः मुख्यप्राणस्य कथमुपकरणत्वनिषेधः ।
चक्षुरादिभ्योप्यधिकोपकारकत्वात् इत्याशयः ।।
<2.4.11>
सूत्रोक्तदृष्टान्तमुपपादयति - यथेति । कुत इत्यत्र श्रुतिमाह - काम इति ।
कामः इच्छादि । चिकित्सा संशयः । श्रद्धा = त्वरा । धीः = चिन्ता ।
अत्र कामादीनां ज्ञानावस्थाविशेषरूपत्वात् तत्तदवस्थज्ञानहेतुत्वेन
मनसः तत्तच्छब्देन व्यपदेशः । दार्ष्टान्तिके उक्तार्थमतिदिशति - एवमिति ।
ननु वचनबलात् दृष्टान्ते उक्तोऽर्थः उपपन्नः अत्र नतु तादृशवचनमुपलभ्यते
इत्यत्राह - प्राणोऽपान इति ।। वायुक्रियाधिकरणं समाप्तम् ।
(2.4.5) श्रेष्ठाणुत्वाधिकरणम् ।
<2.4.12>
श्रेष्ठश्चेत्यनेन मुख्यप्राणस्य तुल्यन्यायसिद्धं ब्रह्मकार्यत्वं
प्रतिपादितम् । न वायुक्रिये इत्यनेन तत्स्वरूपविशेषनिर्णयः कृतः ।
अधुना तस्याणुत्वमपि तुल्यन्यायसिद्धमुपपादयति - अणुश्चायमिति ।
नन्वस्याणुत्वं जीवाक्षन्यायादेव सिद्धं तत्किमिति तदर्थमधिकरणान्तरमिति
शंकापरिहारायाधिकाशंकामाह - अधिकेति । लोकत्रयसाम्यकीर्तनात् अस्मिन्
सर्वस्यापि प्रतिष्ठितत्वश्रवणात् सर्वस्याप्यनेनावृतत्वश्रवणाच्च
विभुत्वशंकेत्यर्थः । उत्क्रान्त्यादि श्रवणादिति । श्रुतोत्क्रान्त्यादेः
अणुत्वं विनाऽन्यथोपपत्त्यसंभवात् परिच्छिन्नत्वनिश्चये अन्यथासिध्यर्ह
विभुत्ववादस्यान्यथानयनमेव कार्यमित्यर्थः ।
प्राणापानव्यानोदानसमानरूपेण नागकूर्मकृकरदेवदतधनञ्जय रूपेण दशधा विभक्तस्य
मुख्यप्राणस्य प्राणिजातादिधारणाद्यनल्पोपकारकत्वातिशयात् तदभि
प्रायेण स्तुतिपरा सर्वसाम्यादिपरश्रुतिरिति नेयम् । तथा प्राणा
इति सूत्रे पूर्वपक्षोत्थानाविशेषेऽपि श्रुतौ प्राणशब्दस्य परमात्मपरतया
अर्थनिर्णयः कृतः । अणवश्चेति सूत्रे आनन्त्यश्रवणस्य उपासनार्थतया
निर्वाहः कृतः । श्रेष्ठश्चेति सूत्रे उत्पत्तिमत्वनिश्चयेन श्रुतेः
ब्रह्मास्तित्वमात्रबोधकतया निर्वाहः, अत्र चानन्त्यश्रवणस्य स्तुतिपरतया
निर्वाहः इति भेदः । सिद्धान्तिपरामर्शे वस्तुतो विभुत्वशंका
अतिमन्देति सूचनाय विभुत्ववादोपपत्तिरित्यनुक्त्वा वैभववादोपपत्तिरित्युक्तम् ।
श्रेष्ठाणुत्वाधिकरणं समाप्तम् ।।
(2.4.6) ज्योतिराद्यधिष्ठानाधिकरणम् ।
<2.4.13>
संगतिमाह - सश्रेष्ठानामिति । श्रेष्ठः = मुख्यप्राणः । प्राणानां = इन्द्रियाणाम्
इयत्ता = संख्या । परिमाणं = संख्यातानां प्रत्येकं परिमितिः । पूर्वपक्षसंघटनाय
प्रथमतः विषयशोधनमाह - तेषामिति । "अग्निर्वाग्भूत्वा मुखं प्राविशत्,
आदित्यश्चक्षुर्भूत्वाऽक्षिणी प्राविशत् । वायुः प्राणो भूत्वा
नासिके प्राविशदि"त्यादिभिः वागाद्यभिमानिदेवतात्वेनाग्न्यादीनामनु
प्रवेशबोधनात् इन्द्रियादीनां अग्न्यादिदेवताधिष्ठितत्वसिद्धिरिति
भावः । अनेन अग्न्यादिदेवतानां इन्द्रियाद्यधिष्ठातृत्वमुक्तं
भवति । अथ जीवस्यापीन्द्रियाधिष्ठातृत्वं लोकश्रुतिसिद्धमित्याह - जीवस्य चेति ।
पूर्वपक्षमाह - तदिदमिति । प्राणविषयमिति । प्राणशब्दः इन्द्रियमुख्यप्राणपरः 
इदं शरीरस्याप्युपलक्षणम् । अयं भावः । सामान्येन सर्वेषामेव चेतनानां
ज्ञानचिकीर्षा प्रयत्नादि प्रदानेनेश्वरः स्वातन्त्र्यमापादयति 
अतश्च तद्दतस्वातन्त्र्याः जीवाः करणकलेबराद्यधिष्ठाने स्वयमेव
प्रवर्तन्ते इत्येव युक्तम् । तस्मात् भोक्तृजीवादिकर्तृकं अग्न्याद्यभिमानि
देवताकर्तृकंच प्राणाद्यधिष्ठानं राजसामन्तनयात् स्वायत्तमेति ।
सिद्धान्तमाह - इति प्राप्तइति ।प्राणवतेति सहयोगे तृतीयेत्याशयेन
जीवेन सहेत्युक्तम् । तच्छब्दः बुद्धिस्थ परामर्शीत्यभि प्रेत्य - तस्य=परमात्मनः=इति
व्याख्यातम् । शब्दादिति सूत्रखणुं व्याचष्टे - इन्द्रियाणामिति ।
परमपुरुषसंकल्पायत्तत्वशास्त्रमुदाहरति - यथेति । एवं शरीरत्व बोधकान्तर्यामिश्रुति
मुदाहृत्य अग्न्यादिदेवतानां विशिष्य परमात्मायत्त स्वकार्य कर्तृत्वबोधकश्रुति
मुदाहरति - यथा च भीषेति ।।
<2.4.14>
उत्तरसूत्रार्थमाह - सर्वेषामिति । अग्न्यादिस्वरूपसत्तैव परमात्माधीना चेत्
तत्कर्तृकेन्द्रियाधिष्ठाने का कथेति भावः । तस्येत्यस्य व्याख्यानं सर्वेषां
परमात्माधिष्ठितत्वस्येति । नित्यत्वादिति व्याख्येयम् । स्वरूपानुबन्धित्वेन
नियतत्वादिति व्याख्यानम् । पूर्वसूत्रे इन्द्रियाद्यधिष्ठानस्य परायत्तत्वमात्रं
स्थापितम् । तच्च देवतादिस्वरूपस्य स्वतस्सिद्धत्वेऽप्युपपद्यते ।
अत्र स्वरूपसत्तायाः तदधीनत्वं तेन तत्कर्तृकाधिष्ठानस्य परायत्तत्वं च
स्थाप्यव इति भिदा । सर्वचिचिद्वस्त्वनुप्रवेशः स्वरूपानुबन्धी श्रूयते इति ।
अयमाशयः - सर्वेषामपि जीवानामीश्वरशरीरत्व बोधनात् शरीरस्य च नियताधिष्टेयत्वात्
नियतविधेयत्वात् नियतशेषत्वाच्च जीवानां नियमेनेश्वर परतन्त्रत्वामवश्यकम् 
अत एव हि जागरावस्थायामिव सुषुध्यवस्थायामपि ईश्वरप्रेरित जीवस्योच्छ्बासादौ
प्रवृत्तिः अन्यथा सुषुप्तस्योच्छ्वासाद्यभाव प्रसंगात् । तस्मान्न
स्वातन्त्र्य गन्धस्य मनागप्यवकाशः । एतेन राजसामन्तनयोऽपि प्रकृते
निरस्तः । उच्छ्वासनिश्वासचिन्तितनिमिषितादिस्वकार्येषु स्वतन्त्रा
एव सामन्ताः=राजाज्ञामनुवर्तन्ते । अत्रतु सर्वदा सर्वत्रे श्वरपरतन्त्रत्वात्
न क्वचिदपि स्वातन्त्र्यम्
स्वशक्यविषये जीवस्य प्रभुत्वोक्तिरपि परमात्मपरतन्त्रत्वेन प्रयोज्यकर्तृत्वाभिप्रायैव 
तत्रापि ईश्वरस्यैव प्रयोजककर्तृत्वादिति । यद्यपि परात्तु तच्छुते
रित्यनेनैव सर्वेषामपि चेतनानां स्वस्वकार्येषु परमात्माधीन कर्तृत्वं
साधितम् । अतस्तेनैवनयेन जीवाग्न्यादि देवता कर्तृकेन्द्रियाधिष्ठनस्यापि
परायत्तत्वं सिद्धमेव । अथापि चेतनानां स्वरूपसत्तायाः तत्तत्कर्तृकाधिष्ठानस्य च
परायत्तत्वबोधनेन राजसामन्तनयव्यवच्छेदमुखेन पूर्वोक्तार्थ स्थिरीकारणायैतदधिकरण
प्रवृत्तिः । अत एव भाष्यकृतैव संज्ञामूर्तिक्लृप्त्यधिकरणारम्भे
जीवानां स्वेन्द्रियाधिष्ठानं च परायत्तमिति इति च, अनन्तरं स्थिरीकरणाय
स्मारितं, इति स्वयमेव भाषिष्यते इति ध्येयम् ।।
ज्योतिराद्यधिष्ठानाधिकरणं समाप्तम् ।।
(2.4.7) इन्द्रियाधिकरणम्
<2.4.15>
अत्रोक्तानां सर्वेषामपि प्राणानामिन्द्रियत्वमुत नेति विचार्य
निर्धार्यते । संशयनिर्देशपुरस्सरं पूर्वपक्षमाह - किमिति । अयं
भावः - इन्द्रियाणां च चक्षुरादीनां प्राणशब्दवाच्यत्वं दृष्टम् ।
मुख्यप्राणेपि प्राणशब्दवाच्यत्वाविशेषात् इन्द्रियत्वमावश्यकम् ।
एवं जीवोपकारकत्वमिन्द्रियाणां स्वभावः स च मुख्यप्राणे बहुलमेवोपलभ्यते
अतोऽपीन्द्रियत्वम् । इन्द्रियेषु मुख्यः प्राण इति मुख्यत्वव्यपदेशादपि
तथात्वमिति । सिद्धान्तमाह - इति प्राप्त इति । सूत्रार्थमाह - श्रेष्ठ
व्यतिरिक्ता इति । तच्छब्दार्थं तद्व्यपेदशं च प्रदर्शयन्नुपसंहरति
(चक्षुरादिष्विति?) ।।
<2.4.16>
उत्तरसूत्रार्थमाह - एतस्मादिति । इन्द्रियत्वमवगम्यत इति । प्राणस्यापीन्द्रियत्वे
सर्वेन्द्रियाणि चेत्यनेनैव तस्यापि ग्रहणसंभवेन प्राण इत्यस्य पौनरुक्त्यापत्ते
रिति भावः । ननूक्तयुक्त्यैव मनसोपीन्द्रियत्वं त्यज्यतां स्वीक्रियतां
वा प्राणस्येन्द्रियत्वमित्यत्र वैषम्यमाह - मनस इति । मनःषष्ठानीन्द्रियाणीत्यत्र
विप्रोऽर्धपंचमानित्यत्रेव मनः षष्ठं येषामिति व्युत्पत्त्या इन्द्रियाणां
मनसा षट्त्वपूर्तिकथनात् मनसः इन्द्रियत्वं युक्तमेव । अत एव हि - इन्द्रियाणां
मनश्चास्मीति भगवद्वचनमप्युपपद्यते । प्राणस्येन्द्रियत्वं तु न कुत्रापि ।
अतः श्रुतहानिपरिहाराय इन्द्रियत्वावश्यकतया ब्राह्मणपरिब्राजकनयेन
पौनरुक्त्यं परिहार्यमिति भावः । यत्तु मनस इन्द्रियत्वाभावेऽपि
मनष्षष्ठानीन्द्रियाणीति संगतमेव । अत एव भारतस्य वेदत्वाभावेपि
वेदान् भारतपंचनान्" इत्युच्यते । अत एवहि व्यासः पञ्चमाम्नायदर्शित्वेन
तत्र तत्र गण्यते । इति तन्मन्दम् । सर्वथा निर्वाहासंभवस्थले अन्यथोपपत्ति
संभवेपि अत्रेन्द्रियत्वेनैव मनसो निर्वाहे अन्यथानयस्यासंगतत्वात् 
भारतस्यापि वेदतुल्यत्वेन वेदत्वात् तत्रापि स्वरसतयैव निर्वाहाच्च 
इन्द्रियाणि दशैकं इतीन्द्रियत्वकण्ठोक्तेस्तावतापि च "इन्द्रियाणां
मनश्चास्मि इत्यस्य अपरिहार्यत्वात् ।
अथेन्द्रियवैलक्षण्यादपि न प्राणस्येन्द्रियत्वमित्याशयेनाह - वैलक्षण्यं
चेति । कथं वैलक्षण्यस्योपलब्धिः कुत्रचेत्यत्राह - सुषुप्ताविति 
अनेन वृत्त्युपलम्भवैलक्षण्यं दर्शितम् । अथ कार्यवैलक्षण्यमाह - कार्यं
चेति ।प्राणाधीनधारणत्वादिति। अनेनेन्द्रियेषु प्राणशब्दव्यपदेशो
लाक्षणिक एव, प्राणेतु स मुख्य इति प्राण शब्द प्रवृत्ति निमित्तवैलक्षण्यंच
दर्शितम् । प्राणशब्दवाच्यत्वमात्रेणेन्द्रियत्वशंका तु न युक्ता 
तथा सत्यक्षशब्दवाच्यतामात्रेण विभीतकादीनामपि इन्द्रियत्वापातात्त
तनैवेन्द्रियाणां वृक्षविशेषत्वापताच्च
उपकरणत्वरूप हेतुर प्रयोजकः । अनिन्द्रियत्वेपि उपकरणत्व संभवात् 
तथाभावस्य श्रुतिप्रमितत्वाच्च । एवं सात्विकाहं कारविकृतित्वरूपोन्द्रियलक्षणस्य
मनसीव प्राणेऽभावाच्च नेन्द्रियत्वशंकेति बोध्यम् । ब्राह्मणानां
मध्ये एव कश्चित् मुख्यब्राह्मण इत्युक्तौ ब्राह्मणत्वं मुख्यत्वं
च यथा प्रतीयते एवं "य एवायं मुख्यप्राण इत्युक्तौ प्राणशब्दवाच्येषु
अस्य प्राणस्य श्रेष्टस्य मुख्यत्वोक्तेः इन्द्रियत्वमवगम्यते इति
पूर्वपक्ष्याशयः । सिद्धान्ते मुखेभवत्वं मुख्यत्वमित्यर्थ स्वीकारात्
न दोषः । अत एव "अथ हेममासन्यं प्राण मुचु इत्युच्यते
तत्र हि आस्ये भवः आसन्यः इत्यर्थः । आस्यशब्दस्य" पद्दन्नोमास्
इति आसन्नादेशः । नच मुख्यत्वरूपप्रधानार्थकत्वाभावे कथं "श्रेष्ठ
श्च" इति सूत्रविन्यासः इति वाच्यम् । प्राणसंवादे मुख्योऽभिधेयः
इत्यर्थात् प्राणः प्राणशब्दस्य मुख्योऽभिधेयः इत्यर्थात् । अन्ये
प्राणाः इन्द्रियाणि न मुख्यार्थाः । अपि तु लक्षणयैव प्राणशब्देनाभिधीयते
इत्यर्थः । "त एतस्यैव सर्वे रूपमभवन् तस्मादेते एतेनाख्यायन्ते । इति
श्रुतिस्वारस्यं च ।। इन्द्रियाधिकरणं समाप्तम् ।
(2.4.8) संज्ञामूर्तिक्लृप्त्यधिकरणम् ।।
<2.4.17>
संगतिं प्रदर्शयति - भूतेन्द्रियादीनामिति । प्रथमं भूतसृष्टिः पश्चात्
जीवकर्तृत्वस्य परायत्तत्वं ततः = इन्द्रियसृष्टिरित्युक्तिक्रमसत्त्वेपि
लाघवात् इन्द्रियसमष्टिसृष्टेः प्रथमोपादानम् । समष्टिसृष्टिः = कारणसृष्टिः ।
पुरस्तात् = वियदधिकरणे परायत्ताधिकरणे प्राणोत्पत्त्यधिकरणादौ चेत्यर्थः ।
अनन्तरं = ज्योतिराद्यधिष्ठानाधिकरणे । या त्वियमिति । व्यष्टिसृष्टिः = कार्य
सृष्टिः । भूतेन्द्रियसमष्टिसृष्टिनिरूपणमेतावत्पर्यन्तं कृतमिति ।
तृतीयपादादारभ्यैतत् पूर्वमेका पेटिका । अस्मिन् व्यष्टिसृष्टिनिरूपणं
क्रियत इति पेटिकान्तरम् । तत्रेन्द्रियादीनामिव व्यष्टेरप्युपकरणत्वाविशेषात्
जीवोपकरणनिरूपणपरपादे तत्सृष्टिनिरूपणस्य संगतिः ।
एवं समष्टिसृष्टेः परमात्मकर्तृकत्वस्थापनेपि व्यष्टिसृष्टेः तत्कर्तृकत्वं
न संभवति । चतुर्मुखजीवकर्तृकतया प्रतीयमानत्वेनैतत्कर्तृकत्वस्यैव
सिद्धेरिति शंकयैतदधिकरणोत्थितिः । यद्वा जीवोपकरणभूतेन्द्रियाद्युत्पत्ति
निरूपणे कृते तत्प्रसंगात् जीवस्य तत्संयोगकरणरूपव्यष्टिसृष्टिः
निरूप्यते इति संगतिः ।।
संशयमाह - सा किमिति । कर्मेति । क्रियत इति कर्म, कार्यभूतेत्यर्थः ।
जीवकर्तृत्वश्रवणादिति । जीवेनात्मनाऽनुप्रविश्येति अनुप्रवेशे
जीवात्मनः कर्तृत्वश्रवणात् । क्त्वाप्रत्येन समानकर्तृकत्वावगमात्
व्यष्टिनामरूपव्याकरणकर्तृत्वमपि जीवात्मन एव युक्तमिति भावः ।
नन्वहं व्याकरवाणीति ब्रह्मण एव व्याकरणकर्तृत्वं प्रतीयते इति
शंकां परिहरति - न हि परेति । शंकते - नन्वेवमिति । अयं भावः । चारेणानु
प्रविश्येत्यादौ अनुप्रवेशकर्तृत्वं संकल्पनकर्तृत्वं च चारस्यैव संकलयानी
त्युत्तमपुरुषनिर्देशस्तु औपचारिक एव । एवमत्रापि अनुप्रवेशे नामरूपव्याकरणे च
जीवात्मविशेषचतुर्मुखकर्तृत्वाभ्युपगमात् व्यकरवाणीति निर्देशः औपचारिक एव स्यात्
एवं परमात्मन एव सर्वत्रानु प्रवेशस्य श्रुतिसिद्धत्वात् व्याकरणकर्तुः
जीवसमष्टिरूपस्य चतुर्मुखस्यानुप्रलेशायोगात् व्याकरणकर्तृस्थानु
प्रवेशरूप क्रियावाचक प्रविशतिरपि लक्षणिक एव स्यादिति । परिहरति - नैवमिति।
दृष्टान्तवैषभ्यं प्रदर्शयन् परिहार प्रकारमाहं - तत्रेति। अयं भावः
अंशाधिकरणे जीवात्मनः परमात्मांशत्वं निर्णीतम् । तैन च तयोरभेदः
सिद्धः ततश्च परमात्मांशभूतजीवकर्तृक प्रवेशव्याकरणं परमात्मन एवेति
न प्रविशतेर्ला क्षणिकत्वं नाप्युत्तम पुरुषानुपपत्तिः । राजचारयोस्तु
स्वरूपतएव भेदात् लाक्षणिकत्वंयुक्तमिति
नन्वेवं सति परमात्मांशभूतहिरण्यगर्भकर्तृकानु प्रवेशनामरूपव्याकरणयोः
हिरण्यगर्भ शरीरकपरमात्मकर्तृकत्वसिध्या तदवस्थब्रह्मकर्तृकैव व्यष्टिसृष्टिरपि
इति कथं पूर्वपक्षोदयः इति शंका तु अनुपदमेव परिहरिष्यते । ननु
जीवेनात्मनेत्यत्र सहयोगतृतीया विवक्ष्यते । ततश्चपरमात्मन्येव
कर्तृत्वप्रतीतिरिति परमात्मकर्तृकैव व्यष्टिसृष्टिरपीत्या शंकामपाकरोति - नच
सहयोगेति। पदान्तरसाहचर्यविहितोपपदविभक्तेः पदान्तरपरामर्शसापेक्षतया
विलंबित वृत्तित्वेन पदान्तर योगमनपेक्ष्य कर्तृकरणयोस्तृतीयेति
विहिततृतीयापेक्षया दौर्बल्यात् शीघ्रोपस्थिति विषय कर्तृतृतीयै
वावलम्बनीयेति न सहयोतृतीयायाः प्रकृतेऽवकाशः इति भावः । ननु करणे तृतीयाऽ
स्तु सा च कारकविभक्तिरेवेत्यत्राह - न च करण इति ।
साधकतमत्वाभावादिति । ब्रह्मणः अनुप्रवेशे व्याकरणे च स्वत एव कर्तृत्वात् ओदनपाके
काष्टादीनामिव जीवस्यापेक्षाभावेन करणलक्षणसाधकतमत्वाभावात् न करणतृतीयाः
अवकाश इत्याशयः ।ननु श्रुतहानिपरिहाराय प्रवेशे केवलं जीवस्य कर्तृत्वं
अहं व्याकरवाणोत्युक्त्या अहमर्थस्य ब्रह्मणः व्याकरणे कर्तृत्वमिति
नकश्चिदोषः इति शंकामपास्यति - नच जीवस्येति। ननु जीवस्य परांशत्वेन
तत्स्वरूपत्वात् जीवकर्तृकं नामरूपव्याकरणं परमात्मन एवेति पर्यवस्यतीत्यत्राह - जीवस्य
स्वांशत्वेनेति
अहमिति प्रत्यक्त्वेन स्वस्य परामर्शः कृतः जीवस्य च अनेन जीवेनेति
निर्देशात् पराक्त्वेन । तेन च परस्वरूपं साक्षादेव व्यावर्तितम् 
अतो जीवशब्देन हिरण्यगर्भमात्र प्रतीत्या तस्यैवानु प्रवेशेकर्तृत्वं
समानकर्तृत्वार्थकत्वाप्रत्ययेनच तस्यैव व्याकरणकर्तृत्वमपि । जीवस्यानु
प्रवेशकर्तृत्वं न संभवतीत्याशंकायां तु कथं चित् अंशाशित्वेन स्वरूपैक्या
दुपपद्यत इति परिहारः कृतः । न तावता परस्यैव व्याकरणादि कर्तृत्वमाशंकनीयम् 
निर्देशबाधात् । अन्यथा स्वेनात्मनेत्येव निर्देशे सुकरे एवंनिर्देशस्यात्यन्ता
संगतत्व प्रसंगादिति भावः
उक्तश्रुयुपबृंहण भूतस्मृतिषु चतुर्मुखस्य व्यष्टि सृष्टि कर्तृत्वोक्त्यापि
अयमर्थस्सिध्यतीत्याह - अत एवचेति।।
नन्वस्तु त्रिवृत्करणं परस्य, तेन नामरूपव्याकरणस्य - चतुर्मुखकर्तृकत्वे
किं बाधकमित्यत्राह - तस्यैवेति । अनेनोपदेशादिति सूत्रखण्डव्याख्यनम् 
तथोपदेशमेव स्पष्टयति - त्रिवृत्करणं कुर्वत एवेति । उदाहृत श्रुतौ
व्याकरणकर्तुः त्रिवृत्कर्तुश्चैक्य प्रतीतेः इति भावः । ननूक्तं
त्रिवृत्करणमपि चतुर्मुखस्यैवोच्यते अतो न कश्चिद्विरोधइत्यत्राह - त्रिवृत्करणंत्विति।
नन्वस्तुत्रिवृत्करणानन्तर मण्डोत्पत्तिः किं तत इत्यत्राह - चतुर्मुखस्य
चाण्डे इति। उपसंहरति - अत इति। त्रिवृत्करणस्याण्डसृष्ट्यर्थत्वात्
प्रथमं त्रिवृत्कारणं पश्चादण्डसृष्टिः
ततश्चतुर्मुखसृष्टिरिति स्थिते कथं चतुर्मुख सृष्टि पूर्व भावि
त्रिवृत्करणस्य तत्कर्तृत्व संभवः । अतस्तस्य परब्रह्मकर्तृत्वमेव
त्रिवृत्करणकर्तुरेव नामरूपव्याकर्तृत्वमिति चाविवादं कर्त्रैक्यप्रतीतेः 
अतो न व्यष्टिसृष्टिश्चतुर्मुखकर्तृकेत्याशयः । ननु व्यष्टिसृष्टेः
चतुर्मुखकर्तृकत्वाभावे जीवेनात्मनाऽनुप्रविश्येति तस्यानु प्रवेशकर्तृत्वं
तेन व्याकरणकर्तृत्व प्रतीतिश्च कथमिति शंकते - कथं तर्हीति। अहमात्मनेति
निर्देशेनात्मशब्दस्य स्ववाचित्वात् तस्य च जीवसामानाधिकरण्येन तत्त्वमसीत्यादाविव
जीवशब्दस्य जीववाचक परब्रह्मतया जीवशरीरकेण मया
ऽनुप्रतिश्येत्यर्थ लाभात् स्वस्यैवानु प्रवेशकर्तृत्वेन व्याकरण
कर्तृत्वमपि स्वस्यैवेति सिद्धेः न तादृशश्रुति विरोधः इत्याशयेन
परिहरति - आत्मनो जीवेनेति । एवमभ्युपगमे स्वारस्यमप्यस्तीत्याह - एवं चेति ।
भवद्भिः प्रवेशक्रियायाः जीवकर्तृकत्वाभ्युपगमेन तत्संभवायांशाशित्वादिना
निर्वाहः कृतः । अस्माकं तु साक्षादेव परब्रह्मकर्तृकत्वाभ्युपगमात्
न क्लिष्टगत्या निर्वाहः इति भावः । क्त्वाप्रत्ययविरोधोपि नास्तीत्याशयेनाह -
प्रवेशेति । उपबृंहणमपि न विरुद्धमित्याह - चतुर्मुखशरीरकस्येति । अथ
त्रिवृत्करणस्वरूपं तस्याण्डसृष्ट्यर्थत्वं नामरूपव्याकरणस्वरूपं चार्थतो दर्शयन् सेयं
देवेतेत्यादि विशिष्टवाक्यस्यार्थमाह - अतइति
तेजोऽन्नरूपाइत्यनेन देवताशब्दो विवृतः । त्रिवृत्करणादिस्वरूपं
पूर्वमेवा स्माभिर्दर्शितम् । ननु जीवेनात्मनेत्युक्तस्य जीवशरीरकपरमात्मनः
अनुप्रवेशकर्तृत्वं न संभवति नामरूपे व्याकरवाणीत्यत्र लकारेण व्याकरणक्रियाकर्तृरभिधानेन
तदुपसर्जनभूत प्रवेशक्रियाकर्तृरप्यभिहितत्वेन कर्त्रर्थतृतीयाया
अनुपपत्तेः । अनभिहिते इत्यधिकारीयेण कर्तृकारणयोस्तृतीयेत्यनेन
कर्त्रनभिधाने एव तृतीयाविधानादिति चेत्सत्यम् । जीवेनात्मनेत्यत्र
करणतृतीयाया अभ्युपगमेव करणत्वस्य चाभिहितत्वाभावेनानु पपत्त्यभावात् 
न च कर्तुः परमात्मनः कथं करणत्वमिति शंक्यं, कर्तुरेव तस्य विवक्षातः कारकाणि
भवन्तीति न्यायेन साधकतमत्वरूपकरणत्वविवक्षासंभवात् । उक्तं -
तेनेशस्तद्विशिष्टस्स्वकरणकतयाऽनुप्रवेशेपि कर्ता इति ।।
<2.4.18>
उत्तरसूत्रमवतारयति - अथ स्यादिति । पूर्वसूत्रनिर्णीतार्थमाक्षिपति - नामरूपेति ।
कुत इत्यत्राह - त्रिवृत्करणस्यापीति । नन्वण्डसृष्ट्यनन्तरभाविनश्चतुर्मुखस्य
कथं तत्पूर्ववृत्ति त्रिवृत्करणकर्तृत्वशंकेत्यत्राह - अण्डसृष्ट्युत्तरकालं
हीति । अण्डसृष्ट्यनन्तरं - चतुर्मुखसृष्टेषु पुरुषेषु त्रिवृत्करणस्य
श्रुत्यैव प्रतिपादनात् नत्रिवृत्करणस्याण्ड सृष्ट्यर्थत्वमिति भावः ।
एवमण्डान्तर्गताग्न्यादिषु चतुर्मुखसृष्टेषु त्रिवृत्करणप्रकार
प्रदर्शनादपि त्रिवृत्करणस्याण्डानन्तर भावित्व निश्चयादपि न तदर्थत्व
संभव इत्याशयेनाह - तथेति । अथ व्यष्टिसृष्टि रूपनामरूपव्याकरणोत्तरं
त्रिवृत्करणश्रवणेन पाठक्रमात् नामरूपव्याकरणस्य पूर्वत्वात्
त्रिवृत्करणस्य पश्चाद्बावित्वमित्यभ्युपेत्यम् नामरूपव्याकरणस्य
चतुर्मुखसृष्ट्यनन्तरभावित्वेन तदनन्तरभावित्रिवृत्करणस्य चतुर्मुखकर्तृकत्वे
काऽनुपपत्ति रित्याशयेनाह - नामरूपव्याकरणोत्तरकालं चेति।
अथ सूत्रार्थवर्णनाय पूर्वपेटिकामारचयति - अन्नमशितं त्रेधा विधीयत इत्यत्रेति ।
आपः पीताः इत्यत्रापीति । इदं तेजोऽशितमित्यत्रापि अस्थिमज्जयोः
पार्थिवत्वाप्यत्वप्रसंगस्याप्युपलक्षणे । इष्टापत्तिं निषेधति - न चैवमिति ।
सूत्रार्थमाह - मांसादीति । सूत्रे पुरीषादीत्यनुक्त्वा मांसादीति
सूत्रणात् पुरीषस्य पार्थिवत्वसिध्या दृष्टान्तत्वमभिमतमित्याशयेन
पुरीषवदिति - भाषितम् । आदिशब्दार्थो मनः । प्रक्रमादिति निषेधहेतुः ।
अतः पुरीषमांसमनांसि इति । अयं भावः । अन्नमशितमित्यादेः न पृथिव्यादि
भूतत्रयत्रिवृत्करणप्रदर्शनपरत्वं तथा सति अन्नमशितं त्रेधा विधीयते तस्य यः
स्थविष्ठो भागस्तत्पुरीषं भवति यो मध्यमस्तन्मांसं योणिष्ठस्तन्मनः
इत्यस्य पृथिव्याः त्रिवृत्करण प्रदर्शनपरत्वं
आपः पीतास्त्रेधा विधीयन्ते तासां यः स्थविष्टो धातुस्तन्मूत्रं
भवति यो मध्यमस्तल्लोहितं योऽणिष्ठः स प्राणः इत्यस्य जलस्य त्रिवृत्करण
प्रदर्शनपरत्वं, तेजोऽशितं त्रेधा विधीयते तस्य यः स्थविष्ठो धातुस्त
दस्थि भवति यो मध्यमस्स मज्जा योऽणिष्ठस्सा वाक् इत्यस्य तेजसस्त्रि
वृत्करण प्रदर्शनपरत्वं च सिध्येत् । ततश्च त्रिवृत्कृतपृथिवीस्थूलांशस्य
पुरीषस्य पृथिवीरूपत्वमिव तन्मध्यमांशस्य मांसस्य जलीयत्वं तदणिष्ठांशस्य
मनसः तैजसत्वं, त्रिवृत्कृतजलमध्यमांशस्य लोहितस्य जलीयत्वमिव तत्स्थूलांशस्य
मूत्रस्य पार्थिवत्वं तदणिष्ठांशस्य प्राणस्य तैजसत्वं, त्रिवृत्कृतेजो
ऽणिष्ठांशभूतवाचः तैजसत्वमिव तत्स्थूलांशस्यास्थिविकारस्य पार्थिवत्वं
तन्मध्यमांशमज्जायाः जलीयत्वं च प्रसज्यते । अत्रिवृत्कृतानां पृथिव्यप्तेजसां
क्रमेण स्थूलत्वाणुत्वाणीयस्त्वस्वभावतया त्रिवृत्कृतानामपि तेषां
स्थूलांशस्य पृथिवीरूपत्वस्य, मध्यमांशस्याणोर ब्रूपत्वस्य अणिष्ठोंशस्य
तेजोरूपत्वस्य चावश्यकत्वात् । एतदभिप्रायेणैवाणुत्वेनाणीयस्त्वेन च
व्यपदिष्टयोः कारणानुविधायित्वादिति भाषितम् । तत्र प्रथमे प्रथमविकारस्य
पार्थिवत्वं नानिष्टम् । मध्यमे मध्यमांशस्य जलीयत्वमपि तथा अन्त्ये
अन्त्यस्य तैजसत्वमपि तथैव
अतः मांसमनसोः जलीयत्वतैजसत्वे मूत्रप्राणयोः पार्थिवत्वतैजसत्वे
अस्थिमज्जयोः पार्थिवत्वजलीयत्वे चानिष्टे । अन्नमशितं आपः पीताः
तेजोऽशितमिति तत्र तत्र प्रक्रमबलेन त्रिवृत्कृततत्तद्भूतानां
त्रेधा परिणामश्रवणेन पुरीषमांसमनसां पृथिवीविकारत्वस्य मूत्रलोहित
प्राणानां अब्विकारत्वस्य अस्थिमज्जावाचां तेजोविकारत्वस्य च प्रतीतेरिति
एवमुक्तरीत्या वाच इव मनःप्राणयोरपि तैजसत्वावश्यकतया मनसः पृथिवीमयत्वबोधकवाक्यशेषस्य
प्राणस्यापोमयत्व बोधकवाक्यशेषस्य च विरोधस्स्यादित्याह - अन्नमयं हीति ।
विरोधमेवोपपादयन्नुपसंहरति - अत इति ।
पूर्वपक्ष्युक्तार्थस्य निरस्तत्वेनोदहृत श्रुतेर्यथावस्थितमर्थमाह
प्रागेवेति । अथ त्रिवृत्करणस्याण्डसृष्ट्यर्थत्वंनिषेधति - अण्डसृष्टेरिति।
नन्वनेन जीवेनेत्यत्र पाठक्रमात् त्रिवृत्करणस्य नामरूपव्याकरणपश्चाद्
भावित्वं प्रतीयते नामरूपव्याकरणं च व्यष्टिसृष्टिः साचाण्डसृष्ट्यनन्तरभाविनी
तत्कथं त्रिवृत्करणस्य पश्चात्तनस्याण्डसृष्ट्यर्थत्वसंभव इत्यत्र
त्रिवृत्करणस्याण्डसृष्ट्यर्थत्व मुपपादयति - अत्रिवृत्कृतानामिति।
त्रिवृत्कृतत्वे वा कथं कार्यारम्भसामर्थ्यमित्यत्राह - अन्योन्येति।
ननु तत्तद्भूतानां परस्परासंयोगे कार्यारम्भोनदृष्ट इति अन्योन्यसंयोगपेक्षा
ऽस्तु तेन कथं त्रिवृत्करणस्यावश्यकतेत्यत्राह तदेव ते चेति ।
अन्योन्यसंयुक्तत्व मेवत्रिवृत्करणमित्यर्थः । अथ कार्यारम्भाय
सप्तीकरणापेक्षाया एव स्मृत्युक्तत्वात् त्रिवृत्करणस्य कैमुत्यन्यायेनापेक्षायां
का कथेत्याशयेनाह - तथा चेति । परस्पर समाश्रयाः = विभागार्हसंयोगवन्तः
अन्योऽन्यसंयोगं समेत्य = विभागानर्हसंयोगं प्राप्येत्यर्थः ।
अतो नपौनरुक्यम् । महदाद्याः विशेषान्ता इत्यनेन सप्तीकरणमुक्तम्
एवं पञ्चीकरणमप्यन्यत्र प्रसिद्धम् । श्रुत्युक्त त्रिवृत्करण
मेतदुभयोपलक्षणमिति ध्येयम् । अथ पाठक्रमविरोधः अग्निहोत्रं जुहोति
यवागूं पचतीत्यादाविव परिहार्यः इत्याशयेनाह - अत एव चेति ।
अत एव = त्रिवृत्करणस्याण्डसृष्ट्यर्थत्वस्य स्थापितत्वादित्यर्थः ।
यद्यपि फलं पश्चाद्भावि साधनं तु पूर्वभावीति तथैव निर्देष्टुं
शक्यं, अथापि संकल्पे फलमेव पूर्वं भावि, साधनं तु पश्चाद्भावि ।
स्वर्गका मो यजेत इति हि व्यपदेशः । वेदान्तेऽपिहि बहुस्यां प्रजायेय
इति हि बहुभवनस्य फलस्य पूर्वंनिर्देशः श्रूयते । तस्मादनेन जीवेनेत्यत्रापि
फलरूपस्य नामरूपव्यापकरणस्य पूर्वप्रतिपत्त्यर्थं प्रथमं निर्देशः इति नासंगतं
किचिदित्याशयः । ननु त्रिवृत्करणस्याण्डसृष्ट्यर्थत्वे कथमण्डान्तर्वर्त्य
ग्न्यादिषु त्रिवृत्करणप्रदर्शनं योयुज्यते इत्यत्राह - अण्डान्तर्वर्तिष्विति ।
शुश्रूषोः श्वेतकेतोः अण्डान्तवेर्तित्वेनाण्डन्तर्वर्तिषु तेषु त्रिवृत्करण
प्रदर्शनमित्यर्थः । नन्वस्तु शुश्रूषोरण्डान्तर्वर्तित्वं, तेन कथमण्डान्त
र्वर्तिषु त्रिवृत्करणप्रदर्शनस्य युक्ततेत्यत्र हेतुं प्रदर्शयन्नुपपादयति -
तस्येति । बहिष्ठवस्तुषु = अण्डबहिष्ठवस्तुष्वित्यर्थः ।।
<2.4.19>
उत्तरसूत्रशंकामाह - स्यादेतदिति । नात्र त्रिवृत्कृतभूतानां त्रेधापरिणामः
उच्यते तथासति एकैकस्यापि त्र्यात्मकत्वेन पृथिव्यादिशब्देनव्यपदेशासंभवादिति
भावः । वैशेष्यशब्दं व्याचष्टे - वैशेष्यमिति। विशेषस्य भावः वैशेष्यम् 
विशेषशब्दस्य धर्मपरत्ववत् धर्मिपरत्वास्यापिदृष्टत्वादत्र धर्मिपरः
ततश्च विशेषभावः इत्यर्थः आधिक्यमिति यावत् । अन्नादिशब्दव्यपदेशस्योपपत्तिमाह - एकैकस्मिन्निति।
द्विरुक्तेः प्रयोजनमाह - द्विरुक्तिरिति ।
नन्वेतावता अनेन जीवेनेत्यत्र जीवसमष्टिभूतचतुर्मुखशरीरकब्रह्मपरतया
जीवशब्दोव्याख्यातः । एवं च सर्वशब्दानां तत्तच्छरीरक जीवद्वारा
परमात्मपर्यन्तत्व मभिमतं नसिध्येत् तदनुप्रविश्य सच्चत्यच्चाभवदित्यनेन
भगवतः संर्वचेतनाचेतनयोरनुप्रवेशे सिद्धेपि जीवानामचेततानु प्रवेशस्यासिद्धत्वात्,
अत्रत्यजीवशब्दस्यच चतुर्मुखमात्र परत्वेन तस्यैव सर्वाचेतनानु
प्रवेशसिद्धेः । एवं सर्वशरीरेऽपि चतुर्मुखस्यैवावस्थानात् एकजीववाद
एव प्रसजति । सर्वजीवानां चतुर्मुखाख्यजीवव्याप्यत्वं वाप्रसज्यत
इति । उच्यते । अत्रत्य जीवशब्दः न चतुर्मुखमात्र विषयः
किं तु जीव समष्टिविषयः । ततश्च जीवसमष्टि शरीरकब्रह्मपरतया जीवसमष्ट्यन्तर्गतानां
सर्वेषा मेवजीवानां तत्तदचेतनानुप्रवेशसिध्यान तत्तच्छब्दानां ब्रह्मपर्यन्तत्वहानिः 
अत एव हि - अनेन जीवेन=जीवसमष्टि विशिष्टेनात्मनाऽनु प्रविश्य
नामरूपेव्याकरवाणिःदेवादि विचित्र सृष्ठि तत्तन्नामधेयानिच करवाणीति
सामान्येन एतच्छुत्यर्थ उक्तः । एवं बहुस्थले जीव शब्दं जीवसामान्यपरतयैव
व्याख्याय जीवद्वारा अचेतनेषु ब्रह्मंणः अनुप्रवेशश्चोक्तः । संशयकोटिनिक्षेपावसरे
जीवसमष्टिरूपस्य हिरण्यगर्भस्य कर्मेतिभाषणंतु समष्टि सृष्टेः प्रस्तावात्
तदनन्तरभाविदेवादिव्यष्टि सृष्टेरव प्रसक्त्या तस्य च चतुर्मुखमात्र
कर्तृकत्वसन्देहादुपपन्नं ।
न ह्यद्यतनघटादिव्यष्टिसृष्टिः चतुर्मुखकर्तृका न वेति संशयः कस्यचिज्जायते
एवं देवादिव्यष्टिसृष्टेः हिरण्यगर्भशरीरक ब्रह्मकर्तृकत्वस्थापनेन
देवादि तत्कार्य सृष्टेरपि तत्तत्कुलालादि जीव शरीरकपरब्रह्मकर्तृत्वमपि
स्थापितं भवति । जीवशब्दस्य सामन्यतः जीवसमष्टि विशिष्टार्थक व्याख्यानावसरे
देवादिविचित्रसृष्टिरित्यनेन सर्ववस्तुसृष्टिरेव विवक्षिता ।
आदिशब्दोपादानात् । एतेन सर्वजीवानां चतुर्मुखव्याप्यत्ववादः सर्वशरीरेषु
चतुर्मुखजीवैक्यवादश्च निरस्तः ।। जीवशब्दस्य जीवसामान्यपरत्वमभ्युपगम्य
तद्वारा ब्रह्मणः सर्वत्रानु प्रवेशाभ्युपगमेन तत्तच्छरीरेषु तत्तज्जीवानामेवावस्थितेः
इति । एतदधिकरणविशेषविचारः अस्मदीये ब्रह्मसूत्रविमर्शे विस्तरेण प्रदर्शितः ।
तत्रैव द्रष्टव्यः ।। इदमत्र तात्पर्यं - शरीरं चतुर्विंशतितत्वमयम्
त्रयोदशै तत्त्वै शरभ्यते च । तस्मिन् एकादशेन्द्रियाणि निक्षिपतित
तानि चेन्द्रियाण्यधिष्ठाय कार्यकरोति जीवः । अस्येन्द्रियाधिष्ठातृत्वं
नामस्पृश पश्य शृणु इत्येव इन्द्रियाणि प्रवर्तयति तत्तत्कार्येषु
एवं प्रवृत्तिकर्तृत्वमेवाधिष्ठानम् । एवमिन्द्रियाधिष्ठातृत्वरूपव्यापारविना
शरीरद्वारा बाह्यविषये व्यापरणकाले जीवस्य कर्तृत्वं परमात्माधीनं
इत्यत्र न सन्देहः शरीरेन्द्रियाद्यधिष्ठानविषये अस्यैव स्वातान्त्र्येण
कर्तृत्वमस्तु
एवमेवैषः एतान्प्राणान् गृहीत्वा स्वे शरीरे यथाकामं परिवर्तते
इति श्रुतिरपि अमुमर्थं बोधयति । स्वभोगसाधनेन्द्रियाधिष्ठातृत्वं
च लोकसिद्धमपि । नच तत्तत्कर्मविशेषाधीनत्वेन जीवस्य शरीरेन्द्रियाद्यधिष्ठातृत्वरूपफलप्रदानकर्तुः
परस्य सर्वदा अन्तःप्रविष्टः इति रीत्या अन्तः स्थित्वा प्रवर्तकत्वस्यसिद्धत्वेन
कथं जीवस्य स्वातन्त्र्य संभवः शरीर द्वारा वस्त्वन्तरव्यापरणमपि
इन्द्रियादिप्रेरणं विनानान्यत् किंचिदस्ति ।इति वाच्यम् । एवमपि
जीवस्येन्द्रियाधिष्ठातृत्वस्येव अन्यादीनामपि इन्द्रियाधिष्ठातृत्वस्य
स्वीकारात्
तत्र तेषां स्वातन्त्र्येणाधिष्ठातृत्वमस्तु । देवतानां चक्षुराद्यधिष्ठातृत्वं
नाम जीवप्रवृर्त्येन्द्रियाणां तत्तद्ध्यापारानुगुणशक्ति संपादकत्वमेव 
इदं च देवताः भगवन्तमाराध्य अलभन्त । ईश्वरदत्तैश्वर्यमिदम् ।
अतः ईश्वरवत् वरदायित्व फलप्रदत्वसंभवात् एतदधिष्ठातृत्वं परायत्तं
माभूत् ।दातृनिकटे अमोधैश्वर्यं प्राप्तवतः तन्मूलं कार्यकरणे न
दातृनियमनापेक्षा स्वतन्त्र एव स करोति । एवमत्रेश्वरस्यापि प्रवर्तकत्वे
इन्द्रियाद्यधिष्ठातृत्वं जीवस्य, अभिमानिदेवतायाः ईश्वरस्यचेति
अधिष्ठातृत्रयं कल्पनीयम् । मनुष्यविषये इन्द्रियाधिष्ठातृत्वस्य
परमात्मायत्तत्वेपि अभिमानि देवतानां आराधितेश्वरप्रत्तैश्वर्याणां
विषये तदधिष्ठातृविषये परापेक्षा मास्तु
मनुष्यादिभ्यो विशेष सत्वात् इति पूर्वपक्ष्याशयः ।
सिद्धान्तसारस्तु - देवस्यापि मनुष्यवत् भगन्नियाम्यत्वस्य सर्वदा
सत्वात् । स ईशोऽस्य जगतः नित्य एवेत्यविशेषात् देवतापद प्राप्तेः
पूर्वं यथा भगवन्नियाम्यत्वं तथैव तदन्तरमपि तन्नियाम्यत्वस्यानपायात्
परायत्तमेव देवतानामपि तदधिष्ठातृत्वम् । जीवानामिन्द्रियाधिष्ठातृत्वे
सत्यपि कदाचित् देवतानुग्रहाभावे कार्यकरं न भवतीति दृष्टमस्माकम् 
एवमेव देवतानां निरुक्ताधिष्ठातृत्वं भगवदनुग्रहाभावे कार्यकदं
न भवति । इदं च केनोपनिषदि प्रसिद्धम् तत्र हि यक्षनिकटे तृणविषये
अग्निवाय्वादयः स्वस्वकार्यकरणासमर्थाः इति प्रसिद्धम्
यथा मनुष्याणां तत्तच्छरीरेन्द्रियाधिष्ठानं तथा देवानामपि स्वस्वशरीरेन्द्रियाधिष्ठानसत्वात्
तत्र भगवन्नियाम्यत्वानपयात् । अतो भगवता देवानामैश्वर्य प्रदानेपि
स्वाधिकार परित्यागपूर्वकं दानादिष्विव न स्वाधिकारं त्यजति न केवलमिन्द्रियाधिष्ठानविषये
इन्द्रशिवचतुर्मुखपदवीप्रदानविषयेपि न भगवान् स्वायत्तत्वं परित्यजति ।।
