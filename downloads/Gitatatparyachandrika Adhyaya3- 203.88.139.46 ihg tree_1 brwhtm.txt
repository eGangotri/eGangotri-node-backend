Adhyaya 3 Sloka 0 ।। अथ तृतीयोऽध्यायः ।।अथ सङ्गतिं विवक्षु: साक्षान्मोक्षोपायं वक्ष्यमाणं च तत्स्वरूपं तात्पर्यं च दर्शयन् द्वितीयाध्यायोक्ता[स्या]र्थस्य साक्षान्मोक्षोपायत्वाभावेनापर्गप्रधाने शास्त्रे सङ्गत्यभावशङ्कां परिहर्तुमितिकर्तव्यतात्वं प्रथयति *तदेवमिति । *तत् शङ्कराद्युक्तप्रकारनिराकरणेन यथावत् द्वितीयाध्यायनिर्वाहादित्यर्थ: । *एवमिति स्वोक्तौचित्यं निर्दिशति । `ब्रह्मविदाप्नोति परम्' (आ 1) `परं ज्योतिरुपसंपद्य' (छा.उ 8.3.4) `परात्परं पुरुषमुपैति' (मु.उ 3.1.3) इत्यादिश्रुतिशतं ``कर्मकर्तृव्यपदेशाच्च'' (ब्र.सू 1.2.4)इत्यादिसूत्रगणं चाभिप्रेत्योक्तम् *मुमुक्षुभि: प्राप्यतयेति । *मुमुक्षिभिरिति बहुवचनेन सर्वब्रह्मविद्यानिष्ठानां प्राप्यमेकमिति द्योतयति । उपबृंहणीयानुरोधेन तदुपबृंहणार्थवर्णनाय वेदान्तोदितेत्युक्तम् । प्राप्यत्वोपायुक्तं प्रकृतिपुरुषवैलक्षण्यम्, सगुणनिर्गुणादिश्रुतिविषयव्यवस्थायाम्, तदुपबृंहणार्थवर्णनाय *वेदान्तोदितेत्युक्तम् । प्राप्यत्वोपयुक्तं प्रकृतिपुरुषवैलक्षण्यम्, सगुणनिर्गुणादिश्रुतिविषयव्यवस्थाम्, ``आनन्ददादय: प्रधानस्य'' (ब्र.सू 3.3.11), ``अक्षरधियां त्ववरोध:'' (ब्र.सू 3.3.33) इत्यादिसूत्रोक्तसर्वविद्योपास्यसाधारणाकारं चाभिप्रेत्य *निरस्तेत्यादिकमुक्तम् । कारणशोधकवाक्यैकार्थ्यं सामान्यशब्दानां विशेषोपसंहारम्, तत एव त्रिमूर्त्यैक्यसाम्यातिरेकव्यक्त्यन्तरत्वनिरासम्, एकस्यैव जगदुपादाननिमित्तत्वम्, उदाहरिष्यमाणश्रुतौ, ``स उत्तम: पुरुष:'' (छा.उ 8.12.3) इत्युक्तिम्, `उत्तम: पुरुषस्त्वन्य:' (भ.गी 15.17) इति वक्ष्यमाणप्रकरणार्थं च दर्शयितुं समाख्याद्वयमाह *परब्रह्मपुरुषोत्तमेति । ज्ञानकर्मसमुच्चयान्तरानुगृहीतान्तरैकैकमात्रपक्षाणां निराकरणाय, `नान्य: पन्था:' (पु), `नायमात्मा' (क.उ 1.2.23) इत्यादिनिषेधतात्पर्यं वेदनादिसामान्यशब्दानां भक्तिलक्षणचरमविशेषे पर्यवसानं चाभिप्रेत्योक्तम् *उपायभूतेत्यादि । *तदैकान्तिकेत्यत्र तत्क्रतुन्यायसिद्धोपास्यप्राप्यैक्यद्योतनाय *तच्छब्द: । एकत्रान्तो निश्चय एकान्त:; तन्निबन्धना भक्ति*रैकान्तिकी । ऐकान्तिकत्वं नाम देवतान्तरफलान्तरपरित्यागेन प्राप्यप्रापकभूतैकनिष्ठत्वम् । उक्तं च *मोक्षधर्मे ``ब्रह्माणं शितिकण्ठं च याश्चान्या देवता: स्मृता: । प्रतिबुद्धा न सेवन्ते यस्मात् परिमितं फलम् ।।'' (350(342?).36) इत्यादि । स्मरन्ति च, ``परमात्मनि यो रक्तो विरक्तोऽपरमात्मनि''(बा.स्मृ)इति । वक्ष्यति चात्रैव, ``भक्त्या त्वनन्यया'' (भ.गी 11.54), ``मयि चानन्ययोगेन भक्तिरव्यभिचारिणी'' (भ.गी 13.10) इत्यादि । विनाशाभावोऽत्यन्तशब्देन विवक्षित: । अतोऽत्र फलदशायामप्यनिवर्त्य*त्वमात्यन्तिकत्वम् । एकैव भक्तिं वक्तुं तदङ्गभूतमित्यादि । अङ्गतायां प्रमाणमाह *य आत्मेति । प्राप्तुरिति परव्यावृत्त्यर्थम् ।आत्मदर्शनस्य परविद्याङ्गतायां प्रमाणं प्रपञ्चयति   प्रजापतीति । फलवत्सन्निधावफलं तदङ्गम् । तत्र   सन्निधिस्तावदुच्यते *दहरेति । प्रत्यगात्मविषयत्वव्यक्त्यर्थं   तत्प्रकारणोदितप्रत्यगात्मपरिशोधनप्रकारमाह *जागरितेति ।   प्रजापतिर्हि क्रमाज्जागरिताद्यवस्थात्रयविशिष्टं प्रत्यगात्मानमुपदिदेश   । इन्द्रस्तु `नाहमत्र भोग्यं पश्यामि'(छा.उ 8.9.2) इति तत्र तत्र विमुख:   पुन:पुन: पप्रच्छ; ततश्च शुश्रूषोर्योग्यतां विज्ञाय प्रजापति:   `अशरीरं वाव सन्तम्' (छा.उ 8.12.1) इति परिशुद्धं स्वरूपमुक्तवान् । अत्राङ्गत्वसिद्ध्यर्थं दहरविद्यात: पृथक्फलाभावं तदेकफलत्वं चाह एवमेवेति । एतदुक्तं भवति- प्रजापतिवाक्यं हि दहरविद्याप्रकरणगतम्; न च प्रजापतिवाक्योदितप्रत्यगात्मदर्शनस्य नि:श्रेयसातिरिक्तं फलमुक्तम्; न च केवलं प्रत्यगात्मदर्शनं नि:श्रेयससाधनम्, `नान्य: पन्था:' (पु) इत्यादिविरोधात्, तत्तत्क्रतुन्यायाच्च । न चात्र जीवप्राप्तिरेव फलमुच्यते, *परं ज्योति: इति विशेषणात्; (ना) `नारायण परो ज्योति:'(पु) इत्यादिना च परज्योतिश्शब्दस्य परमात्मविषयत्वप्रसिद्धे:; दहरविद्यायां पूर्वत्रापि तस्यैव परंज्योतिश्शब्देनोक्ते:; उपसंपत्तु: उपसंपत्तव्याद्भेदस्य च स्वरसिद्धे:; प्राप्तुरात्मन: तत्र परब्रह्मसाम्यापन्नपुरुषलभ्यनिरतिशयस्वच्छन्दभोगनिर्दु:खताद्यभिधानाच्च । अत: प्रधानफलस्यैवात्र तदङ्गेऽपि निर्देशात् परविद्याङ्गं प्रत्यगात्मदर्शनम् इति । अथ `न जायते म्रियते' इत्यादिभि: कतिपयपदावापोद्वापभेदितै: श्लोकै: प्रत्यभिज्ञातार्थतया भगवद्गीताप्रबन्धसमानाकारां भक्तिशब्दकण्ठोक्तमतीं कठवल्लीमुपनिषदमुक्तस्यार्थस्य निर्विशङ्कं विशदीकरणायोदाहरति- अन्यत्रापीति । साङ्गसफलप्रधानविधिवाक्ये प्रधानांशमङ्गांशं च विभजते- देवं मत्वेति । अध्यात्मयोगाधिगमेनेत्यत्र साक्षात्परविषययोगपरत्वे मत्वेत्यस्य साध्यत्वायोगात्, शास्त्रजन्यज्ञाने योगशब्दस्यावाचकत्वात्, मत्वेत्यत्र शास्त्रेणेत्यध्याहृत्य व्युत्क्रमान्वयानौचित्याज्जीवस्यापि परवत्तत्रैव वि(वरि)चारयिष्यमाणत्वाच्च जीवलम्बनयोगपरत्वंयुक्तम् । अङ्गतया विहितस्य ज्ञानस्य ज्ञेयैकनिरूपणीयस्वरूपस्यापेक्षतज्ञेयस्वरूपशोधनोपदेशमाह- न जायत इति । एवं प्रथमषट्कोपबृंहणीयांश उक्तः । यथा संगृहीतं-ज्ञानकर्मात्मिके निष्ठे योगलक्ष्ये सुसंस्कृते ।आत्मानुभूतिसिद्ध्यर्थे पूर्वषट्केन चोदिते ।। (गी.सं 2)इति । अथ द्वितीयतृतीयषट्कोपबृंहणीयांशमुदाहरति- अणोरणीयानित्यादिना । इदमपि संगृहीतम्- मध्यमे भगवत्तत्त्वयाथात्म्यावाप्तिसिद्धये ।ज्ञानकर्माभिनिर्वर्त्यो भक्तियोगः प्रकीर्तितः ।।प्रधानपुरुषव्यक्तसर्वेश्वरविवेचनम् ।कर्मधीर्भक्तिरित्यादिः पूर्वशेषोऽन्तिमोदितः ।। (3,4)अणोरणीयानित्यादेरर्थमाह- परस्वरूपमिति । महान्तं विभुमित्याद्युक्तमाह- तदुपासनमिति । नायमात्मेत्यस्याभिप्रेतमाह- उपासनस्य चेति । केवलमनन(निदिध्यासन)ध्यानश्रवणनिषेधमुखेन भक्त्याख्यवरणीयताहेतुगुणविशेषविधिपरमिदं वाक्यमिति शारीरकभाष्यादिषु विशदं व्याख्यातम् । मत्वाधीरो हर्षशोकौ जहाति (क.उ 1.2.12) मत्वा धीरो न शोचति (क.उ   1.2.22) इत्युक्तस्यैव परविद्याफलस्योपसंहारेऽपि विशदोपदेशं प्रत्यगात्मज्ञान(स्य)स्यैतदेकफलत्वप्रदर्शनायाह- विज्ञानेति । एवमुपक्रमोपसंहारादिभिः परविद्यामयेऽस्मिन् प्रकरणे (तु) अध्यात्मयोगाधिगमेन देवं मत्वा (क.उ 1.2.12) इति परमात्मज्ञानकरणतया निर्दिष्टं पृथक्फलरहितं च प्रत्यगात्मज्ञानं परविद्याङ्गतया सिद्धमिति तदुपबृंहणतया प्रतीयमानेऽस्मिन्नपि प्रकरणे तथात्वमध्यवसातव्यमित्युक्तं भवति । एवं सङ्क्षेपोक्ति पर्यवसाने प्रतिपत्ति सौकर्याय कुमतिमतभङ्गाय चात्मज्ञानस्य वक्ष्यमाणपरविद्याङ्गतामुपपाद्योक्तविस्तररूपस्य प्रथमषट्कशेषस्योक्तांशेन सङ्गतिमाह- अतः परमिति । एकस्मिन्नेव षट्के सङ्ग्रहविस्तररूपेणपेटिकाभेदप्रवृत्तिः । इदमेवेत्यवधारणेनास्मिन्नध्यायचतुष्टये परमात्मप्रसङ्गतद्ध्यानादेः युक्त आसीत मत्परः (भ.गी 2.61) इति पूर्ववदेवात्मदर्शनशेषत्वमवगमयति । पुनरुक्तिपरिहाराय प्रपञ्चयतीत्युक्तम् । सप्रयोजनत्वाय प्रपञ्चनप्रकारमाह- समाधानमिति ।।
Adhyaya 3 Sloka 1  to  2 अत्रार्जुनः प्रागेव समरव्यापारविरतिवासनायन्त्रितः कर्मयोगज्ञानयोगाख्यप्रवृत्तिनिवृत्त्यात्मकसाधनोद्देशे निवृत्त्युपदेशांशरसिक्श्चेद्यमुखेन पृच्छति- ज्यायसीति । प्रथमश्लोकस्यान्वयं तावदाह- यदीति । कर्मणो बुद्धिर्ज्यायसीति कुत्रोपदिष्टम्? दूरेण ह्यवरं कर्म बुद्धियोगात् (भ.गी 2.49) इत्यादि तु बुद्धिविशेषविशिष्टकर्मयोगपरमिति व्याख्यातम् । ज्यायस्त्वं च किंरूपमिहाभिमतम्? बुद्धेर्ज्यायस्त्वे च कर्मणि यथाधिकारं नि(यम)योगस्य को दोषः? घोरशब्दश्च भयङ्करपर्यायः । न च कर्मयोगो भयङ्करः । किंशब्दश्चात्र प्रश्नपरो वा प्रतिक्षेपरो वा? इत्यादिकमाशङ्क्याह- एतदुक्तमिति । तत्र बुद्धेर्ज्यायस्त्वप्रकारं पूर्वं तदुक्तिप्रकारं चाह- ज्ञाननिष्ठैवेति । स्थितप्रज्ञताप्रकरणे कर्मणो ज्ञाननिष्ठाहेतुत्वमुक्तम्; ज्ञाननिष्ठाया एव चात्मावलोकनहेतुत्वम् । ततश्च अव्यवधानाद्बुद्धिर्ज्यायसीति यथाधिकारं नियोगानर्हत्वाय ज्ञाननिष्ठानिष्पादनस्य कर्मप्रत्यनीकरूपत्वमुक्तं प्रकटयति- आत्मेति । यदा संहरते (58) इत्याद्युक्तं स्मारयति- सकलेन्द्रियेत्यादिना । किं शब्दस्य प्रतिक्षेपपरत्वं ज्यायसीचेदित्यत्र चेच्छब्दस्य निश्चितविषयत्वं चाभिप्रेत्य फलितमाह- इन्द्रियव्यापारेति । सकलकर्मेत्यसङ्गकर्मसंग्रहणपरम् । किमर्थमिति । न तावत् स्वप्रयोजनार्थम्, परिपूर्णत्वात् । न च सांसारिकफलप्रदर्शनार्थम्, जनार्दनस्य जनिनिरासकस्य एव तन्निवर्तनस्वाभाव्यात् । नापि भूभारभूतधार्तराष्ट्रादिवधनिमित्तीकृत्यमद्विप्रलम्बार्थम्, प्रपन्नं मां प्रति केशवस्य ब्रह्मरुद्रादिपितुस्ते तदनौचित्यात् । नापि फलशैघ्र्यार्थम्, पारम्पर्यस्य पूर्वमुपदिष्टत्वात् । न च सौकर्यार्थम्, अकरणनिमित्तप्रत्यवायपरिहारार्थं वा, सकलेन्द्रियव्यापाररूपत्वेन तदुपरतिनिष्पाद्यात्मावलोकनविरोधितया मुमुक्षोर्घोरत्वात् । न च लोकसंग्रहार्थम्, लोकस्यापि यथावस्थिताकोरोपदेशस्यैवोचितत्वात् । अतो भवतः प्राणसमतया भवतैवोद्घोषितं मां भवदनभिमते कर्मणि न नियोजयितुमर्हसीति भावः । घोरशब्दस्यात्र शास्त्रीयप्राणिपीडनपरत्वायोगात्प्रकृतोपयुक्तमभिप्रे(त्या)तमाह- सर्वेन्दियव्यापाररूप इति । अथापि कथं घोरत्वमित्यत्राह- आत्मावलोकनविरोधिनीति । उक्तमर्थं हेतूकुर्वन् द्वितीयश्लोकार्थमाह- अत इति । अचेतनाया बुद्धेर्मोहनस्यौपचारिकत्वान्मामित्युक्तम् । इवशब्दद्योतितमाह- प्रतिभातीति । एतेन कारुणिकत्वात् त्वं तावन्नमोहयसि, अहं तु मन्दो मुह्यामीत्युक्तं भवति । व्यामिश्रशब्दाभिप्रेतं व्याघातं तत्प्रकारं चोपपादयति- तथाहीति । तद्विपर्ययरीपं तस्याः कथं साधनम्, तद्विरुद्धं च कथं तदर्थिना कर्तव्यमिति व्याहतिद्वयमिहाभिप्रेतम् । एकमित्येतन्न ज्ञानकर्मणोरन्यतरविषयम्, तयोरेकस्यैव कर्मण उपदिष्टत्वात् । तत्र च स्वस्यानुपपन्नताप्रतिभासे तथा भ्रमनिवृत्तेश्चानन्तरमपेक्षणीयत्वात्तस्याश्च व्यामिश्रत्वनिवृत्तिसाध्यत्वाद्वाक्यशब्दस्य चैतच्छ्लोकगतस्य विशेष्यसमर्पकौचित्यादित्यभिप्रेत्योक्तम्- अमिश्ररूपं वाक्यमिति । पूर्वेणान्वयभ्रमव्युदासाय निश्चितेत्यादेरर्थमाह- येनेति । निश्चितेत्यस्य न तावद्वदेत्यनेनान्वयः, सर्वज्ञस्य तस्य प्रागप्यनिश्चयायोगात्, व्यामिश्रवाक्येनापि परव्यामोहनमात्रस्य  शङ्कितत्वात् । अतोऽर्जुनस्यैव निश्चयाकाङ्क्षा; ततश्च निश्चित्य श्रेयः प्राप्नुयामित्येवान्वयः । निश्चयसापेक्षं संदिग्धविषयमाह- अनुष्ठेयरूपमिति ।।1-3।।
Adhyaya 3 Sloka 3 एवमसङ्कीर्णरूपे वाक्ये बुभुत्सिते पूर्वोक्तस्यैवासङ्कीर्णरूपतां   प्रकटयन् श्रीभगवानुवाच *लोकेऽस्मिन्निति । *मया प्रोक्तेति   निर्देशात् काक्वा च फलितमाह *पूर्वोक्तमिति । *अस्मिन् लोके   इत्यस्य प्रकृतोपयोगितार्थमाह *विचित्राधिकारिपूर्णे इति । तेन   ज्ञानयोगकर्मयोगयोरधिकारिभेदसंभव:, परस्परविरुद्धानामपि धर्माणां   प्रतिनियताधिकारिविषयत्वव्यवस्थापकवर्णाश्रमदेशकालकामनानिमित्तादिदृष्टान्तश्च   सूचित: । *अनघशब्दोनाप्येतदेवाभिप्रेतम् ।  यथास्मिन् लोकेऽनघतया   त्वमपवर्गसाधनेऽधिकरोषि, इतरे तु काम्यादौ- तद्वत् अनघमात्रस्य   कर्मयोगेऽधिकार:, अनघतराणां तु ज्ञानयोग   इति संसारदाह ज्वरचिकित्सकस्य सर्वज्ञस्य   भिषजस्तत्तदवस्थोचितोऽयमुपदेश:। *प्रोक्तेत्यस्य   सोपसर्गस्याभिप्रेतमाह- यथाधिकारमिति । अधिकारानतिलङ्घनमत्र प्रकर्षः । द्वैविध्यमात्रस्य ज्ञातत्वात्तदुक्त्यभिप्रेतमाह- असङ्कीर्णैवेति । मयेति । तत्तदधिकाराभेदवेदिना तत्तद्धितकामेनास्पृष्टभ्रमविप्रलम्भप्रमादाशक्तिगन्धेनेत्यर्थ:।   ज्यायसि ज्ञानयोगे तिष्ठति कर्मयोग: कथमाद्रियेतेत्यत्राह *न हीति ।   मोक्षाभिलाषे जातेऽपि जन्मान्तरशतसुचरितमृदितक(षायाणां)ल्मषाणां   केषाञ्चिदेव तदानीमेव ज्ञानयोगाधिकार:, तथा दर्शनात्;   तत: शक्ताशक्तविषयतया ज्ञानकर्मयोगयोर्व्यवस्थेति भाव: ।   नन्वशक्तानां कदाचिदपि ज्ञानयोगाधिकारो न स्यात् तच्छक्तिहेतुतयोक्तस्य   कर्मयोगानुष्ठानस्य तत्प्रातिकूल्यचोद्यस्थितेरित्यत्राह *अनभिसंहितेति ।   सर्वज्ञत्वसर्वशक्तित्वकारुण्यादिविशिष्टभगवदनुग्रहरूपादृष्टद्वारा   ज्ञानहेतुत्वाय परमपुरुषाराधनरूपतोक्ति: ।   व्याकुलेन्द्रियत्वं हि ज्ञाननिष्ठाविरोधि । तच्च स्वान्तमलमूलम्   । तदप्यनादिपुण्यपापरूपदुष्कर्ममूलरजस्तमोमयम्   । तच्च सत्त्वोन्मेषहेतुभेतैवंविधकर्मनिर्हरणीयम्;   अतो ज्ञाननिष्ठाहेतुभूतशान्तिहेतुत्वात् तदनुकूल एव   कर्मयोग इत्युक्तं भवति । ``धर्मेण पापमपनुदति''   (ना 50) इत्यादिकमिहाभिप्रेतम्, अनभिसंहितफलत्वं   पूर्वमेवोक्तमिति कृत्वा केवलपरमपुरुषाराधनवेषतायां   कर्मणैव सिद्धिप्राप्तौ च वक्ष्यमाणं दर्शयति *यत इति ।   प्रोक्तशब्दनिर्दिष्ठमव्यामिश्रभिधानमभिसंहितफलत्वोक्तिं च व्यनक्ति   *इहापीति । ``यदा ते मोहकलिलं'' (भ.गी 2.52) ``श्रुतिविप्रतिपन्ना   ते'' (53) इत्याद्यर्थे स्मारयति *विषयेति । आभिप्रायिकमवधारणं   व्यञ्जयन्नुत्तरार्धं व्याचष्टे *अतस्साङ्ख्यानामेवेति । साङ्ख्यशब्दस्यात्र   सिद्धान्तविशेषनिष्ठपरत्वं व्युदस्यति *सङ्ख्या बुद्धिरित्यादिना ।   अतदर्हा इत्यशक्तिविषयत्वं सूचितम् । *कर्म योगाधिकारिण इति । योगो ह्यत्र कर्मयोग:; प्रत्ययार्थ: संबन्धश्चात्र तद्योग्यतारूप इत्यर्थ: । अतदर्हत्वं तदर्हत्वं च विशदयन् विरोधशङ्कापरिहारस्य फलितत्वेनाव्यामिश्राभिधानमुपसंहरति *विषयेति ।।
Adhyaya 3 Sloka 4 ननु मोक्षेच्छैव हि कर्मयोगेऽपि पुरुषं प्रवर्तयति; सा यदि जाता, तत: किमव्यवहिते ज्ञानयोगे न प्रवर्तयतीति शङ्का *न कर्मणां इति श्लोकेन निराक्रियत इत्याह *सर्वस्येति । लौकिकस्येत्यनेन संसारलोकान्तर्गततया विषयव्याकुलेन्द्रियत्वमभिप्रेतम् । *सहसैवेति । कर्मयोगमपकृत्वेत्यर्थ:। निषेधस्यान्यविषयविषयत्वज्ञापनाय *शास्त्रीयशब्द: नैष्कर्म्यशब्दस्याननुष्ठानादिपरत्वे साध्याविशेषादिदोष: स्यात् । अतो *निष्कर्मा निष्क्रान्तकर्मयोग: पर्यवसितकर्मयोग: ज्ञाननिष्ठ इत्यर्थ:; तस्य भावो नैष्कर्म्यमित्यभिप्रायेणाह *ज्ञाननिष्ठामिति । *संन्यसनशब्दस्याप्यत्र *कर्मणामित्यनेनैवान्वयं संन्यसनस्वभावादारब्धविषयत्वं तत एव सव्यसाचिन: समरजिहासावत्तान्तं चाभिप्रेत्याह *न चारब्धस्येति ।*नैषकर्म्यशब्दानुषङ्गेऽपि संभवति, पुनस्सिद्धशब्देनाभिधानस्य तात्पर्यं व्यञ्जयति *यत इति । अनारम्भं संन्यसनं च सङ्कलय्याह *अतस्तेन विनेति । कारणभूतकर्माभावे कथं कार्यं स्यादिति भाव: । पञ्चम्या हेतुपरत्वं निषेधान्वयेन तत्तन्निषेध्यान्वयेन वा योज्यम् । पूर्वत्र कर्मयोगानारम्भे ज्ञानयोगासिद्धिस्स्यादिति वाक्यार्थ: । उत्तरत्र तु यत् कर्मयोगत्यागादेव ज्ञानयोगसिद्धिरित्यभिप्रेतम्, तदयुक्तम्, सा हि तेनैव जन्येति तात्पर्यम् । तदिमामुभयीमपि वाक्यवृत्तिमभिप्रेत्य श्लोकाभिप्रेतमर्थमाह *अनभिसंहितेति । कर्मभिरित्यस्यानाराधितेत्यनेनान्वय: । एतेन, ``अनाराधितगोविन्दा ये नरा दु:खभागिन:'' (वि.ध 29.13) इत्यादिकं स्मारितम्। अनभिसंहितफलकर्माभावे नि:श्रेयसौपायिकपरमपुरुषप्रीत्यभाव:, तदभावाच्च पापसञ्चयानुपरम:, तेन च रजस्तमोमयनमनोमलानपाय:, ततश्च रागद्वेषादिदोषाणां दीर्घायुष्ट्वम्, तेषु च जीवत्सु नेन्द्रियव्याकुलताशान्ति:, बहिर्विषयव्याकुलताशान्ति:, बहिर्विषयव्याकुलेषु च तेषु न प्रत्यर्थनिष्ठेति तादृशकर्मपरित्यागेन ज्ञाननिष्ठानमनुतिष्ठासु: *सप्तभौमस्य गोपुरस्य सप्त(ममन्तररं)मं तलं प्रथमं चिकीर्षतीत्यपहास्यमिति भाव: ।। 4 ।।
Adhyaya 3 Sloka 5 अनन्वयशङ्कां परिहरन्ननन्तरश्लोकमवतारयति *एतदेवेति । परमपुरुषाराधनवेषस्य कर्मणस्त्यागे ज्ञाननिष्ठाया दुस्संपादत्वमेवेत्यर्थ: । प्रथमो *हिशब्द: पूर्वश्लोकार्थोपपादनद्योतक: । द्वितीयस्त्वेतच्छ्लोकपूर्वार्धोक्तोपपादनार्थ: । प्रकरणारम्भे लोकेऽस्मिन् इत्युक्ताधिकारिवैचित्र्यमपि *कश्चित्, सर्व: इत्याभ्यामभिप्रेतमिति ज्ञापनाय *अस्मिन् लोके इत्युक्तम् । जातुशब्दो दिवसादिस्थूलकालपर: । *क्षणशब्दस्त्वत्र "क्षणो व्यापारवैकल्ये कालभेदाल्पकालयो:'' (भट्टबाण)इत्यनेकार्थपाठात् तदन्तर्गताल्पकाविषय इत्यपौनुरुक्त्यम् । तदुभयसंग्रहेण कदाचिदपीत्युक्तम् । प्रलयादिदशाव्यतिरिक्ते सर्वस्मिन् काल इत्यर्थ: । स्वपतोऽपि हि स्वापाख्यं कर्म । अत एव हि तत्र देश कालादिनियमेनानुज्ञाप्रतिषेधौ भवत: । अकर्मकृत् इत्यत्राकर्मण: कर्ता न विवक्षित:; किं तु कर्मणोऽकर्तेति व्यञ्जनाय *कर्माकुर्वाण इत्युक्तम् । *सर्वश्ब्दाभिप्रेतमाह*न किञ्चित्करोमीति व्यवसितोऽपीति । अयं चार्थ: `कर्मेन्द्रियाणि संयम्ये'त्युत्तरश्लोके व्यक्तो भविष्यति । प्रकृतिजत्वेन विशेषणात् *सत्त्वरजस्तमोभिरिति विशेषलाभ: । प्रकृतौ नित्यं विद्यमानानां कथं प्रकृतिजत्वमित्यत्रोक्तं *प्राचीनेत्यादि । तथाचाहु:- 'कर्मवश्या गुणा ह्येते सत्त्वाद्या: पृथिवीपते' (वि.पु 2.13.70) इति । एतेन कर्मयोगनूकृतगुणकज्ञाननिष्ठव्यवच्छेद: । *स्वोचितशब्देन तृतीयषट्के वक्ष्यमाण: प्रकारो दर्शित:। स्वशब्दोऽत्र गुणपर:; *अवशस्सर्व: इत्युद्देश्यविशेषणत्वभ्रमव्यादासाय *अवश: कार्यत इत्युक्तम् । *कार्यते इत्यस्य प्रयोज्यकर्मपरत्वव्युदासेन प्रयोज्यकर्तृविषयत्वव्यक्त्यर्थं *प्रवर्त्यत इत्युक्तम् । व्याख्यातश्लोकद्वयतात्पर्यमाह *अत इति । *अत: गुणपरतन्त्रतया कर्मयोगमन्तरेण ज्ञानयोगस्य दुस्सम्पादत्वादित्यर्थ:। पापनाशाद्गुणवशीकरणम्; तच्च मोक्षार्थप्रवृत्त्यनुकूलत्वम् । रजस्तम: प्राचुर्यनिवृत्तिर्वा तत्कार्यरागद्वेषाद्यभावो वा *निर्मलत्वमिहाभिप्रेतम् ।। 5 ।।
Adhyaya 3 Sloka 6 अकरणे बाधं वदतीत्याह *अन्यथेति । कर्मयोगमकृत्वेत्यर्थ: । *मनसा स्मरन् इत्यनेनार्थसिद्धं हेतुमाह *अविनष्टेति । *आत्मनि विमुखीकृतमना इति ।* विमूढात्मा इत्यत्रात्मशब्दो मनोविषय:। *विमूढत्वमात्मवैमुख्यम् । येभ्य एवेन्द्रियाणि निरोद्धुमिष्टानि तानेवेत्येवकारार्थ:। मिथ्याचारप्रकारमाह *अन्यथासङ्कल्प्येति । अन्यथाभाव एव ह्यन्तत: सर्वत्र मिथ्यात्वम् । अत्रापि सङ्कल्पितज्ञानयोगविपरीताचारतया ज्ञानयोगाभिमतस्तस्याचारो मिथ्येत्युक्तं भवति । मिथ्याचारसंज्ञान[न]मात्रव्युदासेन दोषपर्यवसानायाह *आत्मेति । विपरीतविनष्टशब्दाभ्यामुपायवैपरीत्यमिति दर्शितम् । द्वितीयेऽध्याये 'ध्यायतो विषयान् ' इत्यारभ्य, `बुद्धिनाशात्प्रणश्यति' (भ.गी 2.62,63) इत्यन्तेनास्यैवार्थस्य प्रपञ्चनं कृतमिति *विनष्टशब्देन स्मारितम् ।। 6 ।।
Adhyaya 3 Sloka 7 प्रथममेव ज्ञानयोगमारुरुक्षुमपोद्य(ह्य?) कर्मयोगिनं प्रशंसति । *यस्त्विति श्लोकेन । प्रकृतेन संगमयन् व्याख्याति *अत इति इन्द्रियाणां निश्शेषनियमनस्य कर्मयोगारम्भस्य च मिथो विरुद्धत्वात् अविरोधसिद्ध्यर्थमुक्तं *शास्त्रीये कर्मणि इति । *न हि कश्चिदित्यादिना ज्ञानयोगस्य दुष्करत्वे यो हेतुरुक्त:, तस्यैव कर्मयोगं प्रत्युपकारकत्वेन सौकर्यप्रतिपादनार्थं*पूर्वाभ्यस्तविषयसजातीये इत्युक्तम् । यदि पूर्वाभ्यास उपकारकत्वेन स्वीक्रियते, तर्हि निषिद्धेभ्यो नियमानमशक्यं, तेष्वेव वासनाया: प्राचुर्यदिति शङ्कानिरासाय, कर्मण: फलान्तरपरित्यागाय चोक्तम्- *आत्मावलोकन(ने) प्रवृत्तेनेति । निषिद्धानामात्मावलोकनविरोधित्वाध्यवसायात् तेषु स्थिराऽपि वासना तिरस्क्रियत इति भाव: । *कर्मेन्द्रियै: इत्यनेनाभिप्रेतं सौकर्यं विशयदयति *स्वत एव कर्मप्रवणैरिन्द्रियैरिति । असङ्गस्य कर्मयोगारम्भापेक्षितत्वाद*सक्तपदस्य यद्वृत्तवाक्यांशेऽन्वयमाह । *असङ्गपूर्वकमिति । वैशिष्ट्यप्रकारं विशेषस्य चावधिं दर्शयति *असंभाव्यमानप्रमादत्वेन *ज्ञानिष्ठादपीति ।। 7।।
Adhyaya 3 Sloka 8 अथ सौकर्यनिष्प्रमादत्वदुस्त्यजत्वादिहेतुभि: कर्मयोगस्यैव ज्यायस्त्वं दर्शयन् `ज्यायसी चेत्कर्मण:' इत्यादे: साक्षादुत्तरमाह *नियतशब्दस्य मन्दप्रयोजनात् क्रियाविशेषणत्वादपि प्रभूतप्रयोजनसमानाधिकरणकर्मविशेषणत्वमेवोचितम् । ततश्च कर्मण नियतत्वं स्वभावत: शास्त्रतो वा स्यादुभयतो वा । तत्रैकस्मिन्नुभयविविक्षाक्लृप्तिस्तावत् गरीयसी । *शरीरयात्रा इत्यत्र तु शास्त्रीयकर्म[णि]नियमाभिप्रायो व्याख्यास्यते । अतोऽत्र स्वभावतो नियतत्वं विवक्षितम् । ज्ञाननिष्ठाया दुष्करत्वे प्रस्तुते कर्मनिष्ठायां(या:) सौकर्यमेव चानन्तरं वक्तुमुचितमित्येतदखिलमभिप्रेत्याह *नियतं व्याप्तमित्यादि । केन किंनिबन्धना व्याप्तिरित्यत्राह *प्रकृतिसंसृष्टेनेति । अकर्मण इति पदे नञस्तदन्यविषयत्वं विभक्तेश्च पञ्चमीत्वेनावधिविषयत्वं[च?] व्यञ्जयति *ज्ञाननिष्ठाया अपीति । अत्राकर्मशब्दस्य ज्ञाननिष्ठाविषयत्वं कथम् ? `मा ते सङ्गोऽस्त्वकर्मणि' (भ.गी 2.47) इत्यत्र हि स एव कर्माभावविषयतया व्याख्यात:; तद्वदत्राप्यनुष्ठानत्यागे प्रसक्ते, तस्मादनुष्ठानमेव ज्याय इति वक्तुमुचितमित्यत्राह *नैष्कर्म्यमिति । अत्र उपक्रमे कर्मयोगज्ञानयोगयो: तारतम्यमनुयुक्तम्; तस्यैव चोत्तरमिह विवक्षितम् । मुमुक्षुसाध्यत्वेन निर्दिष्टस्य नैष्कर्म्यस्य सुषुप्त्यादिसुलभकर्माभावत्वं चायुक्तम्, कर्मनारम्भान्नैष्कर्म्यमित्यत्र साध्याविशेषप्रसङ्गाच्च । अतो ज्ञाननिष्ठैवात्रा*कर्मशब्देनाभिधीयत इत्यर्थ: । कर्मनिष्ठाया ज्यायस्त्वे वक्ष्यमाणं हेत्वन्तरमाह *कर्मणि क्रियमाणे चेत्यादिना ।*अनन्तरमेवेत्यासन्नत्वाभिधानेन तस्येहाभिप्रेतत्वं दर्शितम् । ज्ञानयोगशक्तस्यापि कर्मयोगानुष्ठानायाभिप्रायिकमर्थमाह । *कर्मण इति । इह *ज्ञाननिष्ठाया इति पञ्चमी । अप्रसक्तप्रतियोगिकं ज्यायस्त्ववचनमयुक्तमिति भाव: । उत्तरार्धस्यावतारमाह *यदीति । अत्र तु `*अकर्मण इति बहुवीहि:, *ते इत्यनेन सामानाधिकरण्यात्' इति व्यञ्जनाय *अकर्मणस्ते ज्ञाननिष्ठस्येत्युक्तम् । ननु सर्वकर्मपरित्यागिनो यदि शरीरयात्राऽपि न स्यात्, ततो लब्धोपायस्य तस्य स्वरसत: प्रतिबन्धनिवृत्ते: अयत्नलभ्यैव मुक्ति: स्यादित्याशङ्क्याह *यावदिति । न हि साधनानुवप्रवेशमात्रात्फलसिद्धि:, किंतु साधनसंपूर्तेरेव । सा च न त्रिचतुरदिवसलभ्या; येन शरीरमुपेक्षेमहि । चिरकालसाध्यायां च साधनसंपूर्तौ तावन्तं कालं शरीरमवश्यं रक्षणीयम्  अनिष्पन्नोपायस्यौदासीन्यात् तत्परित्यागे प्रत्यवायोऽपि स्यादिति भाव:।  अस्तु शरीरधारणमपेक्षितम्, तथाऽपि तन्न स्वेच्छया चिरकालं  कर्तुं शक्यम्, नाप्यौदासीन्यमात्रात् तन्निवृत्ति:, आरम्भककर्मविशेषेण  शरीरस्य नियतावधिकत्वात् । स्मरन्ति च कर्मिणां प्रतिनियतानि ``विवाहो  जन्म मरणम्'' (इ.स 3) इत्यादीनि । अस्तु वा स्वेच्छया शरीरधारणम्,  तथाऽपि यत्किञ्चिल्लौकिककर्मणैव तत् सुशकमित्यत्राह *न्यायार्जितेति  । अयमभिप्राय:- द्विविधानि कर्मफलानि, नियतानि अनियतानि चेति ।  प्रबलशापादिसंभवानि नियतानि; इतराण्यनियतानि । अनियतत्वं च तेषां देशकालाद्यपेक्षया, न तु स्वरूपत:; येन कर्मणां निष्फलत्वप्रसङ्ग: स्यात् । ततश्च यान्यत्रानियतानि तत्र स्वव्यापारविषयता; यान्यधिकृत्य प्रायश्चित्तमन्त्रौषधनीतिशास्त्रादीनि । अन्यथा विजिगीषुभिरुपपन्न*परिपन्थिभिरपि न चतुरङ्गादिकङ्गीक्रियेत; आतुरैरपि न भेषजमुपभुज्येत; स्वेच्छया किञ्चित्करणाभावे स्वारसिककर्तृत्वाभावाच्छास्त्रस्याप्यनुदय:; अत एवं ज्ञानयोगमारुरुक्षता त्वया कर्मवश्यत्वमेव जगतो निवर्तितमिति सम्यगयत्नसिद्धो मोक्ष: समर्थित: इति भाव:। *एवकारेण न्याय्यार्जनयज्ञशिष्टाशनादेर्नियमविधित्वं द्योतितम् । एवं शरीरधारणाभावे स्वारसिकं विशरारुत्वं द्योतयति *शरीरशब्द: ।  एवंविधा च शरीरयात्रा ज्ञानयोगसाध्यभक्तियोगदशायामप्यविच्छेद्येभिप्रायेणा*हारशुद्धिश्रुत्युपादानम् । श्रौतस्यार्थस्यात्रापि विवक्षितत्वज्ञापनाय वक्ष्यमाणतामाह *ते त्वघमिति । पूर्वोपपादितान् हेतून् बुद्धिस्थक्रमेण विविच्योद्गृह्णन् आभिप्रायिकं शाब्दं चाखिलमर्थं सुखग्रहणाय सङ्कल्य्य दर्शयति *यत इति । ज्ञाननिष्ठायोग्यस्यापि कर्मयोगो ज्यायान्, तस्मात् त्वं ज्ञानयोगमेव कुर्विति वा त्वंशब्दाभिप्राय: ।। 8 ।।
Adhyaya 3 Sloka 9 *यज्ञार्थात् इति श्लोक: कर्मविधिनिषेधयोर्विषयव्यवस्थापक इति ज्ञापयितुं शङ्कते *एवं तर्हीति । द्रव्यार्जनादेरित्यत्र *आदिशब्देन महायज्ञादिग्रहणम् । *ममकारादीत्यत्र तु रागद्वेषाभिनिवेश-वचनादानविहरणादिग्रहणम् । अहंकारममकारादेर्मनोवृत्तिविशेषत्वादि*न्द्रिव्याकुलतारूपत्वोक्ति: । अस्य पुरुषस्येति । मुमुक्षोरपीति भाव: । *कर्मवासनयेति । प्राचीनयाऽनुपरतयाऽद्यतनव्यापाराभ्यासोपबृंहितया चेति भाव: । *बन्धनं भवष्यतीति । उत्तरोत्तरशरीरबन्धादिना संसारानुवृत्तिप्रसङ्ग: इत्यर्थ: ।अत्र ''यज्ञो वै विष्णु'' (श.ब्रा 1.1.1.2.13; यजु. 1.7.4.4) इति श्रुते: ''यज्ञ: ईश्वर:'' इति परैर्व्याख्यातम्; तच्चाविरुद्धमस्माकम्; तथाऽपि समनन्तरश्लोकादिपठितयज्ञशब्दैकार्थ्यमुचितमित्यभिप्रायेणाह *यज्ञादिशास्त्रीयकर्मशब्देनोपलक्षणोपलक्ष्याणां सामान्यतस्संग्रहाकाकारं तदर्थकर्मणो निर्दोषत्वहेतुत्वं च दर्शयति । *यज्ञार्थात् यज्ञाप्रयोजनात् । तदिदं दर्शितम् *शेषभूतादिति । कर्मैव बन्धनं कर्माणा वा बन्धनं यस्य स *कर्मबन्धन: । तस्य च बन्धकत्वं स्ववासनाद्वारा; न पुन: पापतया; अविहितप्रतिषिद्धविषयत्वादत्र कर्मबन्धनशब्दस्य । *अस्य पुरुषस्य कर्मवासनया बन्धनं भविष्यतीति शङ्काग्रन्थेनायमर्थो दर्शित: । लोकोऽत्र संसारिचेतनवर्ग: । अत इति । यज्ञार्थस्य कर्मणो बन्धनहेतुत्वाभावादित्यर्थ: । द्रव्यादिलाभहेतुभूतयुद्धप्रोत्साहनस्य व्यक्त्यर्थं *द्रव्यार्जनादिकमित्युक्तम् । तादर्थ्यं सङ्गत्यागश्चेत्युभयमपि विधेयमिति ज्ञापनाय पृथग्वाक्यकरणम् । कर्तृत्वफलत्यागयोर्विलक्षणं सङ्गत्यागस्य स्वरूपं दर्शयति *तत्रेति । यत्किञ्चित् प्रयोजनमनुद्दिश्य न मन्दोऽपि प्रवर्तते इति चेत् सत्यम्; प्रयोजनसाधनत्वबुद्ध्यभावेऽपि सुहृदुपचारवत् भगवत्समाराधनरूपतया स्वरूपेण प्रयोजनत्वबुद्ध्या प्रवृत्त्युपपत्ति: । *मुक्तसङ्ग इत्यत्र सङ्गस्य बन्धनकत्वविवक्षया *सङ्गान्मुक्त इत्युक्तम् । प्रकृतचोद्यस्यादृष्टद्वारा फलप्रदत्वेन परिहारं वदन् अतदर्थस्य बन्धुहेतुत्वोक्त्या फलितं तदर्थस्य मोक्षहेतुत्वप्रकारं दर्शयति *एवमिति । एतेन कर्मणामप्रामाणिकापूर्वद्वारा फलप्रदत्वमिति कुद्दृष्टिमतं निरस्तम्, आर्थवादिकापेक्षितदेवताप्रीतिद्वारैव फलप्रदत्वोपपत्तौ `स एनं प्रीत: प्रीणाति' (यजु 5.5.10.48) इत्यादिश्रुतहानाश्रुतकल्पनाद्युपपत्ते: । *कर्मभिराराधित इत्यनेन हविर्ग्रहणम् प्रीतिश्चाभिप्रेते; *परमपुरुष इति । तदविनाभूतादित्यवर्णादिश्रुतिसिद्धविग्रहविशेषवत्त्वम्, सर्वब्रह्माण्डयुगपत्कर्मसन्निधिशक्तिश्च, *ददातीति वरप्रदत्वमिति विग्रहादिपञ्चकप्रदर्शनम् । *कर्मवासनामुच्छिद्येति विपरीतवासानाचोद्यं परिहृतम् ।।9।।
Adhyaya 3 Sloka 10 उक्तमर्थद्वयं सह यज्ञै:'इत्यारभ्य `मोघं पार्थ स जीवति' इत्यन्तेन निन्दाप्रशंसादिभिर्द्रढयतीत्याह *यज्ञशिष्टेनैवेति । सर्वपुरुषार्थसाधननिष्ठामित्यनेन `प्रजास्सृष्ट्वा' इति समान्यनिर्देशफलितमुक्तम् । अत्र *प्रजापतिशब्दस्य हिरण्यगर्भादिविषयत्वव्युदासायाह *पतिं विश्वस्येतीति । हिरण्यगर्भादेरपि । न तु हिरण्यगर्भादिवदण्डाद्यवचछिन्नस्ये(न्नमि?)त्यर्थ: । तत एवोक्तम् *निरुपाधिक इति । श्रुतार्थस्वभावादपि स एव सर्वप्रजापतिरिति प्रदर्शनाय *सर्वेश्वरमित्यादिविशेषणोक्ति: । *नारायणम् एतदखिलं नारायणशब्दवाच्यस्यैव हि नारायणानुवाकादिषु प्रतिपाद्यत इति भाव: । उक्तं च जगत्पतित्वं स्रष्टत्वादिकं च समुच्चित्य भगवता *पराशरेण `कलो जगत्पतिं विष्णुं सर्वस्रष्टारमीश्वरम्' (वि.पु 6.1.50) इति । `अनु मानात्तुदुद्धारं कर्तुकाम: प्रजापति:' (वि.पु 1.4.7)इति च वराहरूपे भगवति प्रजापतिशब्द: तेन `प्रजापति:' (ना 1.1.) इत्यादिश्रुत्यनुसारात्प्रयुक्त: । किंच स्वतन्त्रस्य कर्मपरतन्त्रान् प्रति नियोगो ह्ययम् । अतोत्र `प्रजासृष्ट्वा' इति *प्रजाशब्दस्सर्वान् ब्रह्मपर्यन्तान् जगदन्तर्व्यवस्थितान् कर्मजनितसंसारवशवर्तिनो यज्ञाद्यधिकारिण: प्राणिन: संगृह्णाति । अतोऽत्र *प्रजापतिशब्द: उपक्रमस्थ*प्रजाशब्दानुरोधात् संकोचेन तद्वैरूप्यायोगाच्च परित्यक्तरूढिरकर्मवश्यं नियोक्तारं सर्वेश्वरं नारायणमाह । तथा सृज्यसमस्तक्षेत्रज्ञविषयो ह्यनवच्छिन्न:*प्रजाशब्द:, *पुरेति प्रलयानन्तरकालाभिधानात् । ततश्च `सदेव सोम्येदमग्र आसीत्' `तदैक्षत बह स्यां प्रजायेयेति' (छा.उ 6.2.1) `सन्मूलास्सोम्येमास्सर्वा: प्रजास्सदायतना:' (छा.उ 6.8.4) `एको ह वै नारायण आसीन्न ब्रह्मा नेशान:' इत्यारभ्य, `तत्र ब्रह्मा चतुर्मुखोऽजायत बुद्बुदात् त्र्यक्षश्शूलपाणि: पुरुषोऽजायत' (महा.उ 1.1), `सिसूक्षुर्विविधा: प्रजा:' (मनु 1.8) इत्यादिषु हिरण्यगर्भादेरपि प्रजात्वावगमात् नारायणस्य च तज्जनकत्वावगते: हिरण्यगर्भादेरपिप्रजात्वावगमात् नारायणस्य च तज्जनत्वावगतेः प्रजास्सृष्ट्वेत्यनवच्छेदेन निर्दिष्टो विश्वस्य स्रष्टा नारायण एवेति स एवात्र प्रजापति: । किंच `तस्माद्यज्ञात् सर्वहुत:, ऋचस्सामानि जज्ञिरे' सर्वाणि रूपाणि विचित्य धीर:, नामानि कृत्वाभिवदन् यदास्ते' (पु) इति यज्ञैस्सह सवंप्रजानां स्रष्टृतया निर्दिष्टोऽपि अधिकारपुरुषस्यापि स्रष्टा सहस्रशीर्षत्वादिविशिष्ट: [महा]परमपुरुष एव । अतोऽपि `सह यज्ञै: प्रजा: सृष्ट्वे`ति निर्दिष्ट: प्रजापति: विश्वस्य स्ष्टा स एव । तथा `सृष्टिं तत: करिष्यामि त्वामाविश्य प्रजापते' (वि.ध 68.51) इत्यादिवचनबलाद्धिरण्यगर्भाख्यप्रजापतिमुखेनापि विश्वसृष्टा, `सर्वभूतान्तरात्मा अपहतपाप्मा दिव्यो देव एको नारायण:' (सु 8) इति श्रुतस्स एव विश्वात्मा । किं चात्र निर्दिश्यमानं देवानां भावनादिकं परमात्मात्मकानामेवेति `अहं हि सर्वयज्ञानां' (भ.गी 9.24) इत्यादिकम् विश्वस्य स्रष्टारं विश्वात्मानमिति विशेषणाभ्यां सूचितम् । अतोऽपि *परायणं तमेवाह । तथा `प्रेजापतेस्सभां वेश्म प्रपद्ये' (छा.उ 14.1) इत्यत्र परमप्राप्त्या च प्रजापतिशब्दनिर्दिष्टोऽपि परमात्मैवेति `न च कार्ये प्रत्यभिसन्धि:' (ब्र.सू 4.3.13) इति सूत्रे प्रत्यपादि । अतोऽपि परायणं तमेवमाह । एवं *सर्वेश्वरमित्यादिविशेषणैस्तत्प्रमाणसूचनं कृतम् । एवं श्यामैकरूपसप्तदशायातयामाज्यदैवतविष्णुविषय(तै 1.3.4)प्रजापतिशब्दश्रुतिरप्यनुसन्धेया । पुराशब्दस्य वचनान्वयप्रतीतिव्युदासेन ब्रह्माद्यगोचरसृष्ट्यन्वयव्यक्त्यर्थमाह *पुरा सर्गकाले इति । श्रुतिस्मृत्यादिषु सृष्टिप्रकरणप्रसिद्धिप्रकारमभिप्रैति *स भगवानिति । *भगवच्छब्देन सृष्ट्यादिपञ्चकृत्योपयुक्तहेय प्रत्यनीकल्याणगुणविशिष्टत्वं दर्शितम् । तथा मानवे धर्मशास्त्रे प्रथमम् `आसीदिदं तमोभूतम्' इति प्रलयमभिधाय `ततस्स्वयं भूर्भगवान्' इति भगवच्छब्देन सर्वस्रष्टा निर्दिष्ट: । अनन्तरं च `ता यदस्यानं पूर्वं तेन नारायण: स्मृत:' `तद्विसृष्टस्य पुरुषो लोके ब्रह्मेति कीर्त्यते' (मनु.अ 1) इति हिरण्यगर्भाख्यप्रजापते: स्रष्टा नारायण इत्युक्तम् । अत्र, *प्रजापतिरुवाचेति पराक्तया निर्देशस्तु सारथिभूतस्य स्वस्य प्रजापतिशब्दप्रतिपन्नात् स्वस्माद्भेदोपचारेणेति मन्तव्यम् । एवमुत्तरत्रापि सर्वत्र पराक्त्वनिर्देशेषु यथार्हमनुसन्धेयम् । सर्वत्र सृष्टेस्संहारपूर्वकत्वदर्शनादत्रापि तथा विवक्षन्, संहारस्य प्रयोजनं सृष्टेर्हेतुं चाह *अनादीति । अनवरतसुखदु:खोपभोगायासपरिश्रान्तानां विश्रमार्थं अश्रान्तापथप्रवृत्तिवासनाविच्छेदार्थं *चोपोसंहार: । अतो न संहारे नैर्घृण्यदोष: । तादृशसुखदु:खोपभोगप्रदाने च परमात्मनित्यसङ्कल्पसिद्धजीवस्वातन्त्र्यनिबन्धनानादिकर्मप्रवाहहेतुकाचित्संसर्ग एव हेतुरिति न तत्रापि वैषम्यनैर्घृण्ये । सूत्रितं च `वैषम्यनैर्घृण्ये न सापेक्षत्वात्तथा हि दर्शयति'(ब्र.सू 2.1.34) न कर्माविभागादिति चेन्नानादित्वादुपपद्यते चाप्युपलभ्यते च' (ब्र.सू 2.1.35), कृतप्रयत्नापेक्षस्तु विहितप्रतिषिद्धावैयर्थ्यादिभ्य:' (ब्र.सू 2.3.49) इति । *उषसंहृतनामरूपविभागा: स्वस्मिन् प्रलीना इति असद्व्यपदेश एकत्वव्यपदेशादिश्च निव्यूढ: । नामरूपप्रहाणं स्वस्मिन् प्रलयश्च मोक्षवत्पुरुषार्थ एव स्यादित्याशङ्क्याह *सकलेति । त्रिवर्गेप्यनर्हा:; किं पुनरपवर्ग इति भाव: । तत्र हेतुमाह *चेतनेतरकल्पा इति । स्वप्रकाशत्वेऽप्यत्यन्तज्ञानसङ्कोचात् तत्कल्पत्वम्; न तु ज्ञानविनाशात् । *प्रजा: हिरण्यगर्भादिका:; *समीक्ष्य सम्यगवलोक्य; एतेन `जायमानं हि पुरुषं यं पश्येन्मधुसूदन: (म.भा.मो 358.72), `नावेक्षसे यदि' (स्तो 10) इत्यादिकमभिप्रेतम् । `स एकाकी न रमेत' (महा.उ 1) इति श्रुते: `परमकारुणिक: किलो त्वम्' (महा.उ 1) इत्यादिस्मृतिसिद्धगुणविशेषे तात्पर्यमाह *परमकारुणिक इति । अवाप्तसमस्तकामस्य जगद्व्यापारानुपपत्तिं परिहरति *तदुज्जिजीवविषयेति । कारुणिका हि स्वार्थनिरपेक्षा एव परोज्जिजीवयिषया प्रवर्तन्ते, सैव प्रवृत्तिरस्य लीलाऽपीति न दोष इति भाव: । *यज्ञैस्सहेति निर्देश: उज्जीवनोपाय विशेषणनिष्पत्यर्थ इत्यभिप्रायेणाह *स्वाराधनेति । *यज्ञैरिति वैवध्यसूचनाय बहुवचननिर्देशे पूर्वं कृतेऽपि, अनेनेत्येकवचनेन परामर्शो जायात्येकत्वपर इत्यभिप्रायेणाह * अनेन यज्ञेनेति । सहयज्ञा: इति *शङ्करयादवप्रकाशीयपाठस्त्वप्रसिद्धेरनादृत: । प्रसविष्यध्वमित्यत्र `षूञ् प्राणिप्रसवे' `पूङ्गर्भविमोचने' इति धातुद्वयेऽपि प्रजननमात्रप्रतीतिस्यात्; न च द्वादशाहादिवत् सर्वेषां यज्ञादीनां प्रजामात्रं फलम् । अतस्सन्तत्युपलक्षिता स्वनिष्पाद्या समृद्धिरत्र विवक्षितेत्यभिप्रयेणाह *आत्मनो वृद्धिं कुरुध्वमिति । यज्ञसाध्य: कामो निषिद्धेतरधर्माविरुद्धसमस्तकाम्यवर्ग:; तत्रापि मोक्षतत्साधनोपकारिषु तात्पर्यभूयस्त्वमित्यभिप्रायेण *मोक्षतदनुगुणोपादानम् । रुचिवैचित्र्यज्ञापनायेष्टशब्देन विशेषणम् । मोक्षस्येष्टकामशब्देन संग्रहाय *परमपुरुषार्थलक्षणेत्युक्तम् । अवधीरितस्वर्गाय अर्जुनायोपदेशात् `मा फलेषु' (भ.गी 2.40), `श्रेय: परम्' इति पूर्वापरानुगुण्याच्चात्र मोक्षार्थतोक्तिर्युक्ता । *प्रपूरयितेति । `दुह प्रपूरणे' इति हि धातु: । ननु प्रपूरणं हि पूरणाभावेनुशिष्टम्, प्रस्थानप्रस्मरणादिष्विवात्रापि प्रशब्दस्याभावविषयत्वात् अत एव हि `गां दोग्धि' इत्यादिप्रयोग: । सत्यम्; तथाऽपि गां दोग्धीत्यत्रापि गोरेव पयोरेचनम्, न तु पयस: स्वरूपवैकल्यम्; तद्वदत्रापि गोस्थानीयाद्यज्ञत: (यात् मत्त:) क्षीरस्थानीया: कामा लभ्यन्ते; तैस्तस्य रेचनं स्यात्; फलदातुस्सकाशात्फलमादाय युष्मभ्यं ददात्वित्यर्थ:; तेन यज्ञाराधितोऽहं युष्मभ्यं कामान् ददामीत्युक्तं भवति ।। 10 ।।
Adhyaya 3 Sloka 11 यज्ञेनात्मनो वृद्धि: कथम्? क्षणिक क्रियारूपश्च यज्ञ: कथं कालान्तरभाविकलसाधनम्? `नान्य: पन्था:' (पु)इत्यादिना ज्ञानस्यैव मोक्षप्रदत्वे सिद्धे कथं स्वर्गादिसाधनतया निर्दिष्टो यज्ञो मोक्षसाधनम्? स्मरन्ति च, `कर्मणा बध्यते जन्तुर्विद्यया च विमुच्यते । तस्मात् कर्म न कुर्वन्ति यतय: पारदर्शिन:' ।। (म.भा.मो 247.7) इति । तथा `नैव धर्मी न चाधर्मी' (म.भा.आश्व 19.7) `ज्ञानं संन्यासलक्षणम्' (ना.प.उ; भा 43.26) इति च; कथं च मोक्षैर्बहिर्भूतानां विचित्रसांसारिककामानां तदनुगुणत्वम् इति शङ्कास्तबकमभिप्रेत्याह *कथमिति । तत्र *देवान् भावयते प्रथमस्योत्तरम् । देवताराधनं ह्याराधकस्यातिशय एव, अतस्स एवात्मनो वृद्धि: । यज देवपूजायामिति यज्ञपदप्रकृतिं धातुं स्मारयति *देवताराधनभूतेनेति । यज्ञस्य़ मोक्षहेतुत्वानुपपत्तिपरिहारायाह *मदात्मकानिति। परमात्मसमाराधनतया कृतं कर्मैव मोक्षसाधनज्ञानाङ्गतया स्थित्वा मोक्षं साधयतीति प्रागेवोक्तम् । *मदात्मकानित्यस्यान्तर्यामिब्राह्मणादिसिद्धत्वसूचनाय *मच्छीरभूतानित्युक्तम् । यज्ञेन देवानां भावनं हि सन्तोषवत्तया भावनमित्यभिप्रायेणोक्तम् *आराधयतेति । तदभिप्रायेण च ब्राह्मणम् `तस्मादित: प्रदानं देवा उपजीवन्ति' (यजु 3.2.9.7) इति । *मदात्मिकानित्यस्यात्रानुक्तस्य कथमुपपादानमित्यत्राह *अहं हीति । क्षणिकस्य फलप्रदानानुपपत्तिपरिहाररूपं द्वितीयं पादं व्याख्याति *यज्ञेनेत्यादिना *पुष्णन्त्वित्यन्तेन । प्रस्तुताकारपरामर्शितच्छब्दार्थ: *यज्ञेनाराधिता इति । देवानां  फलप्रदानशक्तिसिद्ध्यर्थं पुन: *मदात्मका इत्युक्तम् । एवं च क्षणिकस्यापि देवताप्रीतिरूपापूर्वद्वारा फलसाधनत्वम् ; महाप्रलये त्विन्द्रादिलयेऽपि परदेवताप्रतीत्द्वारा पुन: फलप्रदत्वमुपपन्नमित्युक्तं भवति । चतुर्थशङ्कापरिहारमभिप्रेत्याह *स्वाराधनेति । देवैराराधकानां भावनं नाम अपेक्षितै: पोषणमित्यभिप्रायेणोक्तम् *पुष्णन्त्विति । उत्तरार्धमुक्तस्यैवार्थस्य मोक्षोपयोगित्वज्ञापकमित्यभिप्रायेणाह *एवमिति । स्वर्गादिरूपश्रेयोव्यावृत्त्यर्थं *परत्वविशेषणमित्यभिप्रायेणोक्तम् *मोक्षाख्यमिति ।। 11 ।।
Adhyaya 3 Sloka 12 `ते देवा भावयन्तु व:' इत्युक्तस्य पोषणस्य `देवान् भावयते'त्यस्य व्यतिरेके प्रत्यवायश्चोच्यते *इष्टानिति श्लोकेन । इष्टानित्यस्यार्थ: *उत्तरोत्तराराधनापेक्षितानिति । न हि मुमुक्षुभिरुदरपूरणाद्यर्थं भोगा इष्यन्त इति भाव:। बहुवचनासङ्कोचमभिप्रेत्योक्तम् *सर्वानिति दास्यन्त इति कर्त्रभिप्रायकक्रियाफलात्मनेपदस्वभावानुरोधेनात्मार्थपाचकानां चोरत्वसिद्ध्यर्थं *स्वाराधनार्थतयेत्युक्तम् । ननु किमत्र चोरत्वम्? न हि देवानां भोगान् असौ गूढं प्रसह्य वा हरति । न च तैर्दत्तस्य स्वहस्तागतस्य भोगश्चौर्यम् । न हि राजादिसेवकास्तद्दत्तभोजिनश्चोरा इति शूलमारोप्यन्ते । एवं च सति सर्वेषां यज्ञादिफलभुजामविशेषेण चोरत्वं प्रसज्यत इत्याशङ्क्याह चौर्यं हीति । परबुद्ध्या परप्रयोजनत्वेन परिकल्पितस्य स्वकीयस्य, परानुमत्या स्वप्रयोजनतया परिकल्पितस्यान्यदीयस्य च व्यवच्छेदाय *अन्यदीय इत्यादिविशेषणद्वयम् । *तेन स्वात्मपोषणमिति चौर्यस्य फलम् । अन्यदीये स्वकीयताबुद्धिकरणमित्येव लक्षणम् । तत्प्रयोजनतयेत्यन्यदीयत्वफलम् । तेन स्वात्मपोषणानौचित्यद्योतनम् । *वस्तुशब्देन चोरयितव्यावान्तरभेदाविवक्षां द्योतयति । एवं च सति `योऽन्यथा सन्तम्' (म.भा.उ 42.35) इत्याद्युक्तात्मचौर्यमपि लक्षितं भवति । भगवदीये तद्गतातिशयाधानेच्छयैव परिकल्पिते प्रत्यगात्मनि स्वातिशयावहस्वतन्त्रत्वाभिमानरूपत्वात् तस्य । नन्वेवमप्यत्रोदाहरणे कथं चोरत्वम्? उच्यते- देवा हि कर्भिराराधिता अपि हविर्ग्रहणार्थमेव फलं प्रयच्छन्ति; यथा राजानष्षड्भागसङ्ग्रहाय स्वाराधकेभ्यः क्षेत्रादिकम्; तत्र करप्रदानविमुखाः पुरुषा इव हविरादिकमप्रयच्छन्तो दण्डया एवेति । चोरत्वनिर्देशफलितं व्यनक्ति *अत इति । चोरत्वादित्यर्थ: । *पुरुषार्थानगर्हेत्यनेन विहितकर्माकरणस्याधिकारित्वनिवृत्तिहेतुत्वामपि ख्यातिपितम् । *भविष्यतीत्यनेन प्रत्यवायस्य देहान्तरभावितया योग्यानुयपलम्भबाधाभाव: सूचित: ।। 12 ।।
Adhyaya 3 Sloka 13 पुनरुक्तिपरिहारायार्थान्तरपरत्वव्युदासाय चाह *तदेव विवृणोति इति । तत्र पूर्वार्धं `श्रेय: परमवाप्स्यथ' इत्यस्य प्रकारकथनम्; उत्तरार्धं तु `तैर्दत्तान्' इत्याद्युक्तचोरत्वप्रपञ्चनरूपम् । यज्ञाकृष्टयष्टव्याद्याकारविशेषकथनम् *इन्द्राद्यात्मेत्यादि ।अवधारणेन केवलेन्द्राद्यर्थत्वस्वार्थत्वयोर्व्यवच्छेद: । द्रव्योपादानपचनदशयोरपि परमपुरुषाराधनार्थत्वबुद्धि: कार्येति ज्ञापनाय *द्रव्याण्युपादायेत्याद्युक्तम् । एतच्च *ये पचन्ति इत्येतद्व्य़तिरेकलब्धम् । केवलेन्द्राद्याराधनस्यापि वस्तुत: परमपुरुषाराधनरूपत्वादत्र तद्व्यवच्छेदाय तत्तद्देवताययजनस्य परमपुरुषपर्यन्तत्वसिद्धये च *यथावस्थितमित्युक्तम् । यज्ञशिष्टममृताख्यमशितुं शीलं येषां ते *यज्ञशिष्टाशिन: । रागप्राप्तशरीरयात्रा यज्ञशिष्टेनैव कार्येति नियम: । सन्त: यज्ञशिष्टाशिन एव वर्तमाना इत्यर्थ: । तदेतदुच्यते *(येषां ते यज्ञशिष्टाशिन: सन्त: यज्ञशिष्टाशिन एव वर्तमाना इत्यर्थ: । रागप्राप्तशरीरयात्रा यज्ञशिष्टेनैव कार्येति नियम: । तदेतदुच्यते?) *शरीरयात्रां कुर्वते इति । यद्वा *सन्त इति पदमुत्तरार्धस्थपापशब्दप्रतिस्थानीयत्वात्साधुविषयम् । उत्तरार्थवदत्रापि साध्यसाधनांशविभागद्योतनाय *यत्तच्छब्दाभ्यां वाक्यभेदकरणम् । *तुशब्देन सद्भ्य: पापानां विशेषे बोधिते तेभ्योऽपि सतां विशेषोऽर्थात्सिद्धि इति द्योतनायाह *ते त्वनादीति । अत्र चुल्ल्यादिपञ्चसूनाकृतपापमात्रव्यवच्छेदार्थं *सर्वशब्दबहुवचनाभ्यां प्रदर्शितं किल्बिषानन्त्यं समर्थयितुम् *अनादिकालोपार्जितैरित्युक्तम् । द्विविधानि किल्बिषाणि प्राप्तिविरोधीनि उपा यविरोधीनि चेति । तत्र प्राप्तिविरोधीनि भक्तियोगैकनिवर्त्यानीति तेभ्योऽत्र *सर्वशब्दसङ्कोचकमभिप्रेत्योक्तम् *आत्मयाथात्म्यावलोकनविरोधिभिरिति । स्मरन्ति च- ज्ञनमुत्पद्यते पुंसां क्षयात्पापस्य कर्मणः । यथाऽऽदर्शतलप्रख्ये पश्यत्यात्मानमात्मनि ।। (म.भा.मो 203.8) इति । एतेन विरोधित्वविशेषात् सांसारिकपुण्यान्यप्यत्र *किल्बिषशब्देनोच्यन्ते इत्यपि सूचितम् । पूर्वोत्तराधविघातिनो भक्तियोगात् विशेषसूचनाय *उपार्जितेत्युक्तम् । आत्मकारणादित्यत्र *कारणशब्द: प्रयोजनरूपहेतुपर इति ज्ञापनायोक्तम् आत्मार्थतयेति । पचनमात्रस्याघभोजनत्वेन निन्दानुपपत्ते: *आत्मकारणात्पचन्तीत्यनेनार्थसिद्धमुक्तम् *पापात्मान इति । पापस्वभावा इत्यर्थ: । अघशब्दस्तद्गुणसारन्यायात् पापविशिष्टविषय इत्यभिप्रायेणोक्तम् *पापात्मान इति । पापस्वभावा इत्यर्थ: । *अघशब्दस्य भोज्यनिन्दार्थमौपचारिकत्वद्योतनाया*घमेवेति एवकार उक्त: । उपचारनिमित्तं संबन्धमाह *अघपरिणामित्वादिति । अघहेतुत्वादित्यर्थ: । फलितमनिष्टद्वयमाह *आत्मावलोकनविमुखा इति । आत्मार्थे पचमानस्य पूर्वकिल्बिषनिवृत्त्यभावादात्मावलोकनवैमुख्यम्; उत्तरोत्तरकिल्बिषहेतुत्वाच्च पुनर्नरकप्राप्तिरिति `केवलाघो भवति केवलादी, (अष्टा 2.8; ऋग्वे 8.6.23.10.10.117.6) इति वचनाभिप्रेतमाह *नरकायैवेति । न पुनरैहिकायामुष्मिकाय वा सुखायेति भाव:।। 13 ।।
Adhyaya 3 Sloka 14  to 16 उक्तस्यैवार्थस्य प्रमाणप्रदर्शपूर्वकप्रपञ्चनम् `अन्नाद्भवन्ति' इत्यादिना क्रियत इति आदरार्थत्वात् अपौनरुक्त्यमित्यभिप्रायेणाह *पुनरपीति । यद्यपि लोकदृष्ट्या साक्षात्द्यज्ञमूलत्वं दर्शयितुमशक्यम्, तथाऽपि शास्त्रदृष्टिसमुच्चितवेषेणैतदुच्यत इत्यदोष: । विभजिष्यते च लोकशास्त्रदृष्ट्योर्विषयांश:। *पर्जन्यशब्देनात्र पर्जन्यकार्यं वर्षं लक्ष्यते । *अन्नादित्यादौ `वृष्टेरन्नं तत: प्रजा:'(मनु 3.76) इत्ययमंशो लोकसिद्धत्वादनुपात्त: । `कर्मसमुद्भव:' इत्युक्ते पुण्यपापारूपकर्मसमुद्भव इति धी: स्यात्; तद्व्युदासाय *द्रव्यार्जनेत्याद्युक्तम् । अत्र मुख्यार्थसंभवात् *यज्ञशब्देनापूर्वलक्षणां वदन्तो निरस्ता इति भाव: । *आदिशब्देन द्रव्यस्यार्जितस्य पचनादि गृह्यते । ननु कर्तृव्यापाररूपस्य कर्मण: कथं ब्रह्मोद्भवत्वम्, तद्धि प्रत्यागात्मजन्यं शरीरेन्द्रियादिजन्यमिति वा निर्देष्टुं युक्तम्; न च सर्वसाधारणं ब्रह्मणो हेतुत्वमिह विशिष्य निर्देष्टव्यम्; ब्रह्मणश्चाक्षरसमुद्भवत्वमुपपन्नम्; *ब्रह्मशब्दस्य परमात्मविषयत्वे जीवविषयत्वे वा द्वयोरपि नित्यत्वात् तत्कारणभूतस्य कस्यचिदक्षरस्याभावात् । ब्रह्माक्षरशब्दयोर्वेदपरमात्मविषयतया *शङ्करव्याख्याऽपि चक्रत्व[पत्य]सङ्गता । *यादवप्रकाशाद्युक्तं ब्रह्मशब्दस्य स्फोटादिपरत्वमक्षराणां तद्व्यञ्जकत्वादिकं च तत्तत्प्रक्रियादूषणादेव निरस्तम् । `स्फोटस्त्वं वर्णसंश्रय:' (हरि 279.54) इति तु वर्णानां स्वार्थस्फुटीकरणशक्तिपरमित्याद्याशङ्क्याह *अत्र चेति । *चश्शङ्कानिवृत्तौ । *अत्रेत्यनेन ब्रह्मशब्दस्य साक्षात्परमपुरुषे मुख्यत्वेऽपि प्रकरणादिबलात् तस्मादन्यत्र तद्गुणलेशयोगादौपचारिकोऽयमित्यभिप्रेतम् । द्रव्यार्जानादिकर्मणश्शरीरिणा साध्यत्वात् तत्र शरीर्यंशस्याक्षरशब्देन विविच्य वक्ष्यमाणत्वात् शरीरांशस्य विवक्षयाऽयं *ब्रह्मशब्द इति *प्रकृतिपरिणामरूपं शरीरमित्युक्तम् । प्रकृतिपरिणामरूपे शरीरे तद्द्रव्यत्वेन *ब्रह्मशब्दनिर्देशाय प्रकृतौ तत्प्रयोगं तावदाह *तस्मादेतदिति । एतत् प्रधानाख्यं ब्रह्म कार्याकारेण नामरूपविभागविभक्तं चेतनभोग्यं च जायते इति हि श्रुत्यर्थ: । न च तत्र ब्रह्मशब्द: परमात्मात्वविषय:, `यस्सर्वज्ञस्सर्ववित् यस्य ज्ञानमयं तप: । तस्मादेतद्ब्रह्म' (मु.उ 1.9) इति परमात्मान: पृथङ्निर्दिष्टत्वात् । नापि प्रत्यगात्मविषय:, `नात्मरूपमन्नंच' इत्यनेन साक्षात्संबन्धायोगात्; अन्नत्वं चात्यन्तामुख्यं स्यात् इति भाव: । योनिशब्दनिर्देशात् ममेति परमात्मन: पृथङ्निर्देशाच्च `मम योनिर्महद्ब्रह्म' (भ.गी 14.6) इत्यत्र ब्रह्मशब्दस्य प्रकृतिविषयत्वं सिद्धम् । *अत इति ब्रह्मशब्दस्य जन्यत्वायोगादित्यर्थ: । एवमत्रत्यब्रह्मशब्दस्य शरीरविषयत्वे सिद्धे तदासन्ने प्रत्यगात्मनि अक्षरशब्दो युक्त इत्यभिप्रायेणाह *ब्रह्माक्षरसमुद्भवमित्यत्रेति । जीवस्य चाक्षरशब्दवाच्यत्वं `क्षरं प्रधानममृताक्षरं हर:' (श्वे.उ 1.10) `कूटस्थोऽक्षर:' (भ.गी 5.13) इत्यादिसिद्धम् । नन्वेवमपि `ब्रह्माक्षरसमुद्भवम्' इत्ययुक्तम्; स्वशरीरस्य सर्वस्य स्वबुद्धिपूर्वत्वाभावात् । न चात्र चक्रत्वं दृश्यते, अन्नप्रभृतिशरीरपर्यन्तस्य कार्यकारणभावेऽपि शरीरहेतोरक्षरस्य अन्नादिजन्यत्वाभावात् । न च `अन्नाद्भवन्ति भूतानि' इति जीवो निर्दिष्ट:, तत्र *भूतशब्दस्यान्नविकारशरीरमात्रविषयत्वात्; तत्राह *अन्नपानादिनेति । अयमभिप्राय:- न तावदिह शरीरमात्रमक्षरजन्यतया निर्दिष्टम्, किंतु `कर्म ब्रह्मोद्भवम्'इत्यनेन कर्मसाधनभूतम्; तत्साधनत्वं च शरीरस्य प्रत्यगात्माधिष्ठितस्यैव; तस्य चाधिष्ठातृत्वशक्तिरन्नापानादिजनिततृप्तिनिबन्धना । एवं च सति कर्मसाधनत्वविशिष्टं शरीरं प्रत्यगात्मधिष्ठानहेतुकत्वदक्षरसमुद्भमिति युक्तमेव । चक्रत्वं चोपपन्नम्, अक्षरस्यापि शरीराधिष्ठाने अन्नपानादिसाक्षापेक्षत्वात्; न ह्यवश्यमुत्पत्तावेवापेक्षा चक्रत्वहेतु:; यद्वा कर्म जीवाधिष्ठितशरीरजन्यम्, जीवाधिष्ठितं शरीरं चान्नजन्यम्, `अन्नाद्भवन्ति भूतानि' इति वचनात् । भूतशब्दश्चात्र `भ्रामायन् सर्वभूतानि' (भ.गी 18.69) इत्यादाविव सजीवशरीरपर: । अतोऽत्र चक्रत्वमुपपन्नम् इति । इमं च प्रकारमनन्तरं च वक्ष्यति । एवमस्मिन् चक्रेऽनुवर्तनीये पुरुषस्य शास्त्रवश्यस्य कर्तव्यांशनिष्कर्षायोच्यते *तस्मादिति । सङ्कुचितस्य शरीरस्य सर्वव्याप्तत्वायोगादक्षरस्य च तदाधारस्य निर्दिष्टत्वात् तदवान्तरभेदसंग्रहपरस्सर्वशब्द; इत्यभिप्रायेणोक्तम् *सर्वाधिकारिगतमिति । न केवलं कर्मयोगाधिकारिण: शरीरं यज्ञसापेक्षम्, किंतु ज्ञानयोगाधिकारिणोऽपीत्यर्थ: । *यज्ञे प्रतिष्ठितमित्यत्राधिकरणत्वाद्ययोगादाह *यज्ञमूलमित्यर्थ इति । *प्रवर्तितमित्यस्य प्रवर्तकापेक्षायां `सह यज्ञै:' इत्यादिना प्रकृत:, `देवान् भावयत, इत्यादिना यज्ञेषु प्रजा: प्रवर्तयन् प्रजापतिरेवासौ भवितुमर्हतीत्यभिप्रायेणोक्तम् *परमपुरषेणेति । लोकदृष्टिशास्त्रदृष्टिभ्यां सिद्धमन्याशक्यत्वमपरोक्षयतोक्तम्- इदमिति । अन्नादित्यादिना पुनरप्यन्नादित्यन्तेन चक्रत्वं व्यज्यते; न तावदत्र भवनक्रियायोगिमात्रं निर्दिश्यते, महदादेः कार्यस्यान्नजन्यत्वाभावात्; अत एव न महाभूतानि, नापि वेतालादिसहपठितभूतजातिः, तत्कथनस्यात्रानुपयुक्तत्वात्, अन्नजन्यत्वे विशेषाभावाच्च; नापि शरीरमात्रम्, केवलस्य शरीरस्यानुत्पत्तेः, शरीरलक्षणाक्रान्तस्य सर्वस्यान्नजन्यत्वाभावाच्च; नापि केवलजीवः, तत्स्वरूपनित्यत्वादेरुक्तत्वात् । अतः परिशेषाद्भूतशब्दोऽत्र जीवविशिष्टचित्परिणामविशेषपर इत्यभिप्रायेणोक्तम्- सजीवानि शरीराणीति । कर्म ब्रह्मोद्भवं ब्रह्माक्षरसमुद्भवम् इत्याभ्यां फलितं समुच्चित्य चक्रत्वसिद्ध्यर्थं निर्दिशति- कर्म च सजीवाच्छरीरादिति । अन्योन्यकार्यकारणभावेनेति यथासंभवं साक्षात्परम्परया च सिद्धमुक्तम्; न हि साक्षात्सर्वेषामन्योन्यकार्यत्वं कारणत्वं वा, अन्योन्याश्रयग्रस्तत्वात्; यद्वा कस्यचित्कारणत्वं च सङ्कलय्यान्योन्यकार्यकारणभाव उक्तः । चक्रशब्दोपचारनिमित्तं व्यनक्ति- चक्रवत्परिवर्तमानमिति । इह लोके वर्तमानोयः पुरुष इति अधिकरणाधिकर्तव्ययोस्सामान्यनिर्देशादपि इह साधने योऽधिकारिविशेष इति विशेषपरामर्श एोवोचितः, इदंशब्दादेस्सन्निहितपरामर्शप्रावण्यात्, अनपेक्षिताभिधानादपि अपेक्षिताभिधनौचित्याच्च इति साधने वर्तमाने इत्यादेर्भावः । अनुवर्तयतीत्यत्रानुमन्त्रृत्वादिमात्रव्यवच्छेदार्थं पुरुषव्यापारप्राधान्यद्योतनार्थं च प्रवर्तयतीति व्याख्यातम् । श्लोके चानुशब्दप्रयोगः परमपुरुषप्रवर्तितानुवर्तनरूपत्वात्प्रवाहरूपत्वाद्वा । *अघायुरित्यादीनां त्रायाणां पृथक्पृथग्दोषत्वव्यक्त्यर्थं  पूर्वपूर्वस्योत्तररोत्तरहेतुत्वज्ञापनार्थं च भवतीति पृथग्वाक्यकरणम्  ।  अघकारणत्वादघकार्यत्वादुभयसंग्राहकाघसंबन्धित्वमात्राद्वाऽत्र  *अघशब्देनायुषो लक्षणेत्यभिप्रायेण *अघारम्भायैवेत्यादि  निर्वाहत्रयमुक्तम् । *अत एवेति । उक्तप्रकारेणाघायुष्ट्वादेवेत्यर्थ:  *इन्द्रियाण्येवेत्यस्याभिप्रेतं व्यवच्छेद्यमाह *नात्माराम इति ।  विशेषणत्वादिसिद्धव्यवच्छेदाभिप्रायसिद्ध्यर्थं समासतदंशयोरर्थमाह  *इन्द्रियाण्येवेति । इन्द्रियाणं कथमारामत्वमिति शङ्कायाम् `एवं  प्रवर्तितम्' इत्यादिना `इन्द्रियाराम:' इत्यन्तेन फलितमाह  *अयज्ञशिष्टेति । *अत इति विषभोगैकरतित्वादित्यर्थ: । *स इति  निर्देशस्यपूर्वव्याख्यातप्रकारय*छब्दार्थविषयत्वात् *मोघशब्दस्य  निष्फलप्रयत्नताविषयस्य प्रतिहन्तव्यप्रयत्नसाकाङ्क्षत्वाच्चाह  *ज्ञानयोगादौ यतमानोऽपीति ।। 16 ।।
Adhyaya 3 Sloka 17  to 18 एवं ज्ञानयोगाद्यधिकारिणोऽपि कर्मकर्तव्यताया उक्तत्वात्,     *तस्मादसक्त: इत्यादिना वक्ष्यमाणत्वाच्च तन्मध्येयस्त्वात्मरति: इत्यादिश्लोकौ न ज्ञानयोगाद्यविकारिविषयौ,     किंतु फलदशाविषयावित्यभिप्रायेणाह *असाधनायत्तेति । एतेन     `अभयं सर्वभूतेभ्यो दत्त्वा नैष्कर्म्यमाचरेत्' (म.भा.आश्व 46.18)     इत्याद्युक्तसंन्यासाश्रमिपरत्वेन *परव्याख्यानं निरस्तम्;     तस्यापि हि स्वाश्रमाधर्मनिष्ठस्य सर्वकर्मनिवृत्त्यभावात् ।     वर्णाश्रमविशिष्टस्यैव हि [भिन्न]वर्णाश्रमधर्मारम्भ:, न     पुनर्वर्णाश्रमादिनामरूपविनिर्मुक्तस्येति *मुक्तशब्दस्य भाव:     । *यस्त्विति तुशब्द: साधननिष्ठव्यावृत्त्यर्थं इत्यभिप्रायेण     *ज्ञानयोगकर्मयोगसाधननिरपेक्ष इत्युक्तम् । कथं     तर्हि साधनाभावे साध्यसद्भाव:(सिद्धि:) इत्यत्राह *स्वत     एवेति । प्रतिबन्धिकं हि तन्निवर्त्त्यम्; आत्माभिमुखत्वं तु     स्वत:प्राप्तमिति भाव: । *रतिशब्दोऽत्राभिमुख्यविषय:,     तृप्त्यादे: पृथङ्निर्देशात् । *आत्मरतिरेव आत्मन्येव     इति पूर्वापरवत् *आत्मतृप्त: इत्यत्राप्यवधारणं     विवक्षितमित्यभिप्रायेणाह *आत्मनैवेति । तृप्तितुष्टिशब्दौ हि     पोषकभोग्यजन्यप्रीतिविषयतया प्रसिद्धावित्यभिप्रेत्य तत्तदुचितं     व्यवच्छेद्यमाह *नान्नपानादिभिरिति, नोद्यानेत्यादि च । `आत्मरति:'     इत्यादेर्व्यवच्छेद्यत्रयं सङ्कलय्य सूचयन् वाक्यार्थमाह *धारणेति     । आदिशब्देन भोगस्थानादि विवक्षितम्; यस्य तु ज्ञानयोगनिष्ठस्यापि     धारणादिकमन्नपानादिभिरेव, तस्य कर्तव्यं विद्यत एवेति     भाव: । ननु `तस्य कार्यं न विद्यते' इत्ययुक्तम्, मुक्तस्यापि     `जक्षात् क्रीडन्' (छा.उ 8.12.3) इत्यादिकार्यश्रवणात् । न चात्र     *कार्यमिति न तस्य कार्यम् (श्वे.उ 6.8) इतिवच्छरीरादि निर्दिश्यते,     तन्निषेधस्येदानीमनुपयुक्तत्वात्, तदत्यन्तनिषेधस्य च `द्वादशाहवत्'     ((शा?)ब्र.सू 4.3.12) इत्यादिसूत्रतद्विषयश्रुतिभिर्विरुद्धत्वादित्याशङ्क्योक्तम्     *आत्मदर्शनाय कर्तव्यम् न विद्यते इति । यस्त्वात्मरति     इत्यादिनाऽभिप्रेतं हेतुं व्यनक्ति- *स्वत एवेति । स्वत एव सर्वदा     इत्युभाभ्यां उत्पत्त्यर्थं विनाशपरिहारार्थं च साधनापेक्षा नास्तीति     ज्ञापितम् । *अर्थशब्दस्यात्र प्रयोजनाभावात्कर्तव्यं नास्तीत्युक्तं     भवति । *नाकृतेनेत्यत्रार्थे न निषेध्य:, किं त्वकरणे प्रत्यवाय     इत्यभिप्रायेणाह *न कश्चिदनर्थ इति । अर्थानर्थौ ह्यात्मदर्शनतदभावौ;     तत्र पूर्वस्य सिद्धत्वात् न साध्यत्वम्, उत्तरस्य चात्यन्तनिवृत्तत्वान्न     निवर्तनीयत्वमित्यभिप्रायेणाह *असाधनायत्तात्मदर्शनत्वादिति। न चास्य इत्यादिना प्रतिबन्धनिवृत्त्यर्थमपेक्षा नास्तीत्युच्यत इत्यभिप्रायेणाह *स्वत एवेत्यादि । अस्येतिशब्द आत्मरतिरित्यादिनिर्दिष्टप्रकारपरामर्शीत्यभिप्रायेणोक्तं  *सकलाचिद्वस्तुविमुखस्येति । सर्वशब्दस्यात्रासङ्कोचेन सावान्तरभेदसमस्तप्रकृतभोग्यविषयतामाह *प्रकृतीत्यादिना सकार्येष्वित्यन्तेन । *परिणामशब्देनात्र भूतशब्दस्य भवनक्रियायोगिपरत्वं दर्शितम् । *अर्थव्यपाश्रय: इत्यत्रार्थशब्दो भावप्रधान इति व्यनक्ति *प्रनोजनतया व्यपाश्रय इति । *व्यपाश्रय:= स्वीकरणम् । अर्थ एव व्यपाश्रय: स्वीकरणीयमिति वाऽभिप्रेतम् । एतेन ``प्रयोजननिमित्तो व्यापाश्रय:'' इति परव्याख्या विरस्ता । *न चास्येत्यादेर्हेत्वभिप्रायेण वा, मुक्त एव हि साधननिरपेक्ष इति श्लोकद्वयार्थनिगमनाभिप्रायेण वोच्यते *स हि मुक्त एवेति ।। 17-18।।
Adhyaya 3 Sloka 19 *तस्मदित्येतत् कर्मण: कर्तव्यतायां पूर्वोक्तसमस्तहेतुपरामर्शीत्यभिप्रायेणाह *यस्मादिति । *असक्त:, कार्यम् इत्युभयमपि कर्मणोऽनुष्ठानप्रकारपरमित्यभिप्रायेणोक्तम् *असङ्गपूर्वकं कार्यमित्येवेति । कार्यमित्येव- न तु तत्कार्यस्वर्गाद्यपेक्षयेत्यर्थ: । *सततमिति अत्र ज्ञानयोगाधिकारे सत्यपि कर्मयोगस्यैवानुष्ठेयत्वाया(येत्या?)ह *यावदात्मप्राप्तीति । ज्ञानयोगव्यवधानमन्तरेणापि कर्मयोग एवात्मप्राप्तिं साधयतीति *असक्तो हि इत्यादिनोच्यत इत्यभिप्रायेणाह *असक्त इति । कर्माचरन् परमाप्नोतीति । न पुन: कर्माचरणान्तरमन्यत् कृत्वेत्यर्थ: । *कर्माचरन् परमाप्नोतीत्युक्ते अर्थसिड़्धं कर्मणस्साधनत्वं व्यनक्ति *कर्मयोगेनेवेति । अत्र प्राप्यतया निर्दिष्ट: *पर: देहातिरिक्तात्मप्रकरणत्वात् प्रकृते: परो जीव इत्यभिप्रायेणाह *आत्मानं प्राप्नोतीत्यर्थ इति ।। 19 ।।
Adhyaya 3 Sloka 20 कर्मयोगस्य ज्यायस्त्वं शिष्टानुष्ठानेनोदह्रियते *कर्मणैवेति । हिशब्दसूचितं ज्ञानयोगाधिकारं दर्शयति *राजर्षयो ज्ञानिनामग्रेसरा इति । राजानो हि विस्तीर्णागाधमनस:; तत्रापि ऋषित्वादतीन्द्रियार्थद्रष्टार:, तत्राप्यात्मविद:, तत्रापि निसर्गनिगृ हीतेन्द्रियत्वात् प्रकृष्टोत्पत्तिकसत्त्वादिना च तेषामग्रगण्या इत्यर्थ: । *कर्मणैवेत्येवकारो ज्ञानयोगशक्तस्यापि कर्मयोगानुपरतिपर: । *संसिद्धिशब्दस्य परमाप्नोतीत्युक्तनि(?)दर्शनपरत्वात् *आत्मानं प्राप्तवन्त इत्युक्तम् । एवं च सति*कर्मणैवेतिपूर्वप्रसक्तज्ञानयोगनैरपेक्ष्यपरमवधारणमप्युपपन्नं भवति ।।20।।
Adhyaya 3 Sloka 21 उत्तरसङ्गत्यर्थंम् उक्तं संग्रहणोद्गृह्णाति *एवमिति । *इदानीमित्यनेन *लोकसंग्रहमित्यादिकं विद्वान् युक्त*स्समाचरन्(26)इत्यन्तमवच्छिन्नम् । *सर्वथेति । लोकरक्षार्थम्, लोकसंग्रहस्याप्रधानता प्रतीयेत, *पश्यन्नपीत्युक्ते तु कर्मकर्तव्यतायां पूर्वोक्तहेतुभ्यो लोकसंग्रहस्याधिक्यं द्योत्येतेत्ययमन्वय उक्त: । *एवकारो ज्ञानयोगव्यवच्छेदाय *कर्तुमेवार्हसीत्यन्वेतव्य इत्यभिप्रायेणोक्तम् *कर्मैव कर्तुमर्हसीति । यद्वा लोकसंग्रहमेवेवकारो लोकसंग्रहस्य नैरपेक्ष्यपर:, *कर्मैवेति तु प्रकरणापन्नमुक्तम् । *अर्हसीत्यनेन कर्मयोगैकानुष्ठानकारणमर्जुनस्य वैशिष्ट्यं द्योत्यते *श्रेष्ठ इति । `प्रशस्यस्य श्र:' (अष्ट 5.3.60) इत्यनुशासनात् प्रशस्यतम इत्यर्थ: । तच्चास्य प्रशस्तमत्वमनुष्ठातॄणामनुविधेयानुष्ठानत्वोपयोगीति मत्वा, `तानकृत्स्नविदो मन्दान् कृत्स्नविन्न विचालयेत्' (29) इति वक्ष्यमाणं चानुसन्धाय *कृत्स्नशास्त्रज्ञतया अनुष्ठातृतया च प्रथित इत्युक्तम् । अकृत्स्नविदोऽनुष्ठातु:, कृत्स्नवित्त्वेऽप्यननुष्ठातु:, उभयाकारवत्त्वेऽपि अप्रसिद्धस्यानुविधेयानुष्ठानता नास्तीति तद्व्यवच्छेदाय पदत्रयम् । `स यत्प्रमाणं कुरुते' इत्यत्र, ``सयच्छाशास्त्रं प्रमाणीकरोति तदनुवर्तते लोक:'' इत्यस्मिन्नर्थे तदनुवर्तनस्य तदर्थानुष्ठानरूपत्वात्दर्थतः पुनरुक्तिस्स्यात्; कुरुत इति चैतद्बुध्यत इत्येतस्मिन्नर्थे  नेतव्यम् । लोकसंग्रहमेवापि संपश्यन् कर्तुमर्हसीति पूर्ववाक्ये च कर्तुमर्हसीत्येतावन्मात्रमुक्तम्; श्रुतिस्मृत्यादिकमपि प्रमाणीकर्तुमर्हसीत्यनुपन्यस्तम्; येन तदर्थमिदमुच्येत । *यद्यदाचरतीत्यङ्गिन्यनुष्ठेयस्वरूपे निर्दिष्टे तत्प्रकारे तत्प्रकारे त्वपेक्षिते बुभुत्सा जायते; अतस्तदभिधानमेवोचितमित्यभिप्रायेण *यत्प्रमाणं यदङ्गयुक्तमित्युक्तम् । *प्रमाणशब्दोऽत्रावधिपर:; अनुष्ठेयकर्मस्वरूपस्य चावधिरङ्गान्येव; अत एव हि विध्यन्तशब्देनेतिकर्तव्यतामुपचरन्ति । ``यत्प्रमाणं यथाभूत''मिति *यादवप्रकाशभाष्यमप्येतत्परमेव । अस्मिन्नर्थे *कुरुते इति शब्दस्वारस्यप्रदर्शनाय अनुतिष्ठतीत्युक्तम् । अन्यथाऽर्थान्तरे लक्षणा स्यादिति भाव: । *यत्प्रमाणमिति निर्दिष्टविशिष्टसिद्ध्यर्थं तच्छब्दार्थमाह *तदङ्गयुक्तमिति । ननु यच्छब्देनाङ्गे निर्दिष्टे कथं तच्छब्देनाङ्गविशिष्टपरामर्श:? इत्थम्, यदङ्गयुक्तमनुतिष्ठति तदाचरतीत्युक्ते, तदङ्गमाचरतीत्येव शब्दवृत्ति: । अङ्गस्य चाङ्गिपृथङग्भावायोगादर्थतस्तदङ्गविशिष्टमिति सिद्धम् । आभिप्रायिकौ करणाकरणयोरर्थानर्थौ प्रकाशयति *अत इति । लोकानुविधेयानुष्ठानत्वादित्यर्थ: । *सर्वेदेति । यावदात्मप्राप्तीत्यर्थ: । ननु स्वयं यदि ज्ञानयोगेन मुक्तो(युक्तो?) भवति, किमस्य लोकेन संगहीतेनासंगृहीतेन वेत्यत्राह *अन्यथेति । ज्ञानयोगाधिकारी अहमिति कृत्वा कर्मयोगपरत्यागे सतीत्यर्थ: । *ज्ञानयोगादपीत्यपि शब्द: उभयभ्रष्टतां द्योतयति ।।21।।
Adhyaya 3 Sloka 22 मयाऽपि हि निरपेक्षेणैव, लोकक्षोभे निष्प्रत्यवायेनापि परमकारुणिकतया लोकरक्षार्थं कर्मैव क्रियते; त्वया तु सापेक्षेण सप्रत्यवायेन किं पुनरित्युच्यते, *न मे पार्थेत्यादिश्लोकत्रयेण । *मे इति पदेन कर्मवश्यचेतनान्तरव्यावृत्तो यथावस्थितो हीश्वर: परामृश्यत इत्यभिप्रायेण विलक्षणनित्यसिद्धविभूतिगुणपौष्कल्यस्य व्यञ्जनानि *सर्वेश्वरस्येत्यादिविशेषणानि उक्तानि । *सर्वेश्वरस्येति । श्रुतिस्मृती हि ममैवाज्ञा । साचान्यैरनुवर्तनीया । न हि मे नियन्त्रन्तरमस्ति, यदधीनप्रत्यवायभयात् कुर्यामिति भाव: । *आप्तकामस्येति । न च मे सङ्कल्पमात्रादसाध्यमित:पूर्वमभिलाषदशामात्रापन्नं प्रयोजनमस्ति, यदुपायतया कर्म कर्तव्यमिति भाव: । *सर्वज्ञस्य सत्यसङ्कल्पस्येति । नापि मे कर्मवश्यानां देवमनुष्यतिरश्चां सजातीयतयाऽवतीर्णस्य तेषामिव ज्ञानसङ्कोच इच्छाप्रतिघातो वाऽस्ति, यन्निवृत्त्यर्थं, कर्म कार्यमित्याशय: । *त्रिषु लोकेष्वित्यत्रार्थसिद्धं विशेषणमध्याहृत्याऽऽह *देवमनुष्येति । उक्तं च भगवता *पराशरेण,``समस्तशक्तिरूपाणि तत् करोति जनेश्वर ।देवतिर्यङ्मनुष्याख्य़ा(:)चेष्टावन्ति स्वलीलया ।।जगतामुपकाराय न सा कर्मनिमित्तजा ।चेष्टा तस्याप्रमेयस्य व्यापिव्यव्याहतात्मिका'' ।। (वि.पु 6.71.72) इति ।*नानावाप्तमवाप्तव्यम् इत्येतत् कर्तव्याभावे अपेक्षित हेतुपरतया व्याख्याति *यत इति । उत्तरश्लोकपर्यालोचनसिद्धं प्रयोजनामाह *अथापि लोकरक्षायै इति । *अथापीति चकारस्यार्थ: । कर्मणि वर्त एवेत्युक्ते , न कदाचिदपि कर्मणो विरम्यज्ञानयोगमनुतिष्ठामीति फलितम्; तद्व्यञ्जनायोक्तम् *कर्मण्येव वर्ते इति । यद्वा, प्रकरणौचित्यात् *एवकारोऽत्र भिन्नक्रम: ।। 22 ।।
Adhyaya 3 Sloka 23  to 24 कर्तव्यप्रयोजनयोरभावे किमर्थं तर्हि कर्म क्रियत इति शङ्कायामुच्यते *यदि ह्यहमिति । पूर्वश्लोकः त्रिषु लोकेष्विति निर्देशात्सर्वावतारपरः; अयं तु *मनुष्यता इति दर्शनात् कृष्णावतारासाधारण: । तस्मादहमिति निर्देशस्येश्वरस्वभावसमुच्चितकृष्णावतारसाधारणाकारविषयतामाह- *सर्वेश्वर इत्यादिभि: । *सर्वेश्वरस्सत्यसङ्कल्प इति पूर्ववत् । आप्तकामत्वाविरोधायोच्यते *स्वसङ्कल्पकृतेति । स्वसङ्कल्पमात्रेण सर्वं नियन्तुं शक्तोऽपि । ज्ञानप्रदानादिद्वारा प्रवर्तनार्थं *जगदुपकृतिमर्त्यो जातोऽपीत्युक्तम् । अन्यथा भूतावेशन्यायेन प्रवर्तितानां शास्त्रवश्यताभावात् तत्तदनुष्ठानाधीनं फलं न स्यात्; ``छन्दतस्संप्रवर्तते'' भूतावेशन्यायेन प्रवर्तितानां शास्त्रवश्यताभावात् तत्तदनुष्ठानाधीनं फलं न स्यात्; ``छन्दतस्संप्रवर्तते'' (वि.पु 7.22.18) इत्याद्यनुसारेणाह *छन्दत इति । न तु कर्मणेत्यर्थ: । कर्मफलभोक्तृत्वं व्युदस्यता *जगदुपकृतिमर्त्य इत्यनेन ``जगदुपकृतिमर्त्य को विजेतुं समर्थ:'' (वि.पु 6.5.84(5.30.80?)) इत्यादि `नाकारणात् कारणाद्वा' (वि.पु 5.1.51) `इच्छागृहीताभिमतोरुदेह:' (वि.पु 6.5.84) इत्यादिकमात्रानुसंहितम् । अनुविधेयानुष्ठानत्वसिद्ध्यर्थं *हिशब्दद्योतितप्रसिद्धिप्रकारविवरणार्थं चोक्तम् *मनुष्येष्वित्यादि । नन्वयमीश्वर:, कस्मिन् कर्मणि वर्तेत? न ह्यस्य परमार्थतो वर्णाश्रमा: सामान्यधर्मयोग्यं मनुष्यत्वादिकं वाऽस्ति, येनाकर्मवश्य इच्छया कर्म कुर्वाणोऽपि तत्तदुचितं कर्मोपाददीत इति शङ्कायां `कुलोचितमिति क्षात्रं धर्मं स्वं बहुमन्यते' (रा.अ 1.16) इत्याद्यनुसारेणाह *तत्कुलोचित इति । अयं भाव:- सत्यमस्य परमार्थतो वर्णाश्रमादिकं नास्ति, तथाऽपि तत्तदुचितकर्मकरणायाप्राकृतमेव विग्रहं तत्तज्जातीयसन्निवेशं परिणमयति; तत्र तत्तज्जातीयत्वबुद्ध्या पुरुषाणामनुविधेयानुष्ठान(नः)त्वं स्यात् इति । अतन्द्रितः- अनुदासीनः । सर्वदेति जातुशब्दार्थः; जात्वपीति हि तदभिप्रायः । अनुविधेयोपयुक्तप्रकारविवक्षां ममेत्यत्रापि दर्शयति- मम शिष्टेति । सर्वत इति प्रमाणपौष्कल्यपरम्, सेतिकर्तव्यताकत्वपरं वेत्यभिप्रायेणाह- सर्वप्रकारेणेति । अनुवर्तन्ते- अनुवर्तेरन्नित्यर्थः; प्रसङ्गरूपस्यापि सिद्धवत्काराभिप्रायेण वर्तमानव्यपदेशः । वक्ष्यमाणप्रसङ्गार्थं मनुष्याणां पूर्वसिद्धस्वानुवृत्तिमात्राभिप्रायेण (वा) अनिष्टप्रसङ्गपरत्वायाह- ते चेति । शास्त्रमेवानुसृज्य तथाकरणं नाद्रियेरन्नित्यत्राह- उत्सीदेयुरिति । लोकशब्दस्याचारपरजनविषयतामौचित्यसिद्धामभिप्रेत्योक्तम्- शिष्टलोका इति । इमे इतीदंशब्दबहुवचनयोस्सामर्थ्यात् सर्व इत्युक्तम् । सर्वेषां शास्त्रार्थानां सर्वैर्निश्चेतुमशक्यत्वाच्छिष्टाचारदत्तदृष्टीनामुक्ताया अनुवृत्तेः प्रकारमोलोच्योक्तम्- मदाचारेत्यादि । विशरणाद्यर्थासंभवात्पुरुषार्थहानापुरुषार्थप्राप्तिरूपो नाश इहोत्साद इत्याह *नष्टा भवेयुरिति । `असन्नेव'*(आ 6) इत्यादिवदेतत्। अकरणस्योत्सादहेतुत्वेऽवान्तरव्यापार: सङ्कर:; स च ब्राह्मणादिधर्मस्य युद्धनिवृत्त्यादे:क्षत्रियादिभिरनुष्ठानम् । *उपहति: पश्चादपि कर्मानर्हता । स्वात्मनि दृष्टान्तभूतेदर्शितमर्थे दार्ष्टान्तिकेऽ[प्य]भिप्रेतं व्यञ्जयति *एवमेवि त्वमिति । `न मे पार्थ' (21)इति *पार्थशब्दसंबुद्ध्यभिप्रेतम् अनुविधेयत्वोपयोग्याकारत्रयमाह*शिष्टेति । *युधिष्ठिरशब्दोपादानं युद्धप्रोत्साहनाय रणयज्ञाख्यक्षत्रधर्मनिष्ठताद्योतनार्थम् । किं तव पित्रादिप्रतिसंबन्ध्यन्तरेण, स्वयमेव हि शिष्टजनाग्रेसरतया उर्वशीविराटतनयादिवृत्तान्तै: प्रसिद्धस्त्वमित्यभिप्रायेणाह *अर्जुनस्सन्निति । धर्मो हि शिष्टेनानुष्ठेय: । ज्ञानयोगश्चपरमधर्म: । ततश्च तदनुवर्तनं लोकस्य मोक्षायैव स्यादितिसर्वलोकरक्षैव भवेदिति शङ्कायामुक्तम् *स्वाधिकारमजानन्त इति । तदनधिकारिणां तत्रानुप्रवेशेनोभयभ्रष्टता स्यादिति भाव: । *लोकसंग्रहमित्यादिनोक्तमुपसंहरति अत इति  ।।23-24।।
Adhyaya 3 Sloka 25  to 26 लोकस्य कर्मयोगज्ञानयोगयोरधिकारानधिकारप्रकार:, विदुषस्तु स्वाधिकारतिरस्कारेण तदधिकारानुरुपाचरणं लोकसङ्ग्रहप्रकारश्चोच्यते *सक्ता इत्यादिश्लोकद्वयेन । अवेदनं प्रस्तुतविषयमिति ज्ञापनायोक्तम्- *आत्मन्यकृत्स्नविद इति । एवमुत्तरत्र *विद्वानज्ञानामिति शब्दयोरपि द्रष्टव्यम् । अत्यन्तानात्मज्ञताव्युदासाय *अकृतस्नशब्द: । पूर्वोक्तं प्रकृतिसंबन्धेन कर्मणोऽवर्जनीयत्वं *सक्ता: इत्यनेन विवक्षितमित्यभिप्रायेणाह*कर्मण्यवर्जनीयसंबन्धा इति । *अविद्वांस: कर्मणि सक्ता इत्युभयं न सांसारिककर्मतत्परमपुरषविषयम्, तथा सति कर्मयोगमपि परित्यज्य सांसारिककर्माण्येव विदुषाप्यनुष्ठेयानि स्यु:। तस्मात् ज्ञानयोगानधिकार: कर्मयोगाधिकारश्च ताभ्यां सूच्यत इत्यभिप्रायेण *आत्मन्यकृत्स्नावित्तयेत्यादिकमुक्तम् । एवमुत्तरत्र *अज्ञानां कर्मसङ्गिनाम्(26) इत्यत्रापि ग्राह्यम् । *यथा कुर्वन्ति तथा कुर्यादित्येतदपि न केवलं दृष्टान्तदार्ष्टान्तिकविषयम्, अपि तु येन प्रकारेण स्वानुष्ठानं दृष्ट्वाऽन्ये कर्म कुर्यु:, तेन प्रकारेण विद्वान् आचरेदित्येतदभिप्रायम्; तथासति हि *चिकीर्षुर्लोकसंग्रहम्(25) इत्यपि संगतं भवतीत्यभिप्रयन् वाक्यार्थमाह*आत्मनीत्यादिना *कुर्यादित्यन्तेन । *विद्वान्, असक्त: इत्युभाभ्यां फलितमुक्तं *ज्ञानयोगाधिकारयोग्योऽपीति । संग्रहशब्देन लोकरञ्जनादिभ्रमव्युदासायाह- *धर्मनिश्चयमिति । लोकस्य *संग्रहणमेकीकृत्य स्वीकरणम्; स्वानुष्ठाने समानाभिप्रायतया सयूथ्यतापादनमित्यर्थ: । *कर्मवासना उत्तरोत्तरपुण्यपापारम्भकपूर्वपूर्वपुण्यपापांशविशेष:; उत्तरोत्तरशरीरप्रेरणसमर्थस्मृतिहेतु: पूर्वपूर्वशरीरप्रेरणानुभवविशेषजनितसंस्कारो वा, वादित्रवादनादिसंस्कारवत् । बुद्धिभेद: बुद्धेरन्यथाकरणम्; तच्च प्रृकृतविषयं दर्शयति *कर्मयोगादन्यदित्यादिना । *युक्त: इत्यनेन लोकसंग्रहार्थे कुर्वत: स्वापेक्षितवियोगा(विलम्बा)भावाय प्रागुक्तनिरपेक्षत्वबुद्धियोगो विवक्षित इति *बुद्ध्या युक्त: इत्युक्तम् । *जोषयेत् इत्यस्यार्थ: *प्रीतिं जनयेदिति । जुषी प्रीतिसेवनयो: इति हि धातु: । कर्मसङ्गिन: पुरुषान् सर्वकर्माणि जोषयेदित्यन्वय: ।। 25-26 ।।
Adhyaya 3 Sloka 27  to 28 प्रकृते: इत्यादिश्लोकचतुष्टयस्यार्थमाह *कर्मयोगमिति । *विदुषोऽविदुषश्चेति व्युत्क्रमेण श्लोकद्वयार्थ: । तृतीये त्वेतद्विशदीकरणमुखेनाविचालनमुक्तम् । *कर्मयोगापेक्षितं- कर्मयेगेतिकर्तव्यताभूतमित्यर्थ: । *प्रकृतेर्गुणै: इत्युक्ते प्रसिद्धिप्रकर्षादिसिद्धं विशेषं प्रस्तुतानुपयुक्तशब्दादिप्राकृतगुण व्यवच्छेदायाह *सत्त्वादिभिरिति । वक्ष्यमाणसात्त्विकादिकर्मविभागं *सर्वश: इति प्रकारवाचिपदसूचितमाह *स्वानुरूपमिति । कर्ता इति तृजन्तयोगात् षष्ठीप्राप्ति: स्यादिति तत्परिहाराय, कर्मसु कर्तृत्वाहंत्वोक्तिभ्रमव्युदासाय च *कर्माणि प्रतीत्युक्तम् । तृन्नन्तत्वविवक्षायां त्वियं फलितोक्ति: । *अहङ्कारविमूढात्मेति समासांशत्रयस्य बह्वर्थपरस्य तात्पर्यार्थं विवक्षन् विगृह्णाति *अहङ्कारेणेति । नात्राहंभावमात्रमुच्यते, तस्यात्मस्वभावान्तर्गतत्वात् । नापि अहङ्काराख्यमचिद्द्रव्यम्; तस्यापि देहात्मभ्रमं द्वारीकृत्य कार्यकरत्वे सति अव्यवहितस्य तस्यैव वक्तुमुचितत्वात् । नापि गर्व:, उत्कृष्टपरिभवादिहेतुत्वेनानिर्देशात् । अत: *अहङ्कार इति देहात्मभ्रम एवात्र विवक्षित इत्यभिप्रेयणाह *अहङ्कारो नाम अनहमर्थे प्रकृतावहमभिमान इति । एतेनाहङ्कारशब्दस्याभूततद्भावे च्विप्रत्ययेन व्युत्पत्तिर्दर्शिता । *अज्ञात[आत्म]स्वरूप इति । विमूढ: आत्मा स्वरूपं यस्य स *विमूढात्मा; ``दिशो: विमुह्येयु:'' इतिवत् विमूढशब्दोऽत्र मोहविषयसमानाधिकरण इति भाव: । गुणकर्मविभागयो: इत्यत्र उपसर्जनान्वयिषष्ठीत्वादपि विषयसप्तमी त्वमुचितमिति मत्वोक्तं *सत्त्वादिगुणविभागे तत्तत्कर्मविभागे चेति । *विभागशब्दो द्वन्द्वात्परत्वात् प्रत्येकमन्वित: । गुणानां साक्षाद्गुणेषु वृत्त्यभावात् परोक्तक्रिययेन्द्रियतद्विषयादिविवक्षायां पदद्वयोपचारात् सप्तम्यन्तो *गुणशब्दो गुणकार्येष्वौपचारिक इत्यभिप्रायेणोक्तं *स्वगुणेषु स्वेषु कार्येष्विति । गुणकार्याणि च विभक्ष्यन्ते । यद्वा कारणस्य प्राधान्यात् कार्यस्य च तदपेक्षया गुणत्वादेवमुक्तम् ।।27-28।।
Adhyaya 3 Sloka 9 प्रकृतेर्गुण इति श्लोके तावत् न निषिद्धादिसङ्गो विविक्षित:, तदानीमविचाल्यत्वानुपपत्ते: । अत: पुरुषार्थोपायेषु केषुचित् सङ्गो वक्तव्य: । प्रस्तुतश्च पुरुषार्थोऽत्राऽऽत्मदर्शनम् । तत्र चाकृतस्नविदधिकारे कस्मिंश्चित् तदुपाये सङ्गो वक्तव्य: । प्रस्तुतश्च पुरुषार्थोऽऽत्मदरर्शनाय प्रवृत्ता इत्यादि उक्तम् । *अहङ्कारविमूढात्मा (27) इति आत्मविषयो हि संमोह: प्रकृत: । अतो गुणैस्संमूढा इत्येव समास: । उपसर्जनस्यापि च *गुणशब्दस्य `देवदत्तस्य गुरुकुलम्' इत्यादिष्विव *प्रकृतेरित्यनेनान्वय उपपन्न इत्यभिप्रायेणोक्तं *प्रकृतेर्गुणर्यथावस्थितात्मनि संमूढा इति । *गुणकर्मसु इत्यस्य कर्मयोगपर्यवसानायोक्तं *क्रियास्वेवेति । परिसंख्यापरत्वव्यक्त्यर्थ*मेवकार: । तत्सूचितं व्यवच्छेद्यमाह *न तदिति । गुणकर्मसङ्गोक्तिफलितमविचालनहेतुमाह *अतस्त इति । न प्रभवन्ति न समार्था इत्यर्थ: । तेषां प्रतिषेध्य विचालनप्रसङ्गाय*मन्दानित्युक्तमित्यभिप्रायेण विचलनप्रक्रियामाह *ते मन्दा इति । स्वयं मन्दत्वात्*श्रेष्ठजनाचारानुवर्तिन: । । मन्दत्वं चात्र स्वयमाचरनिर्णयापाटवं विवक्षितम्; अकृत्स्नवित्त्वफलितं विचालनीयत्वकारणम् अधैर्यलक्षणमल्पत्वं वा । `मूढाल्पापटुनिर्भाग्यामन्दा:' इति नैघुण्टुका: । *न विचालयेत् इत्येतत् पूर्वोक्तजोषणशेषमिति दर्शयति *अत इति ।ज्ञानयोगाधिकारिण: कर्मयोगे स्थितिर्निकृष्टाधिकारपरिग्रहस्स्यादित्याशङ्क्याह *ज्ञानयोगाधिकारिणोऽपीति । स्वकार्यमात्रसमीक्षयाऽपि कर्तव्यम्, किमुत परार्थसमुच्चिते स्वार्थत्वे इत्यभिप्रायेणाह *अत इति । उत्तरश्लोकमवतारयितुमुक्तांशमुद्गृह्णाति *प्रकृतीति । वक्ष्यमाणश्लोकप्रकारेण तु सर्वेश्वरे सर्वकर्मसंन्यास: कार्य:; मध्ये गुणेषु कर्तृत्वानुसन्धानकथनं तावताऽपि देहात्मविवेकादिकं सिध्यतीत्यभिप्रायेणेति भाव:। *आरोप्य अनुसंधायेत्यर्थ: । एतां *दशामवलम्ब्य पल्लवग्राहिणां कापिलादीनां मतं समुत्थितमिति तन्मन्तव्यावर्तनाय, अचेतनानां गुणानां कथं ज्ञानचिकीर्षाप्रयत्नलक्षणं कर्तृत्वमिति शङ्काव्युदासाय चाह *गुणेष्विति । इदम्- वक्ष्यमाणम् । *इदं कर्तृत्वमिति पुण्यपापादिकर्तृत्वमित्यर्थ: । स्वाभाविकं हि कर्तृत्वं मुक्तावस्थायामपि नापैति, तस्य गुणसंपर्ककृतत्वाभावात् । *प्राप्ताप्राप्तविवेकेनेति । अन्वयं व्यतिरेकाभ्याम्, युक्तायुक्तनिश्चयेन वेत्यर्थ: । अत्राकर्तृत्वोक्तेरकरणशेषत्वं पूर्वापरविरुद्धम्; अनुसन्धानविशेषार्थत्वं तु पूर्वपरसङ्तमित्यभिप्रायेणा*नुसन्धानोक्ति:। एतेन `कर्ता शास्त्रार्थत्त्वात्' (ब्र.सू 2.3.33) इत्यधिकरणार्थ: सूचित: ।।29।।
Adhyaya 3 Sloka 30 अथ तदनन्तरस्य `परात्तु तच्छ्रुते:'(ब्र.सू 2.3.40) इत्यधिकरणस्यार्थे तत्परोऽयमित्यभिप्रायेणोत्तरश्लोकमवतारयति *इदानीमिति ।* नियाम्यताया: स्वसरूपत्वोक्ति:, स्वरूपनिरूपकत्वात् । *भगवतीत्यादिपदत्रयेण *मयि इत्यभिप्रेतस्योक्ति: । *भगवतीति । नियन्तृत्वोपास्यत्वफलकत्वात् । *भगवतीत्यादिपदत्रयेण *मयि इत्यभिप्रेतस्योक्तिः । *भगवतीति । नियन्तृत्वोपास्यत्वफलप्रदत्वाद्युपयुक्तकल्याणजातवति हेयप्रत्य़यनीके चेति भावः । पुरुषोत्तम इति । नियमनार्थानुप्रवेशादिनाऽप्यस्पृष्टहेयप्रसक्तौ `उत्तमः पुरुषस्त्वन्यः'(भ.गी 15.17) इति वक्ष्यमाणप्रकारवैलक्षण्यवतीति भावः । *सर्वात्मभूते गुणकृतं चेति । त्रिगुणस्याचिद्दव्यस्यापि सर्वात्मभूतः स एव हि नियन्तेति भावः । एतेन , "असक्त्या लोकरक्षायै गुणेष्वारोप्य कर्तृतां । सर्वेश्वरे वा न्यस्योक्ता तृतीयकर्मकार्यता ।। (सं 7) इति तृतीयाध्यायसंग्रहश्लोके तुल्यविकल्पो नाभिमत इत्यपि सूचितं भवति । *मयीत्यनेनाभिप्रेते सर्वेश्वरत्वे हेतुतया * सर्वभूतान्तरात्मभूतत्वोक्तिः । `ईश्वर स्सर्वभूतानां ' (भ.गी 18.61) इत्यादि वक्ष्यमाणं चानेन ख्यपितम् । *सर्वाणीति स्वकृतानि गुणकृतानि चेत्यर्थः । युध्यस्व इत्येतेत् शास्त्रीयोपलक्षणमित्यभिप्रायेणोक्तम् युद्धादिकमिति । *आत्मनीति । *अध्ययात्म इति सप्तम्यर्थे समास इत्यर्थ: । अत्र *चेतश्शब्दस्य श्रुतिशतसिद्धत्त्वानुसन्धानरूपज्ञानगोचरतां व्यनक्ति *आत्मस्वरूपेति । श्रुतिशतसिद्धं प्रकारं दर्शयति अन्तरिति । अन्त:प्रविष्टत्ववशासितृत्वाभ्यां नृपादिगगनादिव्यावर्तकाभ्यां सर्वात्मत्व सिद्धि: । *कर्तारमिति । जीवव्यापारेषु प्रयोजककर्तारमित्यर्थ:; यद्वा प्रेरणक्रियाकर्तारमित्यर्थ: । तदुच्यते *प्रवर्तयितारमिति । उपात्तश्रुतीनामैदम्पर्यदृढीकारणाय मन्वाद्युपबृंहणानुग्रहमाह *स्मृतयश्चेति । एतस्मिन्नपि शास्त्रेऽभ्यासलिङ्गाय अस्यैवार्थस्य वक्ष्यमाणतामाह *सर्वस्य चेति । *मयि सर्वाणि इत्यस्याभिप्रायव्यञ्जनाय पार्थसारथेश्वरस्य च प्रत्यक्पराङ्निर्देशयोरीश्वरैकविषयत्वं दर्शयितुं वचनद्वयोपादानम् । एवमर्थस्वरूपमुपपाद्य तज्ज्ञानस्य कर्तृत्वसंन्यासहेतुतां *संन्यस्य, निराशी:, निर्मम: इति त्रयाणां पदानां कर्तृत्वत्यागफलत्यागस्वकीयतासङ्गत्यागविषयतामुत्तरोत्तरस्य च पूर्वपूर्वहेतुकतां पाठक्रमसूचितां प्रकाशयति *अत इति । अस्यार्थस्य श्रुतिस्मृत्यन्तरादिसिद्धत्वादित्यर्थ: *मयैव क्रियमाणानीति । भृत्यप्रवर्तेकेन राज्ञेव सद्वारकमद्वारकं चेति भाव: । ऋत्विज इव परस्य कर्तृत्वेऽपि स्वस्य फलाभिसन्धिस्स्यादिति तन्निरासाय *निराशीरित्युक्तमित्यभिप्रायेणाह *तानि चेति । *तत एवेति फलद्वारा हि कर्मणि ममता; `मदभिलषितसाधनत्वान्मदर्थमिदं कर्म' इति कर्मण्यैश्वरबोधो ह्यधिकार इति भाव: । ननु यदि ईश्वरे कर्तृत्वं संन्यस्तम्, कथं तर्हि *युध्यस्वेति जीव: कर्तृतया निर्दिश्यते? यदि चासौ निराशी:, कथं परमपुरुषाराधनरूपेऽपि कर्मणि प्रवर्तेत? यदि च निर्मम:, स कथं `ममेदं कर्म' इति बुध्यमान: कर्म कुर्यात्? यदि च स्वव्यापारं नानुसन्धत्ते, तदा त्यागरूपव्यापारमपि न मन्येत; ततश्च *विगतज्वर इत्यप्यनुपपन्नमित्याशङ्क्याह *स्वीकीयेनात्मना कर्त्रेति । स्वशेषभूतेन जीवेन प्रयोज्यकर्तेत्यर्थ: । *स्वकीयैश्चोपकरणैरिति । यथाऽसौ जीव: परकशेषभूत:, तथा तस्य स्वशेषतया प्रागभिमतं हविरादिकमपि परशेषभूतमिति कैमुतिकन्यायसिद्धमिति भाव: । *स्वाराधनैकप्रयोजनायेति । शेषस्य शेष्यतिशयाधानमेव प्रयोजनमिति भाव: । आह च *वेदार्थसंग्रहे, "परगतातिशयाधानेच्छयोपादेयत्वमेव यस्य स्वरूपं स शेष:, पर: शेषी:'' इति । *स्वकीयेनेत्यादौ प्रमाणसूचनाय *सर्वशेषीत्यादि उक्तम् । *स्वयमेवेति । आराध्यभूत एवाराधनं कारयतीति भाव: । एवकारेण प्रवर्तकान्तरंच व्युदस्तम् । *कारयतीति । सर्वेश्वरस्सन् स्वेष्टं सर्वं स्वयमेव कर्तुं शक्तोऽपि स्वशेषभूतजीवानां शास्त्रवश्यत्वतत्फलभोक्तृत्वादिसिद्ध्यर्थं तान् कर्तॄन् कारयतीति भाव: । प्राकरणिकं प्रतिषेध्यज्वरवीशेषप्रसङ्गं दर्शयति *प्राचीनेत्यादिना । अस्तु श्रुतिसिद्धमीश्वरत्वम्, कारयितृत्वस्य किमायातमित्यत्राह ईश्वरत्वं नियन्तृत्वमिति । शेषित्वं पतित्वमिति चेतनगतं शेषित्वं पतित्वमेवेति भाव: । यद्वा, श्रुतिभाष्यपठितयो: शेषित्वेश्वरत्वयो: को भेद इति शङ्का इति अपाक्रियते *ईश्वरत्वं नियन्तृत्वमित्यादिना ।। 30 ।।
Adhyaya 3 Sloka 31 ये मे मतम् इति श्लोके मे मतमित्यौपनिषदपुरुषस्य सिद्धान्ताभिमानप्रदर्शनात् मोक्षसाधनत्वोपदेशमात्रस्य कृतकरत्वाच्च तत्प्राश्स्त्यपरोऽयं श्लोक इत्यभिप्रायेणाह अयमेव साक्षादिति । ज्ञानयोगनिरपेक्ष इत्यर्थ: । *सारभूत प्रधानभूत: । "सारो बले स्थिरांशे च न्याय्ये क्लीबं वरे त्रिषु''(अ.को.ना 3.326) इति नैघण्टुका: । प्राधान्यं चात्र मोक्षसाधने ज्यायस्त्वम् । *मानवशब्दस्यात्रानधिकृतशूद्रादिसंग्राहकत्वादधिकृतदेवादिप्रतिक्षेपकत्वाच्च तद्भयपरिहाराय *य इति प्रमाणसिद्धानुवादनेनाधिकारिमात्रोपलक्षकोऽयं शब्द इत्यभिप्रायेणोक्तम् *ये मानवा: शास्त्राधिकारिण इति । *नित्यमनुतिष्ठन्तीत्युक्तं नित्यमनुष्ठानं निर्णयपूर्वकमेव; प्रामाणिकत्वनिश्चयशून्यस्यानुष्ठानं कदाचिद्भज्येतापीत्यभिप्रायेणोक्तम्- *अयमेव शास्त्रार्थ इत्यादि । एतत्- अयमेवेत्युक्तम्; यद्वा, एतन्मे मतं शास्त्रार्थ इति निश्चित्येत्यन्वय:; शासितुर्मतमेव हि शास्त्रार्थ इति भाव: । श्रद्धावन्त इति पदमनुष्ठानात्पूर्वावस्थापरमित्याह- ये चाननुतिष्ठन्तोऽपीति । ततोऽप्यर्वाचीनावस्थाऽनसूयेत्याह- *ये चाश्रद्दधाना इति । "गुणेषु दोषाविष्करणमसूया" इत्यसूयालक्षणाभिप्रायेणाह अस्मिन्निति । अपिशब्दो वर्गत्र(द्व)यसमुच्चयपर इति *ते सर्व इत्युयक्तम् । ननु `संभवत्येकवाक्यत्वे वाक्यभेदश्च नेष्यते' । *श्रद्धावन्त इत्यादौ च भवन्तीत्यध्याहारश्चानुचित:। *यच्छब्दस्य *चैकत्र प्रयुक्तस्याऽऽवृत्तिरनुपपन्नेत्यत्राह- *तेऽपीति । एषामिति- अधिकारिणाम्; बुद्धिस्थानां वाक्यानां वा । अयमभिप्राय:- नात्रेकवाक्यत्वं संभवति, *अपिशब्दानन्वयात् । *अपिशब्दो ह्यत्रानुष्ठातृभिस्सहाधिकार्यन्तरसमुच्चयपरो वा, अनुष्ठातॄणामपकर्षपरो वा स्यात् । तत्र ज्ञानयोगिनां समुच्चय संभवन्नप्यत्रानपेक्षित:; कर्मयोगप्रशंसाप्रकरणानुचितश्च । ज्ञानयोगिभ्य: कर्मयोगिनामपकर्षसूचनं त्वत्रात्यन्तविरुद्धम्; नित्यमनुष्ठातॄणां *श्रद्धावन्तोऽनसूयन्त: इति विशेषणाभिधानं च निरर्थकम्, न हि नित्यमनुतिष्ठन्तोऽश्रद्धधाना असूयन्तश्च भवेयु: । अवस्थात्रयविषयत्वे तु समुच्चयपरतया वा अर्वाचीनावस्थापकर्षपरतया वा शक्यमपिशब्दो नेतुमिति । अनुष्ठातॄणां श्रद्धानसूयामात्रवतां च तुल्यफलत्वेऽनुष्ठानविधायकशास्त्रवैयर्थ्यं स्यादित्याशङ्क्याह-*इदानीमिति । श्रद्धानसूय़यो: पापनिर्हरणहेतुत्वं च,"धर्मश्रुतो वा दृष्टो वा स्मृतो वा कथितोऽपि वा ।अनुमोदितो वा राजेन्द्र पुनाति पुरुषं सदा'' (म.भा.आश्व 94.29)इत्यादिसिद्धम् ।। 31 ।।
Adhyaya 3 Sloka 32 व्यतिरेकनिन्दयाऽप्युक्तार्थप्राशस्त्यातिरेक उच्यत इत्यभिप्रायेण    भगवदिति । पूर्वोक्तव्यतिरेकविधेयमपि हि शरीरमित्यभिप्रायेण    *मदाधारमित्यादि पदत्रयम्; स्वरूपस्थितिप्रवृत्तितादधीन्यपरञ्च    । परबुद्धिवृत्तिविशेषरूपं मतं कथमनुष्ठेयमननुष्ठेयं    वा, सिद्धवस्तुनि च कथमनुष्ठानमित्यत्राभिप्रेताध्याहारेणाह    *नैवमनुसन्धायेति । *सर्वेषु ज्ञानेषु विशेषेण मूढानिति ।    यथावस्थितात्मस्वरूपानभिज्ञतया अहं ममेत्यादिषु सर्वेषु ज्ञानेषु    ज्ञातव्यवस्तूनां यथावस्थितस्वरूपप्रकारानभिज्ञानित्यर्थ: । *नष्टानिति    पुरुषार्थयोग्यानित्यर्थ: । किं तत्त्वज्ञानरहितस्यान्त:करणमपि    नास्तीत्यत्राह*चेतः:कार्यमिति । कार्यदर्शनात् कारणं    नास्तीत्युयपचर्यत इति भाव: । फलितमाह विपरीतज्ञानास्सर्वत्र विमूढाश्चेति ।। 32 ।।
Adhyaya 3 Sloka 33 उत्तरप्रघट्टकसंगत्यर्थं प्रतिपत्तिसौकर्यार्थं च पूर्वोक्तं सङ्कलय्य दर्शयति *एवमिति । मुक्तानां कर्तृत्वस्य गुणाधीनत्वाभावात्*प्रकृतिसंसर्गिण इत्युक्तम् । ज्ञानयोगानादरहेतुभूतदुश्शकत्वादिसमर्थनपरमनन्तरप्रकरणमित्यभिप्रायेणाह *अतः परमिति । *नानुतिष्ठन्तीत्यस्य हेतुरपि *सदृशमित्यादिना अभिप्रेत: । *ज्ञानवानपीत्यत्र न तावत्लौकिकज्ञानमात्रमुच्यते, तत्र प्रकृत्यनुकूलोप्रवृत्तिविरोधित्वाभावेन *अपिशब्दानन्वयात् । नाप्यात्मसाक्षात्कारपर्यन्तं ज्ञानम्; तस्यामवस्थायां प्रकत्यनुवर्तित्वप्रसङ्गाभावात् । अतो यदालम्ब्य ज्ञानयोगे प्रवर्तितुमुत्सहते, तज्ज्ञानमिह विवक्षितम्; तच्च शास्त्रजन्यं यथावस्थितात्मतत्त्वज्ञानमित्यभिप्रायेणाह *प्रकृतिविविक्तमिति । ईदृशमिति यथावस्थितपरशेषत्वादिविशिष्टस्वरूपनिर्देश: । *तदेवेति विषयानुभवव्यवच्छेद: । सर्वदेति । आफलावप्तेरित्यर्थ: । *स्वस्या: प्रातिस्विक्या इत्यर्थ: । चेतनप्रवृत्तिरूपचेष्टाया असाधारणकारणं हि रागद्वेषौ, तौ चानन्तरश्लोकेऽभिधीयेते । तन्मूलञ्च प्राचीनवासनैव । अतोऽत्र प्रकृतिशब्देन स्वभावव्यपदेशार्हानादिवासनैव विवक्षितेत्यभिप्रायेणोक्तं *प्रचीनवासनाया इति । *सदृशमित्यनेनाभिप्रेतमनुरूप्यमाह *प्राकृतविषयेष्विति । शब्दादिविषयवासनया पुनरपि तत्रैव प्रवर्तत इत्यर्थ: । *कुत इति । ज्ञानवांश्चेत्, ज्ञानानुरूपं चेष्टताम्; कुत: प्रकृत्यनुरूपं चेष्टय इत्यर्थ: । अत्रोत्तरं *प्रकृतिं यान्ति भूतानि इति । पुनरुक्तिशङ्कां परिहरन् उत्तरत्वं विवृणोति *अचिदिति । *अचित्संसृष्टा जन्तव इति नियमनमित्यर्थ: । अत्र, ``मम वाऽन्यस्य वा '' इति निग्रहकर्त्रध्याहारो न युक्त:; *अनिच्छन्नपि(36) इत्यादिप्राकरणिकार्थानुसारेण शास्त्रकृतत्वमेवोचितम् । *किं करिष्यतीति । न किञ्चिदपि निरोद्धुं शक्यमित्यर्थ: ।। 33 ।।
Adhyaya 3 Sloka 34 वासनाया: स्वानुरूपचेष्टाहेतुत्वेऽवान्तरव्यापारोऽनन्तरमुच्यत इत्यभिप्रायेणाह *प्रकृत्यनुयायित्वेति । इन्द्रियस्येन्द्रियस्येति वीप्सा सर्वेन्द्रियसंग्रहार्थेत्यभिप्रायेण *ज्ञानेन्द्रियकर्मेन्द्रियोपादानम् । *अर्थशब्दोऽत्र विषयपर: । साध्यस्य च व्यापारविषयत्वात् *वचनादेरप्यत्र अर्थशब्दार्थता दर्शिता *व्वयवस्थितावित्यत्रोपसर्गार्थविवरणम् *अवर्जनीय इति । वासनाया इच्छाद्वारेणैव प्रवृत्तिहेतुत्ववचनात् ज्ञानवासनैव कर्महेतुत्ववेषेण कर्मवासनेत्युच्यते; न तु वासनान्तरमस्तीत्यपि सूचितं भवति । `इन्द्रियस्येन्द्रियस्यार्थे रागद्वेषौ व्यवस्थितौ' इत्युक्ते शब्दादिविषयेषु रागवत् द्वेषोऽपि किं स्वरसवाहीति शङ्का स्यात्, तद्व्युदासायाह *तदनुभव इति । तत: किमिति शङ्कायां `सदृशं चेष्टते' इत्यनेनैकीकृत्यानुसन्धानस्तात्पर्यार्थमाह *तावेवमिति । *एवम् उक्तवासनानुयायित्वप्रकारेणेत्यर्थ: । *नियमितसर्वेन्द्रियमित्यनेन बलात् क्षणमात्रनिमीलनादिनियमनमुच्यते । *स्वकार्येष्विति विषयानुभवेषु वचनादानादिषु कर्मसु चेत्यर्थ: । `सड्गात्संजायते' इत्यारभ्य `बुद्धिनाशात्प्रणश्यति' इत्यन्तं पूर्वप्रपपञ्चितमवसरे स्मारयति- ततश्चायमिति । *तयो र्न वशमागच्छेदित्येतत् न तावद्रागद्धेषनिषेधमात्रम्, तदा ह्यौचित्यात् ज्ञानयोगानादरणीयता उच्यते, सैव ग्राह्येत्यभिप्रायेणाह *ज्ञानयोगेति । कर्मयोगारम्भे तु चिराभ्यस्तसजातीयविषयेषु प्रवृत्ते र्न रागद्वेषयोस्स्वबलात्कार इति भाव: । *आगम्य न विनश्येदिति विनाशहेतुभूतं तद्वशगमनं परिहरेदित्यर्थ: । तद्वशगमने कथं विनाश इति शङ्कायां चतुर्थपादमवतारयति *तौ हीति । `काम: एष क्रोध एष:' इत्यादिभि: श्लोकैर्वक्ष्यमाणमाकारमभिप्रेत्य दुर्जयौ शत्रू इत्युक्तम् । *परिपन्थित्वं प्रकृतविषयं योजयति *ज्ञानाभ्यासं वारयत इति । मुक्तिघण्टापथे लुण्टाकवदवस्थितावित्यर्थ: ।। 34 ।।
Adhyaya 3 Sloka 35 श्रेयानिति । अत्र श्लोके *स्वधर्मपरधर्मशब्दौ न तावत् वर्णाश्रमाद्यपेक्षया प्रयुज्येते, परवर्णाश्रमादिधर्मानुष्ठानस्य दूरतो निरस्त(स्य)त्वेन तन्निषेधायोगात् । अत्र च तत्प्रसङ्गाभावात्; परमधर्मात् स्वनुष्ठितात् स्वधर्मो विगुणश्श्रेयानिति चोक्ते श्रेयशशब्दस्य प्रशस्त्यतरवाचित्वात् स्वनिष्ठतपरधर्मस्य प्रशस्यत्वमात्रं प्रसज्येत; न च तदुपपद्यते; स्वनुष्ठितस्य दुरनुष्ठितस्य वा परधर्मस्याधर्मत्वेन गर्हणीयत्वात् । अथ क्षत्रधर्मभूतयुद्धपरित्यागाभिलाषिणोऽर्जुनस्य स्वधर्मभूतयुद्धप्रशंसा ब्राह्मणादिधर्मभूततत्परित्यागनिन्दा च क्रियत इति चेत् अस्त्वेतावताऽपि निषेध्यस्य प्रसङ्ग:, तस्य प्रशस्त्यत्वमात्रप्रसङ्गचोद्यं तु न परिहृतम् । न चात्र स्वधर्मं परित्यज्य परधर्मं कुर्यामित्यर्जुनस्याभिसन्धि:; अत्रैव ह्यस्येदानीं स्वधर्मत्वबुद्धि: । स्वर्धर्मतया भ्राम्यत: परमधर्मत्वमत्र ज्ञाप्यत इति चेत्- तन्न, स्वनुष्ठितात्परधर्मादित्यनुवादरूपत्वानुपपत्ते:; परधर्मतया संप्रतिपन्नत्वे ह्येवं व्यपदेश उपपद्यते; तत्र च परधर्मत्वज्ञापनं निष्प्रयोजनम्, अधर्मत्वमात्रस्यैव ज्ञाप्यत्वात् । अतोऽत्र *स्वधर्मपरधर्मशब्दौ प्रशस्यतयाऽनादरणीयता च प्रकृतकर्मयोगज्ञानयोगविषयौ । एवं च स्यात्; *अथकेनेत्युत्तरश्लोकस्थप्रश्नोऽप्येवमेवोपपद्यते । अत्र हि अनिच्छतोऽपि पापाचरणहेतु: क इति प्रश्न:; स च ज्ञानयोगदुष्करत्वकथनेनैव संगच्छेत । अनिच्छतोऽपिमे क्षत्रधर्मत्याग: केनेति प्रश्नार्थ इति चेत्- न, अस्यानिच्छत्त्वाभावात्; 'काम एष क्रोध एष:' (37) इत्याद्युत्तरानुपपत्तेश्च; न हि कामक्रोधाभ्यामर्जुनो युद्धं परित्यजति, किंतु कारुण्यादिनेत्युपक्रमेऽप्युक्तम् । अत: *स्वधर्मपरधर्मशब्दौ स्वशक्यपरशक्यधर्मविषयौ । तदेतदखिलमभिप्रेत्याह *अतस्सुशकतयेति । *अत: श्लोकद्वयोक्तवासनानुवर्तित्ववशादित्यर्थ: । *विगुणोऽपि अङ्गवैकल्य़युक्तोऽपीत्यर्थ: । विगुणस्य कथं श्रेयस्त्वमित्यत्रोक्तम् *अप्रमादगर्भ इति । वैगुण्यमात्रं स्वरूपविच्छेदाद्वारमिति भाव:। *स्वनिष्ठतादित्यस्य वैगुण्यप्रतियोग्याकारपरतया *सुशब्द: साद्*गुणादपीति । *अनुष्ठितशब्दस्य भूतार्थप्रत्ययान्तत्वात् भूतत्वस्य चातिक्रान्ततारूपत्वात् प्रागनुष्ठानं पश्चाद्विच्छेदश्च सूचित इत्यभिप्रायेणोक्तं *कंचित्कालमनुष्ठितात् *सप्रमादादिति । एवं विच्छेदाविवक्षायां स्वनिष्ठितात् ज्ञानयोगात् विगुण: कर्मयोग: श्रेयानित्येतदसङ्गतं स्यात्, सगुणस्याविच्छिन्नस्य फलाविनाभावादिति भाव: । *सुशकतयेत्युक्तहेतुविवरणमुखेन स्वधर्मशब्दार्थं च विवृण्वन् विगुणस्य कर्मण: फला[विना]भावात् कथं श्रेयस्त्वमिति शङ्कापरिहारपरतया तृतीयं पादं व्याख्याति *स्वेनैवेति । स्वेनैव प्रकृतिसंसृष्टतया व्याप्रियमाणेनेद्रियेणेवेत्यर्थ: । यद्वा स्वेच्छयैवेति भाव: । *एकस्मिन् जन्मनीत्यभिप्रेतं विवृण्वन् जन्मान्तरेऽपि विगुणस्य कथं फलसाधनत्वमित्यत्राह *अनन्तरायहततयेति । इन्द्रियाणामनुभूतसजातीयविषयसमर्पणेन कर्मयोगस्वरूपस्यात्यन्त विच्छेदाभावादित्यर्थ: । *अव्याकुलत्वमत्राविकलत्वम् । एतच्च सर्वं `नेहाभिक्रमनाशोऽस्ति' (भ.गी 2.40) इति पूर्वं सङ्ग्रहेणोक्तम् । पार्थ नैवेह नामुत्र (भ.गी 6.40) इत्यादिना  प्रपञ्चयिष्यते च । अव्यवहितानन्तरजन्मनि पौष्कल्यनिर्णयाभावेन *संभवादित्युक्तम् । अनन्तरे ततोऽनन्तरे वा फलं तावत् सिद्धमिति भाव:। यदि विगुणस्य कर्मयोगस्य जन्मान्तरस्थं फलमभिप्रेत्य श्रेयस्त्वमुच्यते, तर्हि ज्ञानयोगस्यापि तथा किं न स्यादित्यत्र चतुर्थं पादं व्याख्याति *प्रकृतीति । जन्मान्तरेऽपि फलं न संभवतीत्यभिप्रायेण *भयावह इत्युच्यते । स्वरूपेण विच्छिन्नस्य कथं जन्मान्तरेऽपि फलम्? अविच्छिन्नस्य विगुणस्य फलं विलम्बितमिति भाव: ।। 35 ।।
Adhyaya 3 Sloka 36 ननु `सदृशं चेष्टते' इत्यादिना वासनानुवर्तित्वमुक्तम्; वासना च चेतनस्येच्छाद्वारेण प्रवर्तिका । एवं च सति ज्ञानयोगमिच्छतस्तद्विरोधितया विषयानुभवे प्रवृत्तिहेतुरिति पृच्छति *अथ केनेति । अत्र, `अनिच्छमानोऽपि बलादाताड्येव नियोजित:' इति यादवप्रकाशपाठोऽपपाठ:। *अथशब्दोऽत्र, प्रश्नार्थक:, कार्त्स्न्यपरो वा । *ज्ञानवानपीति ज्ञानवत्त्वेन निर्दिष्टपरामर्शक: *अयं शब्द इत्यभिप्रायेणोक्तम् *अयं ज्ञानयोगाय प्रवृत्त इति । न ह्ययं वासनयाऽप्यनिच्छापूर्वं प्रवर्ते चेतनत्वादिति *पुरुषशब्दस्य भाव: । अनिच्छन्तोऽपि वायूदकादिप्रेरिता: प्रवर्तन्ते; तद्वदत्रापि केनचित् प्रेरकेण बलवता भवितव्यमिति मत्वोक्तं *बलादित्यादि । *बलादिव नियोजित: इत्यस्य केनेत्यादिप्रश्नविरुद्धावगतार्थतां परिहर्तुं क्रमभेदेनान्वय उक्त:। वायूदकादिबलान्नियोजितो यथाऽनिच्छिन्नप्याचरति, तथाऽयमप्याचरति; तत्र केन प्रयुक्त इति प्रश्नार्थ: ।। 36 ।।
Adhyaya 3 Sloka 37 अथ इन्द्रियस्येत्यादिना संग्रहेणोक्तमेवार्थं प्रश्नस्योत्तरतया प्रपञ्चयन् भगवानुवाच *काम एष इति । विषयानुभववासनाबीजानां कामक्रोधाद्यङ्कुरोत्पादेन रजोगुण: सलिलसेक:; कामादिर्ह्यस्मन्मते ज्ञानविशेषरूप आत्मधर्म:; रजतस्तु प्रकृतिगुण:; अन्यधर्मस्य कथमन्यत्र कार्यकरत्वमित्यत्रोक्तम् *गुणमयप्रकृतिसंसृष्टस्येति । औष्ण्याश्रयदहनसंयोगात् यथा करतलादौ स्फोटादि:, तथा गुणाश्रयप्रकृतिसंसर्गादात्मनि कामादिरिति भाव: । तर्हि गुणत्रयमयप्रकृतिसंसर्गात् सत्त्वादिकार्यज्ञानादिरपि युगपदेव किं न स्यादित्यत्रोक्तम् *उद्भवाभिभवरूपेण वर्तमानेति । पूर्वश्लोकोक्तायंशब्दस्यात्रापेक्षया अस्येति विपरिणम्याऽनुषङ्ग: । रजोगुणप्रचुरस्यास्य कथं ज्ञानयोगप्रारम्भमात्रमपीति चोद्यमुद्भवाभिभवक्रमेण मात्रया मध्ये कदाचित्सत्त्वोन्मेषसंभावनया निरस्तमित्यभिप्रेत्य *ज्ञानायारब्धस्येत्युक्तम् । *आरब्ध इति `भुक्ता ब्राह्मणा:' इतिवत् कर्तरि क्त: । *एष इति पदेन पापाचरणे प्रयोजक: प्रश्नविषय: परामृश्यते । तेनैव `सदृशं चेष्टते' (33) `इन्द्रियस्येन्द्रियस्यार्थे' (34) इति श्लोकद्वयोक्तार्थोप्यत्र स्मारित इत्यभिप्रेत्य *प्राचीनेत्यादिविशेषणद्वयमुक्तम् । पूर्वोक्तरागद्वेषौ अवस्थान्तरापन्नावत्र कामक्रोधशब्देन व्यपदिश्येते इति भाव: । *महाशनत्वविवरणं- विषयेष्वेनमाकर्षतीति । महदशनं भोग्यं यस्य स *महाशन:। एष इत निर्देशस्याऽऽवृत्त्या वाक्यभेद: । अत्र च वाक्यद्वयस्यैकमेव मुखभेदेन प्रतिपाद्यम् । अन्यथा क: पापाचरणे प्रयोजक इति प्रश्ने `काम एष क्रोधश्च' इत्यादिप्रकारेण निर्देष्टव्यम् । अनन्तरं च, `विद्ध्येताविह वैरिणौ' इति वक्तव्यम् । उत्तरत्र च षट्स्वपि श्लोकेषु *तेन, एतेन, कामरूपेण, अस्य, एष:, एनं, य: स: कामरूपम् इति सर्वत्रेकवचननिर्देशश्च क्रियते; न तु कामात् पृथक्त्वेनाभिधानम् । ततश्च काम एवावस्थाभेदेन क्रोधतयाऽत्र विवक्षित:; तदवस्थाद्वयविषयतया च वाक्यभेद उचित: । *महाशनो महापाप्मेति पदद्वयमपि बाहुल्यानुसारेणौचित्यात् क्रमेण तदुभयविषयमित्येतदखिलमभिप्रेत्याह *एष एवेति । प्रतिहतगतिरिति क्रोधाख्ये परिणामे हेतुरुक्त: । एकस्यैव शब्दादिविषयककामावस्थात: क्रोधावस्थाया विषयतो भेदप्रदर्शनार्थमतिप्रसङ्गपरिहारार्थं चोक्तम् *प्रतिहतीत्यादि । *महापाप्मतां विवृणोति *परहिंसादिषु प्रवर्तयतीति । महान् पाप्मा कार्यतया यस्यास्तीति स महापाप्मा । `क्रुद्धो हन्यात् गुरूनपि' (रा.सु 55.5) इति हि प्रसिद्धम् । एतच्छ्लोकोक्तं रजोगुणाख्यं पूर्वोक्तं *प्रकृतिशब्दव्यपदेशार्हं वासनाख्यं कारणं चोपस्थाप्य तदुभयकार्यताविशिष्टम् *एनमित्यन्वादेश: परामृशतीत्यभिप्रायेण *रजोगुणसमुद्भवं सहजमिति पदद्वयमुक्तम्। *इह वैरिणमित्यत्र *इहशब्द: प्रमादवत्तया बुभुत्सितज्ञानयोगविषय इत्यभिप्रायेणोक्तम् *ज्ञानयोगविरोधिनमिति ।। 37।।
Adhyaya 3 Sloka 38 वैरित्वप्रकार उच्यते *धूमेनेति । तत्र यथेत्यन्तमेकं वाक्यम्; ``आदर्शो मलेन चेत्यत्र चकारात् यथाशब्दोऽनुषक्त इति व्यञ्जनाय *यथा धूमेनेत्युक्तम् । पूर्वस्मिन् श्लोके क्रोधस्यापि कामावस्थान्तरत्वव्यपदेशादुत्तरत्र च *कामरूपेण, कामरूपम् इति तस्यैवानुवृत्ते: अत्रापि *तच्छब्देन काम एव परामृश्यत इति व्यञ्जनाय तेन कामेनेत्युक्तम् । *इदमिति सामान्यनिर्देशेऽप्यचिद्गहणासंभवात् प्रकरणवशात् सर्वक्षेत्रज्ञसंग्रहणौचित्यात् *इदंशब्दस्य वक्ष्यमाणपरत्वादपि लोकप्रतीतपरत्वस्वारस्याच्च ``य़या क्षेत्रज्ञशक्तिस्सा वेष्टिता '' (वि.पु 6.7.62) इत्यादिवत् क्षेत्रज्ञानमावरणमिहोच्यत इत्यभिप्रायेणोक्तम् *इदं जन्तुजातमिति । *जन्तुशब्देन शरीरित्वस्य विवक्षितत्वादावरणार्हत्वं दर्शितम् । नपुंसकनिर्देशस्य समान्यविषयत्वप्रदर्शनाय *जातशब्द: । अनादिवासनानुबन्धित्वेन सहजत्वम्, निवृत्तस्यापि पुन:पुनरुपाधिवशादागमनम्, स्वेच्छया निवर्तयितुमशक्यत्वं च दर्शयितुं दृष्टान्तत्रयोपादानम् ।। 38 ।।
Adhyaya 3 Sloka 39 *आवृतं ज्ञानम् इत्यादे: पौनरुक्त्त्युदासायाह *आवरणप्रकारमाहेति । अत्र *तेनेदमावृतमित्युक्ते, किं तदावृत्तमित्याकाङ्क्षाया अपि कथंताकाङ्क्षा युक्तेति भाव:। अत्र *ज्ञानिशब्दो न तावत् निष्पन्नज्ञानविषय:, तदवस्थस्य तस्य कामावृतज्ञानत्वाभावात् । ततश्चानिष्पन्नज्ञानसर्वक्षेत्रज्ञपरत्वमेवोचितमित्यभिप्रायेण *अस्य जन्तोर्ज्ञानिन इत्युक्तम् । ज्ञानिन इत्यत्र मतुप्प्रत्ययस्य श्रुतिसिद्धस्वाभाविक संबन्धपरत्वप्रदर्शनाय आवरणस्यौपाधिकत्वद्योतनाय च *ज्ञानस्वभावस्येत्युक्तम् । क्षेत्रज्ञस्यापि कर्मफलभोक्तु: शब्दादिविषयज्ञानावरणाभावात् *आत्मविषयं ज्ञानमित्युक्तम् । *कामरूपशब्दस्य स्वेच्छागृहीतरूपत्वे प्रसिद्धे: तद्भ्रमव्युदासायोक्तं *कामाकारेणेति । कामस्वभावादर्थादाक्षिप्तमात्मविषयज्ञानावरणप्रकारं व्यञ्जयति *विषयव्यामोहजननेनेति । *नित्यवैरिणा आत्मसाक्षात्कारोत्तरावधिनाऽनादि वैरिणेत्यर्थ: । नित्यसंसारिसद्भावपक्षे चास्य केषुचिदात्मसु नित्यवैरित्वं सिद्धम् । योगैर्लब्धैरलंभावराहित्यम् *अनलशब्दार्थ: । ``तृष्णाखनिरगाधेयं दुष्पुरा केन पूर्यते । या महद्भिरपि क्षिप्तै: पूरणैरेव खन्यते'' इत्युक्तप्रकारेणायोगेषु दुर्लभेषु प्रवृत्तिहेतुत्वं दुष्पूरशब्दोऽग्निपर्याय: कामे गौण:; न ह्यग्नेर्विषयविभाग: पर्याप्तिर्वा स्यात्, तद्वदिति भाव:।। 39 ।।
Adhyaya 3 Sloka 40 एवमावरणप्रकार उक्त:; अथाऽऽवरणोपकरणानि अनन्तरं नियन्तव्यत्वोपदेशायोच्यन्त इत्यभिप्रायेणाह कैरिति । *आत्मानमधितिष्ठति- स्वतन्त्रमात्मानमाक्रम्य परतन्त्रं करोतीत्यर्थ: । *इन्द्रियशब्दोऽत्र गोबलीवर्दन्यायात् बाह्येन्द्रिय: । *बुद्धिरत्रापुरुषार्थेषु पुरुषार्थत्वाध्यवसाय: । प्रकृतानुपयुक्ताधिकरणादिधीव्युदासाय करणव्युत्पत्तिं दर्शयति अधितिष्ठत्येभिरिति । *एतैर्विमोहयतीति ह्युच्यत इति भाव: । अधिष्ठानक्रियाकरणभूतानामिन्द्रियादीनामवान्तरव्यापारप्रदर्शनाय *विषयप्रवणैरित्युक्तुम् । *प्रकृतिसंसृष्टमिति । *देहिशब्देनेन्द्रियादेरवर्जनीयत्वं गुणवश्यत्वं च सूच्यत इति भाव: ।*विशब्द:``अनात्मन्यात्मबुद्धिर्या चास्वे स्वमिति या मति:'' (वि.पु 6.7.11) इत्याद्युक्तभ्रान्तिवैविध्यपर इत्यभिप्रायेणाह *विविधं मोहयतीति । भ्रान्तिवैविध्यं भोग्येस्वात्मनि अभोग्यताभ्रमेण, अभोग्येषु च विषयेषु भोग्यताभ्रमेण विवृण्वन् प्रकृतोपयोगित्वं [च] दर्शयति *आत्मज्ञानेति ।। 40 ।।
Adhyaya 3 Sloka 41 अथ कामास्यात्माधिष्ठानोपकरणेष्विन्द्रियमनोबुद्धिषु प्रथममिन्द्रियाणां नियमनं कामविजयोपायतयोपदिश्यते *तस्मादिति श्लोकेन । *तस्मादित्येतत् प्रकृतस्य ज्ञानयोगस्योक्तप्रकारदुष्करत्वपरामर्शीत्याह *यस्मादित्यादिना । *त्वमिति निर्देशोऽर्जुनस्य तदानीन्तनावस्थापर इत्यभिप्रायेणोक्तं *प्रकृतिसंसृष्टतया इन्द्रियव्यापारप्रवणस्त्वमिति । *आदावित्यनेनाभिप्रेतमाह *मोक्षेति । नात्रेन्द्रियनियमनमत्यन्तव्यापारोपरम:, आदौ तस्याशक्यत्वात्; प्रपञ्चितं च तत् प्रागेव । कर्मयोगार्थं चेन्द्रियनियमनं प्रागपि `यस्येन्द्रियाणि मनसा' (7) इत्यादावुक्तम् । अतोऽत्रापि तथैव वर्णनीयमित्यभिप्रायेणोक्तम् *इन्द्रियव्यापारानुरूप इत्यादि । ज्ञानविज्ञानयो: द्वयोरप्यात्मविषयत्वं प्रकरणात् सिद्धम् । तत्र च, ``ब्राह्मणेषु च विद्वांसो विद्वत्सु कृतबुद्धय:'' (मनु 1.97) (म.भा.उद्योग 7.2) इतिवत् स्वरूपतद्विवेकविषयत्वादपौनरुक्त्यमित्यभिप्रायेणोक्तम् *आत्मस्वरूपेत्यादि । *विज्ञानं विविच्य ज्ञानम्, व्यावृत्ततया ज्ञानमित्यर्थ: । प्रत्यग्ज्ञानानन्दत्वादिविशिष्टमात्मन: स्वरूपम् । अणुत्वनित्यत्वज्ञातृत्वभोक्तृत्वकर्तृत्वादिर्भेदको धर्मवर्गोऽत्र *विवेक: । यद्वा देहातिरिक्त: कश्चिदात्माऽस्तीत्येतावत् स्वरूपमिह विवक्षितम्; प्रत्यक्त्वादयोऽप्यणुत्वादिवत् विवेकतया विवक्षिता: । अथवा तत् सर्वं *स्वरूपम् । *विवेक: विवेककरणं शास्त्रम्; तत: प्रमेयं ततः प्रमेयं प्रमाणं चोक्तं भवति । एनं पाप्मानमित्यान्वादेशात्प्रस्तुतकामविषयः पाप्मशब्दः तस्य पाप्मशब्देनाभिधानं निषेधविषयतया, ज्ञानविरोधित्वेनानिष्टफलत्वाच्चेत्यभिप्रेत्य कामरूपं वैरिणमित्युक्तम् ।।41।।
Adhyaya 3 Sloka 42 एवं विरोधिमात्राणामिन्द्रियाणां नियन्तव्यत्वमुक्तम् । अथ मनोबुद्धिकामानां नियन्तव्यतरतमत्वादिसिद्ध्यर्थमुत्तरोत्तरं विरोधितमत्वेन निर्दिश्यन्त इत्यभिप्रायेणाह- *ज्ञानविरोधिष्विति । *परशब्दस्यात्र कारणत्वादिपरत्वायोगात् प्राधान्यमेव विवक्षितम् । तच्च प्रकरणवशात् ज्ञानविरोधापेक्षयेत्यभिप्रायेणोक्तं *ज्ञानविरोधे प्रधानानीति । प्राधान्यं चेन्द्रियाणां देशकालादिरूपसामान्यविरोध्यन्तरापेक्षया, शरीरापेक्षया वा सूक्ष्मत्वदुर्ग्रहत्वादिभि: । इन्द्रियाणां प्राधान्यहेतुं विरोधित्वप्रकारमाह *यत इति । इन्द्रियेभ्यो मनस: परत्वे हेतुमाह *इन्द्रियेष्विति । पूर्ववाक्यात् *यत इत्यनुषञ्जनीयम् । एवमुत्तरत्रापि हेतुवाक्ये भाव्यम् । विषयासन्निधानहठात्करणादिना बाह्येन्द्रियेषु विषयेभ्य उपरतेष्वपि मनसा तत्तद्विषयेषु चिन्त्यमानेष्वात्मज्ञानं न स्यात्; ततो बाह्येन्द्रियोपरतिवेलायामपि विरोधित्वादस्य तेभ्य: परत्वम् । मनसो बुद्धे: परत्वे हेतुमाह *मनसि वृत्त्यन्तरेति । ननु मनसो विषयान्तरवृत्तिवैमुख्ये कथं तद्गोचराध्यवसायप्रवृत्ति:; मनसा कञ्चिद्विषयमालम्ब्य तत्रैव हि, कुर्याम्, न कुर्यामित्यादि अध्यवसीयते । उच्यते । नात्र मनसो निश्शेषव्यापारनिवृत्ति: वृत्त्यन्तरवैमुख्यं विवक्षितम्; किंतु बलादप्यशक्यनिरोधस्वारसिकविषयान्तरप्रावण्यनिवृत्ति: । सूचितं चैतत् पूर्ववाक्ये *मनसि विषयप्रवणे इति । अतो यदृच्छया निद्रालस्यादिभि: मनस: स्वरसतो विषयैकशरणत्वाभावेऽपि दुराग्रहादिमात्रेण विपरीताध्यवसायप्रवृत्तौ मनस्तथाविधिमपि प्रावण्यं स्यादेव । एवं च *मनसस्त्विति तुशब्द: शङ्कानिरासार्थ:; एवंविधवैलक्षण्यार्थो वा । अध्यवसायादपि कामस्य परत्वे हेतुमाह *सर्वेष्विति । वासनाकार्यत्वस्य स्वानुरूपाध्यवसायहेतुत्वस्य च द्योतनाय इच्छापर्याय इत्युक्तम् । इन्द्रियमनोबुद्ध्युपरतिवेलायां कथं कामस्त्योत्पत्तिरित्यत्रोक्तं *रजस्समुद्भव इति । प्राचीनकर्मोन्मिषितरजोदूषितमनोमात्रसंभव इत्यर्थ: । नन्विन्दियादीनां विषयान्तरवैमुख्ये सिद्धे विषयेच्छायास्सद्भावेऽपि को विरोध:? आत्मानुभवेच्छया तत्रैवाध्यवसायमन:प्रावण्ययोरुपपत्तेरित्यत्रोक्तं *स एवेत्यादि । सत्यम् आत्मेच्छाऽप्यस्त्येव । सा हि कादाचित्काल्पसत्त्वमूला । विषयेच्छा तु प्रचितप्राचीनकर्मोद्भावितनिरन्तरानुवृत्तरजोमूला;तस्मादात्मेच्छा यावत् आत्मदर्शनाध्यवसायादिकं करोति, तावत् विषयेच्छा प्रबला विषयानुभवाध्यवसायादिकमेव कुर्यादिति भाव: । एवमत्र कामस्य पूर्वेषां प्रवर्तकत्ववचनं बुद्धिमनसोरपि पूर्वपूर्वप्रवर्तकत्वस्योपलक्षणं मन्तव्यम् । *रजस्समुद्भव:, वर्तयित्वेति पदाभ्यां कामस्याध्यवसायादिनिरपेक्षोत्पत्तिकत्वतदुपकरणत्वलक्षणं वैषम्यं *तुशब्दद्योतितं विवृतम् ।अर्थान्तरपरत्वमनन्वयभ्रमं च निरस्यन् उक्तार्थपरतया चतुर्थं पादमुपादत्ते *तदिदमुच्यत इति । *परत इति शब्दस्य पूर्ववाक्यत्रयस्थ*परशब्दार्थत्वात् सार्वविभक्तिकप्रत्य़येन प्रथमार्थत्वं *स इत्यत्र प्रकरणसिद्धं विशेष्यं च व्यञ्जयति बुद्धेरपीति । अहङ्कारस्य भोक्तृत्वादधिष्ठानत्वाच्च बुद्धे: परत्वमिति केषाञ्चिद्व्याख्यानं प्रकृतासङ्गत्यादिभिरनादरणीयम् । ननु``इन्द्रियेभ्य: परा ह्यर्था अर्थेभ्यश्च परं मन: ।मनसस्तु परा बुद्धि: बुद्धेरात्मा महान् पर: ।।महत: परमव्यक्तात् पुरुष: पर: ।पुरुषान्न परं किञ्चित् सा काष्ठा सा परा गति:।।'' (कठ.उ 3.10,11)इति हि कठवल्ल्यां नियन्तव्यवर्ग: श्रूयते । स्पष्टं चेदम्, ``आनुमानिकमप्येकेषाम्'' (ब्र.सू 1.4.1) इत्यधिकरणे व्याख्यातम् । अस्मिन्निति श्लोके तत् प्रत्यभिज्ञायते । न चेन्द्रियमनसोर्मध्येऽर्थानामदर्शनात् `महत: परमव्यक्तात् पुरुष: पर:' इत्यनयोरनुपादानाच्च भिन्नार्थत्वमिति वाच्यम्; संग्रहविस्तररूपेण कतिपयाभिधानसकलाभिधानयोरुपपत्ते:; सृष्टिप्रकरणादिषु कतिपयसमस्तसृज्यतत्त्वादिनिर्देशवत् । *आहुरिति वचनात् क्वचिदन्यत्रास्यर्थास्याभिधानमवश्याभ्युपगन्तव्यम्; ततश्च `यो बुद्धे: परतस्तु स:' इत्यस्य `बुद्धेरात्मा महान् पर:' इत्यनेन तुल्यार्थत्वादात्मविषयत्वमेव उचितम्; एवं च सति `एवं बुद्धे: परं बुद्धा' इत्यादौ उत्तरश्लोकेऽपि द्वितीयान्तात्मशब्दश्चेतनविषयतयोपपन्नतरस्याम्; अत: कथं *स: काम इति व्याख्यायते । उच्यते- यद्यपीन्द्रियादित्रयं तदेवात्र प्रत्यभिज्ञातम्; तथाऽपि स एव क्रमोऽत्र कार्त्स्न्येन न विवक्षित:; पूर्वत्र `इन्द्रियाणि मनो बुद्धि:' (40) इति श्लोके निर्दिष्टानामिन्द्रियादिकामपर्यन्तानां चतुर्णां विरोधिनामेवात्र तारतम्यनिर्देशोपपत्ते: । इन्द्रियमनोबुद्धीनां च क्रमस्यात्र न कश्चिद्भङ्ग: । *कठवल्ल्यर्थपरत्वे तु अर्थानामत्रानिर्देशात् मात्रया क्रमभङ्ग: स्यात् । विरोधित्वे जेतव्यत्वे च प्रधानतया पूर्वत्रोत्तरत्र च काम एव व्यपदिश्यते । अत: स एवात्र सर्वप्रधानतया `यो बुद्धे: परतस्तु स:' इति निर्देशमर्हति । अन्यथा *स इति शब्दस्य विशेष्यमौपनिषदं दूरस्थं स्यात् । यदि त्वात्माऽप्यत्र नियन्तव्यतयाऽभिमत:, तदा `इन्द्रियाणि मनो बुद्धि:' इत्यत्रात्माऽप्यधिष्ठानतया व्यपदिश्येत; न चैतत् तथा कृतम् । आत्मा हि तत्र चतुर्भिर्मोहनीयतया व्यपदिष्ट:। अतश्चतुर्णां नियमनमेवानेन कार्यम्; तथासति उत्तरश्लोकस्थात्मशब्दोऽप्येतदनुरोधेन वर्णनीय: । एतस्यैवानुवादो हि `एवं बुद्धे: परम्' इति व्यक्त: । पादद्वयस्थितस्य `बुद्धा' इत्यादिक्रियाद्वयस्य कर्मद्वयं च भिन्नमेव स्वरसप्रतीतम् । अतस्तत्र द्वितीयान्तात्मशब्दो नियन्तव्यतया निर्दिष्टमनोविषय: । तृतीयान्तस्तु मनोनियमन करणभूताध्यवसायविषय: । *आहुरिति निर्देशस्तु नावश्यमुपनिषदभिप्रायेण; ``इन्द्रियाणां हि चरतां यद्येकं क्षरतीन्द्रियम् । तेनास्य क्षरति प्रज्ञा दृते: पादादिवोदकम्'' (मनु 2.99) इत्याद्यनुसारेण *मन्वादय आहुरित्यपिविवक्षोपपत्ते: । तस्मात् *यो बुद्धे: परतस्तु स: इति काम एव निर्दिश्यते । तदेतदखिलमभिप्रेत्योक्तं *तदिदमुच्यत इत्यारभ्य *स काम इत्यर्थ इत्यन्तम् ।। 42 ।।
Adhyaya 3 Sloka 43 `सदृशं चेष्टते' इत्याद्युपक्रान्तज्ञानयोगसप्रमादतोपसंहारद्वारा मनस: कर्मयोगेऽवसथापनमभिधाय, अध्यायार्थेऽप्युपसंह्रियते *एवमिति श्लोकेन । कामविजयात्पूर्वं मनसस्संस्तम्भनं नाम कर्मयोगे स्थापनमेव; *न पुरत्यन्तवशीकृतत्वम् । सति हि कामे मनसोऽपि क्षोभ: स्यादिति पूर्वमेवोक्तमित्यभिप्रायेण *कर्मयोगेऽवस्थाप्येत्युक्तम् । *दुरासदम्- अननुष्ठितकर्मयोगैरनिरस्तपापैरगृहीतसुदृढसत्त्वकवचैर्दोषदर्शनेऽप्यपाकर्तुमशक्यमित्यर्थ: । अचेतनस्य कामस्य शत्रुत्वारोपेण हिंसनीयत्वोक्तिफलितं तु नाशनमेवेत्यभिप्रायेण *प्रजहि, जहि इत्यनयोर्नाशयेति* व्याख्या ।। 43 ।।।। इति गीताभाष्यटीकायां तात्पर्यचन्द्रिकायां तृतीयोऽध्यायः ।।
