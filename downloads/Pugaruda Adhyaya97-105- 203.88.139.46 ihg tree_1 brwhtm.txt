श्रीगरुडमहापुराणम् - 97
याज्ञवल्क्य उवाच ।।
द्रव्यशुद्धिंप्रवक्ष्यामि तन्निबोधत सत्तमाः ।।
सौवर्णराजताब्जानां शङ्खरज्ज्वादिचर्मणाम् ।। 97.1 ।।
पात्राणां चासनानां च वारिणा शुद्धिरिष्यते ।।
उष्णवाभः स्त्रुक््स्त्रुवयोर्धान्यादेः प्रोक्षणेन च ।। 97.2 ।।
तक्षणाद्दारुश्रृङ्गादेर्यज्ञपात्रस्य मार्जनात् ।।
सोष्णैरुदकगोमूत्रैः शुध्यत्याविककौशिकम् ।। 97.3 ।।
भैक्ष्यं योषिन्मुखं पश्यन्पुनः पाकान्महीमयम् ।।
गाघ्नातेऽन्ने तथा केशमक्षिकाकीटदूषिते ।। 97.4 ।।
भस्मक्षेपाद्विशुद्धिः स्याद्भूशुद्धिर्माजनादिना ।। 
त्रपुसीसकताम्राणां क्षाराम्लोदकवारिभिः ।। 97.5 ।।
भस्माद्भिर्लोहकांस्यानामज्ञातं च सदा शुचि ।।
अमेध्याक्तस्य मृत्तोयैर्गन्धलेपापकर्षणात् ।। 97.6 ।।
शुचि गोतृप्तिदं तोयं प्रकृतिस्थं महीगतम् ।।
तथा मांसं श्वचाण्डालक्रव्यादादिनिपातितम् ।। 97.7 ।।
रश्मिरग्नी रजश्छाया गौरश्वो वसुधानिलाः ।।
अश्वाजविप्रुषो मेध्या स्तथाचमनबिन्दवः ।। 97.8 ।।
स्नात्वा पीत्वा क्षुते सुप्ते भुक्त्वा रथ्याप्रसर्पणे ।।
आचान्तः पुनराचामेद्वासोऽन्यत्परिधाय च ।। 97.9 ।।
क्षुते निष्ठीविते स्वापे परिधानेऽश्रुपातने ।।
पञ्चस्वेतेषु नाचामेद्दक्षिणं श्रवणं स्पृशेत् ।।
तिष्ठन्त्यग्न्यादयो देवा विप्रकर्णे तु दक्षिणे ।। 97.10 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तद्रव्यशुद्धिनिरूपणं नाम सप्तनवतितमोऽध्यायः ।। 97 ।।

श्रीगरुडमहापुराणम् - 98
याज्ञवल्क्य उवाच ।।
अथ दानिविधिं वक्ष्ये तन्मे श्रृणुत सुव्रताः ।।
अन्येभ्यो ब्राह्मणाः श्रेष्ठास्तेभ्यश्चैव क्रियापराः ।। 98.1 ।।
ब्रह्मवेत्ता च तेभ्योऽपि पात्रं विद्यात्तपोऽन्विताः (तम्) ।।
गोभूधान्यहिरण्यादि पात्रे दातव्यमर्चितम् ।। 98.2 ।।
विद्यातपोभ्यां हीनेन न तु ग्राह्यः प्रतिग्रहः ।।
गृह्णन्प्रदातारमधो नयत्यात्मानमेव च ।। 98.3 ।।
दातव्यं प्रत्यहं पात्रे निमित्तेषु विशेषतः ।।
याचितेनापि दातव्यं श्रद्धापूतं तु शक्तितः ।। 98.4 ।।
हेमश्रृङ्गी शफैः रौप्यैः शुशीला वस्त्रसंयुता ।।
सकांस्यापात्रा दातव्य क्षीरिणी गौः सदक्षिणा ।। 98.5 ।।
दशसौवर्णिकं श्रृङ्गं शफं सप्तपलैः कृतम् ।।
पञ्चाशत्पलिकं पात्रं कांस्यं वत्सस्य कीर्त्त्यते ।। 98.6 ।।
स्वर्णपिप्पलपात्रेण वत्सो वा वत्सिकापि वा ।।
अस्या अपि च दातव्यमपत्यं रोगवर्जितम् ।। 98.7 ।।
दाता स्वर्गमवाप्नोति वत्सरान्रोमसंमितान् ।।
कषिला चेतारयेत् भूयश्चासप्तमं कुलम् ।। 98.8 ।।
यावद्वत्सस्य द्वौ पादौ मुखं योन्यां प्रदृश्यते ।।
तावद्गौः पृथिवी ज्ञेया यावद्गर्भं न मुञ्चति ।। 98.9 ।।
यथा कथञ्चिद्दत्त्वा गांधेनुं वाऽधेनुमेव वा ।।
अरोगामपरिक्लिष्टां दाता स्वर्गे महीयते ।। 98.10 ।।
श्रान्तसंवाहनं रोगिपरिचर्य्या सुरार्चनम् ।।
पादशौचं द्विजोच्छिष्टमार्जनं गाप्रदानवत् ।। 98.11 ।।
द्विजाय यदभीष्टं तु दत्त्वा स्वर्गमवाप्नुयात् ।।
भूदीपांश्चान्नवस्त्राणि सर्पिर्दत्त्वा व्रजेच्छियम् ।। 98.12 ।।
गृहधान्यच्छत्रमाल्यवृक्षया नघृतं जलम् ।।
शय्यानुलेपनं दत्त्वा स्वर्गलोके महीयते ।। 98.13 ।।
ब्रह्मदाता ब्रह्मलोकं प्राप्नोति सुरदुर्लभम् ।।
वेदार्थयज्ञशास्त्राणि धर्मशास्त्राणि चैव हि ।। 98.14 ।।
मूल्येनापि लिखित्वापि ब्रह्मलोकमवाप्नुयात् ।।
एतन्मूलं जगद्यस्मादसृजत्पूर्वमीश्वरः ।। 98.15 ।।
तस्मात्सर्वप्रयत्नेन कार्य्यो वेदार्थसंग्रहः ।।
इतिहासपुराणं वा लिखित्वा यः प्रयच्छति ।। 98.16 ।।
ब्रह्मदानसमं पुण्यं प्राप्नोति द्विगुणोन्नतिम् ।।
लोकायतं कुतर्कश्च प्राकृतम्लेच्छभाषितम् ।। 98.17 ।।
न श्रोतव्यं द्विजेनैतदधो नयति तं द्विजम् ।।
समर्थो यो न गृह्णीयाद्दातृलोकानवाप्नुयात् ।। 98.18 ।।
कुशाः शाकं पयो गन्धाः प्रत्याख्येया न वारि च ।।
अयचिताहृतं ग्राह्यमपि दुष्कृतकर्मणः ।। 98.19 ।।
अन्यत्र कुलटाषण्ढपतितेभ्यो द्विषस्तथा ।।
देवातिथ्यर्चनकृते पितृतृप्त्यर्थमेव च ।।
सर्वतः प्रतिगृह्णीयादात्मतृप्सर्थमेव च ।। 98.20 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तदानधर्मनिरूपणं नामाष्टनवतितमोऽध्यायः ।। 98 ।।

श्रीगरुडमहापुराणम् - 99 
याज्ञवल्क्य उवाच ।।
अथ श्राद्धविधिं वक्ष्ये सर्वपापप्रणाशनम् ।।
अमावस्याष्टकावृद्धिकृष्णपक्षायनद्वयम् ।। 99.1 ।।
द्रव्यं ब्राह्मणसम्पत्तिर्विषुवत्सूर्य्यसंक्रमः ।।
व्यतीपातो गजच्छाया ग्रहणं चन्द्रसूर्य्ययोः ।। 99.2 ।।
श्राद्धं प्रतिरुचिश्चैव श्राद्धकालाः प्रकीर्त्तिताः ।।
अग्नियः सर्वदेवेषु श्रोत्रियो वेदविद्युवा ।। 99.3 ।।
वेदार्थविज्ज्येष्ठसामा त्रिमधुस्त्रिसुपर्णिकः ।।
स्वस्त्रीयऋत्विगजामातायज्यश्वशुरमातुलाः ।। 99.4 ।।
त्रिणाचिकेतदौहित्रशिष्यसम्बन्धिबान्धवाः ।।
कर्मनिष्ठास्तपोनिष्ठाः पञ्चाग्निब्रह्मचारिणः ।। 99.5 ।।
पितृमातृपराश्चैव ब्राह्मणाः श्राद्धदेवताः ।।
रोगी हीनातिरिक्ताङ्गः काणः पौनर्भवस्तथा ।। 99.6 ।।
अवकीर्ण्याद यो ये च ये चाचारविवर्जिताः ।।
अवैष्णवाश्च ते सर्वे न श्राद्धार्हाः कदाचन ।। 99.7 ।।
निमन्त्रयेच्च पूर्वेद्युर्द्विजैर्भाव्यं च संयतैः ।।
आजान्तांश्चैव पूर्वाह्णेह्यासनेषूपवेशयेत् ।। 99.8 ।।
युग्मान्देवे तथा पित्र्ये स्वप्रदेशेषु शक्तितः ।।
द्वौ दैव प्रागुदक्् पित्र्ये त्रीण्येकं चोभयोः पृथक् ।। 99.9 ।।
मातामहानामप्येवं तन्त्रं वा वैश्वदेविकम् ।।
हस्तप्रक्षालनं दत्त्वा विष्टरार्थे कुशानपि ।। 99.10 ।।
आवाह्य तदनुज्ञातो विश्वदेवासइत्यृचा ।।
यवैरन्नं विकीर्य्याथ भाजने सपवित्रके ।। 99.11 ।।
शन्नोदेव्या पयः क्षिप्त्वा यवोऽसीति यवांस्तथा ।।
यादिव्या इति मन्त्रेण हस्तेष्वेव विनिः क्षिपेत् ।। 99.12 ।।
गन्धोदके तथा दीपमाल्यदामप्रदीपकम् ।।
अपसव्यं ततः कृत्वा पितॄणामप्रदक्षिणम् ।। 99.13 ।।
द्विगुणांस्तु कुशान्दत्त्वा उशन्तस्त्वेत्यृचा पितॄन् ।।
आवाह्य तदनु ज्ञातो जपेदायन्तुनस्ततः ।। 99.14 ।।
यवार्थस्तु तिलैः कार्य्यः कुर्य्यादर्घ्यादि पूर्ववत् ।।
दत्त्वार्घ्यं संस्त्रवांस्तेषां पात्रे कृत्वा विधानतः ।। 99.15 ।।
पितृभ्यः स्थानमसीति न्युब्जं पात्रं करोत्यधः ।।
अग्नौ करिष्य आदाय पृच्छत्यन्नं घृप्लुतम् ।। 99.16 ।।
कुरुष्वेति तथोक्तोसौ हुत्वाग्नौ पितृयज्ञवत् ।।
हुतशेषं प्रदद्याच्च भाजनेषु समाहितः ।। 99.17 ।।
यथालाभोपपन्नेषु रौप्येषु च विशेषतः ।।
दत्त्वान्नं पृथिवीपात्रमिति पात्राभिमन्त्रणम् ।। 99.18 ।।
कृत्वे दंविष्णुरित्येवं द्विजांगुष्ठं निवेशयेत् ।।
सव्याहृतिं च गायत्त्रीं मधुवातेत्यृचस्तथा ।। 99.19 ।।
जप्त्वा यथासुखं वाच्यं भुञ्जीरंस्तेऽपि वाग्यताः ।।
अन्नमिष्टं हविष्यं च दद्यादक्रोधनोत्वरः ।। 99.20 ।।
आतृप्तेस्तु पवित्राणि जप्त्वा पूर्वजपं तथा ।।
अन्नमादाय तृप्ताः स्थः शेषं चैवानुमन्त्र्य च ।। 99.21 ।।
तदन्नं विकिरेद्भूमौ दद्याच्चापः सकृत्सकृत् ।।
सर्वमन्नमुपादाय सतिलं दक्षिणामुखः ।। 99.22 ।।
उच्छिष्टसन्निधौ पिण्डान्प्रदद्यात्पितृयज्ञवत् ।।
मातामहानामप्यवं दद्यादाचमनं ततः ।। 99.23 ।।
स्वस्ति वाच्यं ततो दद्यादक्षय्योदकमेव च ।।
दत्त्वा च दक्षिणां शक्त्या स्वधाकारमुदाहरेत् ।। 99.24 ।।
वाच्यतामिन्यनुज्ञातः पितृभ्यश्च स्वधोच्यताम् ।।
विप्रैरस्तु स्वधेत्युक्तो भूमौ सिञ्चेत्ततो जलम् ।। 99.25 ।।
प्रीयन्तामिति चाहैवं विश्वेदेव्यं जलं ददत् ।।
दातारो नोऽभिवर्धन्तां वेदाः सन्ततिरेव च ।। 99.26 ।।
श्रद्धा च नो मा व्यगमद्वहु देयं च नोऽस्त्विति ।।
इत्युत्क्रोत्क्रा प्रिया वाचः प्रणिपत्य विसर्जयेत् ।। 99.27 ।।
वाजेवाजे इति प्रीत्या पितृपूर्वं विसर्जनम् ।।
यस्मिंस्ते संस्त्रवाः पूर्वमर्घ्यपात्रे निपातिताः ।। 99.28 ।।
पितृपात्रं तदुत्तानं कृत्वा विप्रान्विसर्जयेत् ।।
प्रदक्षिणमनुव्रज्य भुञ्जीत पितृसेवितम् ।। 99.29 ।।
ब्रह्मचारी भवेत्तां तु रजनीं भार्य्यया मह ।।
एवं प्रदक्षिणं कृत्वा वृद्धौ नान्दीमुखानपि ।। 99.30 ।।
यजेत्तदधिकर्कन्धूमिश्राः पिण्डा यैवः श्रिताः ।।
एकोद्दिष्टं दैवहीनं एकान्नैकपवित्रकम् ।। 99.31 ।।
आवाहनाग्नौकरणरहितं त्वपसव्यवत् ।।
उपतिष्ठतामित्यक्षय्यस्थाने विप्रान्विसर्जयेत् ।। 99.32 ।।
अभिरम्यतां प्रबूयाद् ब्रुयुस्तेभिरताः स्म ह ।।
गन्धो दकतिलैर्मिश्रं कुर्य्यात्पात्रचतुष्टयम् ।। 99.33 ।।
अर्घ्यार्थं पितृपात्रेषु प्रेतपात्रं प्रसेचयेत् ।।
येसमाना इति द्वाभ्यां शेषं पूर्ववदाचरेत् ।। 99.34 ।।
एतत्सपिण्डीकरणमेकोद्दिष्टं स्त्रिया अपि ।।
अर्वाक् सपिण्डीकरणं यस्य संवत्सराद्भवेत् ।। 99.35 ।।
तस्याप्यन्नं सोदकुम्भं दद्यात्संवत्सरं द्विजः ।।
पिण्डांश्च गोज विप्रेभ्यो दद्याद्ग्नौ जलेऽपि वा ।। 99.36 ।।
हविष्यान्नेन वै मासं पायसेन तु वत्सरम् ।।
मात्स्यहारिणकौरभ्रशाकुनच्छागपार्षतैः ।। 99.37 ।।
ऐणरौरववा राहशाशमांसैर्यथाक्रमम् ।।
मासवृद्ध्यापि तुष्यन्ति दत्तैरिह पितामहाः ।। 99.38 ।।
दद्याद्वर्षात्रयोदश्यां मघासु च न संशयः ।।
प्रतिपत्प्रभृतिष्वेवं कन्या दीञ्छ्राद्धदो लभेत् ।। 99.39 ।।
शस्त्रेण निहतानां तु चतुर्दश्यां प्रदीयते ।।
स्वर्गं ह्यपत्यमोजश्च शौर्य्यं क्षेत्रं बलं तथा ।। 99.40 ।।
पुत्रश्रैष्ट्यं स सौभाग्यं समृद्धिं मुख्यतां शुभम् ।।
प्रवृत्तचक्रतां चैव वाणिज्यप्रभृतींस्तथा ।। 99.41 ।।
अरोगित्वं यशो वीतशोकतां परमां गतिम् ।।
धनं विद्यां च वाक््सिद्धिं कुप्यं गोजाविकं तथा ।। 99.42 ।।
अश्वानायुश्च विधिवद्यः श्राद्धं संप्रयच्छति ।।
कृत्तिकादिभरण्यन्तं स कामान्प्राप्नुयादिमान् ।। 99.43 ।।
वस्त्राद्याः प्रीणयन्त्येव नरं श्राद्धकृतं द्विजाः ।।
आयुः प्रजा धनं विद्यां स्वर्गमोक्षसुखानि च ।। 99.44 ।।
प्रयच्छति यथा राज्यं प्रीत्या नित्यं पितामहः ।। 99.45 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तश्राद्धविधिनिरूपणं नाम नवनवतितमोऽध्यायः ।। 99 ।।

श्रागरुडमहापुराणम् - 100 
याज्ञवल्क्य उवाच ।।
विनायकोपसृष्टस्य लक्षणानि निबोधत ।।
स्वप्नेऽवगाहतेऽत्यर्थं जलं मुंडांश्च पश्यति ।। 100.1 ।।
विमना विफलारम्भः संसदित्यनिमित्ततः ।।
राजा राज्यं कुमारी च पतिं पुत्रं च गुर्विणी ।। 100.2 ।।
नाप्नुयात्स्नापनं तस्य पुण्येऽह्निविधिपूर्वकम् ।।
गौरसर्षपकल्केन साज्येनोत्सारितस्य तु ।। 100.3 ।।
सर्वौषधैः सर्वगन्धैर्विलिप्तशिरसस्तथा ।।
भद्रासनोपविष्टस्य स्वस्ति वाच्यं द्विजाञ्छुभान् ।। 100.4 ।।
मृत्तिकां रोचनां गन्धान् गुग्गुलुं चाप्सु निः क्षिपेत् ।।
या आहृता एकवर्णैश्चतुर्भिः कलशैर्ह्रदात् ।। 100.5 ।।
चर्मण्यानुडुहे रक्ते स्थाप्यं भद्रासने तथा ।।
सहस्त्राक्षं शतधारमृषिभिः पावनं स्मृतम् ।। 100.6 ।।
तेन त्वामभिषिञ्चामि पावमान्यः पुनन्तु ते ।।
भगं तु वरुणो राजा भगं सूर्य्यो बृहस्पतिः ।। 100.7 ।।
भगमिन्द्रश्च वायुश्च भगं सप्तर्षयो ददुः ।।
यत्ते केशेषु दौर्भाग्यं सीमन्ते यच्च मूर्द्धनि ।। 100.8 ।।
ललाटे कर्णयोरक्ष्णोरापस्तद््घ्नुंतु ते सदा ।।
स्नातस्य सार्षपं तैलं स्नुवेणौदुम्बरेण तु ।। 100.9 ।।
जुहुयान्मूर्द्धनि कुशान्सव्येन परिगृह्य च ।।
मितश्चसमितश्चैव तथा शालकटङ्कटौ ।। 100.10 ।।
कुष्माण्डो राजपुत्रश्च अन्ते स्वाहासमन्वितैः ।।
दद्याच्चतुष्पथे भूमौ कुशानास्तीर्य्य सर्वशः ।। 100.11 ।।
कृताकृतांस्तण्डुलांश्च पललौदनमेव च ।।
पुष्पं चित्रं सुगन्धं च सुरां च त्रिविधामपि ।। 100.12 ।।
मूलकं पूरिकापूपं तथैवौण्डेरकस्त्रजः ।।
दधि पायसमन्नं च गुडपिष्टं समोदकम् ।। 100.13 ।।
एतान्सर्वानुपाहृत्य भूमौ कृत्वा ततः शिरः ।।
अम्बिकामुपतिष्ठेच्च दद्यादर्घ्यं कृताञ्जलिः ।। 100.14 ।।
दूर्वासर्षपपुष्पैश्च पुत्रजन्मभिरन्ततः ।।
कृतस्वस्त्ययनं चैव प्रार्थयेदम्बिकां सतीम् ।। 100.15 ।।
रूपं देहि यशोदेहि भगं भगवति ! देहि मे ।।
पुत्रान्देहि श्रियं देहि सर्वान्कामांश्च देहि मे ।। 100.16 ।।
ब्राह्मणान् भोजयेत्पश्चाच्छुक्लवस्त्रानुलेपनैः ।।
वस्त्रयुग्मंगुरोर्दद्यासंपूज्य च ग्रहांस्तथा ।।
श्रेयः कर्मफलं विन्द्यात्सूर्यार्चनरतस्तथा ।। 100.17 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्लोक्तगणपतिकल्पनिरूपणं नाम शततमोऽध्यायः ।। 100 ।।

श्रीगरुडमहापुराणम् - 101 
।। याज्ञवल्क्य उवाच ।।
श्रीकामः शान्तिकामो वा ग्रहदृष्ट्यभिचारवान् ।।
ग्रहयंज्ञं समं कुर्य्याद्गहाश्चैते बुधैः स्मृताः ।। 101.1 ।।
सूर्य्यः सोमो मंगलश्च बुधश्चैव बृहस्पतिः ।।
शुक्रः शनैश्चरो राहुः केतुर्ग्रहगणाः स्मृताः ।। 101.2 ।।
ताम्रकात्स्फाटिकाद्रक्तचन्दनात्स्वर्णकादुभौ ।।
रजतादयसः सीसात्कांस्याद्वर्णान्निबोधत ।। 101.3 ।।
रक्तः शुक्लस्तथा रक्तः पीतः पीतः सितोसितः ।।
कृष्णः कृष्णः क्रमाद्वर्णा द्रव्याणि मुनयस्ततः ।। 101.4 ।।
स्थापयेद्गहवर्णानि होमार्थं प्रलिखेत्पटे ।।
स्नापयेद्धोमयेच्चैव ग्रहद्रव्यैर्विधानतः ।। 
सुवर्णानि प्रदेयानि वासांसि सुसुमानि च ।। 101.5 ।।
गन्धाश्च बलयश्चैव धूपो देयश्चगुग्गुलुः ।।
कर्त्तव्यास्तत्र मन्त्रैश्च चरवः प्रतिदैवतम् ।। 101.6 ।।
आकृष्णेन इमंदेवा अग्निर्मूर्द्धादिवः ककुत् ।।
उब्दुध्यस्वेति जुहुयादेभिरेव यथाक्रमम् ।। 101.7 ।।
बृहस्पतेपरिदीयेति सर्वे अन्नात्परिसुतम् ।।
शन्नोदेवी कयानश्च केतुंक्रण्वन्निति क्रमात् ।। 101.8 ।।
अर्कः पलाशः खदिरस्त्वपामार्गोऽथ पिप्पलः ।।
औदुम्बरः शमी दूर्वा कुशाश्च समिधः क्रमात् ।। 101.9 ।।
होतव्या मधुसर्पिर्भ्यां दध्ना चैव समन्वितः ।।
गुडौदनं पायसं च हविष्यं क्षीरषाष्टिकम् ।। 101.10 ।।
दध्योदनं हविः पूपान्मांसं चित्रान्नमेव च ।।
दद्याद्गहक्रमादेतान् ग्रहेभ्यो भाजनं ततः ।। 101.11 ।।
धेनुः शङ्खस्तथानड्वान्हेम वासो हयस्तथा ।।
कृष्णा गौरायसं छाग एता वै दक्षिणाः क्रमात् ।। 
ग्रहाः पूज्याः सदा यस्माद्रज्यादि प्राप्यते फलम् ।। 101.12 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तग्रहशान्तिनिरूपणं नामैकोत्तरशततमोऽध्यायः ।। 101 ।।

श्रीगरुडमहापुराणम् - 102
।। याज्ञवल्क्य उवाच ।।
वानप्रस्थाश्रमं वक्ष्ये तच्छृण्वन्तु महर्षयः ।।
पुत्रेषु भार्यां निः क्षिप्य वनं गच्छेत्सहैव वा ।। 102.1 ।।
वानप्रस्थो ब्रह्मचारी साग्निः सोपासनः क्षमी ।।
अफालकृष्टेनाग्नींश्च पितृदेवातिथींस्तथा ।। 102.2 ।।
भृत्यांस्तु तर्पयेच्छ्मश्रुजटालोमभृदात्मवान् ।।
दान्तस्त्रिषवणस्नायी निवृत्तश्च प्रतिग्रहात् ।। 102.3 ।।
स्वाध्यायवान्ध्यानशीलः सर्वभूतहित रतः (तिः) ।।
अह्नो मासस्य मध्ये वा कुर्य्याद्वार्थपरिग्रहम् ।। 102.4 ।।
कृतं त्यजेदाश्वयुजे युञ्जेत्कालं व्रतादिना ।।
पक्षे मासे थवाश्नीयाद्दन्तोलूखलिको भवेत् ।। 102.5 ।।
चान्द्रायणी स्वपेद्भूमौ कर्म कुर्य्यात्फलादिना ।।
ग्रीष्मे पंचाग्निमध्यस्थो वर्षासु स्थण्डिलेशयः ।। 102.6 ।।
आर्द्रवासास्तु हेमन्ते योगाभ्यासाद्दिनं नयेत् ।।
यः कण्टकैर्वितुदति चन्दनैर्यश्च लिम्पति ।।
अक्रुद्धः परितुष्टश्च समस्तस्य च तस्य च ।। 102.7 ।।
इति श्रीगारुजे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तवानप्रस्थधर्मनिरूपणं नाम द्व्युत्तरशततमोऽध्यायः ।। 102 ।।

श्रीगरुडमहापुराणम् - 103 
।। याज्ञवल्क्य उवाच ।।
भिक्षोर्धर्मं प्रवक्ष्यामितं निबोधत सत्तमाः ।।
वनाद्गृहाद्वा कृत्वेष्टिं सर्ववेदसदक्षिणाम् ।। 103.1 ।।
प्राजापत्यन्तदन्तेऽपि अग्निमारोप्य चात्मनि ।।
सर्वभूतहितः शान्तस्त्रिदण्डी सकमंडलुः ।। 103.2 ।।
सर्वारामं परिव्रज्य भिक्षार्थो ग्राममाश्रयेत् ।।
अप्रमत्तश्चरेद्भैक्ष्यं सायाह्ने नाभिलक्षितः ।। 103.3 ।।
रोहिते भिक्षुकैर्ग्रामे यात्रामात्र मलोलुपः ।।
भवेत्परमहंसो वा एकदंडी यमादितः ।। 103.4 ।।
सिद्धयोगस्त्यजन्देहममृतत्वमिहाप्नुयात् ।।
दाताऽतिथिप्रियो ज्ञानी गृही श्राद्धेऽपिमुच्यते ।। 103.5 ।।
इति श्रागारुडे महापुराणे पूर्वखंडे प्रथमांशाख्ये आचारकांडे याज्ञवल्क्योक्तवानप्रस्थसन्न्यासधर्मनिरूपणं नाम त्र्युत्तरशततमोऽध्यायः ।। 103 ।।

श्रागरुडमहापुराणम् - 104 
याज्ञवल्क्य उवाच ।।
नरकात्पताकोद्भूतात्क्षयात्पापस्य कमणः ।।
ब्रह्महा श्वा खरोष्ट्रः स्याद्भेको यकः सुराप्यपि ।। 104.1 ।।
स्वर्णचोरः कृमिः कीटः तृणादिर्गुरुतल्पगः ।।
क्षयरोगी श्यावदन्तः कुनखी शिपिविष्टकः ।। 104.2 ।।
ब्रह्महत्याक्रमात्स्युश्च तत्सर्वं वा शिशेर्भवेत् ।।
अन्नहर्त्ता मयावी स्यान्मूको वागपहारकः ।। 104.3 ।।
धान्यहार्य्यतिरिक्तांगः पिशुनः पूतिनासिकः ।।
तैलाहारी तैलपायी पूतिवक्त्रस्तु सूचकः ।। 104.4 ।।
ब्रह्मस्वं कन्यकां क्रीत्वा वने रक्षो भवेद्वृषः ।।
रत्नहृद्धीनजातः स्यात्पत्रशाकहरः शिखी ।। 104.5 ।।
गुच्छं चुचुन्दरी हृत्वा धान्यहृन्मूषको भवेत् ।।
फलं कपिः पशून्हृत्वा त्वजा काकः पयस्तथा ।। 104.6 ।।
मांसं गृध्रः पटं श्वित्री चीरी लवणहारकः ।।
यथाकर्म फलं प्राप्य तिर्यक्त्वं कालपर्ययात् ।। 104.7 ।।
जायन्ते लक्षणभ्रष्टा दरिद्राः पुरुषाधमाः ।।
ततो निष्कलुषीभूता कुले महति योगिनः ।। 104.8 ।।
जायन्ते लक्षणोपेता धनधान्यसमन्विताः ।। 104.9 ।।
इति श्रागारुडे महापुराणे पूर्वखंडे प्रथमांशाख्ये आचारकांडे याज्ञवल्क्योक्तकर्मविपाकनिरूपणं नाम चतुरुत्तरशततमोऽध्यायः ।। 104 ।।

श्रीगरुडमहापुराणम् - 105 
विहितस्याननुष्ठानान्निन्दितस्य च सेवनात् ।।
अनिग्रहाच्चेन्द्रियाणां नरः पतनमृच्छति ।। 105.1 ।।
तस्माद्यत्नेन कर्त्तव्यं प्रायश्चित्तं विशुद्धये ।।
एवमस्यान्तरात्मा च लोकश्चैव प्रसदिति ।। 105.2 ।।
लोकः प्रसीदेदात्मैवं प्रायश्चित्तैरघक्षयः ।।
प्रायश्चित्तमकुर्वाणाः पश्चात्तापविवर्जिताः ।। 105.3 ।।
नरकान्यान्ति पापा वै महारौरवरौरवान् ।।
तामिस्त्रं लोहशंकुं च पूतिगन्धसमाकुलम् ।। 105.4 ।।
हंसाभं लोहितोदं च सञ्जीवननदीपथम् ।।
महानिलयकाकोलमन्धतामिस्त्रवापनम् ।। 105.5 ।।
अवीचिं कुम्भीपाकं च यान्ति पापा ह्यपुण्यतः ।।
ब्रह्महा मद्यपः स्तेयी संयोगी गुरुतल्पगः ।। 105.6 ।।
गुरुनिन्दा वेदनिन्दा ब्रह्महत्यासमे ह्युभे ।।
निषिद्धभक्षणं जिह्मक्रियाचरणमेव च ।। 105.7 ।।
रजस्वलामुखास्वादः सुरापानसमानि तु ।।
अश्वरत्नादिहरणं सुवर्णस्तेयसम्मितम् ।। 105.8 ।।
सखिभार्याकुमारीषु स्वयोनिष्वन्त्यजासु च ।।
सगोत्रासु तथा स्त्रीषु गुरुतल्पसमं स्मृतम् ।। 105.9 ।।
पितुः स्वसारं मातुश्च मातुलानीं स्नुषाम पि ।।
मातुः सपत्नीं भगिनीमाचार्य्यतनयां तथा ।। 105.10 ।।
आचार्य्यपत्नीं स्वसुतां गच्छंस्तु गुरुतल्पगः ।।
छित्त्वा लिङ्गं वधस्तस्य सकामायाः स्त्रियास्तथा ।। 105.11 ।।
गोवधो व्रात्यतास्तेयमृणानां च परिक्रिया ।।
अनाहिताग्निताऽपण्यविक्रयः परिवेदनम् ।। 105.12 ।।
भृत्याचाध्ययनादानं भृतकाध्या पनन्तथा ।।
पारदार्य्यं पारिवित्त्यं वार्द्धुष्यं लवणक्रिया ।। 105.13 ।।
सच्छूद्रविट््क्षत्त्रबन्धोर्निन्दितार्थोपजीविता ।।
नास्तिक्यं व्रतलोपश्च शूल्यं गोश्वेव विक्रयः ।। 105.14 ।।
पितृमातृसुहृत्त्यागस्तडागारामविक्रयः ।।
कन्यायादूषण चैव परिविन्दकयाजनम् ।। 105.15 ।।
कन्याप्रदानं तस्यैव कौटिल्यं व्रतलोपनम् ।।
आत्मनोऽर्थे क्रियारम्भो मद्यपस्त्रीनिषेवणम् ।। 105.16 ।।
स्वाध्यायाग्निसुतत्यागो बान्धवत्याग एव च ।।
असच्छास्त्राभिगमनं भार्य्यात्मपरिवि क्रयः ।। 105.17 ।।
उपपापानि चोक्तानि प्रायश्चित्तं निबोधत ।।
शिरः कपालध्वजवान् भिक्षाशी कर्म वेदयन् ।। 105.18 ।।
ब्रह्महा द्वादश समा मितभुक्् शुद्धिमाप्नुयात् ।।
लोमभ्यः स्वाहेति च वा लोमप्रभृति वै तनुम् ।। 105.19 ।।
मज्जान्तां जुहुयाद्वापि स्वस्वमन्त्रैर्यथाक्रमम् ।।
शुद्धिः स्याद्ब्राह्मणत्राणात्कृत्वैवं शुद्धिरेव च ।। 105.20 ।।
निरातङ्कं द्विजं गां च ब्राह्मणार्थे हतोऽपि वा ।।
अरण्ये नियतो जुप्त्वा त्रिः कृत्वो वेदसंहिताम् ।। 105.21 ।।
सरस्वतीं वा संसेव्यं धनं पात्रे समर्पयेत् ।।
यागस्थक्षत्त्रविड््घात् चरेद्ब्रह्महणो व्रतम् ।। 105.22 ।।
गर्भहा वा यथावर्णं तथात्रेयीनिषू (सू) दनम् ।।
चरेद्ब्रतमहत्वापि घातनार्थमुपागतः ।। 105.23 ।।
द्विगुणं सवनस्थे तु ब्राह्मणे व्रतमाचरेत् ।।
सुराम्बुघृतगोमूत्रं पीत्वा शुद्धिः सुरापिणः ।। 105.24 ।।
अग्निवर्णं घृतं वापि चीरवास जटी भवेत् ।।
व्रतं ब्रह्महणः कुर्य्यात्पुनः संस्कारमर्हति ।। 105.25 ।।
रेतेविण्मूत्रपानाच्च सुरापा ब्राह्मणी तथा ।।
पतिलोकपरिभ्रष्टा गृध्री स्यात्सूकरी शुनी ।। 105.26 ।।
स्वर्णहारी द्विजो राज्ञे दत्त्वा तु मुसलं तथा ।।
कर्मणः ख्यापनं कृत्वा हतस्तेन भवेच्छुचिः ।। 105.27 ।।
आत्मतुल्यं सुवर्णं वा दत्त्वा शुद्धिमियाद्द्विजः ।।
शयने सार्द्धमायस्या योषिता निभृतं स्वपेत् ।। 105.28 ।।
उच्छेद्य लिङ्गं वृषणं नैर्ऋत्यामुत्सृजोद्दिशि ।।
प्राजापत्यं चरेत्कृच्छ्रं समा वा गुरुतल्पगः ।। 105.29 ।।
चान्द्रायणं वा त्रीन्मासनभ्यसेद्वेदसंहिताम् ।।
पञ्चगव्यं पिबेद्गोघ्नो मासमासीत संयतः ।। 105.30 ।।
गोष्ठेशयो गोऽनुगामी गोप्रदानेन शुध्यति ।।
उपपातकशुद्धिः स्याच्चान्द्रायणव्रतेन च ।। 105.31 ।।
पयसा वापि मासेन पराकेणापि वा पुनः ।।
ऋषभैकं सहस्त्रं गा दद्यात्क्षत्त्रवधे पुमान् ।। 105.32 ।।
ब्रह्महत्याव्रतं वापि वत्सरत्रितयं चरेत् ।।
वैश्यहाऽब्दं च (ब्दांश्च) रेदेतद्दद्याद्वैकशतं गवाम् ।। 105.33 ।।
षण्मासाच्छूद्रहा चैतद्दद्याद्वा धेनवो दश ।।
अप्रदुष्टां स्त्रियं हत्वा शूद्रहत्याव्रतं चरेत् ।। 105.34 ।।
मार्जारगोधानकुलपशुमण्डूकघातनात् ।।
पिबेत्क्षीरं त्र्यहं पापी कृच्छ्रं वाप्यधिकं चरेत् ।। 105.35 ।।
गजे नीलान्वृषान्पञ्च शुके वत्सं द्विहायनम् ।।
खराजमेषेषु वृषो देयः क्रौञ्चे त्रिहायणः ।। 105.36 ।।
वृक्षगुल्मलतावीरुच्छेदने जप्यमृक््शतम् ।।
अवकीर्णो भवेद्गत्त्वा ब्रह्मचारी च योषितम् ।। 105.37 ।।
गर्दभं पशुमालभ्य नैर्ऋतं च विशुध्यति ।।
मधुमांसाशने कार्य्यं कृच्छ्रं शेषव्रतानि च ।। 105.38 ।।
कृच्छ्रत्रयं गुरुः कुर्य्यान्म्रियेत् प्रहितो यदि ।।
प्रतिकूलं गुरोः कृत्वा प्रसाद्यैव विशुध्यति ।। 105.39 ।।
रिपून्धान्यप्रदानाद्यैः स्नेहाद्यैर्वाप्युपक्रमेत् ।।
क्रियमाणोपकारे च मृते विप्रे न पातकम् ।। 105.40 ।।
महापापोपपापाभ्यां योभिशस्तो मृषा परम् ।।
अब्भक्षो मासमासीत स जापी नियतन्द्रियः ।। 105.41 ।।
अनियुक्तो भ्रातृभार्य्यां गच्छंश्चान्द्रायणं चरेत् ।।
त्रिरात्रान्ते घृतं प्राश्य गत्वोदक्यां शुचिर्भवेत् ।। 105.42 ।।
गोष्ठे वसन्ब्रह्मचारी मासमेकं पयोव्रती ।।
गायत्त्रीजप्यनिरतो मुच्यतेऽसत्प्रतिग्रहात् ।। 105.43 ।।
त्रिः कृच्छ्रमाचरेद्व्रात्ययाजकोऽपि चरन्नपि ।।
वेदप्लावी यवाश्यब्दं त्यक्त्वा च शरणागतान् ।। 105.44 ।।
प्राणायामत्रयं कुर्य्यात्खरयानोष्ट्रयानगः ।।
नग्नः स्नात्वा च सुप्त्वा च गत्वा चैव दिवा स्त्रियम् ।। 105.45 ।।
गुरुंत्वं कृत्य हुंकृत्य विप्रं निर्जित्य वाद तः ।।
प्रसाद्य तं च मुनयस्ततो ह्युपवसेद्दिनम् ।। 105.46 ।।
विप्रे दण्डोद्यमे कृच्छ्रमतिकृच्छ्रं निपातने ।।
देशं कालं वयः शक्तिं पापं चावेक्ष्य यत्नतः ।। 105.47 ।।
प्रायश्चितं प्रकल्प्यं स्याद्यत्र योक्ता तु निष्कृतिः ।।
गर्भत्यागो भर्त्तृनिन्दा स्त्रीणां पतनकारणम् ।। 105.48 ।।
एष ग्रहान्तिके दोषः तस्मात्तां दूतरस्त्यजेत् ।।
विख्यातदोषः कुर्वोत गुरोरनुमतं व्रतम् ।। 105.49 ।।
असंविख्यातदोषस्तु रहस्यं व्रतमाचरेत् ।।
त्रिरात्रोपोषणो जप्त्वा ब्रह्महा त्वघमर्षणम् ।। 105.50 ।।
अन्तर्जले विशुद्धे च दत्त्वा गां च पयस्विनीम् ।।
लोमभ्यः स्वाहेति ऋचा दिवसं मारुताशनः ।। 105.51 ।।
जले जप्त्वा तु जुहुयाच्चात्वारिंशद््घृताहुतीः ।।
त्रिरात्रोपोषणो हुत्वा कूष्माण्डीभिर्घृतं शुचिः ।। 105.52 ।।
सुरापः स्वर्णहारी च रुद्रजापी जले स्थितः ।।
सहस्त्रशीर्षाजप्येन मुच्यते गुरुतल्पगः ।। 105.53 ।।
प्राणायामशतं कुर्य्यात्सर्वपापापनुक्त्ये ।।
ॐकाराभियुतं सोमसलिलप्रशनाच्छुचिः ।। 105.54 ।।
कृत्वोपवासं रेतोविण्मूत्राणां प्राशनेद्विजः ।।
अज्ञानकृतपापस्य नाशः सन्ध्यात्रये कृते ।। 105.55 ।।
रुद्रैकादशजप्याद्धि पापनाशो भवेद्द्विजैः ।।
वेदाभ्यासरतं शान्तं पञ्चयज्ञक्रियापरम् ।। 105.56 ।।
न स्पृशन्ति हा पापानि चाशु स्मृत्वा ह्यपोहितः ।।
जप्त्वा सहस्त्रगायत्त्रीं शुचिर्ब्रह्महणादृते ।। 105.57 ।।
ब्रह्मचर्य्यं दया क्षान्तिर्ध्यानं सत्यमकल्कता ।।
अहिंसा स्तेयमाधुर्य्ये दमश्चैते यमाः स्मृताः ।। 105.58 ।।
स्नानमौनोपवासोज्यास्वाध्यायोपस्थनिग्रहः ।।
तपोऽक्रोधो गुरोर्भक्तिः शौचं च नियमाः स्मृताः ।। 105.59 ।।
पञ्चगव्यं तु गोक्षीरं दधिमूत्रशकृद््घृतम् ।।
जग्ध्वा परेह्न्युपवसेत्कृच्छ्रं सान्तपनं चरेत् ।। 105.60 ।।
पृथक् सान्तपनैर्द्रव्यैः षडहः सोपवासकः ।।
सप्ताहेन तु कृच्छ्रोऽयं महासान्तपनः स्मृतः ।। 105.61 ।।
पर्णोदुम्बरराजीवबील्वपत्रकुशोदकैः ।।
प्रत्येकं प्रत्यहाभ्यस्तैः पर्ण कृच्छ्र उदाहृतः ।। 105.62 ।।
तप्तक्षीरघृताम्बूनामेकैकं प्रत्यहं पिबेत् ।।
एकरात्रोपवासश्च तप्तकृच्छ्रश्च पावनः ।। 105.63 ।।
एकभक्तेन नक्तेन तथैवायाचितेन च ।।
उपवासेन चकन पादकृच्छ्र उदाहृतः ।। 105.64 ।।
यथा कथञ्चित्त्रिगुणः प्रजापत्योऽयमुच्यते ।।
अयमेवातिकृच्छ्रः स्यात्पाणिपूर्णाम्बुभोजनात् ।। 105.65 ।।
कृच्छ्रातिकृच्छ्रं पयसा दिवसानेकविंशतिम् ।।
द्वादशाहोपवासैश्च पराकः समुदाहृतः ।। 105.66 ।।
पिण्याकाचामतक्राम्बुसक्तूनां प्रतिवासरम् ।।
एकैकमुपवासश्च कृच्छ्रः सौम्योऽयमुच्यते ।। 105.67 ।।
एषां त्रिरात्रमभ्यासादेकैकं स्याद्यथाक्रमात् ।।
तुलापुरुष इत्येष ज्ञेयः पंचदशाहिकः ।। 105.68 ।।
तिथिपिण्डांश्चरेद्वृद्ध्या शुक्ले शिख्यण्डसम्मितान् ।।
एकैकं ह्रासयेत्कृष्णे पिण्डं चान्द्रायणं चरेत् ।। 105.69 ।।
यथाकथञ्चित्पिण्डानां चत्वारिंशच्छतद्वयम् ।।
मासेनैवोपभुञ्जीत चान्द्रायणमथापरम् ।। 105.70 ।।
कृत्वा त्रिषवणं स्नानं पिण्डं चान्द्रायणं चरेत् ।।
पवित्राणि जपेत्पिण्डान् गायत्त्र्या चाभिमन्त्रयेत् ।। 105.71 ।।
अनादिष्टेषु पापेषु शुद्धिश्चान्द्रायणेन तु ।।
धर्मार्थो यश्चरेदेतच्चन्द्रस्यैति सलोकताम् ।। 105.72 ।।
कृच्छ्रकृद्धर्मकामस्तु महतीं श्रियमश्नुते ।। 105.73 ।।
इति श्रागारुडे महापुराणे पूर्वखंडे प्रथमांशाख्ये आचारकांडे याज्ञवल्क्योक्तप्रायश्चित्तविवेको नाम पञ्चोत्तरशततमोऽध्यायः ।। 105 ।।
