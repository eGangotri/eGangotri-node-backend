	अवसरसङ्गतिमिति। प्रतिबन्धकीभूतशिष्यजिज्ञासानिवृत्त्या अनन्तरवक्तव्यत्वमवसरः प्रकृते चानुमानोपमानयोर्द्वयोरपि प्रत्यक्षोपजवकत्वेप्यनुमानस्य बहुवादिसंमतत्वेन निरसनीयाल्पवादिविप्रतिपत्तिकत्वेन सुगमतया अनुमान एव प्रायशो व्युत्पिपित्सोः प्रथमो जिज्ञासा जायत इत्यनुमाननिरूपणेन प्रतिबन्धकीभूतजिज्ञासानिवृत्त्या अवश्यवक्तव्यत्वमुपमानस्येत्यवसरसङ्गत्याऽनुमाननिरूपणानन्तरमुपमाननिरूपणमिति भावः। सादृश्यप्रत्यक्षमिति। सादृश्यज्ञानस्य प्रत्यक्षान्यस्यैवोपमितिकरणत्व उपमानस्य प्रत्यक्षोपजीवकत्वमेव संभवति सादृश्यविषयकलौकिकपरत्यक्षानन्तरमेवोपमितिरनुभूयते चेत्यभिप्रायेण ज्ञानपदं प्रत्यक्षपरतया व्याख्यातमिति बोध्यम्। एतदिति। गवयधर्मिकगोसाधृश्यप्रत्यक्षस्य करणत्वाभिधानमित्यर्थः। सांप्रदायिकमतमुपदर्शयति---अतिदेशवाक्यार्थशाब्दबोध इति। वाक्यार्थस्मरणमिति। व्यापारद्वारा तज्जन्यस्यापि तद्व्यापारत्वोपगमादिति भावः। नन्वेवमुद्बोधकान्तरवशाद्यत्रातिदेशवाक्यार्थस्मरणं तत्र सादृश्यविशिष्टपिण्डदर्शनं विनाप्युपमितिप्रसङ्ग इत्यत आह---सादृश्यविशिष्टेति। साम्प्रदायिकमतोपेक्षायां बीजमाह---सहकारितयेति। युक्तमिति। तदतिरिक्तस्य करणान्तरस्य कल्पने गौरवादिति भावः। ननु सादृश्यविशिष्टपिण्डदर्शनस्योपमानत्वेऽतिदेशवाक्यार्थस्मरणस्य तद्व्यापारत्वानुपपत्तिः तज्जन्यत्वे सति तज्जन्यजनकस्यैव व्यापारत्वात्् स्मरणस्य च स्वसमानप्रकारकानुभवजन्यत्वनियमादिति मूलोक्तमतिदेशवाक्यार्थस्मरणसय व्यापारत्वमसंगतमित्याशङ्कां निराकुरुते---सादृश्येति। तथाचातिदेशवाक्यार्थस्मरणस्य पूर्वतनशाब्दबोधजन्यत्वेपि तत्रोद्बोधकविधया सदृशपिण्डदर्शनमपि कारणमेवेति नानुपपत्तिरिति भावः। एतेनेति। 
अतिदेशवाक्यार्थस्मरणव्यापारकसदृशपिण्डदर्शनस्यैवोपमितिकरणत्वोपवर्णनेनेत्यर्थः। बोध इति। शाब्दबोध इत्यर्थः। अभावादिति। अनुभवात्मकातिदेशवाक्यार्थस्यैव सत्त्वादिति भावः। नन्वेवं तादृशस्थले किं करणं को व्यापारः शाब्दबोधस्य सदृशपिण्डदर्शनाजन्यत्वेन तद्व्यापारत्वासंभवादित्याशङ्कायामेकदेशिमतानुसारेण करणव्यापारौ प्रदर्शयति----किंत्वित्यादि। सादृश्यज्ञानमात्रमिति। मात्रपदेन गवयत्वावच्छिन्नविशेष्यकत्वांशस्य प्रतिक्षेपः। द्वयमिति। उभयोरपि विशेषणज्ञानविधया सादृश्यज्ञानजन्यत्वात्् सदृशपिण्डदर्शनमतिदेशवाक्यार्थज्ञानं च विनोपमितेरनुदयेन तयोरुपमितिकरणत्वाच्च विनिगमनाविरहादिति भावः। एतेनेत्यनेनोक्तमर्थं प्रकटयति---यत्रेत्यादि। अनभ्युपगमादिति। नन्वेवं तादृशस्थलेप्युपमितेरनुभवसिद्धतयाऽनुभवापलापप्रसङ्ग इत्यत आह---किंत्विति। तदुत्तरमेवेति। तथाच क्षणद्वयविलम्बेनोपमितेरुपपादनसंभवान्नानुभवापलापापत्तिरिति भावः। गवयो गवयपदवाच्य इतीति। पिण्डे चक्षुःसंयोगानन्तरं योग्यवृत्तितया गवयत्वजातेरपि प्रतयक्षेण ग्रहणात्तदवच्छिन्नधर्मिकमेव गोसादृश्यज्ञानं गोपदवाच्यत्वप्रकारिकोपमितिरपि नानुपपन्नेति मूलाभिप्रायः। यत्तु गोसद्दशो गवयपदवाच्य इत्यारण्यकवाक्याज्जायमानः शाब्दबोध एवोपमितिः नतु प्रमित्यन्तरम््। नचैवं गोसादृश्यस्यैव गवयपदवाच्यतावच्छेदकत्वमुपमितिविषयो नतु गवयत्वस्येति वाच्यम््। इष्टत्वादित्याह तन्मतं दूषयति---एतेनेति। उपमितेर्गवयो गवयपदवाच्य इत्याकारकत्वेनेत्यर्थः। गवयत्वविशिष्टोपस्थितिं विनेति। उक्तवाक्यघटकगवयपदश्रवणेऽपि तदानीं गवयत्वजातेरेव प्रत्यक्षतया तद्विशिष्टे शक्तिग्राहकप्रमाणाभावेन च वृत्त्या गवयपदजन्यगवयत्वावच्छिन्नोपस्थितेरसंभवेन तदवच्छिन्नधर्मिकगोपदवाच्यत्वप्रकारकशाब्दबोधासंभवेन तादृशोपमितेः प्रमित्यन्तरत्वावश्यकत्वादिति भावः। ननु गवयत्वावच्छेदेनैव गवयपदवाच्यत्वप्रकारिकोपमितिः नतु गोसादृश्यावच्छेदेनेत्यत्रैव प्रमाणं न पश्यामो येन उपमितेः प्रमित्यन्तरताऽऽवश्यकी स्यादित्याशङ्कते---नचेति। त्वन्मत इति शेषः। स्वमते तु गवयत्वजातिप्रत्यक्षात्पूर्वमेव शाब्दबोधात्मकोपमितेरुपगमादिति ध्येयम््। अनुदयादिति। ननु प्रत्यक्षेण गवयत्वोपस्थित्यनन्तरं गौरवज्ञानेन प्रतिबन्धात् गोसादृश्यावच्छेदेन गवयपदवच्यत्वज्ञानासंभवेपि तत्प्रत्यक्षात्पूर्वमेवारण्यकपुरुषवाक्यात्तादृशशाब्दबोधोत्पत्तौ बाधकाभाव इत्यत आह---गवयपदादिति। अनुभयते च गवयपदात्तादृश एव शाब्दबोध इति भावः। नन्वस्तु गवयपदाद्गवयत्वप्रकारकशाब्दबोधोपपत्तये गवयो गवयपदवाच्य इत्युपमित्या गवयत्वस्य गवयपदवाच्यत्वावच्छेदकत्वसिद्धिः तथाप्यतिदेशवाक्याद्् गोसादृश्यसामानाधिकरण्येनैव गवयपदवाच्यत्वावगाहिशाब्दबोध इत्यत्र मानाभावः। गोसादृश्यावच्छेदेनापि गवयपदवाच्यत्वावगाहिशाब्दबोधोत्पत्तौ बाधकाभावात्। नच गवयत्वावच्छिन्ने गवयपदवाच्यत्वावगाहिज्ञानसामग्र्येव तत्र बाधिकेति वाच्यम्। तादृशज्ञानं प्रित गवयत्वावच्छिन्नधर्मिकगोसादृश्यज्ञानस्य कारणत्वेन प्रत्यक्षेण गवयत्वानुपस्थितिदशायां तादृशज्ञानघटितोपमितिसामग्र्या असंभवात्तथाचोक्तशाब्दबोधबलादेव गोसादृश्यस्यापि गवयपदवाच्यतावच्छेदकत्वसिद्धिर्निष्प्रत्यूहैवेत्याशङ्कते---नचेति। ग्रहादिति। शाब्दबोधात्मकग्रहादित्यर्थः। तादृशशाब्दबोधोत्पत्तावपि गोसादृश्यस्य गुरुत्वेन तत्र गवयपदवाच्यतावचछेदकत्वस्य बाधितत्वात््। बाधितार्थविषयकत्वेन तस्या भ्रमत्वात्् न तया विषयसिद्धिरिति समाधत्ते---इष्टापत्तेरित्यादि। सादृश्यविशिष्टपिण्डदर्शनमिव वैधर्म्यविशिष्टपिण्डदर्शनमपि क्वचिदुपमितौ करणम््। अत्र जलादिवैधर्म्यवती पृथिवीपदवाच्येत्यतिदेशवाक्यार्थस्मरणं व्यापारः। पृथिवी पृथिवीपदवाच्येत्युपमितिरित्याह---इदमुपलक्षणमिति। ननु नोपमानस्य प्रमाणान्तरत्वं गवयो गवयपदवाच्य इत्युपमितिस्थानाभिषिक्तस्य गवयांशे लौकिकस्य गवयपदवाच्यत्वांश अलौकिकस्य चाक्षुषस्यैवोपगमसंभवात््। नच चक्षुर्व्यापारोपरमेऽप्यतिदेशवाक्यार्थस्मरणेनोपमितिदर्शनात्् न तत्र चाक्षुषत्वसंभव इति वाच्यम््। एवमप्यलौकिकमानसप्रत्यक्षत्वसंभवेनोपमितेर्विजातीयप्रमितित्वे मानाभावादित्याशङ्क्योपमिनोमीत्यनुव्यवसायसाक्षिकीं विलक्षणप्रमितिं व्यावस्थाप्य तत्करणत्वेनोपमानस्य प्रमाणान्तरत्वं व्यवस्थापयति---नन्वित्यादि। साक्षात्करोमीति प्रतीतेरनुदयेनेति। ननु लौकिकविषयतैव साक्षात्कारत्वव्यञ्जिका मनसस्तु बहिर्विषये लौकिकसंनिकर्षाभावेन लौकिकविषयत्वाभावात्् उपमितेर्मानसप्रत्यक्षत्वेऽपि तदुत्तरं न साक्षात्करोमीति प्रतीतिसंभवः व्यञ्जकाभावादन्यथा 
स्वर्गविषयकालौकिकमानसोत्तरमपि स्वर्ग साक्षात्करोमीति प्रतीत्यापत्तेः इत्थं चोपमिनोमीति प्रतीतेरपि सादृश्यज्ञानोत्तरमानसमेव विषयोस्तु नतु विजातीयप्रमितिरित्यस्वरसादाह---अन्यथेति। अनुमितेरपीति। व्यापतिज्ञानोत्तरमानस्यैवानुमिनोमीति प्रतीतिविषयत्वसंभवादिति भावः। तथाचानुमिनोमीत्यनुव्यवसायविषयीभूतानुमितर्यथाप्रमित्यनन्तरं तथोपमिनोमीति विलक्षणानुव्यवसायविषयीभूतोपमितिरपीति भावः। ननु गवयो गवयपदवाच्यः गोसदृशत्वाद्यन्नैवं तन्नैवमिति व्यतिरेक्यनुमितिरूपैवोपमितिरस्तूपमिनोमीति प्रतीतेरपि शक्तिविधेयकानुमितिरेव विषयोऽस्त्वित्याशङ्कां निराचष्टे---नापीति संक्षेप इति। नानुमिनोमि न शृणोमि न स्मरामि किंतूपमिनोमीति प्रतीतेरपि प्रमित्यन्तरमेवोपमितिरिति भावः।। 79।। 80।।
	इति श्रीमद्रामरुद्रसूरिविरचितायां दिनकरीतरङ्गिण्यामुपमानतरङ्गः।।
