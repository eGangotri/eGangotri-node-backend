ॐ श्री श्रीनिवास स्वामि, ॐ श्री विनायक स्वामि, ॐ श्री सरस्वति देवि,
अथाऽतिदेशपारायणं नाम चतुर्दशं प्रकरणम्।
प्रकरणार्थप्रतिज्ञा।
			1विकृतौ ये पदार्थानामतिदेशं न मन्वते।
			2प्रकारस्योपदेशञ्च       तेषामुत्तरमुच्यते ।। 1 ।।
स्वसिद्धान्तस्योपन्यास:।
			प्राकृतेनोपकारेण   पदार्थैश्चैव   वैकृतै:।
			प्रयोगविधिना स्वेन विधिरन्वित उच्यते ।। 2 ।।
			यद्यदाकाङ्क्षितं योग्यं सन्निधानं प्रपद्यते।
			तेनाऽन्वितो हि विध्यर्थस्स्वशब्देनैव वर्ण्यते3 ।। 3 ।।
			साध्यभूतश्च   विध्यर्थ   उपकारमपेक्षते।
			4वाक्यादिभि:5 प्राकृतश्च स योग्यस्सन्निधाप्यते ।। 4 ।।
			अन्यथाऽनवगम्यत्वाद्यद्यप्यङ्गपुरस्सर:।
			उपकार: प्राकृतोऽसौ विकृतौ सन्निधाप्यते ।। 5 ।।
			तथाऽप्यपेक्षितत्वेन प्रकारं प्रभमं विधि:।
			स्वीकरोति पदार्थांस्तु प्रतीतानप्युपेक्षते ।। 6 ।।
			पश्चात्तु   तैरपि   पुनरुपकारप्रसिद्धये।
			अपेक्षितैस्तद्वशेन       प्रोप्तैरन्वयमृच्छति ।। 7 ।।
			गुणप्रधानभावेन   सर्वत्रैवाऽन्वयो मत:।
			6प्रधानञ्च विधिर्धर्मा गुणास्तं प्रति सम्मता: ।। 8 ।।
			अन्वितस्याऽभिधानञ्च न 7शब्दोपस्थितै: परम्।
			दर्शनात्पितृयज्ञादौ कल्प्येनाऽप्यधिकारिणा ।। 9 ।।
			सम्बन्धिना न सर्वेण सहसैवाऽन्विताभिधा।
			सम्बन्धिनां सन्निधानक्रमेण तु यथायथम् ।। 10 ।।
प्रकृति-विकृत्योर्विशेषोपन्यास:।
			8प्रकृतौ तु स्वशब्दत्वात्पदार्थानां पुरोऽन्वय:।
			उपकारस्य कल्प्यस्य पश्चादिति परं भिदा ।। 11 ।।
अतिदेशलक्षणम्
			व्युत्क्रमेणोपकारेण   पदार्थैश्चैव   वैकृतै:।
			प्राकृतैर्विधिरन्वेति सोऽतिदेशश्च सम्मत: ।। 12 ।।
			यस्य देशे विधिर्यस्मिंस्ततोऽन्यत्राऽपि तद्गति:।
			अतिदेश: प्रकारस्य धर्माणाञ्चैव युज्यते ।। 13 ।।
			अन्यत्रत्यो यथाऽन्यत्र प्रकारोऽन्वयमृच्छति।
			तथा धर्म 9अपीष्यन्ते तेषामप्यतिदेश्यता ।। 14 ।।
एकदेशिमतेन दशमाद्यविरोधशङ्का।
			नन्वेयं   दशमाद्येन   विरोधस्ते   प्रसज्यते।
			नैवं कार्यानपेक्षोऽसावतिदेशो निवारित: ।। 15 ।।
			तद्वद्भावेन सम्बन्धो धर्माणामेव चेद्भवेत्।
			अनपेक्ष्यप्रकारत्वात्तदा10 बोधो न सिध्यति ।। 26 ।।
तन्निरास:।
			प्रकृतौ हि पदार्थानां सम्बन्धेऽवगते यथा।
			द्वारं दृष्टमदृष्टं वा सम्बन्धार्थं प्रकल्प्यते ।। 17 ।।
			कार्यानपेक्षसम्बन्धे   तथैवाऽवगते   सति।
			द्वारं दृष्टमदृष्टं वा कल्प्यं स्याद्विकृतावपि ।। 18 ।।
			ततो न घटते बाध: कार्यलोपनिबन्धन:।
			दृष्टाभावेऽप्यदृष्टस्य द्वारस्य खलु सम्भवात् ।। 19 ।।
			कार्यापेक्षा यदा धर्मा विकृतौ यान्ति सङ्गतिम्।				
			तदा कार्यावलोपेन तेषां बाध: प्रसिद्ध्यति ।। 20 ।।
			प्राप्नुवन्तीति हि कार्येण धर्मा द्वारसमन्विता:।
			प्राप्नुवन्तीति   न   द्वारकल्पनावसरस्तदा ।। 21 ।।
			कार्यानपेक्षसम्बन्धो धर्माणामुच्यते यदि।
			दशमाद्यविरोधस्स्यात्तदानीं न च तत्तथा ।। 23 ।।
			11तद्वद्भावेन किं धर्मा: प्रकारो वाऽपि गृह्यते।
			इत्येषा दशमाद्ये हि चिन्ता बाधप्रसिद्धये ।। 24 ।।
स्वमतेन दशमाद्यविरोधोपन्यास:।
			11पूर्वपक्षी च तत्राऽऽह पदार्थानां परिग्रहम्।
			नोपकारे हि धर्मेभ्यो विना शक्यं रिरूपणम्। 25 ।।
			यद्यप्याकाङ्क्षति विधि: प्रकारं प्रथमं स्वयम्।
			तथाऽपि तस्य प्रकृतावपि नैव स्वरूपत: ।। 26 ।।
			परिज्ञानं किन्तु यथाश्रुतैर्धर्मैस्तथैव हि।
			तस्मात्पदार्थपूर्वैव सदा तस्य निरूपणा ।। 27 ।।
			अत:   पूर्वप्रतीतत्वात्पदार्थैरेव   वैकृत:।
			विधिस्सम्बन्धमाप्नोति तान्गृहीत्वा तु स स्वयम् ।। 28 ।।
			उपकारं प्राकृते द्वारेऽलुप्ते बाधन्तु नाऽर्हति ।। 29 ।।
स्वमतेन दशमाद्यसिद्धान्तवर्णनम्।
			12राद्धान्ती तु वदत्येवं सत्यं धर्मा: पुरस्सरा:।
			तथा।द्यपि ते न गृह्यन्ते तदानीमनपेक्षणात् ।। 30 ।।
			प्रकारं हि पुनस्साध्यरूपो विधिरपेक्षते13।
			नपदार्थनिति हि   14तात्प्रतीतानप्युपेक्षते ।। 31 ।।
			प्रकारेणैव   सम्बन्धं   प्रथमं   प्रतिपद्यते।
			प्रकारकल्पितै: पश्चात्पदार्थैरिति दर्शितम् ।। 32 ।।
अन्यधर्माणामन्यधर्मत्वश्ाङ्का-निरासौ।
			धर्माणामन्यदीयानां कथमन्यत्र सङ्गम:।
			इति   चेदुपकारेऽपि   तुल्यमेतदथोच्यते ।। 33 ।।
			नोपकारस्य सम्बन्ध इति हास्यमिदं वच:। 
			यद्यसौ नाऽन्यदीयस्स्यात्कथं तर्ह्यतिदिश्यते ।। 34 ।।
			अन्यत्र ह्यन्यदीयस्य देहशोऽतिदेश उच्यते।
			तद्वद्भावेन तत्प्रापौ विरोधश्चेन्न विद्यते ।। 35 ।।
			तद्वद्भावोपत्त्यर्थं पदार्थेष्वपि तत्समम्।
			प्रतिपत्तिविरोधोऽयमन्यदीयान्यसङ्गमे ।। 36 ।।
			मुखान्तरेण15 सम्बन्धे स च नाऽस्ति कथञ्चन।
भाट्टमतेऽनुपपत्त्युपन्यास:।
			ये तु नेच्छन्ति धर्माणां सम्बन्धं वैकृतैस्सह ।। 37 ।।
			अपूर्वे प्राकृताङ्गानां16 ग्रन्थस्तेषां विरुध्यते।
			सप्तमा-ष्टमयोस्तेषां15 प्रकारप्राप्तिचिन्तनम् ।। 38 ।।
			न युक्तं तत्र चिन्ता हि षट्केऽस्मिन्कार्यबन्धना।
			नियोगोऽप्यथ कार्यञ्चेत्तदर्थमपि चिन्त्यते ।। 39 ।।
			चतुर्थाध्यायचिन्ताऽपि16 षट्केऽस्मिन्नापतेत्तथा।
स्वमतेनोपपत्तिप्रदर्शनम्।
			कार्यतो       ह्युपदेशार्थद्विध्यर्थाद्यप्रतीयते ।। 40 ।।
			17यथा तस्योपदिष्टत्वं तथाऽऽक्षेपण* वक्ष्यते।
			तेन विध्यर्थमुत्सृत्य कार्यमन्यत्समाश्रितम् ।। 41 ।।
			द्वारभूतमियं चिन्ता कार्यषट्के विधीयते।
			अतिदेश: पदार्थानां तेन षट्केऽत्र चिन्तित: ।। 42 ।।
			तस्यैव हेतुभतस्स उपकारोऽपि दर्शित:।
			"षड्भिर्दीक्षयती"त्यत्र प्राकृतानाञ्च वैकृतै: ।। 43 ।।
			अङ्गभूतैरनङ्गानां बाधश्चैवं प्रसज्यते।
			प्रधानभावबाह्यत्वादुपकारप्रसिद्धये ।। 44 ।।
			नैव प्रयुक्तिमात्रेण क्रियते प्राकृतं पुन:।
			तत्र* कार्यातिदेशोयं सम्मतस्त्वौपदेशिक: ।। 45 ।।
			18उपदेशप्रमेयेण  विध्यर्थेनोपकल्पित:।
			प्रकृतावुपकारस्य यदपूर्वेण कल्पना ।। 46 ।।
			नियोज्यस्य च +वृद्धानामुपदेशेन सम्मता।
स्वमतेनोपदेशशब्दार्थोपन्यास:।
			उपदेशो हि* नामाऽत्र ग्रन्थसन्दर्भ उच्यते ।। 47 ।।
			स च प्रमाणं विध्यर्थे कार्यरूपेऽवधारित:।
			योऽर्थ: प्रतीयते यस्मात्स परं नौपदेशिक: ।। 48 ।।
			विध्यर्थस्स्वप्रतीत्यथ यमाक्षिपति सोऽपि च।
			अपर्यवस्यन्विध्यर्थे यं प्रकल्पयितुं क्षम: ।। 49 ।।
			औपदेशिकता युक्ता तस्याऽप्यक्षरबोध्यवत्।
			उपकारविशेषञ्नच विधि: कल्पयितुं क्षम: ।। 50 ।।
			न पदार्थविशेषन्तु वैकृतं प्राकृतो यथा।
			उपकारविशेषस्य कल्पनायां क्षमोऽपि यत् ।। 51 ।।
			प्रकृतेरेव गृह्णाति लाघवं तत्र कारणम्।
			क्लॄप्त-कल्प्यविरोधे हि लघु: क्लॄप्तपरिग्रह: ।। 52 ।।
			+स्ववाक्य-नाम-लिङ्गैश्च क्लृप्तोऽसौ-सन्निधाप्यते।
			पदार्थभेदप्राप्तिस्तु नोपकरं विना भवेत् ।। 53 ।।
प्रकृति-विकृत्योर्विशेषकथनम्।
			++तत्प्राप्ति: कार्यतस्तेषां प्रकारश्चोपदेशत:।
			प्रकृतावुपकारश्च       पदार्थश्चोपदेशत: ।। 54 ।।
			विकृतौ कार्यतो धर्मा: प्रकारश्चोपदेशत: ।। 55 ।।
स्वमतोपन्यास:।
			*उपदिष्टेऽपि   चैतस्मिन्नतिदेशपदाभिधा।
			न वार्यतेऽस्ति तस्याऽर्थो देशान्यत्वं निजाद्विधे: ।। 56 ।।
उपदेशातिदेशयोर्भिन्नविषयत्ववादिभाट्टमते दोषोद्भावनम्।
			उपदिष्टातिदिष्टत्वं न त्वेकस्य विरुद्ध्यते।
			नोपदेशातिदेशौ हि प्रमाण इति सम्मते ।। 57 ।।
			उपदेशातिदेशौ हि प्रमाणे भवतो यदि।
स्वमते पूर्वोक्तदोषाभाववर्णनम्।
			तदा विरोधो जायेत न चैवमिह सम्मतम् ।। 58 ।।
			तेनोपदेशमेयत्वादुपदिष्टमितीष्यते।
			अन्यस्मिन्नन्यतोभावादतिदेशोऽपि युज्यते ।। 59 ।।
स्वमतेनोपदेशदेशयोर्विषयनिर्देश:।
			उपदेश-कार्यरूपप्रमाणद्वयसंश्रयौ।
			षट्कावुभौ नोदेशमतिदेशञ्च संश्रितौ ।। 60 ।।
			अतिदेशाश्रयत्वे हि बाधे तन्त्रे च भूयसी।
			उपदिष्टार्थविषया   चिन्ता   नैवोपपद्यते ।। 61 ।।
			द्वारकार्याश्रयत्वे   तु   सर्वासामुपपन्नता।
			चिन्तानामितिचिन्तेह युक्ता कार्यसमाश्रया ।। 62 ।।
उपकारवत् पदार्थानामुपदिष्टत्वशङ्का।
			19नन्वेवमुपदिष्टत्वं पदार्थानां प्रसज्यते।
			कार्यवत्तैरपि यते विध्यर्थोऽन्वित उच्यते ।। 63 ।।
तन्निरास:।
			उच्यते शाब्दतैवं स्यान्नोपदेशप्रमेयता।
			प्रमाणद्वयभेदोऽयमुपस्थाननिबन्धन: ।। 64 ।।
			उपदेशोपस्थितो यो वाक्यार्थान्वयमृच्छति।
			स औपदेशिको ज्ञेयस्स च द्वैधमुपस्थित: ।। 65 ।।
			ग्रन्थैनोपस्थितश्चैव   विध्यर्थोपस्थितस्तथा।
			20यथोपकार: प्रकृतौ नियोज्यो वाऽश्रुतो यथा ।। 66 ।।
			प्रकारोपस्थितो यश्च द्वेधा नाऽसावुपस्थित:।
			तेनौपदेशिको नाऽसौ केवलं कार्यबन्धन: ।। 67 ।।
			पूर्वनिबन्धनिबन्धनमपनेतुं मोहमीहमानेन।
			शालिकनाथेन कृत: कृतिनामानन्ददो यत्न: ।। 68 ।।
	इति महामहोपाध्यायश्रीमच्छालिकनाथमिश्रप्रणीतायां प्रकरणपञ्चिकायामतिदेशपारायणं नाम चतुर्दशं प्रकरणं समाप्तम्।।
।। समाप्ता  चेयं प्रकरणपञ्चिका ।।
* * *

		
		
