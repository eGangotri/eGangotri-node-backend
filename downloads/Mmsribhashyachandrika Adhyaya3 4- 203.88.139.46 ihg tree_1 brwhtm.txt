श्रीः । श्रीमते हयग्रीवाय नमः । श्रीमते लक्ष्मीनृसिंहपरब्रह्मणे नमः ।
तृतीयाध्याये चतुर्थः पादः ।
(3.4.1) पुरुषार्थाधिकरणम्
<3.4.1>
अथांगिभूतोपासनिरूपणानन्तरं अङ्गनिरूपणं क्रियत इति पादसंगतिमभिप्रयन्
पूर्वपादोक्तार्थमनूद्याधिकरणसंगतिं दर्शयति - गुणेत्यादि ।
इति चिन्त्यते इति । विद्यायाः अङ्गिनः सिद्धौ हि तन्निरूपणानन्तरं
अंगनिरूपणं सुकरम् । अतः अंगित्वं विद्यायाः अस्मिन्नधिकरणे निरूप्यत
इति भावः ।। ननु विद्याङ्गभूतकर्मनिरूपणं ह्यत्र पादे क्रियते ।
कर्म च पूर्वस्मिन्काण्डे एव निरूपितम् । अतः पौनरुक्त्यात् न पुनः
निरूपणीयम् । सिद्धान्ते पूर्वोत्तरशास्त्रयोरेकशास्त्रत्वाभ्युपगमात्
अधिगतकर्मविचारस्यैव ब्रह्मविचारेऽधिकाराभ्युपगमाच्च तेनैव विद्यांगभूत
कर्म प्रतिपत्ति संभवात् ।
वस्तुतः कर्मणां विरोधिफलसाधनत्वेन विरुद्धत्वात् "न कर्मणा न प्रजया,
प्लवा ह्येते अदृढाः यज्ञरूपाः इत्यादिभिः त्याज्यत्वोक्तेश्च सुतरां
विद्यांगत्वासंभवेन तन्निरूपणमप्यनर्थकं चेति चेत्। न, कर्मणां
स्वर्गस्वाराज्यादिफलान्तरसाधनत्वेपि फल संगकर्तृत्वत्यागादि पुरस्कारेण
विनियोग भेदेन विद्याविरोधि रजस्तमोनिबर्हण सत्त्वविवृद्धिद्वारा
विद्यानिष्पत्तिसाधनभूतत्वेन विद्यांगत्वसंभवात् । अतः फलान्तरसाधनत्वेन
पूर्वतन्त्रे विचारितस्य फलतस्त्याज्यस्य कर्मणः फलसंगादिनिवृत्ति
युक्ततया निवृत्त्येकसंज्ञस्य विद्यांगत्वसंभवात् तत्प्रकारपरिशोधनं न पुनरुक्तं
नापि विरुद्धमिति । तत्र ब्रह्मविद्यानिष्ठेन निषिद्धकाम्यकर्मणोः
स्वरूपेण परित्यागः कर्तव्यः। नित्यनैमित्तिकयोस्तु ईश्वरसापेक्षकर्तृत्व
बुद्धेः परमात्मशेष भूतस्वार्थ बुद्धेश्चाविरुद्धत्वेन ईश्वरनिरपेक्षकर्तृत्वबुद्धिः
स्वतन्त्रस्वार्थबुद्धिश्च विरुद्धत्वात्परित्याज्या ।। एवं ब्रह्मविदां,
सर्ववर्णाश्रमसाधारणहिंसासत्यास्तेयाद्यनुष्ठानं, तत्तद्वर्णाश्रमसंबन्धि
धर्मानुष्ठानं च विद्याङ्गत्वादपेक्षितमिति विद्यांगत्वप्रकारः अस्मिन्
पादे परिशोध्यते । पूर्वपादान्तिमाधिकरणे उद्गीथविद्यायाः पृथक्फलत्वमुक्तं
अत्रापि ब्रह्मविद्यायाः फलवत्त्वेन पुरुषार्थसाधकत्वमुच्यते इति
पूर्वाधिकरणसंगतिः ।। अत इति व्याख्येयम् । पूर्वपादे विद्याया
एव प्राधान्येन प्रस्तुतत्वात् विद्यातः इति व्याख्यानं कृतम् । ब्रह्मविदाप्नोति
परमिति । धनवान् सुखीत्यादाविवात्रापि परप्राप्तेः ब्रह्मवेदनप्रयोज्यत्वलाभेन
ब्रह्मविद्यायाः परप्राप्तिरूपपुरुषार्थसाधकत्वं लब्धम् । अहं = वेदपुरुषः,
आदित्यवर्णं आदित्यवर्णदिव्यमंगलविग्रहविशिष्टम् । तमसः तमोगुणविशिष्ट
प्रकृतेः । परस्तात् = भिन्नदेशवर्त्तिनम् । तमोगुणवत्प्रकृतिभिन्ननित्यविभूति
वर्तिनं पुरुषमित्यर्थः ।
अनेन नित्यविभूतेः तमोगुणवद्भिन्नत्वमप्यर्थादुक्तं भवति । एवं
क्षयन्तमस्य रजसः पराके इत्यत्रापि रजोगुणवद्भिन्नदेशे वसन्तमित्यर्थात्
नित्यविभूतेः रजोगुणवद्भिन्नतत्वमपि फलति ।। अत्र च ब्रह्मविद्यायाः
ब्रह्मप्राप्तिहेतुत्वं प्रतिबन्धकनिवृत्तिद्वारकमिति दर्शितम् ।
नान्यः पन्थाः इत्यनेनोपायान्तरनिषेधः उक्तः । तथा विद्वानित्यादिना
ब्रह्मविद्यायाः प्रतिबन्धकनिवृत्तिः ब्रह्मप्राप्तिश्च फलमित्युभयमपि दर्शितम्
फलाधिकरणे इवात्रापि सिद्धान्तस्योत्तरत्र वक्ष्यमाणत्वेपि पूर्वपक्षोत्थापनाय
आदौ सिद्धान्तोपक्षेपः कृतः ।
<3.4.2>
अथ तात्पर्यं व्यञ्जयन्नुत्तरसूत्रं पूर्वपक्षपरं व्याचष्टे - नैतदेवमिति ।
कुतो नावगमयतीत्यत्राह - कर्मस्विति । याथात्म्यवेदनप्रतिपादन
परत्वादिति । आदित्यो यूपः इत्यादीनामिव ब्रह्मविदाप्नोति परमित्यादीनां
न विद्यया पुरुषार्थप्रतिपादने तात्पर्यमिति भावः । ननु कर्तृभूतजीवात्मयथात्म्यप्रतिपादनपरत्वमस्तु
अथापि विद्यायाः क्रतुशेषत्वं कथमित्यत्राह - अत इति । फलश्रुतिरित्यनेन
पुरुषर्थवादः इति पदं व्याख्यातम् । अन्येष्विति व्याख्येयम् । विद्यायां
फलश्रुतेरर्थवादत्वे दृष्टान्ततयोक्तमर्थं जैमिनिसूत्रेण द्रढयति - तदुक्तमिति ।
"यस्य पर्णमयी जुहूर्भवति न स पापं श्लोकं शृणोति", इति पर्णतादिद्रव्येषु,
"यदाङ्क्ते चक्षुरेव भ्रातृव्यस्य वृड्क्ते", इत्यञ्जनादिसंस्कारेषु,
"यत्प्रयाजानूयाजा इज्यन्ते वर्म वा एतद्यज्ञस्य क्रियते" इत्यादिकर्मसुच
यथा फलश्रुतेरर्थवादत्वं जैमिन्यभिप्रेतं, तथैव विद्यायामपि फल
श्रुतेरर्थवादत्वं जैमिनिर्मनुते इत्यर्थः ।। अयमत्राशयः - व्रीहीन्प्रोक्षतीत्यादौ
व्रीह्यादेः प्रोक्षणादिवत् आत्मा ज्ञातव्यः इत्यादिभिः विद्यात्मकज्ञानं
आत्मनः शेषभूतमित्यवगतम् । एवमधीत्य स्नास्यन्नित्यादिभिः ज्ञानस्य
कर्मशेषत्वमप्यवगतम्
ततश्च द्वारभूतव्रीह्यादेः क्रतुशेषत्वेन व्रीह्यादिशेषभूतप्रोक्षणादेः
क्रतुशेषत्ववत् आत्मशेषभूतज्ञानस्य कर्मशेषत्वं आत्मनः कर्मशेषत्वेनेति
वक्तव्यम् । इत्थं च कर्मसु कर्तृभूतस्यात्मनः कर्मशेषत्वं सिद्धमेव 
स चात्मा जीव एवेति तत्स्वरूपयाथात्म्यप्रतिपादनपरतयैव वेदान्तवाक्यानां
प्रामाण्यम् । न चात्मज्ञानस्य पृथक्फलसाधनत्वप्रतीतेः कथं कर्मांगत्वमिति
वाच्यम् । पृथक्फल बोधक वाक्यस्यार्थवादत्वात् । तथाहि - स्वाध्यायोऽध्येतव्यः
इत्यादौ स्वाध्यायस्य कर्मत्वावगमवत् आत्मा वाऽरे द्रष्टव्यः इत्यादौ
आत्मनः कर्मत्व प्रतीतिरविरुद्धा
ततश्चाध्ययनेन स्वाध्यास्य संस्कार्यत्ववत् ज्ञानेनात्मनोपि संस्कार्यत्वं
सिद्धम् । इत्थं च व्रीह्यादिसंस्कार रूपतया प्रोक्षणस्य कमर्शेषत्ववत्
कर्तुस्संकाररूपतया विद्यापि कर्मशेष भूतैव । विद्यायाः कर्मशेषत्वेच
अव्यभिचरित क्रतुसंबन्धिजूहूद्वारा क्रतुशेषभूत पर्णतायाः अपापश्लोकश्रवणं
यथार्थवादः तथैवाव्यभिचरितक्रतुसंबन्धिकर्तृद्वारा क्रतुशेष भूतविद्याया
अपिफलश्रवणमर्थवादः । प्रकरणान्तराधीत विद्यायाऽ कथं क्रतुशेषत्वमिति
मावोचः प्रकरणान्तराधीत पर्णतया इव तदुपपत्तेः ।इत्थं च व्रीहीन्
प्रोक्षतीति विहितं प्रोक्षणं अव्यभिचरित क्रतु संबन्धि व्रीहि
सरकार रूपं सत् यथा व्रीहिद्वारा क्रत्वंगं तथैव वेदान्त वेद्यस्यात्मनः
कर्मकर्तुर्जीवादनतिरिक्तत्वेन तद्याथात्म्य वेदनं क्रतुकर्तुस्तस्य
जीवात्मनः (अव्यभिचरित क्रतु सबन्धिकर्तुः) संस्काररूपं सत् तद्वाराक्रत्वंगमेव
कर्मकर्तुर्जीवस्य नित्यत्वादि स्वरूपयाथात्म्यवेदनेन संस्कार्यत्वं
चावश्यापेक्षितम् । कर्तुरात्मनो नित्यत्वादिज्ञानेन विना कालान्तरदेहान्तरानुभाव्य
स्वर्गादि फलसाधन कर्मसु प्रवृत्त्यनुपपत्तेः । तस्मात् आत्मा वाद्रष्टव्य
इत्याद्याः श्रुतयः कर्मकर्तृजीवात्मनः नित्यत्वादि स्वरूपयाथात्म्यस्य
वेदितव्यत्वोपदशपरा एव । ब्रह्मविदाप्नोतीत्यादौ च कर्मकर्तृजीव
एव ब्रह्म शब्देनोच्यते । अत एव हि तत्त्वसीति सामानाधिकरण्यनिर्देशः
इति । यद्यपि परं जैमिनिर्मुख्यत्वादि त्यादिभिः जीवभिन्न ब्रह्मवादित्वेन
जैमनिः प्रसिद्धः इति नैवंविधाक्षेपो जैमिना कर्तुं शक्यः अथापि
जैमिनिना पूर्वकाण्डे उक्तंकर्मश्रद्धा संवर्धनरूपतात्पर्यान्तरेणोक्तमित्य
पर्यालोच्य जैमिनेर्वास्तवमे वेदंमतमित्याशयेन पूर्वपक्षः प्रत्यवस्थितःन
नन्वेतावतोक्तैरेकादशभिः पादैः परं ब्रह्मैव परतत्वं तच्च चेतनाचेतन
विलक्षणमिति प्रसाधितं दृढीकृतं च । एवं जीवविलक्षणस्यतस्यैव वेदान्तप्रतिपाद्यत्वं
चतुर्थपुरुषार्थार्थिभिः ध्येयत्वं चेतिच निरूपितम् । अतः एवं विधशंकाकरणमेवानुपपन्नमित्यधिकरणानुत्थितिं
शंकते - ननुचेति । चेतनाचेतनसाधारण इति । यथाऽचेतनसामानाधिकरण्येन
न स्वरूपैक्यं युक्तं तथैवात्रापि चेतन सामानाधिक्येऽपि । उक्तं
च अश्मादिवच्च तदनुपपत्तिरिति सूत्रे । तर्हि कथ मुभय सामानाधिकरण्यस्यापि
निर्वाहः इत्यत्राह - यःपृथिव्यामित्यादिना ।तत्कथमिति। तथा च जीवविलक्षणस्यैव
प्रतिपाद्यमानत्वात् तस्य च कर्माकर्तृत्वात् कर्मकर्तुर्जीवस्यात्र
प्रत्यभिज्ञापनाभावाच्च कथं कर्मकर्तृजीवद्वारा विद्यायाः कर्मांगत्वशङ्केति भावः ।
परिहारमाह - उच्यत इति । वेदान्तवाक्येष्वेवेति । जीवविलक्षणवस्तुप्रतिपादकत्वं
हि वेदान्तवाक्यानांभवदभिमतम् । तत्रैव विद्यापेक्षया कर्मणः प्राधान्यं
सूच्यते । अतस्त्वयापि तदभ्युपगन्तव्यमेवेति भावः ।तदुपबृंहितेति।
लिंगोपबृंहितेत्यर्थः। अतः सामानाधिकरण्यस्य स्वरूपैक्य परत्वं
विना अन्यथानयनम युक्तमिति भावः । ननु यत् यदसाधारणं तत्तदंगमिति
नियमः । अन्यशेषस्यान्यशेषत्वासंभवात् प्रकृतेच कर्तुः न वैदिक
कर्मांगत्वसंभवः तस्य वैदिककर्मणइव लौकिककर्मणोपि कर्तृत्वेन साधारणत्वात् 
ततश्चकर्तुरव्यभिचरित क्रतुसंबन्धित्वाभावेन तद्द्वाराअव्यभिचरितक्रतुसंबन्धिजुहूद्वारा
पर्णतयाः क्रत्वंगत्ववत् न विद्यायाः कर्माङ्गत्वसंभवः इत्याशयेन
चोदयति - ननुचेति
समाधत्ते=नैवमिति । अयमभिसन्धिः - यद्यपि कर्ता लौकिकवैदिक कर्मसाधारण
एव । अथापि कर्तुःदेहानतिरिक्तत्वज्ञानेपि लौकिककर्मकरणं संभावितम् 
वैदिककर्मकर्तुस्तु देहातिरिक्त मित्यात्मस्वरूपज्ञानमेपेक्षित्तम्अ
अन्यथा देहान्तारानुभाव्यस्वर्गादि साधनकर्मसु प्रवृत्त्यनुपपत्तेः 
वेदान्तवाक्यं देहातिरिक्तनित्यात्म स्वरूपज्ञानमेवोत्पादयति 
वेदान्त प्रतिपाद्यं च तदेव । नित्यात्मस्वरूपस्याव्यभिचरित क्रतुसंबन्धित्वेन
तादृश नित्यात्म स्वरूपवैदिककर्मकर्तृद्वारा पर्णताया इव क्रत्वंगत्वं
न विरुद्धमिति । सूत्रार्थमुपसंहरति अत इति ।।
<3.4.3>
ननु विद्यापेक्षया कर्मणः प्राधान्ये हि विद्यायाः कर्मांगत्वसिद्धिर्युक्ता ।
कर्मप्राधान्यसूचकं तु न पश्यामः इत्याशयेन पृच्छति - कानि पुनस्तानीत्यादिना ।
कर्मणोऽङ्गित्वसूचनाय - प्राधान्येनेत्युक्तम् । अथ दर्शनमेव
विवृणोति - अश्वपतिरित्यादिना । आत्मवित्तम इत्यनेन कर्तृसंस्काररूपमात्मयाथात्म्यज्ञानमस्तीति
दर्शितम् । ब्रह्मविदग्रेसराः इत्यनेनापि तदेव दर्शितम् । कर्मप्रधानत्वदर्शनादिति।
अत्र कर्म विद्या चेत्युभयमपि प्रसक्तम् । तत्र कर्मणः प्राधान्येनानुष्ठानकथनं
तस्यांगित्वं सूचयति । वेदः कर्मकाण्डब्रह्मकाण्डभेदेन द्विविधः ।
प्रथमः कर्मप्रतिपादकः द्वितीयस्तु ब्रह्मप्रतिपादकः । प्रथमः अंगिकाण्डः
द्वितीयस्तु अंगप्रतिपादकः अंगिभूतकर्मकर्तुः जीवात्मस्वरूपयाथाम्यप्रतिपादनार्थं
प्रवृत्तः । यद्यपि अंगप्रतिपादिकभागस्य ब्रह्मकाण्डस्यैव प्राथम्यं
युक्तम् । तथापि अनुयाजादिवत् अंगस्यापि पश्चाद्भावित्वं संभवति 
ननु कर्तृभूतजीवस्वरूपं कर्मकाण्ड एव निरूपितमिति उत्तरभागस्य
व्यर्थत्वमेवेति चेन्न । जीवस्य स्वरूपं यावत् न तावत् कर्मकाण्डे
प्रतिपादितम् इति न विरोधः ।।
<3.4.4>
लिंगमिदमिति । अनुग्राहकं लिंगमुक्तमित्यर्थः । प्राप्तिरुच्यतामिति ।
श्रुतिरभिधीयतामित्यर्थः । यदेवेति । अत्र विद्ययेति तृतीयाश्रुत्या
विद्यायाः यच्छब्दबोधितकर्मसु विनियोगोक्तेः कर्माङ्गत्वं सिद्धम् ।
ननु प्रकरणबलेन विद्यया इत्यस्य प्रकृतोद्गीथमात्रविद्यापरत्वेन
तस्याः कर्मांगत्वसिद्धावपि न विद्यासामान्यस्य कर्माङ्गत्वसिद्धिरिति
शंकां परिहरति - नेयमित्यादिना । विद्यामात्रविषयेति । विद्येति सामान्यतः
श्रवणेन सर्वविद्योपस्थापनस्वारस्यात् सर्वविद्याया अपि कर्मांगत्वसिध्या
ब्रह्मविद्यायाः कर्मांगत्वमव्याहतमिति भावः ।।
<3.4.5>
विद्याकर्मणोस्साहित्यं चेति । तं विद्याकर्मणीत्यादिना परलोकं प्रयान्तं
प्रति विद्याकर्मणोः समन्वारम्भणाख्यः स्पर्शः संबन्धलक्षणः उक्तः ।
स च संबन्धः अंगागिभाव एव वक्तव्यः । तदेव च साहित्यम् । ततश्च
विद्यायाः कर्मांगत्वसिद्धिरिति भावः । ननूक्तश्रुत्या विद्याकर्मणोः
साहित्यं प्रतीतम् । तच्च कर्मणो विद्यांगत्वेपि उपपन्नं भवतीति
कथमनेन विद्यायाः कर्मांगत्वमुच्यते इत्यत्राह - साहित्यं चोक्तेन
न्यायेनेति। उक्तेन न्यायेन=आचारदर्शनात्तच्छ्रुतेरिति सूत्रद्वयप्रतिपादितन्यायेनेत्यर्थः 
अयं भावः । यद्यपि साहित्यं विद्याया इवकर्मणो
ऽप्यङ्गत्व बोधने क्षममेव ।अथापि किमत्राङ्गमिति पर्यालोचनयां पूर्वोक्तहेतुद्वय
सहकृतं सत् साहित्यं विद्यायाः एवांगत्वं दृढयति । नहि कर्मणोऽङ्गत्वावगमकं
किंचित् लिंगादिकमुपलभामहे - येन साहित्यं कदाचित् विपरीतफलकमपि भवेदिति
शंक्येत इदं त्ववधेयम् - इदं च मरणानन्तरं परलोकगन्तृविषयम् । भवदुक्तरीत्या
विद्या मोक्षहेतुभूता । विद्यद्या मोक्ष गन्तृणां कर्मणः नष्टत्वेन
गमनकाले साहित्य मनुपपन्नम् । नच कर्मणा स्वर्गगन्तृणामपि विद्याऽनपेक्षितैवेति
वाच्यम् । अत्र विद्यापदेन ब्रह्मध्यानरूप विद्यायाः अविविक्षणात् 
कर्मकर्तृस्वात्मविज्ञानस्यैव विद्यापदेन विवक्षणात्
तादृशं च ज्ञानं अपेक्षितमेव । न च कर्तृयाथात्म्यज्ञानस्य कर्तुरपेक्षितत्वेपि
गमनकाले किमर्थमपेक्षेति वाच्यम् । देहात्मभ्रमाननुवृत्त्यर्थं
तस्यापेक्षितत्वात् इति ।।
<3.4.6>
उत्तरसूत्रं व्याचष्टे - विद्यावत इति । विद्याशब्देन तच्छब्दार्थो विवृतः ।
आचार्येत्यादि । आचार्यकुलात् = आचार्यादित्यर्थः । यथाविधानं = गुरुनियमन
मनतिक्रम्येत्यर्थः ।
गुरोः कर्म = गुरवे कर्तव्यं गुरुदक्षिणादिकं कर्म । अतिशेषेण = निःशेषम्
अभिसमावृत्य = निर्वृत्येत्यर्थः । नन्वत्र विद्यायाः कथं कर्मांगत्व
प्रतीतिरित्यत्राह - वेदमधीत्येति । अधीत्येति ल्यपा अध्ययनस्य गृहस्थ
धर्मे विनियोगप्रतीतिरुक्ता । स्वाध्यायमधीयानो धार्मिकान् विदधत् आत्मनि
सर्वेन्द्रियाणि संप्रतिष्ठाप्य अहिंसन् सर्वभूतानि अन्यत्र तीर्थेभ्यः स खल्वेवं
वर्तयन् यावदायुषं ब्रह्मलोकमभिसंपद्यते इत्युपरि वाक्यम् ।
अत्र पुत्रशिष्यादीनां धर्मनिष्ठत्वकरणं निषिद्धवर्जनं क्रत्वनुष्ठानं
चोच्यते । ब्रह्मलोकमित्यत्र ब्रह्मशब्दः जीवपरः जीवात्मकर्मसंपादित
तत्तल्लोकप्राप्तिरुक्ता । नच पुनरावर्तन इतीदं चिरकालस्यापित्वाभिप्रायकम् ।
नन्वत्राध्ययनस्य कर्मांगत्वमुक्तश्रुत्या प्रतीयतां नाम, तेन विद्याविलक्षण
स्यार्थावबोधस्य कथं कर्मांगत्वसिद्धिरिति शंकापरिहाराय
अर्थावबोधपर्यन्ताध्ययनवतः इत्युक्तम् ।
ननु स्वाध्यायोऽध्येतव्य इत्यत्र विहितस्याध्ययनस्यार्थज्ञानपर्यन्तत्वे
सिद्धे हि त्वदभिलषितार्थसिद्धिः । तदेव तु न पश्यामः । अध्ययनस्याक्षरराशिग्रहण
मात्रपर्यन्तत्वादित्यत्राह - अर्थावबोधेति ।
भाट्टैः प्राभाकारैश्च पूर्वतन्त्रे स्थापितमिति भावः ।। क्रतुज्ञानमन्तरेण
क्रत्वनुष्ठानासंभवात् क्रत्वनुष्ठानं प्रति यथाऽनुष्ठेयं क्रतुज्ञानमंगं,
तथैवाध्ययनमात्रे सत्यपि अर्थज्ञानाभावे अध्ययनांगिभूत कर्मानुष्ठानासंभवात्
कर्म प्रति अर्थज्ञानस्यांगत्वमित्यध्ययनस्यांगत्वबोधनेपि अर्थज्ञानपर्यन्तस्यै
वाध्ययनस्यांगत्वमेषितव्यमित्याशयः ।। इत्थं च विद्यायाः कर्मांगत्वसिध्या
ऽङ्गस्यचाफलत्वनियमेन न विद्यायाः पृथक्फलत्वमित्युपसंहरति - अत इति ।।
<3.4.7>
उत्तरसूत्रं व्याचष्टे - इतश्चेति । आत्मज्ञानस्यांगत्वस्फोरणाय - आत्मविदः
इत्युक्तम् । शतं समाः इत्येतत्पर्यालोच्य पुरुषायुषस्य सर्वस्येत्युक्तम्
विनियोगादिति । प्रधान्येनेत्यादिः। शतवर्षाणि जीवितुमिच्छेत्
चेत् कर्माणि कुर्वन्नेव जिजीविषेदित्युदाहुतश्रुत्या बोधनेन विदुषो
यावदायुषं फलार्थं कर्मकरण विधानप्रतीतेः कर्मणः प्राधान्यमवगतम् 
ततश्च यावदायुषं कर्तव्यतया विहितस्य कर्मणः प्रधानत्वे तन्मध्ये
प्राप्तस्य सर्वस्यापि अप्रधानत्वलक्षणांगत्वावश्यकत्वेन ब्रह्मविद्याया
अपि कर्मांगत्वमापतितं भवतीति भावः ।
विद्या तु कर्मांगमिति । अत्र षड्भिः सूत्रैः जैमिनिमतमुपन्यस्तवान् व्यासः ।
ननु कथं व्यासस्य एवं रीत्या जैमिनिपक्षोपन्यासः संगच्छते । व्यासेनैव
स्वसूत्रेषु ब्रह्म-तदुपासना-ब्रह्मप्राप्तिरूपमोक्षादीनां जैमिन्यंगीकृतत्व
भाषणात् । परं जैमिनिः मुख्यत्वात्, ब्राह्मेण जैमिनिरुपन्यासादिभ्यः, भावं
जैमिनिः विकल्पामननात्, साक्षादप्यविरोधं जैमिनिः इत्येवं जैमिनिमतस्योपन्यासात्
एवं सति कथमत्र विरुद्धभाषणम्? उच्यते । पूर्वकाले सर्वेपि ऋषयः संभूय विना
वैमनस्यं असूयां द्वेषादिकं च, शास्त्रविचारं कृतवन्तः आसन् । तत्र व्यासस्य
वेदविभागादिकृतः सामर्थ्यमवेक्ष्य तं प्रधानीकृत्य विवदामासुः । तदा ते ते ऋषयः
स्वाभिप्रायं प्रकटितवन्तः । अत एव व्यासः स्वसूत्रे तत्तदभिप्रायं तत्तन्नाम
निर्देशपूर्वकं प्रकटीचकार । जैमिनिरपि स्वाभिप्रायं प्रादर्शयत् । तमेवाभिप्रायं
व्यासः अत्र सूत्रे निबबन्ध । चर्चासमाप्तौ केचित् स्वमतावलम्बिन एवासन् ।
जैमिनिस्तु व्यासोक्तस्यावापोद्वापादिभिः परमार्थत्वं निर्णीय तन्मतमेव स्वमतमिति
निर्धारयामास । निर्धारणात्पूर्वं जैमिनेः योऽभिप्रायः तमभिप्रायम्
अत्रायोजयत् । निर्धारणानन्तरभाव्यभिप्रायमपि । अतः जैमिनेः प्राथमिकी
दशाऽन्त्र पश्चाद्भाविनी दशा ब्रह्मास्तित्व तदुपासन मोक्षप्राप्त्याधभ्युपगमदशा
अत एव जैमिनेः । व्यासशिष्यत्वं भारते हयशिरोपाख्याने प्रतिपादितम् 
अतः पूर्वं जैमिनिः निरीश्वरवादी । कर्मैवापूर्व द्वारेण फलजनकं
वेदान्तवाक्यानि कर्मकर्तृजीवयाथाभ्यप्रतिपादकानि नत्वतिरिक्त ब्रह्मप्रतिपादकम् 
जीवस्वरूपज्ञानं च कर्मांगम् । अत एव । "य एतदक्षरमविदित्वा तपस्तप्यते
बहूनि वर्षसहस्राणि अन्तवदेवास्य तद्भवति, य एतदक्षरं विदित्वा
तपस्तप्यति' इत्यादौ वेदनस्य कर्मांगत्वं स्पष्टमभिहितम् इत्यभिमन्यते स्म ।
तदीयपक्षमत्र बादरायणः तन्नामनिर्देशपूर्वकमुवाच ।
विद्या प्रधानं कर्म अंगं इति वादिनो वयम् । एवं कर्मणः प्रधानत्वं
विद्यायाः अंगत्वं च केचिदुशन्ति । केचिच्च समप्राधान्यम् । अस्मन्मतेऽपि
ज्ञानयोगस्येव कर्मयोगस्यापि आत्मावलोकसाधनत्वमिष्यते । कथं? कर्मणः
आत्मज्ञानगर्भत्वादिति वक्तव्यम् । तत एव सिद्धं कर्मणः प्राधान्यं
ज्ञानस्यांगत्वं च । सर्वस्य कर्मणः भगवदाराधनरूपत्वमभ्युपगम्य कर्मानुष्ठीयते ।
तच्च कर्म भगवद्ज्ञानगर्भं सत् फलं जनयति । नित्यं क्रियमाणभगवदर्चादिकमपि
कर्म भगवद्ज्ञानगर्भमेव सत् फलाय समर्थम् । एतादृशस्थले कर्मणः प्राधान्यं
वेदनस्यांगत्वं च
ईश्वरध्यानं चित्तशुध्यर्थं, स्वात्मध्यानं तु कैवल्याख्य मोक्षहेतुः
इतीश्वरांगीकर्तुनैयायिकस्य मतम् । ध्यानकर्मणोः समसमुच्चयः इति
प्राचीननैयायिकमतम् । उदयनाचार्यादयः विद्यायाः प्राधान्यमुशन्ति । एवं बहवः
पक्षास्सन्तीति दर्पणे ।। एवमेव मोक्षे दुःखनिवृत्तिमात्रं, न त्वानन्दः,
धर्मज्ञानस्य तन्मते आगन्तुकत्वात् तदा इन्द्रियाद्यभावेन
ज्ञानाभावात् आनन्दस्य न प्रसक्तिः । आत्मनोपि ज्ञानरूपत्वाभावेनानन्दाप्रसक्तिः ।
अधिकोपदेशात् । इति सिद्धान्तसूत्रम् । तदन्तरप्रतिपत्त्यधिकरणे
फलाधिकरणे अत्रपुरुषार्थाधिकरणे च प्रथमतः । सिद्धान्तसूत्रं पश्चात्पूर्वपक्षः
सिद्धान्तश्च इति मार्ग आदृतः ।।
<3.4.8>
एवं जैमिन्यहृदयकथितं पक्षमुपक्षिप्य सिद्धान्तमाह - एवमिति । वेद्यतयोपदेशादिति ।
अयं भावः - व्रीहीन्प्रोक्षतीत्यत्र विहितप्रोक्षणस्य व्रीहिद्वारा क्रत्वंगत्ववत्
ब्रह्मविदाप्नोति परमिति विहितवेदनस्य प्रत्यगात्मद्वारा क्रत्वंगत्वकथनमयुक्तम् ।
तत्र प्रत्यगात्मविलक्षणस्यैवान्यस्य कस्यचित् वेद्यत्वावगमेन प्रत्यगात्मन
एवानुपस्थितेः । अतः तस्य वेदनं प्रति न द्वारत्वसंभवः । प्रतीयमानं च ब्रह्म
न कर्मकर्तृ । अतो ब्रह्मवेदनस्य न कर्माङ्गत्वसंभवः इति न विलक्षणवस्तुवेदनस्य
फलकथनमर्थवाद इति । ननु विद्यायाः अंगत्वे बहूनि लिंगानि दर्शितानि ।
अथ कथमगंभूतयास्तस्याः फलवत्वमित्यत्राह - लिंगानीति ।। तद्दर्शनादिति ।
सूत्रखण्डमुपादाय विवृणोति - तद्दर्शनादित्यादिना । अशुद्धे शुद्धेऽप्यसंभावनीयानन्तगुणाकरस्येत्यनेन
वेदान्तवेद्यस्य चेतनविलक्षणत्वमुक्तम् । स्वरूपपरवाक्योक्तगुणानां
उपासनापेक्षितत्वेन गुणप्रतिपादकस्वरूपपरवाक्यानामुपासनोपयोगित्वमभिप्रेत्य
वेदनोपदेशवाक्येष्वित्युक्तम् । एतेन गुणप्रतिपादकानामुदाहरिष्यमाणानां
स्वरूपपरवाक्यानां कथं वेदनोपदेशत्वमिति शंका व्युदस्ता । मृत्युर्धावति
पञ्चमः इत्यादिषु वेदनोपदेशवाक्येषु दर्शनादित्यन्वयः । निरस्तनिखिलहेयगन्धस्येत्यादिना
गुणसप्तकविशिष्टत्वं उपहतपाप्मेत्यादि श्रुतिभियर्थासंभवं प्रतिपाद्यते
ननु परस्य ब्रह्मणः वेदनोपदेशवाक्येषु दर्शनमस्तु किं ततइत्यत्राह - तस्मादिति 
प्रत्यगात्मनः वेदान्तवाक्यप्रतिपाद्यत्वासंभव सूचनाय खद्योतकल्पस्येत्यादि
विशेषणद्वयम् । मुक्तस्यापि संग्रहार्थं हेयसंबन्धयोग्यस्येत्युक्तम्
<3.4.9>
ननु वेदान्तवाक्येष्वेव कर्मप्राधान्य सूचकं लिंगादिकमस्तीति पूर्वमुक्तम् 
तस्यः कः परिहारः यावतोक्तं लिंगादिकं न दूषितं, न तावता विद्यायाः
अंगित्वसिद्धिः जीवाधिकस्य वेदान्त वेद्यत्वसिद्धिश्चेत्यत्राह - लिंगान्यपि
निरस्यन्त इति।। आचारदर्शनादिति सूत्रोक्तमनुवदति - यदुक्तमिति ।
तुशब्दस्वारस्यमवलम्ब्य अनंगत्वेऽपीत्युक्तम् । किमुक्तं भवतीत्यत्राह - ब्रह्मविदामिति।
अनैकान्तिकत्वमेव विवृणोति - अननुष्ठानस्यापीति। तथा च ब्रह्मविदां
कमीनुष्ठानम नियतमित्यर्थः । दर्शनमेव व्यनक्ति - दृश्यते हीति ।
किमर्थः=किंप्रयोजना इत्यर्थः ।
अध्येष्यामहे इत्यनेनाध्ययनरूपं कर्म विवक्षितम् । अध्येष्यामहे
इत्यनेनार्थज्ञानस्यापि त्यागोक्त्या कथं विद्यायाः अप्यंगित्वमितिन
मन्तव्म् । अक्षरराशिग्रहण फलकस्याध्य यनमात्रस्य विवक्षितत्वात् 
तस्यार्थज्ञानपर्यन्तत्वस्योत्तरत्र निषेधाच्च ।एवमनियतत्वोक्या
सिद्धं दूषणमाह - अत इति। कर्मणोऽङ्गित्वं हि भवदभिमतम् । नह्यंगिभूत
कर्मानुष्ठानत्यागः कथंचिदपि घटते । अंगिनोऽवश्यानुष्टेयत्वनियमादिति
भावः । ननु भवन्मतेपि ब्रह्मविदां कर्मानुष्ठानाननुष्ठाने कथं घटेते 
कर्मणः अंगत्वाभ्युपगमात् । नह्यनियतमंग भवितुमर्हतीत्याशयेन
चोदयति - कथमिदमिति
परिहरति - फलाभिसन्धीति । यज्ञादि कर्म फल तस्त्याज्यं स्वरूपतः उपादेयं
च ब्रह्मविदाम् । अतः फलाभिसन्ध्या तदनुष्ठाने न तदंगम् - फलाभिसन्धि
विरहेण तदनुष्ठाने च तदंगम् । अतो ब्रह्मविदामेवाभिसंहितफलानां
कर्मणां त्यागः, अनभि संहित फलानां तेषामेवानुष्ठानं चोपपन्नतरमिति
नास्मत्पक्षेव्याहतिलेशोपीति भावः । अतःअनभि संहित फलस्य कर्मणः
अनंगत्वे हेतुकथनं मोक्षैकफलब्रह्मविद्याविरोधित्वादिति । विरोधित्वेना
नं गत्वादननुष्ठान दर्शनं युक्तमिति भावः । उक्तव्याहतिर्भवन्मते
एवेत्याह - विद्याया इति । स्वर्गस्वाराज्यादि साधक कर्मांगत्वेन
हि विद्या भवदभिमता ततश्च विद्यां प्रत्यंगिनः प्रधानरूप कर्मणः कथं त्यागः
अत प्रधानभूतकर्मानुष्ठानानुष्ठाने भवतामेव व्याहते । ननु क्वचित्
मोक्षैक फलकस्य कर्मणोऽनुष्टेयत्वं क्वचिच्च त्रिवर्गफलस्य कर्मणः
अननुष्टेयत्वमिति नास्मन्मतेऽपि व्याहतिरिति चेन्न । मोक्षाख्य
पुरुषार्थस्यैव भवदनभिमतत्वात् ब्रह्मविद्याफलश्रवणस्य ह्यर्थवादत्वं
भवदभिमतमिति ।।
<3.4.10>
उत्तरसूत्रमवतारयति - यदुक्तमिति । न सर्वविद्याविषयेत्यनेन असार्वत्रिकीतीदं
विवृतम् । तर्हि किंविषयेत्यत्राह - अपित्विति । कुत इत्यत्राह - यदेवेति 
अनिर्धारितविशेषस्येत्यनेन विशेषविषयसाकांक्षत्वेन निरपेक्षत्वलक्षण
श्रुतित्व मेवास्याः नास्तीति दर्शितम् । प्रस्तुतेत्यनेन प्रकरणपरामर्शः
उक्तः । निष्ठत्वं = वाचकत्वम् । ननु प्रकरणापेक्षयापि श्रुतेर्बलीयस्त्वमपि
तत्रैव शंकितमित्यत्र अनिर्धारितविशेषेत्यनेन विवक्षित मर्थं व्यनक्ति - नहीत्यादिना
अयमाशयः यदेव विद्यया करोति तदेव वीर्यवत्तरंभवतीति हि वाक्यं
श्रूयते । अत्र यत्करोति तद्विद्यया इत्यन्वयश्चेत् यच्छब्देन कर्मसामान्यपरामर्शसंभवेन
विद्याशब्देन विद्यासामान्यबोधनमिति विद्यायाः सर्वस्या अपि कर्मांगत्वं
विहितं भवेत्
नच तथाऽन्वयः । यदेव विद्यया करोति इति श्रवणात् । अतः यदेवेत्यनुवादरूपतया
प्रतीयमानत्वात् प्रापकप्रमाणं किमित्यपेक्षायां, प्रकरण बलात्
उद्गीथमुपासीत इति प्रकृतोद्गीथोपासनेन क्रियमाणस्य कर्मण एव यच्छब्देन
परामर्शात् सामान्यवाचिनोपि विद्याशब्दस्य उद्गीथविधा विशेषे संकोचः
आवश्यकः इति न विद्यासामान्यस्य कर्मांगत्व बोधनं संभवति । तस्मात्
विद्ययेत्यस्य स्वतोऽर्थनिश्चसामर्थ्याभावेन श्रुतित्व मेवनास्तीति
न प्रकरणापेक्षया प्राबल्यविचारः युक्तः इति ।। यच्छब्दः उद्गीथ
विद्यया क्रियमाणकर्मवाची विद्याशब्दश्च उद्गीथविद्यावाची
ततश्चोद्गीथविद्यायाः क्वचित्कर्मांगत्वं सिद्धमेवेति सर्वस्या
अपि विद्यायाः कर्माङ्गत्वं किं न स्यादिति चेन्न, उद्गीथविद्याया
अपि कर्मांगत्वस्य तन्निर्धारणानियमाधिकरणे यथाश्रयभावाधिकरणे च
निषिद्धत्वात् । तर्ह्यस्या श्रुतेः कागतिरिति चेत् वीर्यवत्तरत्वफलाभिलाषिणः
कर्मकर्तुः उद्गीथविद्यानुष्ठानं नियमेन कर्तव्यमित्येतावन्मात्रमेवेयं
श्रुतिःबोधयति । अन्यथाधिकरणद्वयोक्त दूषणानां जागरुकत्वादिति ।
उद्गीथविद्यायाः क्रत्वर्थत्वेन क्रतुसाद्गुण्यफलत्वेऽप्यार्थवादिकमपि
फलं तदविरुद्धं ग्राह्यमेवेति । अन्यथात्वाधिकरणभाष्यं त्वन्वारुह्य
भाषणमिति पूर्वमेवावोचाम
प्रतिबन्धकाभावस्यापि पुरुषाभिमतत्वेन पुरुषार्थत्वं च । अधिकरणद्वये
निराकृतं क्रत्वर्थत्वं च नै तद्रूपं किंतु परमापूर्व प्रयोजकत्वरूपं,तथा
चैतत्सूत्रस्यान्यथात्वाधिकरण भाष्यस्य च नोक्ताधिकरणद्वयेन सह
विरोधः इति ।। वस्तुतस्तु क्रत्वर्थत्वं पुरुषार्थत्व मुभयमपि प्रकृतेऽविरुद्धं,
अत्रक्रत्वर्थत्वं हि न प्रयाजाद्यंग साधारणं परमापूर्व प्रयोजकत्वरूपं
किं तु प्रतिबन्धविघटन द्वारा क्रतुफल प्रयोजकत्वरूपं मुत्तेजकत्व
पर्यवसितम् । अत्र विद्यापदेनोद्गीथ विद्यायाः - परामर्शे भवदभिमतकर्तृयाथाम्यज्ञानस्यांगत्वं
न सिध्यति
उद्गीथविद्यायाः - अपि फलकामनायामेव कर्तव्यत्वसिध्या तस्या अपि
नांगत्व सिद्धिः कर्तृयाथाम्यज्ञानस्यैव विवक्षणे तेन ज्ञानेन क्रियमाणस्य
कर्मणः वीर्यवत्तरत्व फलत्वोक्त्या फलान्तरसाधकत्वसिद्धिरिति स्वर्गादिसाधकयागाद्यंगकत्वं
न सिध्येत् । अप्रतिबन्धफलानभिलषया कर्म मात्रकरणे तत्रास्य ज्ञानस्यानपेक्षितत्वादपि
नांगत्वसिद्धिः । फलाभिलाषानभिलाषाभ्यां अस्यानुष्ठानतदभावौ इति
नास्य ज्ञानस्य विद्यारूपस्य सार्वत्रिकत्वमित्यप्यभिप्रायः सूत्रकृतः ।।
<3.4.11>
अथ समन्वारम्भणादिति सूत्रोक्तदूषणपरिहारपरमुत्तरसूत्रमवतारयति - यच्चेदमुक्त
मिति । विद्याकर्मणोस्साहित्यमात्रं न विद्यायाः अंगत्व बोधने क्षमम् ।
तदुपोद्बलकतयोक्तन्यायश्च परिहृतः । तस्मान्नानया विद्यायाः अंगत्वं बोध्यते ।
तर्हि किमनया प्रतिपाद्यत इति चेत्तत्राह - तं विद्याकर्मणोरिति । उक्तेन
न्यायेनेति । अभिसंहितफलस्य कर्मणः मोक्षव्यतिरिक्तस्वर्गादिफलजनकत्व
मित्युक्तप्रकारेणेत्यर्थः । शतवदिति खण्डेनाभिप्रेतमर्थं विवृणोति - शतवदिति ।
ननु तं विद्याकर्मणी समन्वारभेते इत्यत्र एकस्यामेव व्यक्तौ विद्याकर्मणोस्समन्वारम्भणं
प्रतीयते । अत एव हि दृष्टान्तेपि विक्रेतर्येकस्मिन्नेव शतद्वयस्यान्वयः । नहि
एकस्मिन् विद्यायाः समन्वारम्भणे, अपरत्र कर्मणः समन्वारम्भणे च
"तं विद्याकर्मणी समन्वारभेते" इति वाक्यं स्वरसम् । ततश्चैकस्मिन्
पुरुषे विद्यायाः स्वफलभूतमोक्षजननाय समन्वारम्भणे तद्विलक्षणफलजनकस्य
कर्मणः कथं समन्वारम्भणं युक्तं असंभवात् । एवं कर्मणः स्वफलजननाय
समन्वारम्भणे तद्विपरीतफलयाः विद्यायाश्च समन्वारम्भणमपि न युक्तमेवेति
चेत् । ब्रूमः - नात्र मोक्षजनकविद्यायाः समन्वारम्भणं विवक्षितम् 
किंतु सांसारिक फलजनक कर्मण इव सांसारिक फलजनकविद्याया एव समन्वारम्भणमुच्यते
इत्थं च सांसारिकफलजनन समर्थ विद्याकर्मणोरेकेन पुरुषेणानुष्ठाने
तद्वयमपि कालान्तरे देहान्तरे चानुष्टातारं तमेव पुरुषं मनुवर्तते 
यावता तज्जन्य फलस्यासिद्धिःतावत्तयोरनुवृत्तेरावश्यकत्वात् ।
अतो न विरोधः । यद्वा मोक्षजनकविद्याया इव तदंग कर्मणः एव समन्वारम्भणमत्रोच्यतेउ
उपायभक्तिः प्रारब्धव्यतिरिक्ताधनाशिनीति न्यायेन विद्यायाः प्रारब्धकर्मावसाने
एव मोक्षजनकत्वात् प्रारब्धकर्मावसानपर्यन्तं तदनुवृत्तिरावश्यकी 
तदङ्गकर्मणश्च अभ्यासाधेयातिशयविद्योत्पादनाय जन्मान्तरेऽप्यनुवृत्तिरावश्यकीति
न तं विद्याकर्मणी समन्वारभेते इति श्रुत्यस्वारस्यम्
ननु विद्यायाः कर्मांगत्वमभ्युपयतामस्माकमपि न श्रुत्य स्वारस्यं,
स्वर्गादिजनक कर्मणा फलजननाय प्रधानभूतकर्मानुवृत्तिवत् तदंगविद्याया
अप्यनुवृत्तेरिष्टत्वादिति चेत् न विद्यायाःकर्मांगत्वे एव विवादात् 
अंगत्वसिद्धौ ह्येव मुपपत्तिस्सुवचा । अंगत्वे श्रुत्याचार दर्शनादिकं
तु परास्तम् ।अस्माकं सर्वापेक्षाच यज्ञादि श्रुतेरश्ववदित्यनेन
कर्मणां विद्यांगत्वस्थापनात् एवमुपपादनं शोभनमिति ।।इन्द्वसमासो
ह्ययम् । उभयोः समप्राधान्यं स्पष्टमवगम्यते । अतोऽप्यंगागिभावस्य
नात्र प्रतीतिः । नाम ब्रह्मेत्युपासीत इत्याद्यैश्वर्यफलकानां
फलान्तरकर्मणां च मृतं प्रत्यनुवृत्तिर्युक्ता
एकफलानुभवाणन्तरं अत्य फलानुभवः । तत्र प्रथफलानुभवाय यो गच्छति
तस्मिन्नुभयोः साहित्यमस्ति ।।
<3.4.12>
अथ दूष्यांशानुवादपुरस्सरमुत्तरसूत्रं व्याचष्टे - यदुक्तमित्यादिना ।
कुतो न युक्तमित्यत्राह - वेदमधीत्येति । नन्वध्ययनविधेरेवार्थज्ञानपर्यन्तत्वे
नार्थविचारप्रवर्तकत्वं स्थापितमित्यत्र - किं शब्दस्वारस्यादभ्युपपगतं,
उतार्थानुपपत्त्येति विकल्पं हृदि निधाय प्रथमे दूषणमाह - न चाध्ययनविधिरेवेति ।
अक्षरराशिग्रहणमात्रेपर्यवसानादिति स्वमते ह्येव शब्दस्वारस्यमिति
दर्शितम् ।यथाऽग्नीनदधीत इत्यत्राधानं=अग्निसिद्धये केवलं विधीयते 
न पुनरुत्तरकर्मानुष्ठानार्थम् । शब्दस्य तावन्मात्रे प्रसिद्धिस्वारस्यात् ।
एवमत्रापि अध्ययनविधिः अक्षरराशिग्रहणप्राप्त्यर्थमेव विधीयते इति भावः ।
द्वितीये दूषणमाह - गृहीतस्य चेति । अयं भावः - अध्ययनविधेरेवार्थबोधप्रवर्तक
त्वाभावे प्रवर्तकान्तराभावाच्च केवलं मूलमात्राध्ययनततः मीमांसायां प्रवृत्तिः
न स्यादिति मीमांसायाः अनारंभणीयत्वप्रसंगः इति हि भवद्भिरर्थानुपपत्तिरुच्यते ।
सा च न संभवति । अध्ययनविधेरक्षरराशिग्रहणमात्रपरत्वेपि रागत एव विचारे
प्रवृत्त्या मीमांसायाः आरम्भणीयत्वसिद्धेः । वस्तुतः रागप्राप्तार्थे विधिकल्पन
मप्ययुक्तम् । अप्राप्ते हि शास्त्रमर्थवदिति हि प्राहुरिति । अत्र वक्तव्यं
अर्थज्ञानपर्यन्तत्ववाद्युक्तनुपपत्तिपरिहारः तन्मतदूषणं स्वमतस्वारस्यादिकं
सर्वमपि आदौ जिज्ञासाधिकरणभाष्यव्याख्याने एव संयक् प्रदर्शितमित्यत्र न
विस्तरं कुर्मः ।
परमतान्वारोहेणापि समाधत्ते - यद्यपीत्यादिना । यद्वा - नन्वध्ययनविधेरर्थज्ञान
पर्यन्तत्ववादिमते इव अक्षरराशिग्रहणमात्रपरत्ववादिनां भवतां मतेऽपि अर्थादर्था
वबोधप्रवर्तकत्वमप्यभ्युपगतं भवत्येव । नह्यक्षरराशिग्रहणफलकाध्ययनविधिमन्तरा
अर्थविचारे रागतः प्रवृत्तिरपि सूपपादा । प्रवर्तकाभावेन साङ्गवेदाध्ययने
एवाप्रवृत्त्या रागतः प्रवृत्तिहेतुभूतापातप्रतीतेरेवासत्त्वात् । यदि त्वध्ययने
एव रागतः प्रवृत्तिरभ्युपेयते, तर्हि स्वाध्यायोऽध्येतव्यः इत्यध्ययनविधेः
जलाञ्जलिप्रदानमेव युक्तं स्यादित्यत्राह - यद्यपीति । अयमभिप्रायः - न
वयमध्ययनं रागप्राप्तमिति ब्रूमः, येनाध्ययनविधेरानर्थक्यं प्रसज्यते ।
नाप्यर्थविचारस्य वैधत्वं ब्रूमः, प्राप्तत्वात् । शब्दस्वारस्यार्थानुपपत्त्या
द्यभावाच्च । इयांस्तु विशेषः - भवतामध्ययनविधेरेव अर्थावबोधप्रवर्तकत्वं,
अस्माकं तु, अक्षरराशिग्रहणमात्रफलकत्वमेव, अर्थविचारप्रवृत्तिश्च
रागतः एव, तादृशाध्ययनविध्यभावे चाध्ययनस्यैवाभावेनापातप्रतीत्यभावात्
रागतः प्रवृत्तिरपि न घटत एव । तावता न रागप्राप्तस्य विधेयत्वमावश्यकम् ।
ननु साक्षादध्ययनविधिना रागत एव वापरंपरयाऽर्थज्ञानस्य प्राप्तत्वेपि
तस्यावश्यं कर्मानुष्ठानपूर्वभावित्वेन कर्मांगत्वमापतेदेवेति चेत्, किं ततः -
तावताऽस्मदभिमतविद्यायाः कर्मांगत्वासिद्धेः । किमत्र कर्मांगत्वेनाभिमता
विद्या वेदाध्ययनमेव विवक्षितं यद्वा वेदान्तवाक्यार्थपरिज्ञानं, अथवा मननादि
मुखेन तज्जन्यब्रह्मोपासनम् । नाद्यः - अग्निसिध्यर्थाधानस्येवाक्षरराशि
ग्रहणफलकस्याध्ययनस्योत्तरकर्मानुष्ठानार्थत्वासंभवात् । न द्वितीयः,
तस्यैकविषयत्वेन परस्परसापेक्षत्वेन च ब्रह्मोपासनांगत्वे संभवेऽपि
कर्मांगत्वासंभवात् ।
न च वाक्यजन्यज्ञानापेक्षया ब्रह्मप्राप्तिफलकब्रह्मोपासनस्यान्यत्वाभावेन
कथमगांगिभावः आत्माश्रयादिति वाच्यम् । उपासनात्मकस्य साक्षाद्ब्रह्म
प्राप्त्यर्थस्यापरोक्षज्ञानशिरस्कस्याहरहरभ्यासाधेयातिशयत्वेना
प्रयाणादनुवर्तमानत्वेन च वाक्यजन्यपरोक्षज्ञानविलक्षणत्वात् ।
अन्यथा कर्मस्वरूपज्ञानापेक्षया कर्मानुष्ठानस्याप्यविलक्षणत्वापातात् ।
न तृतीयः = अंगत्वग्राहकप्रमाणाभावात् । वस्तुतो वीतरागैरनुष्ठानाभावेन
न कथंचिदपि विद्यायाः कर्मांगत्वसिद्धिरिति ।।
<3.4.13>
स्वाध्यायोऽध्येतव्य इति वाक्यस्य क्रतुप्रकरणापठितत्वात् अनारभ्याधीतत्वाच्च
नेदं अध्ययनस्य कर्मांगत्वबोधकं,
यथाऽनारभ्याधीतस्य वसन्ते ब्राह्मणः अग्नीन् आदधीत इति वाक्यस्य
न कर्मांगत्वबोधकता । कर्मानुष्ठानविधायककर्मविधीनां अग्नि, अध्ययन
सापेक्षत्वेपि आधानसिद्धाग्निमतः अध्ययनाधीनज्ञानवतश्च स्वरसत एव
लाभात् कर्म विधयः आधानमध्ययनं च नाक्षिपन्ति । एवमध्ययनविधेः क्रत्वनुष्ठानपर्यन्तप्रवर्तकत्वं
नास्ति । तथा क्रतूपयोग्यर्थज्ञानपर्यन्तप्रवर्तकत्वमपि नास्ति ।
अध्येतव्य इति तव्यप्रत्ययः अक्षरराशेरेव कर्मत्वमवगमयति । अतः
स्वाध्यायप्राप्तिरेव फलम् । आचार्यकुलात् वेदमधीत्य "इत्यत्र क्त्वा
प्रत्ययेन उत्तरकालीनत्वप्रतीतिरेव नांगत्व प्रतीतिः । "अभिसमावृत्त्य इत्यत्रापीयमेव रीतिः । कर्माणि कुर्वन्नेवेत्यवधारण
स्वारस्यमवलम्ब्य - ज्ञानाद्व्यावृत्येत्युक्तम् । तन्नोपपद्यते इत्यनेन
नेति सूत्रखण्डो विवृतः ।अविशेषादिति व्याख्येयपदोपादानम् ।उपपत्तेरिति।
अनेन वाक्येनात्मविदः कर्म कर्तव्यमेवेत्युक्तं, न पुनर्विद्यायाः
कर्मांगत्वं, तत्साधकविशेषलिंगाभावात् । अतो ब्रह्मविद्यांगभूतकर्मानुष्ठानस्यावश्यकर्तव्यत्व
बोधनपरतयाप्यस्य वचनस्योपपत्तेः न किं चिद्बाधकम् । अतोऽवधारणपि
न स्वरसमिति भावः । ननु फला प्रतिपादकवाक्यस्यान्यथोपपत्तावपि फलप्रतिपादिकवाक्यस्य
कागतिरित्यत्र तत्रापि फलनिर्देशः उपासनाभिवृद्धिपरः अतः कर्मेणैवहीत्येतदप्येतदभिप्रायकमेवेत्याह - कर्मणैवेति
नन्वस्त्वंगत्वं कर्मणां, यावज्जीवानुवर्त्यत्वं कुत इत्यत्राह - विदुषस्त्विति ।
स खल्वेवं वर्तयन्नित्यादिना अंगिनः यावज्जीवानुवर्त्यत्वमुक्तम् । अतोऽङ्गाना
मपि अंगिभूतविद्यावैशद्योत्पादनाय यावज्जीवमनुवृत्तिरावश्यकीति भावः ।।
<3.4.14>
उत्तरसूत्रमवतारयति - एवमिति । अर्थस्वाभाव्येनेति । विद्यायाः अर्थज्ञानविलक्षणत्वं
कर्माङ्गित्वं कर्माङ्गत्वासंभवश्चेत्यर्थस्वाभाव्येनेत्यर्थः । अवधारणार्थ इति ।
अनुमतिरेवेत्यर्थः । वाशब्दस्य विकल्पार्थकत्वे नाविशेषात् स्तुतयेऽनुमतिरिति
सूत्रद्वयोक्तयोः कुर्वन्नेवेति वाक्यस्य विद्यांङ्गकर्मविधिपरत्वविद्यास्तुत्युपयोगिकर्मानुमति
परत्वयोरर्थयोः विकल्पः प्रतीयते तच्चानभिमतं, तथा सति तयोस्तुल्य
बलत्वापातात् । न च तदपीष्टम् । तथा सति पूर्वसूत्रेणैवोक्तार्थद्वयविवक्षासंभवेन
स्तुतयेऽनुमति र्वेति सूत्रस्य वैयर्थ्यापत्तेः
तत्राहि विद्यांगकर्मपरत्वं वा विद्यास्तुत्युपयोगिकर्मपरत्वं वा
विहाय काम्यकर्मविधिपरत्वमेवेत्यत्र विशेषहेत्वभावान्नैव मित्यर्थ
वर्णनं संभवति । अविशेषादिति हि सूत्रितम् ।। एवं पूर्वपक्ष्यभिमतार्थे
इव विद्यांगकर्मग्रहण पक्षेपि "न कर्मलिप्यते" इति वाक्यशेषासामञ्जस्येन
प्रकरणविरोधाच्च । नच विद्यांगकर्मणां लेपाभावः, विद्योपकाररूपफल
लेपकत्वावश्यंभावात् । अत एवहि पूर्व सूत्र भाष्ये । विद्यांगभूत
कर्मविषयतयाऽप्युपत्तेरित्यस्वारस्येन भाषितम् । अतो दुर्बल पक्षमवलम्ब्य
पूर्वपक्षिमतं प्रदूष्य प्रबलपक्षावलम्बनार्थ मुत्तर सूत्र प्रवृत्तिरित्याशयेन - वा
शब्दोऽवधारणार्थ इत्युक्तम् । वाशब्दस्य साध्यवाचिपदसमभिव्याहारात्
"विधिर्वा धारणवादित्यत्रावधारणवाचित्वदर्शनाच्चावधारणार्थत्वं
युक्तमेव । अनेन पूर्व सूत्रोक्तार्थव्युदासोऽप्यर्थात्सिध्यति 
कुर्वन्नेवेत्यस्य एतत्सूत्रार्थ एव सूत्रकृदभिमत इति सूचनाय
"एवमर्थस्वाभाव्येन चोद्यं परिहृत्य' कुर्वन्नेवेह कर्माणि इत्यस्य
वाक्यस्यार्थमाहेत्यवतारितम् ।। अनुमतिरिति । ब्रह्मविदोपि काम्यस्य
निषिद्धस्य च कर्मणः काममनुष्ठानं भवतु नाम । तथापि तदधीनबन्धस्य
नैव प्रसक्तिः । दर्शनसमानाकारध्यानेन सर्वस्यापि नाशावश्यंभावात्
इति तात्पर्यम् । विधिपक्षे विद्यांगकर्मपरमिदम् । यज्ञेन विविदिषन्ति
इति कर्मणो विद्यांगत्वबोधकम् ।। सूत्रार्थमाह - ईशेति । ईशा = सर्वनियन्त्रा
पुरुषोत्तमेन । अयं चेशाशब्दः तृतीयान्तः । वास्यं = व्याप्यमित्यर्थः ।
यद्वा सर्वाधारे स्वस्मिन् स्वेन वासनीयमित्यर्थः । सर्वत्रासौ
समस्तं च वसत्यत्रेति वै यतः । ततस्स वासुदेवेति विद्वद्भिः परिपठ्यते
इति हि स्मृतिः । ईशावास्यमित्येकं पदं वा । ईशेनावास्यं, ईश्वरपरतन्त्र
मित्यर्थः । विद्यास्तुत्युपपत्तये विद्याप्रकरणादित्युक्तम् ।
अथ कथं कर्मानुष्ठानानुमत्या विद्यास्तुतिरित्यत्रोपपादयति - विद्यामाहात्म्यादिति
कुर्वन्नेवेह कर्माणीत्यत्र न विद्यांगकर्मानुष्ठानप्रतिपादनेन
विद्यास्तुतिर्भवति । अंगानुष्ठानवचनेनांगिस्तुत्यनुपपत्तेः ।
अपि च न कर्म लिप्यते नरे इति वाक्यशेषोक्तलेपकत्वाभावस्य विद्यांगकर्मणां
संभवे हि विद्यास्तवो युक्तः । तदेव न संभवति, तादृशकर्मणामलेपकत्वे तदनुष्ठाने
प्रवृत्तेरेवासंभवात् । विद्यानिष्पादनार्थं हि विद्यांगं कर्मानुष्ठीयते
तस्य विद्यानिष्पादनरूप कार्यलेपकत्वाभावेतदर्थानुष्ठानस्यैवासंभवात् 
अतः विद्यांगकर्मणां विद्यानिष्पादनरूप फललेपकत्वेन न कर्मलिष्यत
इत्य संगतं स्यात् ।न चांग्युपकाररूपांगफलस्य लेपेपि विदुषो
ऽनिष्ट स्वर्गाद्यर्वाचीन फललेपाभाव एव तत्र प्रतिपाद्यते इति न
दोषः इति वाच्यम् । विद्यायाः अनभिसंहितफलानां कर्मणामेवांगत्वेन
तादृशकर्मानुष्ठाने फलाभावस्यर्थ सिद्धत्वेन तदनूक्त्ययोगात् ।
अतः नित्यनैमित्तिककाम्यभेदेन विभक्तेषु विद्यांगभूत कर्मसु काम्यकर्मणि
कतिपयैरेव काम्यकर्मभिः विद्यापेक्षितार्थसिद्धेः अन्येषांषुद्धिपूर्वकाणां
काम्यकर्मणां प्रामादिकानां अनपेक्षित फलानां यादृच्छिकसुकृतानां
च ब्रह्मविदि अभ्लेषावश्यकत्वेन न कर्मलिप्यते नरे इत्यत्र कर्मशब्दस्तादृशकर्म
परः। अयमर्थ एव हि इतरस्याप्यवमसंश्लेषः पातेतु इत्त्रवक्ष्यते
नन्वस्तु तेषामसंश्लेषः, अथापि विद्यास्तुतिः कथमिति चेत् शृणु
कश्चित्तु, नाभुक्तं क्षीयते कर्म इत्युक्त प्रमाणानुरोधेनोक्त
कर्मणां फलानुभवावश्यकतया न झटिति विद्याफल प्राप्तिः स्यात् ।
उक्तानि च कर्माणि स्वयमापतन्ति बध्नीयुः इति मन्यते । तं प्रति - तानि
कर्माणि नैव क्रियन्ते चेन्न किंचित्, यदि क्रियन्ते, अथापि न भेतव्यं
विद्यामाहात्म्येन तेषामश्लेषात् इत्यनेन मन्त्रेणोपदेशात् विद्यास्तुत्युपपत्तेः 
अत एव "सर्वदा कर्म कुर्वन्नपि न लिप्यते कर्मभिरिति भाषितम् 
अत्रहि ब्रह्मविदा सर्वदाकर्मानुष्ठानेपि, कतिपयैरेव कर्मभिः
विद्यायाः अपेक्षितार्थस्यसिद्धत्वेनान्यकर्मभिः विद्याफलप्रतिबन्धः
स्यादिति न भेतव्यं, विद्यामाहात्म्यादेवतेषामसंश्लेषात् इति कर्मानुष्ठानानुमतिरेव
प्रतीयते इति
अतः पूर्वमन्त्रे विद्यांग कर्ममात्र ग्रहणं विवक्षितम् ।अत्र तुविद्यांगकर्मस्वनपोक्षितकर्मणां
यादृच्छिक सुकृतानुषंगिक कर्मादीनांच विवक्षणमिति विवेकः।यद्वा
प्रामादिकनिषद्धपरः ।ब्रह्मविद्यानिष्टेहि निषिद्धं तत् नलिप्यते 
तदितरस्मिंस्तु प्रामादिकमपि फल जनकम् । एवंस्तुतिप्रकारं वाक्यशेषेणोपपादयति 
नरे, न रमते इति नरः निस्संग इत्यर्थः । ब्रह्मविदि त्वयि, एवमितोऽन्यथा
न कर्मलिप्यते इतीतो अन्यथा नास्तीत्यर्थः । इदमेव तत्त्वमित्यर्थः ।।
<3.4.15>
उत्तरसूत्रं व्याचष्टे - अपि चेति । किं प्रजयेति । एवद्धस्मवै विद्वांसः
प्रजा न कामयन्ते, इति पूर्ववाक्यम् ।प्रजया किं करिष्याम इति विद्वांसः
प्रजां न कामयन्ते इत्यर्थः किमनेन दर्शितं भवतीत्यत्राह - विदुषो
विरक्तस्येति । गार्हस्थ्यत्याग इति । प्रजाशब्देन गार्ह्स्थ्यं
निर्दिष्टमिति भावः । कर्मणोऽङ्गित्वेचाङ्गाङ्गिनोर्मध्ये अंगिनः
प्रधानत्वात् अंगमवलम्ब्य अंगित्यागोऽयुक्तः इति भावः । अस्माकं
तु फलद्वारा कर्मणस्त्याज्यत्व मिष्टमिति पूर्वमेवोक्तमिति न दोषः 
नेदं सूत्रं सन्यासिविषयम् । "ऊर्ध्वरेतस्सुच शब्दे हि" इति पृथगुक्तेः
फलान्तरविरक्त काम्यकर्मत्याग पर गृहस्थविषयम् । गार्हस्थ्यकर्मत्यागस्यैवोक्तत्वात् 
गृहस्थ एव सन् काम्यकर्म त्यजति । अतोस्यांगित्वं अनुपपन्नमिति
भावः । येषां नोऽयमात्मा इत्यादिना भगवतः सर्वविधबन्धुत्वं अन्येषामाभास
बन्धुत्वं चोपपादितं भवति । अतः आभासप्रजादिभिः किमस्माकं फलमिति
श्रुतेराशयः । नन्वत्र ब्रह्मज्ञानवतां कर्मत्यागोक्तेः दग्धाखिलाधिकारत्वात्
ब्रह्मज्ञानाग्निना मुनिः । वर्तमानः श्रुतेर्मूर्ध्नि नैव स्यात् वेदकिंकरः
इति अद्वैतिमतमेवोक्तं भवति इति चेन्न ।। भगवतः सर्वविधबन्धुत्वोक्तेः
तन्मतवैलक्षण्यात् । "यज्ञेन दानेन' इति अंगत्वबोधनात् कर्मणाम् । अथ
निष्कामकर्मतात्पर्यावश्यकत्वमिति
न क्षतिः ।। यद्यपि अविशेषादिति सूत्रमेव पर्याप्तम् । नवा - अधिकमेव
सिद्धान्तारम्भे न तु वा इत्यादि प्रयोग पक्षान्तरव्यावृत्यर्थ
मावश्यकः । सिद्धान्तसूत्र मध्ये एवंप्रयोगः नात्यावश्यकः । नूतनशंका
यदि मध्ये जायेत, तदा तन्निवारणार्थमेव प्रयोगो युक्तः । अत्र
तु सापि शंका नास्ति । तथापि "कुर्वन्नेवेह कर्माणि इति श्रुतिवाक्यस्यार्थद्वयबोधानात्
उभयविद्यशंकायाः प्रस्तावावश्यकत्वात् तदाशंकापरिहार्थं प्रथमं नञ्
पदं प्रयुक्तम् । द्वितीयशंकानिवृत्त्यर्थं "अनुमतिर्वा इति वापदं प्रयुक्तम् ।
वस्तुतः गार्हस्थ्याश्रमत्यागेपि अन्याश्रमस्वीकारावश्यकत्वेन
तत्तदुचित धर्माणामेवांगत्वमिति गार्हस्थ्याश्रमत्यागेऽपि न दोषः ।।
<3.4.16>
उत्तरसूत्रार्थमाह - पुण्यापुण्येति । अपुण्यरूपस्य कर्मणः ब्रह्मविद्ययोपमर्दो
ऽभिमतपर्यवसायी स्यादिति पुण्यस्याप्यन्तर्भावः कृतः । स्वमते मुमुक्षुं प्रति
पुण्यापुण्यकर्मणोरविशेषेणानिष्टत्वमालोच्य समस्तसांसारिकदुःखमूलस्येत्युक्तम् ।
यद्वा दुःखशब्दः सुखस्याप्युपलक्षकः । उपमर्दो नाशः ।। ब्रह्मविद्याफल
भूतब्रह्मानुभवप्रतिबन्धकाविद्याख्यकर्मोपमर्दस्य क्वचिदनुक्तत्वेपि
सर्वशाखाप्रत्ययन्यायेन स्वमतेऽर्थसिद्धत्वमभिसन्धाय - प्रतिवेदान्तमित्युक्तम्
इत्यादिकं = इत्याद्युक्तमित्यर्थः । अर्थप्रधानोऽयं निर्देशः, इत्याद्युक्तं
ब्रह्मविद्यया कर्मण उपमर्दमधीयत इत्यन्वयः । यद्वा इत्यादिकं वेदान्तवाक्यं
ब्रह्मविद्यया कर्मणः उपमर्दं प्रतिपादयति इत्यध्याहारेण योजना । ततः
किमित्यत्राह तद्विद्याया इति । अङ्गेनाङ्ग्युपमर्दायोगात् उपमर्दिकायाः
विद्यायाः उपमर्दनीयकर्माङ्गत्वमयुक्तमिति भावः ।।
ननु अङ्गिनाप्यङ्गोपमर्दोऽनुपपन्न इति कर्मणोऽपि ब्रह्मविद्यांगत्वं
भवदभिमतं न सेत्स्यति । मैवम् । ब्रह्मविद्यया हि अनिष्टं कर्म ह्युपमर्द्यते,
न त्वङ्गभूतम् । अंगभूतकर्मणः ब्रह्मविद्यानिष्पादनद्वारा स्वत
एव चरितार्थत्वात् । भवतां तु कर्मण एवाङ्गित्वेन विलक्षणफलजनकत्वात्
नाङ्गभूतविद्ययाऽङ्गिनः उपमर्दः युक्तः इति ।।
<3.4.17>
अपेक्षितपदाध्याहेरेण ऊर्ध्वरेतस्सु चेति खण्डस्यार्थमाह - ऊर्ध्वरेतस्स्विति ।
ऊर्ध्वरेतस्सु = ब्रह्मचर्यवानप्रस्थसन्यासरूपेष्वित्यर्थः । न विद्या
कर्मांगमिति । अङ्गिनं विहायाङ्गानुष्ठानायोगात् विद्यायाश्चांङ्गत्वे
कथमङ्गिभूतयज्ञाद्यभावेपि विद्यानुष्ठानम् । अतो नाङ्गत्वमिति भावः ।
उत्तरखण्डभवतारयति - नन्विति । यावज्जीवाधिकारश्रुतेरिति । यावज्जीवमग्निहोत्रं
जुहोतीत्यादिभिः अग्निहोत्रादीनां यावज्जीवानुष्ठेयत्वं प्रतिपाद्यते । यदि
सन्यासाद्याश्रमाः इष्येरन् तेषां चाग्निहोत्राद्यभावेन जीवननिमित्ताग्निहोत्र
विलोपप्रसंगेन श्रुतिव्याकोपः स्यादिति भावः ।
ननु स्मृतिबलात्तदाश्रमस्वीकार इष्यत इत्यत्राह - श्रुतिविरुद्धानामिति ।
ननु सन्यासाश्रमस्वीकारेपि न बाधकं, अग्निहोत्रादिकर्मणामप्युक्तश्रुतिबलेनैव
तदाश्रमनिष्ठानामपि स्वीकारादिति चेन्न । तर्हि सन्यासस्यैवासंभवात् । स्मृत्या
हि सन्यासाद्याश्रमाः इष्यन्ते, तर्हि तत्रैवाग्निहोत्रादिकर्मसद्भावोपि तेषां
प्रतिपादितः इति तदपि भवद्भिः स्वीकर्तव्यमेव । अतः स्मृतिबोधिताग्निहोत्रादिकर्म
सद्भावस्वीकारापेक्षया सन्यासाद्यश्रमास्वीकरणमेव वरम् । यावज्जीवश्रुतिश्चोप
पादिता भवतीत्याशयः । त्रय इति । त्रयो धर्मस्कन्धाः,
यज्ञोऽध्ययनं दानमिति प्रथमः । तप एव द्वितीयः ब्रह्मचार्याचार्यकुलवासी
तृतीयोऽत्यन्तमात्मानमाचार्यकुलेऽवसादयेत् सर्व एते पुण्यलोका
भवन्ति, ब्रह्मसंस्थोऽमृतत्वमेति इति श्रूयते । धर्मस्कन्धाः = धर्माश्रयाः
आश्रमाः त्रय इत्यर्थः । यज्ञाध्ययनदानादिधर्माश्रयः गृहस्थाश्रमः
प्रथमः । वानप्रस्थसन्यासाश्रमद्वयं द्वितीयम् । तपश्शब्दबोधित कायक्लेशप्रधानत्वात्तदाश्रमद्वयस्य
ब्रह्मचर्याश्रमस्तृतीयः । ब्रह्मचर्यं च वेदाध्ययनाय गुरुकुलवासः
उक्ताश्रमेषु केवलाश्रमधर्मनिष्ठाः तत्तत्पुण्यलोकान्प्राप्य तत्तत्सुकृतफलमनु
भवन्ति । ये तु उक्ताश्रमिषु ब्रह्मविद्यानिष्ठाः ते तु मुक्तिं प्राप्तुवन्ति
इति श्रुत्यर्थः । विवरिष्यते चानुपदमेव भाष्यकृद्भिः । ये चेमे इति ।
श्रद्धापूर्वकतपःशब्दबोधित ब्रह्मोपासकाः वानप्रस्थसन्यासाश्रमनिष्ठा एवेति भावः
अतः श्रुतावेव तेषामप्याश्रमाणामुक्तेः न तदसत्त्वापादनं युक्तमिति भावः ।
तर्हि यावज्जीवश्रुतिर्विरुध्यते इत्यत्राह - यावदिति । वचनद्वयमपि श्रुतित्वेन
प्रमाणतमम् । अतो विषयभेदेन व्यवस्थाप्यमिति न विरोधगन्धोऽपीति भावः ।।
<3.4.18>
अथाश्रमान्तरानंगीकर्तृजैमिनिमतप्रदर्शकमुत्तरसूत्रं व्याचष्टे - यदिदमिति ।
कुतो नोपपद्यते इत्यत्राह - यत इति । कुतोऽनुवादरूपत्वमिति हेत्वाकांक्षया
पृच्छति - कुत एतदिति । समाधत्ते - अचोदनादिति । चोदनायाः अभावादित्यर्थः ।
अविधानमेवोपपादयति - न ह्यत्रेति । विधिशब्दः = विधिवाचकशब्दः ।
ननु विधिशब्दाश्रवेणेपि कल्प्यते इत्यत्राह - त्रयो धर्मस्कन्धा इत्यादिनेति ।
पूर्वप्रस्तुतप्रणवकरणकब्रह्मोपासनस्तुत्यर्थ तयापि तदुपपत्तेः संभवेनान्यथा
सिद्धत्वात् न कल्पनं युक्तमिति भावः । ननु स्तुतिपरतयैवोपत्तिरित्यत्र
किं बीजमित्यत्राह - ब्रह्मसंस्थ इति । पूर्वत्र ब्रह्मोपासनं प्रकृतम् ।
उपसंहारे च तत्फलमभिहितम् । अतो मध्येऽन्यविधिकल्पनमयुक्तम् । महावाक्यभंग
प्रसंगात् । अतः उपक्रमोपसंहारानुगुण्येन मध्यगतस्यास्य वाक्यस्य पूर्वापरवाक्य
प्रतिपाद्यार्थोपयोग्यर्थपरत्वमेवाश्रयणीयम् । तच्च स्तुतिपरत्वाभ्युपगमे एवेति
भावः । स्तुतिपरत्वमेव कथमित्यत्र तदुपपादयन्नुपसंहरति - अत इति । अन्यार्थं =
प्रणवकरणक ब्रह्मोपासनार्थम् ।
अयं भावः - प्रणवेन ब्रह्मोपासनं हि पूर्वप्रकृतम् । सन्यासाद्यश्रमनिष्ठानां
तु प्रणव एव विशेषत उपादेयः । अतः अतिपूज्यानां सन्यासाद्यश्रमनिष्ठानां
विशेषतः अवश्योपदेयत्वात्प्रणवस्य, तादृशप्रणवेन ब्रह्मोपासनं अवश्यं
फलदायीति प्रणवकरणकब्रह्मोपासनं स्तुतं भवति ।
अत एवं विधस्तुतिकरणाय सन्यासाद्याश्रमस्यानुवादः क्रियते । नहि
तदाश्रमानुवादमन्तरा एवंविधा स्तुतिर्भवितुमर्हतीति । कथमत्र स्तुतिरिति
चेत् एवं ब्रह्मोपासकेन विरक्तेन भाव्यम् । यतः स मुमुक्षुः इतरसुखादिष्वलग्नमनाः
सर्वविधयोगेष्वपि रागं विना स्थितश्चेत् तेन ब्रह्मप्राप्तिः
सुकरा । सन्यासी कश्चन स्थितश्चेत् स यथा विरक्तो भवेत् तथाऽनेनोपासकेन
मुमुक्षुणा भवितव्यम् । तादृश एव ब्रह्मसंस्थः अमृतत्वं प्राप्नुयात् ।
अभूतोपमा इति कश्चनोपमाविशेषः काव्येषु प्रस्तूयते । स इह भाव्यः ।
एकदैव चन्द्रसूर्ययोः उदये पद्मं विकसितं मुकुलितं च न भवति ।
तादृशपद्म सदृशं भगवतो नयनमित्यत्युपमा क्रियते । तथा इहापि ।।
श्रुत्यन्तरमप्यन्यथयति - येचेमे इति।देवयानविधिपरत्वादिति। तेऽर्चिषमभिसंभवन्ति
इति ह्युपरि श्रूयते । अतः श्रद्धापूर्वकतपः शब्दनिर्दिष्ट ब्रह्मोपासकानां
देवयानेन पथा गमनमित्येतत्प्रतिपादनेदंपरमेव तद्वाक्यम् ।इति निर्देशस्तु
तत्रैवोपासने श्रद्धा स्यादिति सूचनाय, विजने एव हि ब्रह्मोपासनंसुकशम् 
अत एव श्रद्धाशब्दसार्थक्यमपि । अतस्तद्वाक्यस्यान्यत्र विधानतात्पर्यात्
आश्रभान्तरविधान तात्पर्या भावात् तात्पर्य सत्वेपि विधिशब्दाभावाच्च
नाश्रमान्तर प्रतिपादकत्वमपि तद्वचन स्येति भावः
एतमेव प्रव्राजिनो लोकमिच्छन्त इत्यत्रापि प्रव्राजिनः इत्यनुवादः
ब्रह्मलोक माहात्म्य प्रतिपादनायैवेतिच भावः । अस्तु कथंचिदुक्तस्थलेषु
विधिकल्पकसद्भावः । अथापि कल्पनं तु न संभवन्ति । गृहस्थाश्रमधर्मत्यागे
प्रत्यवायश्रवेणनाश्रमान्तराणां निषिद्धत्वादित्याशयेनोत्तरखण्डमाह - अपि
चेति । उपसंहरति - अत इति ।।
<3.4.19>
उत्तरसूत्रेण स्वाभिप्रायं व्याचष्टे - गृहस्थेति । गृहस्थस्याश्रमः गृहस्थधर्म
इत्यर्थः । आश्रमान्तराणामप्युपादेयत्वसिध्यर्थं साम्यप्रतियोगिनि उपादेयतया
ऽभिमतगृहस्थाश्रमसाम्यमेव सूत्रकृदभिमतं प्रकारद्वयेनोपपादयति - त्रय इति ।
इतरेषां च समानमिति । त्रयो धर्मस्कन्धाः इत्यत्र कस्यचिदाश्रमस्य विधिः
कस्यचिदनुवादः इति न युक्तम् । वाक्यस्यातद्रूपत्वात् । अतः सर्वेषामनुवादः
सर्वेषां विधिरिति वाऽऽश्रयणीयम् । तत्र सर्वाश्रमाणामपि विध्यभ्युपगमे
सन्यासाद्याश्रमस्यापि विधानमिति नाश्रमान्तरापलापो युक्तः । अनुवादाभ्युपगमे
च किमर्थमनुवादकरणमित्यालोचने ब्रह्मसंस्थस्तुत्यर्थमेवेति वक्तव्यम् ।
तत्तदाश्रमिणां केवलाश्रमधर्मनिष्ठानां तत्तत्पुण्यलोकप्राप्तिमात्रमिति
तदपेक्षया तेषामेव ब्रह्मसंस्थत्वे अमृतत्वप्राप्तिरिति विशेषात् ब्रह्मसंस्थ
स्तुतिर्हि युक्ता । ब्रह्मसंस्थोऽमृतत्वमेतीति ह्युत्तरत्र श्रूयते । अतो
ब्रह्मसंस्थस्तुत्यर्थतया संकीर्तनं सर्वाश्रमसाधारणमिति न विशेषः क्वचिदिति ।
इतरेषामपि समानमिति प्रमाणान्तरप्राप्तिसाम्यस्योभयत्रावश्यकवादिति भावः ।
अन्यत्राभिनिवेशादिति = गृहस्थाश्रमस्यैवान्यत्र प्रमाणान्तरप्राप्तावभिनिवेश
मात्रमेव भवतां न तु विशेषयुक्तिरिति भावः ।
ननूक्तप्रकरणे गार्हस्थ्यधर्माणामेव कीर्तनमस्ति, नच तपसः ब्रह्मचर्यस्य
च आश्रम्यन्तरासाधारणस्य धर्मस्यापि कीर्तनमस्तीति वाच्यं, तयोर्गृहस्थ
साधारणत्वेन तेनाश्रमान्तरग्रहणासंभवात् । तपश्शब्दबोधितकायक्लेशस्य
ब्रह्मचर्यशब्दबोधितस्य वेदाध्ययनस्य च गृहस्थे संभवात् । अतो नाश्रमान्तरप्रतीति
रस्तीत्याशंक्य परिहरति - नचेत्यादिना । विभागवचनानुपपत्तेरिति । यद्यप्युक्त
रीत्या गृहस्थधर्मास्ते इति वक्तुं शक्यम् । अथापि, त्रयो धर्मस्कन्धाः
इति धर्माश्रयाणामाश्रमाणां त्रित्वेन संग्रहणं बाधितं भवति, आश्रमैक्यांगीकर्तुः
अत एव हि "यज्ञोऽध्ययनं दानमिति प्रथम इति कस्यचिदाश्रमस्य, तप
एव द्वितीय इति आश्रमान्तरस्य, ब्रह्मचार्याचार्यकुलवासी तृतीयः इति,
अन्याश्रमस्य च विभज्य निर्देशः उपपद्यते । तस्मात् न गृहस्थाश्रममात्रस्यात्रसंकीर्तनमित्यकामेनाप्यभ्युपेयमिति
भावः । अथ विभज्याश्रमान्तराणामपि प्रतीतिमुपपादयति - अत इति ।
ननु तपः शब्देनाश्रमद्वयप्रतीतिः कथं, तथा प्रतीत्यभ्युपगमेपि
कथं वा त्रयो धर्मस्कन्धाः इति त्रित्वेन संग्रहणम् इत्याद्याशंका
परिहारं मनसि निधायाह - उभयोरिति । वैखानसपारिव्रज्ययोराश्रमयोः तपः
प्रधानत्वात् तपश्शब्देनाश्रमद्वयप्रतीतिर्युक्तैव । तपःप्रधानत्वरूप
धर्मस्योभयानुगतत्वेन त्रित्वेन संग्रहणमपि नानुपपन्नमिति भावः ।
एतेन तपः शब्दबोधितधर्मस्य गृहस्थसाधारणत्वमपि नास्तीति दर्शितम् ।
गृहस्थानां तपः प्रधानत्वाभावात् ।। अथ तपःप्रधानत्वमेव तपःशब्दार्थनिरूपणद्वारा
उभयोरुपपादयति - तपःशब्दो हीति । ब्रह्मचारिशब्देन लब्धमर्थमवलम्ब्य
ब्रह्मचर्यशब्देनेत्युक्तम् ।
अथ व्याख्यानान्तरव्यावृत्त्यर्थं ब्रह्मसंस्थशब्दस्य स्वयमर्थमाह - ब्रह्मसंस्थ
इति । यौगिकः सर्वाश्रमसाधारण इति । परे हि यज्ञ इत्यादिना गृहस्थाश्रमस्य
तपःशब्देन वानप्रस्थस्य ब्रह्मचर्यशब्देन ब्रह्मचारिधर्मस्य रूढेन
ब्रह्मसंस्थशब्देन च सन्याश्रमस्य च ग्रहणमिति वदन्ति । तच्च न
युक्तम् । तथा सति आश्रमचतुष्टयस्य निर्देशात्, पूर्वं त्रयो धर्मस्कन्धाः
इति त्रित्वेन संग्रहणमनुपपन्नं स्यात् । एवं, आचार्यकुलवासी
तृतीय इत्यनन्तरं "सर्व एते पुण्यलोका भवन्ती"ति केवलाश्रमधर्म
निष्ठानां केवल पुण्यलोक प्राप्तिमभिधाय, "ब्रह्मसंस्थो
ऽमृतत्वमेतीति तेषु तत्तदाश्रमधर्मनिष्ठेषु ब्रह्मसंस्थस्तु मोक्षं
प्राप्नोतीत्युक्तेः ब्रह्मसंस्थशब्दस्य सर्वाश्रमसाधारणत्वावश्यकत्वाच्च ।
नच योगाद्रूढिर्बलीयसीति न्यायस्यावकाशः । असति बाधके एव तस्य
प्रवृत्तेः बाधकस्य चोक्तत्वात् इति भावः । ननु ब्रह्मसंस्थशब्दस्य
सर्वाश्रमसाधारणत्वे ह्येवमुपपादनसंभवः तदेव कथमित्यत्र तदर्थकथनेन
तदुपपादयति - सर्वेषामित्यादिना । अथ परमते पूर्ववाक्यपर्यालोचनेऽर्थानुपपत्तिं,
स्वमते तदुपपत्तिं च मनसि निधाय पूर्ववाक्येनास्यार्थमाह - ब्रह्मनिष्ठाविकला
इति । अथ स्वोक्तार्थे भगवत्पराशरसंमतिं दर्शयति - तदेतदिति ।
अभिदधता पराशरेण विस्पष्टमुक्तमित्यन्वयः । अथाश्रमान्तराणामपि
गृहस्थाश्रमवत्प्रामाणिकत्वेनानुष्ठेयत्वमुपसंहरति अत इति ।
अथ ये चेमेऽरण्ये इत्यस्य पूर्वपक्षिणोक्तं देवयानविधिपरत्वमुपजीव्यापि
आश्रमान्तरप्राप्तिमुपपादयति - ये चेति । तपःप्रधानाश्रमसापेक्षत्वात्
देवयानविधानस्येति । अयं भावः - यद्यपि देवयानेन पथा गमनमेव विधीयते, अथापि
केषामित्यपेक्षायां ये चेमे इति वाक्यं संबध्यते । तत्र च तपःशब्दो निर्दिष्टः ।
स च कायक्लेशार्थवाची । ततश्च तपःशब्दबोधितकायक्लेशं कुर्वतां ब्रह्मोपासकानां
देवयानविधिरित्यभ्युपगन्तव्यम् । तथा च तादृशोपासकाः वानप्रस्थपारिव्रज्याश्रम
निष्ठा एवेति तदाश्रमानुवादस्यावश्यकत्वेनानुवादस्य च प्रमाणान्तरसापेक्षत्व
नियमेन तपःप्रधानाश्रमद्वयप्राप्तिरवश्यमभ्युगमनीयैवेति भावः ।
यद्यप्यत्रत्य तपश्शब्दः ब्रह्मपर इति अनियमाधिकरणे प्रतिपादितम्,
अथाप्युक्तार्थाभ्युपगमेपि न बाधकमित्याशयेनैवमत्रोक्तिः । अत
एवारण्ये इति पदमपि स्वरसमिति बोध्यम् ।।
<3.4.20>
अथोक्तार्थानुवादेन वक्ष्यमाणार्थं संगृह्योत्तरसूत्रमवतारयति - परामर्शेति ।
दिष्टाग्निहोत्रे = मृताग्निहोत्रे इत्यर्थः । अधस्तात् धारयन्नानुद्रवेदित्युक्त्या
कथंचित् अधस्तात् धारणस्य प्राप्तिस्सुवचेत्याशयेन - उपरिधारणस्याप्राप्तत्वादित्युक्तम्
दृष्टान्ते एवंविध्याश्रयणं - पूर्वतन्त्रसिद्धमित्याह - तदुक्तमिति ।
मृतकर्मणि स्रुक्पात्रस्य अधस्तात् समिधं धारयन् उपसर्पेत् इत्यर्थः ।
ननु हविषः उपरि समिधो धारणं कुतो नास्तीत्यत्राह - उपरि हीति । देवकर्मण्येव
उपरि समिद्धारणमिति भावः । अत्र हिशब्दात् वर्तमाननिर्देशाच्चानुवादरूपत्व
पूर्वपक्षः । अप्राप्तत्वाद्विधिरिति राद्धान्तः । एवमाश्रमान्तरविधानस्पष्ट
श्रुतिसिद्धत्वेनैवमुपपादनं किमर्थमित्यत्र कृत्वाचिन्तयैवमुपपादितमिति
ब्रुवन् तादृशश्रुतिं स्वयमुपादत्ते - ब्रह्मचर्यमिति । नन्वाश्रमान्तरस्वीकारे
ऋणश्रुत्यादीनां व्याकोपस्स्यादित्यत्राह - एवमिति । ऋणश्रुतिः = त्रिभिः ऋणवान्
जायते इति । ऋषिदेवपितृऋणवान् जायते इत्यर्थः । यावज्जीवश्रुतिः = यावज्जीवमग्नि
होत्रं जुहोतीत्यादिः । अपवादश्रुतिः = वीरहा वा इत्यादिश्रुतिः । उक्तश्रुतयः
अविरक्तविषया एव वेदितव्याः इतीत्यन्वयः । इति शब्दः उक्तार्थसमाप्तौ ।
अन्याश्चेति । "स खल्वेवं वर्तयन्नित्यादिकाः
तत्तदाश्रमधर्माणामंगत्वसूचनाय ब्रह्मविद इत्युक्तम् । आश्रमविशेष
धर्मानुवृत्तिपरा उक्ताः श्रुतयः तत्तदाश्रमिणां तत्तद्धर्मानुवृत्तिपरा
एव नतु आश्रमान्तरधर्माणां ब्रह्मविद्यांगत्वविरोधिन्य इति भावः ।
अधिकरणार्थमुपसंहरति - अत इति । उक्तरीत्या सन्यासाद्याश्रमस्यापि
प्रामाणिकत्वात् तत्र च ब्रह्मविद्यादर्शनात् यज्ञादिकर्मणां भावाच्च
विद्यायाः कर्मांगत्वे कर्मपरित्यागेन ब्रह्मविद्यानुष्ठानासंभवेन
न ब्रह्मविद्यायाः कर्मांगत्वमिति विद्यायाः पृथक्फलसाधनत्वं सिद्धमिति,
विद्यात एव पुरुषार्थ इत्याशयः ।। पुरुषार्थाधिकरणं समाप्तम् ।।
(3.4.2) स्तुतिमात्राधिकरणम्
<3.4.21>
पूर्वाधिकरणे सन्यासाद्याश्रमस्य ब्रह्मसंस्थस्तुत्यर्थतयाऽनूदितत्वं
निराकृत्य विधानमर्थात्प्रतिपादितम् ।अथात्रापि रसतमत्वप्रतिपादकवाक्यानां
स्तुतिपरत्वं निराकृत्य रसतमादिदृष्टिविधिरूपत्वं प्रतिपाद्यते
इति संगतिः । यद्वा असार्वत्रिकी इति उद्गीथविद्यायाः कर्मांगत्वं
प्रस्तुतं फलाभिलाषे । उद्गीथविद्यैव नास्ति विधानाभावात् । स वा
एषः इत्यादीनां कर्मांगोद्गीथाद्युपासने स्तुति मात्ररूपत्वादिति
शंकते । अथवा उद्गीथविद्यायाः कर्मद्वारा ब्रह्मविद्योपयोगस्थापनाय
विधिपरत्वं स्थापयति ।
विषयं प्रदर्शयति - इदमित्यादि । परार्ध्यः = परस्थानार्हः । ब्रह्मस्थान
प्रापकः । पूर्वं रससप्तकस्य प्रतिपादितत्वात् उद्गीथस्यात्राष्टमरसत्वं
प्रतिपाद्यते । विचारणीयवाक्यानां बहुत्वात् तत्राप्येवं संशयसंभवेन
निर्णयस्य वक्तव्यत्वात् तेषामपि ग्राह्यत्वाय - एवं जातीयकानीत्युक्तम् ।
ननु तन्निर्धारणानियमाधिकरणे उद्गीथोपासनस्य पृथक्फलत्वं तत एव
कर्मस्वुपादानानियमश्चेत्युक्तम् । तत एवोद्गीथादिषु रसतमत्वादिदृष्ययोपासनस्य
सिद्धत्वेन स्तुतिपरत्वसंशय एव न संभवतीति इदमधिकरणमनति प्रयोजकमिति
शंकामस्यति - अत्रेति । अत्रोपासनपरत्वे तात्पर्यं पूर्वत्र पृथक्फलवत्वेन
क्रतुषूपादानानियमे तात्पर्यमिति कृत्यभेदात् न निष्प्रयोजनत्वशंका युक्तेत्याशयः ।
अङ्गावबद्धाधिकरणे उद्गीथोपासनस्यापि सर्वशाखासाधारणत्वस्थापनं
मपि अत्र स्थाप्यमानमुपासनपरत्वमवलम्ब्यैवेति ध्येयम् । तत्र हि एकत्र
श्रुतस्योद्गीथोपासनस्य सर्वशाखास्वन्वयः उक्तः । नहि कुत्रापि तदुपासन
विधानानभ्युपगमे सर्वशाखासु उपासनसंबन्धः वक्तुं शक्यः । अतोऽत्रोपासनपरत्वं
स्थाप्यते । एवमेवान्यथात्वाधिकरणे विद्याभेदाभेदचिन्तापि कृतेति
उद्गीथाद्युपादानादित्यनेन सूत्रस्थमुपादानादिति पदं विवृतम् ।
उक्तं पूर्वपक्षहेतुमेवोपपादयति - क्रत्वंगेति । रसतमादित्वं प्रतिपादितमिति ।
स एव रसतमः इत्यत्र हि तच्छब्दपरामृष्टोद्गीथस्य रसतमादित्वं केवलंप्रतिपाद्यते,
नतु रसतमत्वेनोपासनं, तथावाचकपदाभावात्
अतः उद्गीथादेः केवलं रसतमत्वोक्त्या तत्स्तुतिरेव कृता भवतीति
भावः । उक्तार्थे दृष्टान्तमाह - यथेति । उक्तपूर्वपक्षस्य सौत्रत्वं
दर्शयति - तदिदमिति । पूर्वपक्षपरं सौत्रं खण्डं व्याचष्टे - उद्गीथाद्युपादानादिति 
नन्वत्र स एष रसानामित्यादिना क्रत्वङ्गभूतोद्गीथोपादान पूर्वकं
रसतमत्वं प्रतिपाद्यते । अतस्तद्वाक्यस्य स्तुतिपरत्वं स्वीकृतम् 
एवं सति यस्य पर्णमयी जुहूर्भवतीत्यादिनापि क्रत्वंगभूतजुहूपादानपूर्वकं
पर्णमयत्वं प्रतिपाद्यते इति तद्वाक्यस्यापि स्तुति परत्वमेव स्यादिति
चेन्न, वैषम्यात् । नहि उद्गीथादेः रसतमत्व प्रतिपादने इव जुह्वाः
पर्णमयत्व प्रतिपादनेन काचित्स्तुतिर्भवति
वस्तुतः क्रत्वंगभूतवस्तूपादानपूर्वकं पुरुषेण साधयितुमशक्यगुण
प्रतिपादने स्तुतिरेव। रसतमत्वं हि न पुरुषेण साधयितुं शक्यमतस्तद्वाक्यस्य
स्तुतिपरत्वं युक्तमेव । पर्णमयत्वस्य च पुरुषेण साधयितुं शक्यत्वात्
न स्तुतिरूपत्व प्रसक्तिरिति ।
सिद्धान्तमाह - अत्रोत्तरमिति । अपूर्वत्वादिति व्याख्येयपदोपादानम् 
नन्वप्राप्तत्वे स्तुतिपरत्वं कुतो न संभवतीत्यत्राशयं विवृणोति - नहीत्यादिना 
अयमाशयः - सर्वत्र स्तुतिः प्रमाणान्तर प्राप्तगुणानुवादेन क्रियते,
अत्रच रसतमत्वं न प्रमाणान्तर प्राप्तम् । अतस्तदनुवादायोगेन स्तुतिकल्पनं
न संभवतीति । नन्वप्राप्तगुणविधानेनापि स्तुतिः क्वचित्क्रियते । अनुभवसिद्धा च ।
सैवात्र किं न स्यादिति चेत् न । रसतमत्वादेरुद्गीथेऽसंभवेनायोग्यत्वात्
अयोग्यार्थान्वयविधानासंभवात् तद्विधानेन स्तुत्यनुपपत्तेः । ननु
उद्गीथे स्वरूपेण रसतमत्वाद्यन्वयायोग्यत्वेन तथा स्तुत्यसंभवेपि
अविद्यमानार्थकथनं वृत्त्यन्तरोपनीतगुणान्वयेन स्तुतिरस्तु
इयमपि स्तुतिरनुभवसिद्धैव । अत एव हि इयमेव जुहूरित्यादावेवं स्तुतिरभ्युपगता 
अन्यथा तु रसतमत्वाद्यरोपणेन दृष्टिविधित्वाभ्युपगमे इयमेवजुहूरित्यारेपि
दृष्टिविधिपरत्वं स्यादिति शंकां परिहरति - न चेत्यादिना । सन्निहित इति,
अनेनापूर्वत्वादिति सूत्रखण्डस्यार्थान्तरं उक्तम् । स वा एष इति
वाक्यपूर्वत्वस्य उद्गीथविधिवाक्ये उद्गीथविधिवाक्यपूर्वत्वस्य
स वा एष इति वाक्ये वाऽभवादिति । उद्गीथादिविधिरित्यत्रादिपदेन
पंचविधसामविध्यादिग्रहणम् । यया कयाचन विधया = अमुख्यवृत्त्येत्यर्थः ।
अनेन मुख्यवृत्त्या स्तुतिरिति पक्षेपि स्वरूपेणोद्गीथादेः रसतमादित्वासंभवरूप
दूषणं सूचितम् ।
अयं भावः - इयमेव जुहूः इति वचनस्य क्रतुविधिप्रकरणस्थत्वेन "विधिना
त्वेकवाक्यत्वात्
स्तुत्यर्थेन विधीनां स्यु"रिति न्यायेन विध्येकवाक्यत्वस्य प्रतिपन्नत्वात्
संभवत्येकवाक्यत्वे तत्परित्यागेन वाक्यभेदकल्पनस्याप्रामाणिकत्वाच्च
यथाकथंचित् विहितार्थप्रशंसारूपार्थवादत्वं स्वीकृतम् । प्रकृते च
स एव रसानां रसतमः इत्यादौ उद्गीथविधेरसन्निहितत्वात् एकवाक्यत्वाभावेन
स्तुतिपरत्वं न संभवतीति नार्थवादरूपत्वम् । अतोऽप्राप्ते शास्त्रमर्थवदिति
न्यायेनाप्राप्तरसतमत्वादि दृष्टिविधिपरत्वमेव स्वीकर्तव्यम् । अपि चैतद्वाक्य
समीपे एव तत्तद्दृष्टिविधानं च दृश्यते । अतोपि दृष्टिविधिपरत्वाश्रयणमेव
स्वरसमिति न स्तुतिपरत्वं युक्तमिति । उपसंहरति - अत इति ।।
<3.4.22>
उत्तरसूत्रं व्याचष्टे - उपासीत इति । भावशब्दात्=विधिप्रत्यययुक्तभावशब्दादित्यर्थः
भावशब्दपदार्थमेव विवृण्वन् तस्य विधायकत्व मुपपादयति - विधीति
उद्गीथमुपासीत इति हि श्रुतिः । अत्र उद्गीथोपासनविधिः सन्निहित
एवेति उद्गीथादेः रसतमत्वादिदृष्ट्योपासनस्य कर्तव्यत्वं स्वत एव
सिध्यतीति भावः । पूर्वसूत्रे,उद्गीथोपासनविध्यश्रवणेऽपि पूर्वपक्षयुक्तिपरिहारेणोपासनस्य
विधेयत्वस्थापनद्वारा रसतमत्वादि दृष्टिपरत्वमुक्तम् ।अत्रोपासनविधि
सद्भावप्रतिपादनमुखेन तदेव स्थापितमिति विशेषः ।। समाप्तं स्तुतिमात्राधिकरणम् ।।
(3.4.3) पारिल्पवार्थाधिकरणम्
<3.4.23>
पूर्वत्र "स एव रसानां रसतमः" इत्यादीनां स्तुतिपरत्वनिरासपूर्वकं उपासनार्थत्वं
निरणायि । अथ प्रतर्दनो ह वै इत्याद्याख्यानानामपि पारिप्लवार्थत्वनिराकरणेन
ब्रह्मविद्यास्तावकत्वं प्रतिपाद्यते इति स्तुतिप्रसंगात्संगतिः । अथ विषयसंशय
प्रदर्शनपूर्वकं पूर्वपक्षमाह - प्रतर्दन इति । मन्वाद्याख्यानानां पारिप्लवार्थ
त्वेऽविवादात् वेदान्तेष्वाख्यानानीत्युक्तम् । पारिप्लवर्थाः = आख्यानशंसनार्थाः
इत्यर्थः । विद्याविशेषप्रतिपादनार्थानि = तत्प्रकरणपठितविद्यायामुत्कर्षप्रति
पादनार्थत्वेन विद्यास्तावकानीत्यर्थः ।
अयमत्र पूर्वपक्षिणोऽभिसन्धिः । आख्यानानि शंसन्तीति सामान्यतः
सर्वेषामाख्यानानां अश्वमेधगत पारिप्लवनाम्नि शंसने विनियोगः प्रतिपादितः ।
तत्रैषामेवाख्यानानां विनियोग इत्यत्र नियामकादर्शनात् अविशेषेण
सर्वेषामेवाख्यानां तत्र विनियोग आवश्यक इति वेदान्ताम्नाताख्यानानामपि
पारिप्लवनाम्नि शंसने एव विनियोगः सिध्यतीति । सिद्धान्तमाह - नसर्वाणीति 
विनियोगस्य विशेषितत्वमुपपादयति - आख्यानानीत्यादिना । ततः किमित्यत्राह - अत
इति । उपसंहरति - तस्मादिति । स्वाभिमतकोटिं व्यनक्ति - अपि त्विति ।
विद्याविध्यर्थाः इति । विध्याविधेः स्तावकतया शेषभूता इत्यर्थः ।
अयं भावः - आख्यानानि शंसन्तीत्यत्र सामान्यतः सर्वेषामेवाख्यानानां
पारिप्लवे विनियोगो दृश्यते, अथापि स्वप्रकरण एव मन्वाद्याख्यानानां
पठितत्वात् प्रकरणेन प्रकृताख्यानानामेव पारिप्लवार्थत्वसिद्धिरिति
न वेदान्ताम्नाताख्यानानामपि पारिप्लवार्थत्वसिद्धिर्युक्ता । ननु प्रकरणबलेन
प्रकृताख्यानस्य पारिप्लवार्थत्वसिद्धिरस्तु, अथापि आख्यानान्तराणामपि
पारिप्लवाङ्गत्वं कुतो न संभवतीति चेत् । प्रकरणपठितेनाख्यानेनैव
पारिप्लवान्वयस्य निराकांक्षत्वात् वेदान्ताम्नाताख्यानानां स्ववाक्यपठित
तत्तत् ब्रह्मविद्यासमन्वयेन नैराकाङ्क्षयेणाकांक्षोत्थापनासंभवाच्च
तेषां पारिप्लवांगत्व कल्पनासंभवात् ।
ननूद्गीथमुपासीत इत्यत्रोद्गीथ सामान्यस्योपासनसंबन्ध प्रतिपादनवदत्रापि
आख्यानानि शंसन्ति इत्यत्रापि सर्वाख्यानानामपि पारिप्लवसंबन्ध
प्रतिपादनं किं न स्यात् । न ह्यत्र विशेषो दृश्यते । सन्निधिविशेष
स्वरभेदप्रयुक्तोद्गीथविशेषमात्रस्योपासनसंबन्धार्हत्वेपि उद्गीथमिति
सामान्यश्रुत्या सर्वोद्गीथानामपि हि उपासनसंबन्धस्तत्र स्वीकृतः ।
अतोऽत्रापि प्रकरणबलेनाख्यानविशेषस्य पारिप्लवसंबन्धार्हत्वेपि
आख्यानानीति सामान्यश्रुत्या सर्वेषामप्याख्यानानां पारिप्लवसंबन्ध एव युक्तः
इति चेदुच्यते - न हि तत्र श्रुतिमात्रेण तथाऽर्थः स्वीकृतः सर्वशाखासु
क्रतोरेकत्वेन सर्वशाखाप्रत्ययन्यायावतरणेनापि
तथाऽभ्युपगतत्वात् । अतस्सामान्यश्रुत्या प्राप्त एवार्थः विशेषलिंगेनापि
पोषितः । अत्र तु प्रकरणबाधेन सर्वाख्यानानामपि पारिप्लवे विनियोगावगमकं
न किंचिदपि लिंगमन्यद्वा पश्यामः । श्रुतिस्तु प्रकरणपठितारव्यानेनापि
चरितार्था । वस्तुतः सर्वाख्यानानामपि पारिप्लवांगत्वकल्पनमपि दुःशकम्,
आख्यानानन्त्येनाशक्यत्वात् इति बोध्यम् ।।
<3.4.24>
उत्तरसूत्रार्थमाह - आत्मा वा इति । एकवाक्यतयोपबन्धादिति । एकवाक्यतया
न्वयादित्यर्थः । अनेन वेदान्ताम्नाताख्यानानां स्ववाक्यपठितविद्यासमन्वयेन
निराकांक्षत्वादपि न पारिप्लवांगत्वमिति दर्शितम् । उक्तार्थे संमतं दृष्टान्तमाह
- यथेति । कर्मविध्यर्थत्वमिति । तस्माद्बर्हिषि हिरण्यं न देयमित्येकवाक्यत्वेन
कर्मविध्यर्थत्वमित्यर्थः । ततश्च "अथ ह याज्ञवल्क्यस्य द्वे भार्ये बभूवतुरि
त्याख्यानानामपि आत्मा वा अरे द्रष्टव्य इति विध्येकवाक्यत्वेनान्वयात् विधेय
विद्याविशेषोपयोगित्वमेवेति भावः । तथा = विद्याविध्यर्थाः एकवाक्योपबन्धाच्चेति
सूत्रार्थः । विद्यास्तुतिमुखेन तत्प्ररोचनार्थाः । सोऽरोदीदित्यादेः कर्मार्थत्वम् ।
एषां च विद्यार्थत्वम् । मनुर्वैवस्वतो राजा इत्यादेः पारिप्लवरूपशस्त्रार्थत्वमिति
विवेकः । अर्थवादाः द्विविधाः विध्यर्थवादाः निषेधार्थवादाः । बर्हिषि
न देयं रजतं इति रजतदाननिषेधः कृतः सोऽरोदीत्याद्यर्थवादाः निषेधार्थवादाः 
एतेषां कर्मकाण्डगताख्यायिकानां न पारिप्लवे विनियोगः स्वीक्रियते
एवमेव श्वेतकेतुः हारुणेय आस इत्याख्यायिकानां न पारिप्लवार्थत्वम्
सन्निहितविद्याविध्येकवाक्यत्वभंगेनान्यत्र नयनमप्ययुक्तम् ।
सन्निधिपठिताख्यायिकाभिरेव शान्ताकांक्षत्वादपि नैतेषां तत्र गमनम् ।
समाप्तं पारिप्लवाधिकरणम् ।।
(3.4.4) अग्नीन्धनाद्यधिकरणम्
<3.4.25>
पुरुषार्थाधिकरणेनास्य संगतिं वक्तुमादौ अनन्तरपूर्वाधिकरणद्वयस्य प्रासङ्गिकत्वं
प्रतिजानीते - स्तुतीति । अनेन प्रसक्तिहेतुश्च दर्शितः । तदधिकरणेन साक्षात्
संगतेः व्यवच्छित्त्यै - अत्रावान्तरसंगतिविशेषेणेत्युक्तम् । कर्मांगकात्
विद्यातः पुरुषार्थसिद्धिरिति हि तदधिकरणप्रधानकृत्यम् । तत्र विद्यायाः एव
साक्षात्फलजनकत्वे कर्मरहितसन्यासाद्याश्रमनिष्ठेषु विद्यादर्शनं हेतुरुक्तः ।
अथ सन्यासाद्याश्रमाणां प्रणवकरणकब्रह्मोपासनं स्तुतिकरणायानुवादमात्रमिति
पूर्वपक्षः तदुपयोगितया परिहृतः । ततश्च ब्रह्मोपासनस्तुत्यर्थतया आश्रमान्तराणा
मनुवादः इति स्तुतेः प्रसक्तत्वेन स वा एष रसानां इत्यादीनामपि किं स्तुतिपरत्वं
न वेति संशयः । वेदान्तोक्ताख्यानानां विद्यास्तुत्यर्थत्वं पारिप्लवार्थत्वं वेति
संशयश्चोपस्थितः तन्निर्णयायाधिकरणद्वयं प्रवृत्तमिति भावः । अथ
प्रथमाधिकरणेन साक्षात्संगतिमुपपादयति - विद्यावन्तइति । न संभवतीत्याशंक्येति
सूत्रस्थश्चशब्देनेयमाशंका द्योतितेति भावः । सन्यासाद्यश्रमनिष्टेषु
विद्यैव न संभवति । भवन्मते यज्ञादिकर्मणां विद्यांगत्वाभ्युपगमेनांगानां
च तेष्वसंभवात् अंगवैकल्येनाङ्गिनः साद्गुण्याभावात् । नच निरङ्गाङ्गयनुष्ठानं
फलवद्भवितुमर्हति । तस्मात्तेषु विद्याया एवासंभवात् तेषु विद्याऽस्तीति
कृत्वा कर्मणां साक्षात्पुरुषार्थसाधकत्वदूषणं न योयुज्यते इति भावः ।
सूत्रार्थमाह - यत इत्यादिना । इत्यादिकया श्रुत्या परिगृह्यन्ते
इत्यन्वयः । अयमाशयः - श्रुतिस्तावत्सन्यासाश्रमनिष्ठानां विद्यासंबन्धं
स्पष्टमेव प्रतिपादयति । अतस्तस्मिन्नर्थे न विवदितव्यम् । परंतु
यज्ञाद्यंगाभावेन कथं अंगिनिष्पादनमिति शंका परमवशिष्यते, सापि विद्यायाः
यज्ञाद्यङ्गकत्वनियमाभावेन परिहार्या । नहि सर्वाधिकारिविषयेपि
यज्ञादीनामंगत्वं नियतमिति ब्रूमः । येनेयमाशंका स्यात् । तथा नियमकथने
च तेषामपि विद्याप्रतिपादकश्रूतीनामपलाप प्रसंगात् । नचतदर्थं यज्ञादीनामङ्गत्वमेव
किमिति न परित्यज्यत इति वाच्यम् ।
तेषामंगत्व बोधक प्रमाणविरोध प्रसंगात् ।अतः बहुविधस्वस्वाश्रमार्हधर्माणामेव
विद्यांगत्वाभ्युपगमात् तेषां विद्याप्रतिपादक श्रुतीनामप्युपपत्तिः
यज्ञाद्यङ्गकत्वबोधक श्रुतीनामप्युपपत्तिरिति सर्वसामञ्जस्यसिद्धिः 
अत एव हि निरग्नित्वेन होमकरणप्रसक्तिहितानामपि सन्यासिनां होमाभावेपि
पञ्च संस्कर कतृत्वबोधक वचनबलात् तत्राधिकारः ।गृहस्थविषये होमाङ्गकस्य
तस्य प्रवृत्त्या तथाविधवचनोपपत्तिश्च । अतः अंगिनि तेषामधिकार
बोधनात् अंगाभावस्य स्पष्टतर प्रमाणसिद्धत्वाच्च अंग्यधिकारः युक्त
एव । वस्तुतः स्वाश्रमोचितधर्माणामेवाङ्गत्वमित्यतोपि नांगहानिप्रसक्तिः ।
नहि गृहस्थ धर्माणामेवांगत्वमिति राजानुशासनम् । तमेतं वेदानुवचनेन
ब्राह्मणा विविदिषन्ति यज्ञेन दानेन तपसाऽनाशाकेनेति तत्तदाश्रमोचित
धर्माणामेवांगत्वोक्तेः । तस्मात् यज्ञादिकर्मविरहेपि स्वाश्रमोचितकर्मसंभवे
नांगसिध्या अङ्गिनो निष्पत्तिर्युक्तैवेति । अत एव हि सन्यासाश्रमस्य
मोक्षाश्रमइति प्रामाणिकानां व्यावहारः । अग्नीन्धनमिति व्याख्येयपदोपादानम्
आदिपदाभिप्रेतमप्यर्थ दर्शयन्नाह - आधानपूर्वकेति । अंगाभावे कथमंगिनिष्पत्तिरिति
शंकायाः कः परिहारः उक्त इत्यत्र तत्पर्यवसितार्थमाह - केवलेति । अतः
ऊर्ध्वरेतश्शब्दः सन्यासिमात्रपरः अग्नीन्धनाद्यनपेक्षेत्युक्तेः इति केचित्,
आश्रमित्रितयपरः इत्यपरे ब्रह्मचर्यवानप्रस्थयोः अग्निसत्त्वेपि आधानपूर्वका
ग्न्यभावात् । अन्याग्नीनामेव तयोश्शास्त्रसिद्धत्वादिति ।। अग्नीन्धनाधिकरणम् ।।
(3.4.5) सर्वापेक्षाधिकरणम्
<3.4.26>
पूर्वाधिकरणे ऊर्ध्वरेतसामाश्रमिणां विद्यायाः अग्नीन्धनाद्यनपेक्षत्वं उक्तम् ।
अत्र गृहस्थानां विद्यायाः यज्ञादिकर्मापेक्षत्वं प्रतिपाद्यते इति संगतिः ।
यद्वा ऊर्ध्वरेतस्स्विव गृहस्थेष्वपि विद्यायाः यज्ञादिकर्मानपेक्षत्वं स्यादिति
शंकया संगतिः । पूर्वपक्षमाह - यदीत्यादिना । साधयितुमर्हतीत्यन्तेनोपपत्ति
रुक्ता । अथ श्रुतिविरोधपरिहारव्याजेन
श्रुतिस्वारस्यं प्रदर्शयति - यज्ञादिश्रुतिरपीति । यज्ञादीनां विद्यानंगत्वे
विविदिषन्ति यज्ञेन दानेन तपसाऽनाशकेनेति श्रुतिविरोधो हि भवद्भिरापाद्यते
स च न संभवति । तादृशश्रुत्या विद्याख्यवेदनांगत्वाबोधनात् । वस्तुतः
विविदिषन्तीति श्रवणेन विविदिषांगत्वस्यैव लाभेन जन्मान्तरशतानुष्ठितानभिसंहित
फलकर्ममृदितकषायस्य विविदिषोत्पत्तिरिति न विद्यायाः कर्म अङ्गं भवितुमर्हतीति
भावः ।।
सिद्धान्तमाह - अत इति । कर्मापेक्षैवेत्यनेन सूत्रस्थचशब्दस्य अवधारणार्थत्वमिति
दर्शितं भवति । कर्मानर्हेषु सन्यासिषु तथा संभवेपि गृहस्थेषु यज्ञादीनां
विद्यांगत्वमेव तया बोध्यते इति नान्यथासिद्धिरित्याशयेनाह - तमेतमिति ।
तमेतं = भगवन्तम् । ब्राह्मणाः = ब्रह्मविद्यानिष्ठाः । वेदानुवचनेन,
वेदाध्ययनेनेत्यर्थः । तपसा = कृच्छ्रचान्द्रायणादिव्रतेनेत्यर्थः ।
अनाशकेन = अनशनव्रतेन, उपवासव्रतेनेति यावत् । अथ यज्ञादीनां विद्यांगत्व
स्फुटीकरणाय विविदिषन्तीत्यस्यार्थमाह - यज्ञादिनेत्यादिना । यज्ञादीनां
विविदिषायामेवान्वयः किं नस्यादित्यत्राह - यज्ञादीनां ज्ञानसाधनत्वे सत्येवेति ।
उक्तार्थे दृष्टान्तमाह - यथा असेरित्यादिना ।
ननु असिना जिघांसति, पदा जिगमिषतीत्यादौ असिप्रभृतेर्हननादिसाधनत्वानुभवात्
सनर्थेच्छासाधनत्वेऽर्थविरोध इति गत्यभावात् प्रकृत्यर्थसाधनत्वमभ्युपगतम् ।
अत्र च तादृशगत्यभावाभावेन सनर्थेच्छा साधनत्वमेव श्रुतं किमिति
न स्वीक्रियते, प्रकृत्यर्थापेक्षया प्रत्ययार्थ प्रधानत्वाच्चेति
चेत्, न । गत्यभावस्योभयत्र तुल्यत्वात् । तथाहि - जिज्ञासां प्राप्तुमिच्छोः
कर्मानुष्ठातुः पुरुषस्य परमफलं ज्ञानं पूर्वमेवेष्टमिति वक्तव्यम् ।
परमसाध्यफलेच्छया विना अवान्तर साध्येषु प्रवृत्त्यनुपपत्तेः 
नहि स्वर्गेच्छया विना स्वर्गार्थ यज्ञेषु तदनुकूलद्रव्यार्जनादौ
वा प्रवृत्तिस्संभवति
अतः जिज्ञासारूपज्ञानेच्छयाः पूर्वमेव सिद्धत्वेन तां प्राप्तुकामस्य
कर्मानुष्ठानेन पुनः प्राप्तिकथनमनुपपन्नं, एवं ज्ञानेच्छायाः पूर्वमेव
जातत्वे न तादृशस्य पुंसः इच्छासिध्यर्थ प्रवृत्ति निरपेक्षत्वं
चेति नेच्छासाधनत्वं यज्ञादीनां संभवति । अतोऽत्रापि गत्यभावात्
यज्ञादीनां ज्ञानसाधत्वाभुयपगमो नव्याहतः । धातोः कर्मणः समानकर्तृत्वादिच्छायां
वा इति सूत्रेण घात्वर्थप्राधान्येनैव सनो विधानादपि स्थितधात्वर्थप्राधान्यं
न भग्नमपि । एवमत्रात्माश्रयमिथः संश्रय चक्रकादिदूषणं चिज्ञासाधिकरण
भाष्योक्तदिशा इहाप्यनुसन्धेयम् ।
वस्तुतः यज्ञेन विविदिषन्तीति श्रुतेः कथंचिदन्यथानयनेऽपि "क्रियावानेष
ब्रह्मविदां वरिष्ठः, कषाये कर्मभिः पक्वे ततो ज्ञानं प्रवर्तते,
"कर्मणैव हि संसिद्धिमास्थिता जनकादयः, इयाज सोऽपि सुबहून् यज्ञान्
ज्ञानव्ययाश्रयः इत्यादिबहुविधानां कथंचिदप्यन्यथासिध्यनर्हाणां
यज्ञादीनां ज्ञानांगत्वबोधकश्रुतिस्मृतिवचनानां सत्त्वादपि न यज्ञादीनां
विविदिषोत्पत्त्यर्थत्वसंभवो युक्तः । अतः स्फुटतरबहुवचनानुरोधेन
भवताप्येतच्छ्रुत्यर्थे वर्णनीय इत्यतोपि नेदमपि वाक्यं भवदनूकूलमिति ।
वस्तुतः इयं श्रुतिः निदिध्यासितव्यः इत्यादाविव वेदनस्येष्टत्वमेवानुवदति,
न त्विच्छायाः विधेयत्वं पूर्वोक्तानुपपत्ति प्रमाणवचनादि विरोधादिति ।
द्रष्टव्यम् । ननु वाक्यार्थज्ञानस्यैव मोक्षजनकत्वात् तस्य च यज्ञादिनिरपेक्षं
वाक्यादेवोत्पत्तेः कथं यज्ञाद्यङ्गकत्वमित्यत्राह - ज्ञानं चेति ।
ध्यानोपासनादिशब्दवाच्यमिति । वाक्यार्थज्ञानस्यैव मोक्षसाधनत्वे
ध्यायीत उपासीत इत्यादिविधिवाक्यानां वैयर्थ्यं स्यादिति भावः । विशदतमेत्यादि ।
द्रष्टव्यः इत्युक्तेरिति भावः । निरतिशयप्रियमिति । यमेवैष वृणुते तेन लभ्यः
इत्युक्तेरिति भावः । आप्रयाणादनुवर्तनीयमिति । ततश्चोपासनरूपस्यांङ्गिनो
ऽनुवृत्तेः तन्निष्पत्त्यर्थत्वेनाङ्गानामप्यनुवृत्तिरावश्यकीति भावः । सूत्रकार
वचनबलादेवास्माभिः पूर्वमुक्तं न स्वातन्त्र्येणत्याशयेनाह - वक्ष्यति चेति ।
एतावता कर्माणामपेक्षितत्वे किमायातमित्यत्राह - एवंरूपमिति । परमपुरुषाराधनरूपै
रित्यादि । अनेन यज्ञादिप्रवृत्तेः प्रवृत्तिरूपत्वेन मनोऽवधानविरोधित्वेन
तेषां विद्यांगत्वं न संभवतीति शंकापि परिहृता । अदृष्टद्वारैवोपकारत्वाभ्युपगमादिति
भावः । उक्तमर्थमुपसंहरति - अत इति । सूत्रशेषं व्याचष्टे - अश्ववदिति ।
स्वपरिकरबन्धरूपं यत्परिकर्म तदपेक्षः इत्यर्थः । उक्तार्थे स्वयं
स्मृतिं प्रमाणयति - तदिदमिति । प्रामाण्यसंवादाय भगवानित्युक्तम् ।
पूर्वार्धेन कार्यत्वं प्रतिज्ञातं, उत्तरार्धेन कार्यत्वे पावनानीति हेतुरुक्तः
मनीषिणां = विद्यावतां, या विद्या सा विमुक्तये इत्युक्तं ज्ञानमिह
मनीषाशब्देनोच्यते, विशिष्याभिधानात् । ततम् - व्याप्तम् । स्वकर्मणा
तमभ्यर्च्येत्युक्तेः स्वस्वाश्रमधर्माणामेवांगत्वमिति च सिद्धम् ।
अत्र शंकाद्वयं - ब्रह्मविद्यांगत्वं वदतां कः आशयः? ब्रह्मविद्यानुष्ठानकाले
रजसा तमसा च गुणेनाभिभवे तस्याः उत्तरोत्तरनिष्पत्तिर्न स्यात्
सत्वगुणाभिभावकरजस्तमोगुणहेतुभूतपापनिवृत्त्यर्थं अंगतया कर्म
कार्यम् । तदा निष्कामकर्मकरणात् धर्मेण पापमपनुदति इति पापनाशे
रजस्तमसोर्नाशः सत्त्वविवृद्ध्या विद्यानिष्पत्तिरिति वक्तव्यं
एवं च सन्यासिनामपि बद्धत्वाविशेषेण रजस्तमसोः अभिवृद्धिदर्शनात्
तन्निवृत्यर्थं न कर्म क्रियते । एवमेव गृहस्थस्याप्यस्तु इत्येका । अन्या
च विविदिषन्ति इति शब्दपर्यालोचनया ।। कर्मणामंगत्वं वदतां दृष्टद्वारेणोपयोगाभावात्
अदृष्टविधयैवेति वक्तव्यम् । प्रतिबन्धपापजन्यरजस्तमोनिबर्हणं
परमपुरुषप्रसादद्वारेति वक्तव्यम् । अतो भगवान् कर्माचरणयोग्यगृहस्थ
विषये एवं संकल्पयति । यज्ञादिषु कृतेष्वेवानुगृह्णामि इति गृहस्थेषु
सन्यासिषु तु गृहस्थस्याऽऽश्रमोचितकर्माचरणे इव एतदाश्रमोचित
कर्माचरणे एव संकल्पयति । अतो न विरोधः ।। सर्वापेक्षाधिकरणं समाप्तम् ।।
(3.4.6) शमदमाद्यधिकरणम्
<3.4.27>
पूर्वाधिकरणे ब्रह्मविद्यानिष्ठैः गृहस्थाश्रमिभिः
यज्ञादिनित्यनैमित्तिककर्मणामनुष्टेयत्वं प्रसाधितम् ।अथेन्द्रियव्यापररूपाणां
तेषामनुष्ठेवत्वे इन्द्रियव्यापारनिवृत्तिरूपाणां शमादीनां विरोधेनानुष्ठेयत्वासंभवात्
गृहस्थविषये शमादीनां ब्रह्मविद्याङ्गत्वं न संभवतीति पूर्वपक्षोत्थानात्संगतिःआ
आन्तर ब्राह्यकरणेति। करणव्यापारोपरमरूपायाः शान्तेः सर्वव्यापारोपरमरूपत्वेन
यज्ञादीनां करणव्यापाररूपत्वेन च परस्परं विरोधात् एकेनाधिकारिणा
अनुष्ठानं न संभवतीति गृहस्थेषु यज्ञाद्यनुष्ठानस्य पूर्वमवश्यकर्तव्यत्वस्थापनेन
शमाद्यननुष्ठानाभ्युपगम एव युक्तः इति भावः 
सिद्धान्तमाह - इति प्राप्त इति । पूर्वपक्षमनूद्य सूत्रार्थ विवरणमुखेन
सिद्धान्त कोटिं प्रदर्शयति - यद्यपीति । सूत्रे तथापि शमदमाद्युपेतस्स्यादित्युक्या
उक्तपूर्वपक्षो द्योतितः इत्याशयेन यद्यपीत्याद्युक्तम् । तुशब्दः
पक्षव्यावृत्त्यर्थः ।तस्मादेवं विदिति। एवंवित्=ब्रह्मविद्यानिष्ठः 
शान्तः=निगृहीतान्तरिन्द्रियः दान्तः=निगृतबाह्येन्द्रियः। उपरतः=निषिद्धकाम्यकर्मभ्यो
निवृत्तः । तितिक्षुः=शीतोष्ण - सुखदुःखादि द्वन्द्र सहिष्णुः । समाहितो
भूत्वा = चित्तैकाग्त्र्यवान् भूत्वा । आत्मन्येवात्मानं=मनस्स्येव
परमात्मनं, पश्येत् दर्शनसमानाकारं यथा स्यात् तथा पश्येदित्यर्थः
साक्षात्कुर्यादिति यावत् । दाने कर्ण समःइत्यादाविव आत्मन्येवात्मानमित्यत्रापि
अभेदे सप्तमी वा परमात्मानमिति समुदिवार्थः ।। अत्र भूत्वा इत्यनेन
शमादीनामंगत्वं स्फुटं प्रतिपन्नम् । एवमंगत्वविधानात् शमादीनामुनुष्ठेयत्व
मुक्तम् । अथ दृष्ट प्रयोजनरूपोपकार सत्वादप्यनुष्ठेयत्वं प्रतिजानीते - विद्योत्पत्तेरिति 
विद्यायाश्चित्तसमाधिरूपत्वमुपजीव्य विद्योत्पत्तेश्चित्तसमाधानरूपत्वोक्तिः 
शमादीनां दृष्टपरिकरत्वादित्यन्वयः । अस्तु दृष्टपरिकरत्वं, ततः
किमित्यत्राह - विद्यानिवृत्तये इति । परिकराननुष्ठाने, प्रधानस्यैवानिष्पत्ति
प्रसंगः इति भावः
तेषामिति व्याख्येय निर्देशः । तान्यप्यनुष्ठेयानि ।नाननुष्टेयानीति
भावः । किं कुर्मः=अंगतया विहितत्वेपि दृष्टपरिकरत्वेपि गृहस्थानुपादेयत्वमेव
तेषां युक्तम् । अन्यथा तेषु यज्ञादिकर्म बोधकश्रुतिविरोधात् परित्याज्यं
वा तेषां यज्ञादिकं स्यात् । अतः शमाद्यंगकत्व बाधकवचनस्य गृहस्थव्यतिरिक्तविषयकत्वाश्रयणमेवोचितमिति
शंकां परिहरति - नचेति । अविरोधमुपपादयति - भिन्नविषयत्वादिति । अविहितेषु=अविहिताप्रतिषिद्धादिष्वित्मर्थः 
अनेन शरीरधारणार्थमितभोजन प्रवृत्ति रूपपन्ना । प्रयोजनशून्येषु=मुमुक्षोःविषये
काम्यकर्मणां प्रयोजनशून्यत्वात्तेष्वित्यर्थः
अयं भावः - यज्ञादीनां करणव्यापाररूपत्वात् शमादीनां तदुपरमरूपत्वाच्च
गृहस्थे शमाद्यभावः किल शंक्यते । एवं सति सन्यासाश्रमनिष्ठानामपि
तत्तदाश्रम नियत तत्तद्वयापरभूयस्त्वेन शमादीनां केनाप्यनुष्टेयत्वं
न सिध्यतीति अंगत्वबोधक श्रुतेः जलाञ्जलि प्रदानमेव स्यात् । यदि
शमादेः विहितव्यरिक्त विषय व्यापारोमरमरूपत्वाभ्युपगमेन सन्यासिषु
विरोध परिहारः क्रियते? तर्हि नृहस्थेपि सः परिहारः सामानोऽन्यत्राभिनिवेशात् 
निष्कारणं श्रुति संकोचश्च भवता मित्यधिकमपि दूषणमिति । अतः यज्ञादिव्यतिरिक्त
विषयव्यापारोपरम एव शान्त्यादिकमिति न विरोधप्रसंग इति
नन्वस्तु शान्तिः विहितव्यतिरिक्तविषयोपरमरूपैव नतु सर्वोपरमरूपा
अथापि यज्ञादिकरणव्यापररूपकर्मसु सर्वदा वर्तमानस्य गृहस्थस्य वासनावशेन
सर्वदा व्यापारे एव प्रवृत्त्या अन्यव्यापारोपरतिरपि वा कथं सेत्स्यति,
अतः शमादीनामनुष्टेयत्वमेव न घटते । सन्यासाद्याश्रमिष्वप्येवमेव
स्यादिति चेदिष्टमेव । नहि सर्वात्मानानुष्ठानाशक्यं अंगत्वेन श्रुतिर्बोधयितुं
क्षमा । अतस्तादृश श्रुतिः कथचिदन्यपरत्वेनैव नेयेत्याशंकां परिहरति - नच
करणेति । तत्प्रसादद्वारेणेति । तत्तदाश्रमोचितकर्मानुष्ठानं हि
अदृष्टद्वारोपकारकं अतः सर्वैरपि तत्तदाश्रमिभिः स्वस्वकर्मानुष्ठानेन
सर्वदा व्यापारे व्यापृतत्वेपि एतज्जन्य विहितव्यतिरिक्तविषयप्रवृत्तिहेतु
भूत वासनायाः भगवत्प्रसादरूपादृष्टवशेन नाशात् नविहितव्यतिरिक्तविषये
प्रवृत्तिरिति शमादीनां सर्वैरनुष्ठेयत्वं घटत एवेति भावः ।
उपसंहरति - अत इत्यादिना ।। शमदमाद्यधिकरणं समाप्तम् ।।
(3.4.7) सर्वान्नानुमत्यधिकरणम्
<3.4.28>
एवं ब्रह्मविद्यानिष्ठानां शमदमादयोऽनुष्ठेयाः
इति पूर्वाधिकरणे प्रतिपादितम् । तत्र भोजननियति रूपशमविशेषोऽस्तिन
वेति अस्मिन्नधिकरणे विचार्यते इति संगतिः । विषयं प्रदर्शयति - वाजिनामित्यादिना 
अस्य=प्राणविद्यानिष्ठस्य ।अनन्नं=अनदनीयम् । अनदनीयं न जग्धं
भवति, नापि परिगृहीतं भवति,एवंविदि=प्राणविद्यानिष्ठे,किमप्यन्नमनदनीयं
न भवतीत्यर्थः। सर्वान्नानुमतिः=निषिद्धान्नस्यापि भोजनानुमतिरित्यर्थःव
विशेषानुपादानात्सर्वदेति । उदाहृतश्रुतौ आपद्विषयत्वा प्रतीतेः
शब्दस्वाभाव्येन प्रतीतार्थस्य परित्यागे बीजाभावाच्च सर्वदापि
सर्वान्नानुमतिः युक्ता
तस्माद्वच नात्प्रवृत्तिर्वचनान्निवृत्तिरिति वदतां शास्त्रप्रामाण्यशालिनामस्माकं
प्राणविद्यानिष्टस्य निषिद्धभक्षणानुमतिरंगी करणीयैव । निषिद्धभक्षणनिषेध
शास्त्र तु न हिंस्या"दित्यादिकमिव विहितव्यतिरिक्तविषयकमेवेति
शास्त्रज्ञैरभ्युपगन्तव्यमिति भावः । ननूदाहृतवचनबलात् प्राणविद्यानिष्टे
सर्वान्नानुमति सिद्धावपि प्रकृते ब्रह्मविद्यानिष्टे न तत्प्रसक्तिरिति
चेत् मैवं, अल्पशक्तेः प्राणविद एव सर्वान्नानुमतिसिद्धौ अधिकमहिमशालिनि
ब्रह्मविद्यानिष्ठे सर्वान्नानुमितेः किं पुनर्न्यायसिद्धत्वेन
पृथग्वचनानपेक्षणात्
अतःप्राणविद्यानिष्ठस्येव ब्रह्मविद्यानिष्टस्यापि सर्वान्नानुमितेश्शास्त्र
सिद्धत्वात् भोजनरूपशमविशेषो नास्त्येव ब्रह्मविदाम् ।तथा च विहित
व्यतिरिक्तविषयेष्वुपरतिरूप शमादिः न ब्रह्म विदि भवितु मर्हति 
निषिद्ध भक्षणादीना मस्मिन्ननुमति सत्वात् शमादेर संभवात् ।।
प्राणोपासकस्यापि कथम भक्ष्यभक्षणादिरूपापथ्ये सति उत्पत्तिरिति
न शंक्यम् । केषांचिदोषधीनामपथ्ये सति र्कायकरत्वाभावेपि केषांचित्
अपथ्यकरणेपि तदभावात् । अपथ्यजायमान विपरीतफलनाशकत्वस्य तेषु विद्यमानत्वात्।
। यो ह वै ज्येष्टं च श्रेष्टं च वेद सवैज्येष्टश्च श्रेष्टश्च
भवति इत्युक्ता प्राणविद्या
अस्याः स्वरूपंपूर्वमेव प्रतिपादितम् ।। निकृष्टस्य प्राणविद एव
सर्वान्नानुमितौ ब्रह्मविद्यानिष्टस्याधिकमहिमशालिनः किमु वक्तव्यमितिस
सिद्धान्तमाह - इति प्राप्त इति । श्रुतस्य चशब्दस्य यथावदन्वये
विपरीतसाधकत्वमित्यभि सन्धायान्वय प्रदर्शनेनार्थमाह - प्राणात्ययापत्तावेवेत्यर्थः
इति । अन्यथा प्राणात्यये इत्यस्य वैयर्थ्यापत्तेः प्राणात्यये
सर्वान्नानुमतिरेवेत्यन्वयेपि उक्तार्थे एव पर्यवसानावश्यकत्वाच्चायमेवार्थः
इति भावः । तद्दर्शनादिति खण्डं ब्रह्मविद्विषयतया व्याचष्टे - दृश्यतेहीति 
वक्ष्यमाणार्थमुपजीत्य अपिशब्दः
अस्तु ब्रह्मविद्यानिष्टस्य तथाभ्युनुज्ञानं,तावतापि प्राणविद्यानिष्टे
सर्वान्नानुमितेः सार्वकालिकत्वाभ्युपगमे किं बाधकमित्यत्रापिशब्दसूचितमर्थमाह - किं
पुनरिति ।प्राणविद्यानिष्ठादधिकमहिमनि ब्रह्मविद्यानिष्ठे एव प्राण
भंगप्रसंगे एव निषिद्धभक्षणदर्शनात् प्राणविद्यानिष्ठस्य निषिद्ध
भक्षणानुमतिरपि आपद्विषयैवेति कैमुत्यन्यायेन सिध्यतीति भावः ।
अथ ब्रह्मविद्यानिष्ठः कः । कथं च तस्मिन्नापद्विषये एव सर्वान्नभक्षणदर्शनमित्यत्र
विस्तरेणोपपादयति । चक्रायणस्यापत्यं पुमान् चाक्रायणः। उषस्त्यनुष्ठितार्थेप्रामाण्यसंवादाय,
एतत्कर्तृक प्रस्तातोद्गातृ प्रतिहर्तृविजयाभिव्यक्यै च ब्रह्मविदग्रेसरः
इत्युक्तम्
मटची = पाषाणवृष्टिः ।इभ्यग्रामे=हस्तिपकग्रामे । इभमर्हतीति इभ्य
हस्तिपः । प्रकृतसाध्यार्थोपयोगितया - अनशनेन प्राणसंशयमापन्न इत्युक्तम् 
तदात्वेऽनिषिद्धभक्षणस्यैव वाऽवश्यकर्तव्यत्वे ब्रह्मविद्यानिष्पपत्तये
इति हेतूक्तिः । अनेन प्राणविद्यानिष्पत्त्यर्थतयापि तदनुष्ठान
संमतिः प्रदर्शिता ।।
कुल्माषान्=माषविशेषान् । निषिद्धत्वबुद्धिपूर्वकतयैव तदनुष्ठानमिति
सूचनाय - तेन चोच्छिष्ठेभ्योऽन्ये न विद्यन्ते इति प्रत्युक्तः इति
भाषितम् । निषेधभूयस्त्व सूचनाय इभ्योच्छिष्ठान्, स्वोच्छिष्टभूतान्
पर्युषिताश्चेत्युक्तम् ।। नन्वस्त्वेवं अथापि "न हवा" इत्यादिश्रुतौ
अविशेषेण सर्वान्नानुमिते र्बोधनस्य कथं निर्वाहः इत्यत्राह - अत
इति । प्राणात्ययापत्तावेवेति । कैमुतिकन्यायेन दुर्बलप्राणविद्यानिष्ठस्य
प्राणात्यये एव सर्वान्नानुमतिरिति सिद्धेः अविशेषेण कीर्तितत्वेपि
औचिन्यात्कालनियतिपरतयैव तादृशश्रुतिः निर्वाह्येति भावः
इदमुपलक्षणं अभोज्य भोजन निषेधशास्त्रस्य संकोचकरणमपि न संभवति 
निषिद्धभोजनस्य प्राण विद्यांगत्वेन विधानाभावात् । तत्र निषिद्ध
भोजन स्यानुमतिमात्रं हि दीयते । अतोपि न सार्वकालीनत्व प्रतीतिरिति ।।
<3.4.29>
उत्तरसूत्रार्थमाह - आहारेति । पूर्वसूत्रार्थेन संबन्धमाह - एवमिति ।
अत्र सूत्रे ब्रह्मविदां प्राणात्यये एव सर्वान्नानुमतिरित्येतत्
व्यतिरेकमुखेनोपपादितं, पूर्वसूत्रे तथा अनुष्ठानरूपान्वयेनेति
भिदा । किं पुनर्न्याय संचरणं तूभयत्र तुल्यम् ।। जात्याश्रयनिमित्तादुष्टादन्नात्कायशुद्धिर्विवेकः
इति विवेकस्वरूपविशोधने एव स्पष्टमवगम्यते आहारनियमः आवश्यक इति।
। यजमानकृतं पाप मन्नरूपेण जायते । तस्य मासिकृतिपापं लभते ह्यन्नभुक्तदा 
इति सामान्यत एव सर्वेषां सर्वान्नभोजननिषधात् विद्यानिष्टस्यायं
निषेधः अवश्यं पालनीय एव 
कुलटाषण्डपतितवैरिभ्यः काकिणीमपि । उद्यतामपि गृह्णीयात् नापत्स्वपि
कदाचन" इत्यादिकमपि द्रष्टव्यम् ।। उच्छिष्टमपि चामेध्यं पूतिपर्युषितं
च यत् । इत्यादिगीता वचनमपि द्रष्टव्यम् ।। महाप्राज्ञोपि भीष्माचार्यः
द्रौपदीवस्त्रापहरणकाले सभायां दुर्योधनान्नभोजनकरण रूपदोषाविष्टचेताः
न विवारयामास । शरतल्पेशयनानन्तरं दुर्याधनान्न जनित रक्तादीनां
बहिर्गमनात् परिशुद्धः धर्मादीन् धर्मपुत्रादीन्प्रति कथयामास इति प्रसिद्धम् ।।
<3.4.30>
अनन्तरसूत्रार्थमाह - अपिचेति । ब्रह्मविदामिव प्राणविदामपि न्याय
निरपेक्षं वचनबलादेव प्राणसंशयापत्तावेव सर्वान्नानुमतिसिद्धिरित्याशयेन
ब्रह्मविदामन्येषां चेत्युक्तम् ।।
<3.4.31>
उत्तरसूत्रं व्याचष्टे - यत इति । अकामकारे शब्द इति व्याख्येयम्
तेन विवक्षितमर्थमाह - कामकारस्येति । तादृशशब्दमेव विवृणोति - अस्ति
हीति । उदाहृतश्रुतेरर्थमाह - पाप्मनेति । अत्र ब्राह्मण इति साधारणशब्देन
ब्रह्मविदामपि संग्रहणात् तेष्वपि निषिद्धभक्षणस्य निषेधात् प्राणविद्यानिष्ठे
निषेधः किं पुनर्भ्यायसिद्धः इति भावः ।। अत्र सुराशब्दः निषिद्धसामान्योपलक्षकः
इतिचाभिप्रायः । आपद्विषयकनिषिद्धभक्षणस्यान्यत्रानुमतत्वेनात्रत्य
तन्निषेधः ऐच्छिकभक्षणविषयः इत्यंगीकार्यम् । अन्यथासर्वदा निषिद्धभक्षणानुमतेः
तन्निषेधस्यचानुपपन्नत्वं स्यादिति भावः ।
एतेन "नाविरतो दुश्चरितादिति दुश्चरितनिवृत्तिविधानेपि' न कांचन कामयमानां
स्त्रियं परिहरेत् तद्व्रतमिति वामदेव्योपासकस्य सर्वतरुण्यपरिहरानुमतिवत्
सर्वान्नानुमतिः स्यात् ब्रह्म विदोपि इति पक्षोपि निरस्तः । उषस्तिवृत्तान्त
विरुद्धत्वात् उच्छिष्टभोजनस्य विषिद्धत्वेपि सोमपानोच्छिष्टस्यानुमतत्ववत्
तदुपपत्तेः । नहि सोमपानोच्छिष्टं अन्योच्छिष्टसाधकम् । नहि गुरुभर्तृ
प्रभृत्युच्छिष्टमनुमतमिति सर्वत्र न्यायसंचारो युज्यते ।। सर्वान्नानुमत्यधिकरणं
समाप्तम् ।।
(3.4.8) विहितत्वाधिकरणम्
<3.4.32>
संगतिं सूचयन् संशयादिकं प्रदर्शयति - यज्ञादीति 
सर्वापेक्षाधिकरणे यज्ञादीनां ब्रह्मविद्याङ्गत्वमुक्तं, तेषां
विद्यांङ्गत्वेचामुमुक्षुभिः गृहस्थाश्रमादिनिष्टैरनुष्टेयत्वमस्ति
न वेति संशयोत्थानात्संगतिरिति भावः ।नित्यानित्यसंयोगविरोधइति 
अग्निहोत्रादिधर्माणां यावज्जीवमनुष्ठानं, मोक्षेच्छानुगुणमनुष्ठानं
च विरुद्धमिति भावः । इदमत्रतात्पर्यम् ।मुमुक्षिभिः कर्मणां विद्यांगत्वे
मुमुक्षूणामेव विद्यायामधिकारेण मुमुक्षायां सत्यामेव यज्ञादीनामनुष्ठेयत्व
मित्यनित्यत्वमेव स्यात् । आश्रमाङ्गत्वेच यावज्जीवमग्निहोत्रं
जुहोति इति गृहस्थैर्यावज्जीवानुष्टेयत्वविधानात् नित्यत्वं च स्यात्
ततश्च नित्यत्वानित्यत्वयोरेकत्र समावेशप्रसंगः
अतः कर्मस्वरूपभेदः मुमुक्षूणामाश्रमिणां द्विवारानुष्ठानं च प्रसज्यते 
न चैकस्य कर्मणः नित्यत्वकाभ्यत्वोभयाभ्युपगमवत् विद्यांगकर्मणामाश्रमाङ्गकर्मणां
च स्वरूपैक्ये प्रमाणमस्ति । अतो विद्याङ्गकर्मणामाश्रमाङ्गत्वासंभवात्
केवलतत्तदाश्रमिभिः आश्रमाङ्गकर्मानुष्ठानेपि विद्यांगकर्मानुष्ठानं
न सिध्यतीति न यज्ञादीन्यनुष्टेयानीति । सिद्धान्तमाह - इति प्राप्त
इति । तात्पर्यं व्यनक्ति - केवलाश्रमिणाप्यनुष्टेयनीति। यज्ञादी
नि कर्माणीत्यध्याहारः । हेतुपरं खण्डं व्याचष्टे - यावज्जीवमिति 
नित्यवद्विहितत्वादिति । नित्यं सदा यावदायु.......फलाश्रुतेःर्वीत्सयावा
तन्नित्यं समुदाहृतमित्युक्तप्रकारेण नित्यत्व गमकलिंगबलेन नित्यत्वस्याभ्युपगम्यत्वात्
नित्यमनुष्ठानसिद्धिः यज्ञादि कर्मणामिति भावः ।।
<3.4.33>
ननु नित्यतया विहितत्वेनाश्रमशेषत्वमभ्युपगम्यताम् । विद्याङ्गत्वं
च एवं मास्तु नित्यानित्यसंयोगविरोधादितिशंकापरिहार परमुत्तरसूत्रमर्थानुवादेनावतारयति - तथा
विद्यांगतया चेति ।विद्याकर्मणोस्समसमुच्चय व्यावृत्त्यर्थं - विद्योत्पत्तिद्वारेणत्युक्तम् 
नित्यानित्यसंयोगविरोधं, परिहरति - अग्निहोत्रादीनामिवेति । विनियोगपृथक्त्वेन - अंगत्वज्ञापकविधेःविनियोजक
प्रमाणस्य भिन्नत्वेनेत्यर्थः ।अयमभिसन्धिः=अग्निहोत्रं जहुयात्स्वर्गकामः
इत्यादि शास्त्रैः विहितस्याग्निहोत्रादि कर्मणां काम्यत्वेनानित्यत्वं
तस्यैव यावज्जीवमग्निहोत्रं जुहोतीति नित्यतया विधानात् नित्यत्वं
चेति विरुद्धधर्मयोस्समावेशो दृष्टः
तत्र च विनियोजक प्रमाणभेदेन विरोधपरिहारः तान्त्रिकैः क्रियतेः
तथैवात्रापि एकस्यैव यज्ञादिकर्मणः "यज्ञेनदानेन' इत्यादिना विद्यांगत्वं
यावज्जीव मित्यादिना आश्रमांगत्वं सिद्धमितिविनियोजक प्रमाणभेदेन
उभयार्थत्वसिद्धिरिति नित्यत्वानित्यत्वविरोधपरिहारस्तुल्यः । अतो
नोभयार्थत्वं विरुद्धमिति । अत्र सूत्रद्वयेन यज्ञादीनां विनियोगपृथकत्वं
स्थापितम् ।।
<3.4.34>
नन्वस्तु यज्ञादीनां विद्यांगत्वमाश्रमाङ्गत्वंच अथापि स्वरूप भेदस्स्यात्
इति शंकापरिहारपरमुत्तरसूत्रं फलितार्थकथनेनावतारयति - तद्वदेवति 
सर्वथेति=व्याख्येयम् । उभयलिंगात् उभयत्र यज्ञादिशब्दैः प्रत्यभिज्ञाप्यमानत्वलिंगादित्यर्थः 
ननु शब्दस्वरुपैक्यं न प्रयोजकं, अग्निहोत्रशब्दस्य तुल्यत्वेपि
कुण्डपायिनामयनाग्निहोत्रे मासमग्नि होत्रं जुहोतीति विहिते स्वरूपभेददर्शनादित्यत्राह - कर्मस्वरूपभेदे
प्रमाणा भावादिति । तत्र प्रमाणानुरोधेन भेदः स्वीकृतः । अत्र च
स्वरूपभेदकप्रमाणाभावेन प्रत्यभिज्ञाप्य मानत्वरूपलिंगस्य बाधकं
नास्तीति न स्वरूपभेदोयुक्तः इतिभावः
एवं स्वरूपभेदनिरसनेन मुमुक्षणाऽऽश्रमिणागृहस्थेन तन्त्रेण यज्ञादिकमनुष्ठेयम् 
तावतैव सामञ्जस्यादिति सूचितम् ।तत्र फलार्थ मनुष्ठीय मानेन अग्निहोत्र
दर्शपूर्णमासादिकर्मणैव नित्यानुष्ठानस्यापि सिद्धिः । तदुक्तं - नित्यकाम्यस्वरूपैक्ये
विनियोगपृथक्त्वतः । फलार्थं क्रियमाणेपि नित्यं भवति तन्त्रतः इति ।।
<3.4.35>
उत्तरसूत्रार्थमाह - धर्मेणेति । तानेव यज्ञादिधर्मान्निर्दिश्येति
यज्ञेन दानेनेत्यादिना अंगत्वेन प्रतिपन्नान् यज्ञादीन्, धर्मेण
पापमपनुदतीत्यत्र यज्ञादिवाचकधर्मशब्देन निर्दिश्येत्यर्थः । ततश्चाङ्गत्वप्रयोजककिंचित्कारः
पापकर्मभिरुत्पत्ति प्रतिबन्धाभावरूपः इति दर्शितम् । दर्शयति - श्रुतिरिति
शेषः । उत्पत्तिप्रतिबन्धाभावरूप किंचित्कारमेव विवृणोति - अहरहरिति 
तथाचांगभूतयज्ञादिधर्मानेव धर्मशब्देन निर्देशात् प्रसिद्धाग्निहोत्रादि
धर्मस्यैव विद्योत्पत्तिप्रतिबन्धकपापापनोदनहेतुत्वोक्तेः तस्यैव विद्याङ्गत्वं
स्वरससिद्धं न भञ्जनीयमिति भावः ।। विहितत्वाधिकरणं समाप्तम् ।।
(3.4.9) विधुराधिकरणम्
<3.4.36>
संगतिं प्रदर्शयति - चतुर्णामिति । ब्रह्मचर्याद्याश्रमनिष्ठानां
विद्यासहकार्याश्रमधर्मानुग्रहेण विद्यानिष्पत्त्या विद्यायामधिकारः
उक्तः । अथाश्रमरहितानामाश्रमांगकर्माभावेन तदङ्गकब्रह्मविद्यायामधिकारः
अस्तिनेवेति संशयात्संगतिरिति भावः । आश्रमान् अन्तरा=आश्रमान्विहायेत्यर्थःअ
अनाश्रमिणामिति यावत् । विधुरादय इति । विधुरः मृतदारः । आदिशब्देनाकृतदारपरिग्रहःआ
आश्रमधर्मेति कर्तव्यताकत्वात्विद्याया इति। "नहि तत्करणं लोके
वेदे वा किंचिदीरितम् । इतिकर्तव्यतासाध्ये यस्य नानुग्रहेऽर्थिते"ति
वचनात् इतिकर्तव्यताख्यांग विरहिणः साधकत्वासंभवावगमेन,अनाश्रमिषुच
विद्यांगभूताश्रमधर्मा संभवात् तत्र विद्यानु ग्रहोह्यनुपपन्न इति
न तेषां विद्यायामधिकारो युक्तः इति भावः
सिद्धान्तमाह - इति प्राप्त इति । सूत्रे तुचापीत्यव्ययत्रयस्यापि
सार्थक्योपादनायाह । तु शब्द इति ।"स्युरेव तु पुनर्वैचेत्यधारणवाचिनः"
इति चशब्दस्याप्यवधारणवाचकत्वोक्तिमभिसन्धायाह - च शब्द इति । अन्तरा
वर्तमनानामिति व्याख्येयम् । अनाश्रमिणामिति लब्धार्थकथनम् । अस्त्येवेत्यनेन
चशब्दार्थस्यान्वयोदर्शितः । रैक्वः=मृतदारः जान श्रुत्याचार्यः 
भीष्मः स्वपित्रर्थमकृतदारपरिग्रहः अनुष्ठितस्नातक वर्तनव्रतः
केचित्तुः भीष्मो गृहस्थ एव । अद्य प्रभृति मे दाश ब्रह्मचर्यं
भविष्यति । परित्यजाम्यहं राज्यं मैथुनं चापि सर्वशः इति तेनैवोक्तेः
अत्र मैथुन परित्यागोक्तेः कन्यका विवाहः पूर्वमेवसिद्ध इति ज्ञायते 
आनुशासन पर्वणि "स्तूयमानो महातेजाः भीष्मस्याग्नीन् अनुव्रजन्"
प्राप्तोऽस्मि समयेराजन् अग्नीनादाय ते विभो । इति श्रवणात् आहिताग्नित्वमवगम्यते
इति गृहस्थ एव भीष्मः ।
ननु कथमत्रानाश्रमिमध्ये भीष्मोपादानं इति चेदयमभिप्रायः - अन्तरा
वर्तमानानां=तत्तदाश्रमीयपूर्ण धर्मानुष्ठानरहितानामित्यर्थः ।
भीष्मस्य गृहस्थत्वेपि गृहस्थधर्मेषु बदुषु केषांचिदेव धर्माणामनुष्ठानमितिभीष्मोपादानस्य
युक्तत्वात् । तेषामप्यधिकारस्य संमतत्वात् । गृहस्थेष्वपि द्रव्यादिसंपद्रहिताः
वर्तन्ते ।तेषां कथं यागादिकतृत्वम् । तेषामपि हि ब्रह्मविद्यायामधिकारो
वाप्यः । न हि सर्वेपि ब्रह्मनिष्टाः धनिकाः । अतो पत्नीविधुराणामिव
द्रव्यादिशक्तिविधुराणामपि ग्राह्यत्वम् । शांकरे एवमेवोक्तमिति
वदन्ति । संवर्तोपि=विधुरः
एते तु प्रसिद्धेषु ब्रह्मचर्यगार्हस्थ्य वानप्रस्थ सन्यासाश्रमेषु
नैकमप्याश्रममास्थिताः इति निराश्रमाः ब्रह्मविद्यानिष्टाश्च पश्चाच्चैते
गार्हर्स्थ्याद्याश्रम निष्ठाः । तथा हि शुश्रूषुर्जानश्रुतिर्हि
हंसोक्तानादरवाक्य श्रवणानन्तरं स्वस्य संवर्गविद्याला भाय रैक्वाय
स्वकीयकन्यां प्रादादिति उपनिषत्प्रसिद्धम् । अतोग्रहस्थः । संवर्तोऽपि
पूर्वं विधुरः पश्चाद्गृहस्थः । गृहस्थासाधारणार्त्विज्यादि श्रवणात् 
उक्तं च शतदूषण्यां अलेपकमतभंगवादे - आश्रमित्वाभावे कथं वाताशनस्यैव
सवर्तस्य महीभृता ऋत्विकत्वेन वरणम्
....गृहस्थस्यैव ह्यार्त्विज्यादिकम्? । पूर्वं विधुरस्यापि कार्यार्थं
दारक्रियादिपूर्वकमार्त्विज्यं युज्यते इति । केचितु अस्यैव पुनर्विवाहानन्तरं
सन्यासमप्याशेरते । नन्वेतेषु विद्यादर्शनमस्तु । अथापि कथं विद्यानुग्रहः
आश्रमधर्माभावादिति शंकां परिहरति - नचेति । अनैकान्तिकानामपि=अनियतानामपीत्यर्थः 
आश्रमधर्माणामेव विद्यांगत्वमिति न नियमः । वर्णधर्माणामपि विद्यांगत्वात् 
यज्ञेनेति तृतीयाश्रुत्या यज्ञादीनामाश्रमधर्माणां विद्यांगत्वावगमवत्
दानेनेत्यादिना आश्रमानियतवर्णधर्माणामप्यङ्गत्व प्रतीतेः । ततश्च
निराश्रमिणां आश्रमधर्माभावेपि वर्ण धर्मस्य सत्वात् तेन विद्यानु
ग्रहसंभवाच्च तेषां विद्याधिकारो युक्त एवेति भावः
एवं प्रमाण बलेन वर्णधर्माणां विद्यांगत्वमुपपद्य अग्नीन्धनाद्यधिकरणसिद्धमर्थं
दृष्टान्तयन् दर्शनबलेनापि तत्कल्प्यमित्याह - यथेति । धर्शनानुसारेणहि
ऊर्ध्वरेतःसु आश्रमधर्माणामंगत्वं कल्पितं, तथैवात्रापि वर्ण - धर्माणामङ्गत्वं
कल्प्यमिति तैरेव विद्यानुग्रहस्सुवचः । उभयत्राङ्गत्वं श्रुतिसिद्धमपीति
भावः । ननु वर्णधर्मैरेव विद्यानुग्रहे शूद्रस्यापि तादृशधर्मसत्वेन
विद्यानुग्रहसंभवात् अनाश्रमिणाभिवास्यापि ब्रह्मविद्यायामधिकारः
स्यात् मैवम् । अपशूद्राधिकरणे निषेधेनाधिकारापादनासंभवात् । विधुरादीनांतु
वेदाध्ययनादि विद्यानुष्ठानौपयिक बहुविधधर्मदर्शनाद् विद्यादर्शनाच्चाधिकारस्स्वीकृतः
शूद्रादिविषयेतु वेदाध्ययनादिनिषेधेनविद्यानुष्ठानौपयिकधर्माभावात्
विद्यासंभवकल्पक प्रमाणाभावाच्च नतेषामधिकारकल्पनं शोभनमिति ।।आश्रमाः
चत्वार एव, आचार्यकुले आत्मानमवसादयन् यावदायुषं यो वर्तते सः नैष्ठिक
ब्रह्मचारी । अन्ये गृहस्थादयः प्रसिद्धाः । वेदाद्यध्ययनानन्तरं
आचार्य कुलात् आगतः विवाहपर्यन्तं उपकुर्वाणब्रह्मचारी । स तु न
नैष्ठिकः । अनाश्रम्येव । स्नातकव्रतानुष्ठानानन्तरंविवाहात्पूर्वमपि
अनाश्रम्येव ।। रैक्वः मृतदारोवा भवतु अतविवाहो वा भवतु । उभयथाप्यनाश्रम्येव।
। अयमिहभावः ।विद्यांग कर्मणां अदृष्टद्वैरैव सहकारित्वं
नतु अवहनवादेरिव दृष्टद्वारेण । यावत् तुषविमोको जायते तावत् अवहननादि
कार्यम् । अवहननादिषु तारतम्यमूलं तुषस्याल्पत्वबहुत्वतारताम्यं
दृष्टम् । अतस्तत्र सामग्री प्राबल्यमावश्यकम् । भगवत्प्रसादरूपादृष्टद्वारेण
फलजननविषये न फलतारतम्यम् ।भगवान् तत्तदाश्रमिणामनाश्रमिणां च विद्यांग
भूत कर्मसु यावत् शक्यं अनुष्टातुं तल्लोपंविना करणे प्रसन्नः विद्योत्पत्तिविरोधिपापं
नाशयामीति संकल्पितवात् । अतस्तदनुष्ठानं पर्याप्तमिति ।।
<3.4.37>
उत्तरसूत्रं व्याचष्टे - अपि चेति । जप्येनापि = जप्येन मन्त्रेणापीत्यर्थः ।
मन्त्रजपेनापीति यावत् । संसिध्येत् = निःसन्देहं सिद्धिं प्राप्नोतीत्यर्थः ।
कुर्यादन्यन्न कुर्याद्वेति । वैदिकं यागादिकं करोतु वा न करोतु
वेत्यर्थः । मैत्रो ब्राह्मणः उच्यते इति । ब्रह्मणस्संबन्धी ब्राह्मणः
ब्रह्मविद्यानिष्ठ इति यावत् । मित्रमेव मैत्रः । स्वाऽर्थेऽण् ।
सर्वप्राणिप्रियः इत्यर्थः । यज्ञाद्यनुष्ठाने प्राणिवधादिसंभवेन
सर्वप्राणि प्रियत्वं न स्यादिति यज्ञाद्यकरणेपि न किंचिद्बाधकं
मोक्षसिद्धेः प्रणवादिमन्त्रजपेनैव संभवादित्यर्थः
इदंच वाक्यं प्राणवध संभावनया यज्ञादिकं न कर्तव्यमिति यज्ञादिनिषेधे
न तत्परम् । किं तु यज्ञाद्यभावेपि जपादिनैव सिद्धिरित्येतन्मात्रबोधनपरमिति
मन्तव्यम् ।। विद्यानिरपेक्ष सिद्धि परिहारायार्थमाह - जपाद्यनुगृहीतया
विद्ययासिद्धोभवतीत्यर्थः इति ।। वर्णधर्माणामपि विद्यांगत्वे श्रुतिरिव
स्मृतिरपि प्रमाणमिति अनेन सूत्रेण दर्शितम् ।।
<3.4.38>
अनन्तसूत्रार्थमाह - न केवलमिति । धर्मविशेषैर्विद्यानुग्रह इत्यनेन
सूत्रस्थ विशेष शब्दः तदुपरि समासश्च विवृतः । अत्र तप आदिधर्मविशेषाणां
विद्योत्पादकत्वोक्तेः तैरपि विद्यानुग्रहसंभवात् अनाश्रमिणां चैतत्संभवात्
तेषामपि विद्याधिकारः युक्त । अत्रानाश्रमधर्माणां विद्यांगत्वं
श्रुतिसिद्ध मित्येतत्प्रदर्शनं सूत्रकृत्यम् । पूर्वसूत्रकृत्यंतु
स्मृतिसिद्धत्व प्रदर्शनम् । प्रथम सूत्रकृत्यं अनाश्रमिष्वङ्गिभूतविद्याप्रदर्शनमिति
विवेकः ।।
<3.4.39>
अनन्तरसूत्रं व्याचष्टे - तुशब्द इत्यादिना । अत इति व्याख्येयम् । इतरदित्यपि
व्याख्येयम् । आश्रमित्वस्य ज्यायस्त्वे अनाश्रमित्वस्य दुष्टत्वं स्यादित्यत्राह
- अनाश्रमित्वमिति । आपदभावे अनाश्रमित्वं दुष्टमेवेति भावः । शक्तस्य
त्वित्यादि । अनेनाश्रमानियतधर्माणामपि विद्यानुग्राहकत्वे आश्रमप्राप्ति-
क्षमाणामपि आश्रमोपेक्षा स्यात्, यज्ञादिश्रुतिवैयर्थ्यं च स्यादिति शंका
निरस्ता । क्षमाणामाश्रमित्वस्यावश्योपादेयत्वात्, अन्यथा प्रत्यवायात् ।
हेत्वन्तरमप्याह - भूयोधर्मकेति । शक्तविषये इत्यध्याहारः । शक्तस्य भूयोभिरेव
धर्मैर्विद्यानुग्रहः नत्वल्पधर्मैरपि, अशक्तस्य तु अल्पधर्मैरपि । अतः शक्तविषये
भूयोधर्मसाध्यविद्यानुग्रहस्याल्पधर्मैरसाध्यत्वात् ।
विद्यानुग्राहार्थमाश्रमस्वीकारेणाश्रमधर्मानुष्ठानमेव युक्तमिति
भावः । अनेन गुरुलघुविकल्पोऽपि परिहृतः । स्मृतेः श्रुत्यनुमापकत्वेन
लिंगशब्दवाच्यत्वमित्यभिप्रायेण - स्मृतेरित्यर्थः इत्युक्तम् । आपच्छब्दार्थं
विवृणोति - निवृत्तेति । निवृत्तब्रह्मचर्यस्येत्यनेन स्नातकग्रहणम्
नन्वेतयोरुभयोरपि सन्यासाश्रमस्वीकारेणानाश्रमित्वमपयातीत्यत्राह - अवैराग्ये
सतीति । अविरक्तत्वे दारपरिग्रहणे आश्रमित्वसंपादनं सुशकमित्यत्राह - दारालाभ
इति ।। नन्वनयोरविरक्तत्वात्कथं ब्रह्मविद्यायामधिकारः
विरक्तस्यैव मोक्षार्थविद्यायामधिकारादिति चेत् न । दारादिपरिग्रहराग
संभवेपि देहान्तरोपभोग्यब्रह्मव्यतिरिक्तफलाशाभावेन मुमुक्षुत्वौपयिक
वैराग्यसंभवात् । दारादिषु भोग्यताबुद्धिसत्त्वेपि भोग्यतातिशयबुद्धिकृतरागाभाव
संभवाच्च । अतः लोकान्तरजन्मान्तरभोग्यनैरपेक्ष्यरूपवैराग्यस्यसर्वमुमुक्षु
साधारण्यं संभवतीति न किञ्चिद्बाधकम् । यद्वा अवैराग्ये सति - गार्हस्थ्यधर्म
श्रद्धायां सत्यामित्यर्थः ।। यद्यप्यस्याधिकरणस्य अन्तरत्वाधिकरणमिति वा
अनाश्रम्यधिकरणमिति वा नामधेयकरणं युक्तम् । विधुरस्येव तद्व्यक्तिरिक्तस्याप्य
नाश्रमिणः ब्रह्मविद्याधिकरस्यात्र समर्थनात्, अथापि अनाश्रमिभूतानां विधुराणां
इतरानाश्रम्यपेक्षयाप्याधिक्येनानाश्रमित्वप्रसिध्यतिशयसत्त्वात् विधुराधिकरणमिति
नामधेयं कृतमिति बोध्यम् ।। विधुराधिकरणं समाप्तम् ।।
(3.4.10) तद्भूताधिकरणम्
<3.4.40>
पूर्वाधिकरणे विधुरादीनां निराश्रमाणां जपोपवासादिभिर्विद्यानुग्रहसंभवेन
ब्रह्मविद्यायामधिकारस्संभवतीतिस्थिरीकृतम् । अथ तद्वदेवाश्रमभ्रष्ठानामपि
निराश्रमाणां ब्रह्मविद्याधिकारस्स्यादिति शंकयोत्थानात्संगतिः 
नैष्ठिकेत्यादि ।नैष्ठिक वैरवानसपरिव्राजकानां ये आश्रमाःतेभ्य
प्रच्युतानामित्यर्थः । वैरवानसः=वानप्रस्थः । यद्वा नैष्ठिक वैरवानस
परिव्राजकशब्दाः भावप्रधाननिर्देशाः । नैष्ठिक्यवानप्रस्थ्य पारिव्रज्यरूपाश्रमेभ्यः
प्रच्युतानामित्यर्थः । इदं गार्हस्थ्यात्प्रच्युतस्याप्युपलक्षणम् 
वानप्रस्थादेः गृहस्थाश्रम प्राप्तिरिव गृहस्थस्य ब्रह्मचर्याश्रमप्राप्तिरपि
हि प्रच्युतिरेव 
केचित्तु - गृहस्थस्याध्ययनाशया हेत्वन्तरेणवा कदाचित् ब्रह्मचारि
धर्मपरिग्रहेपि प्रायश्चित्तमात्रम् । न भ्रष्टता इति वदन्ति ।
युक्तं चैतत् - गृहस्थस्यास्सधानाहिताग्नित्व आयावज्जीवाग्निहोत्रादिविधानात्
तदनुष्ठानशून्यानामपितेषां ब्रह्मविद्याधिकाराभाव प्रसंगात् । तावताभ्रष्टत्वाभावात् 
गौणाचारमात्रं मेव तत् । एते प्रायश्चित्तेन शुद्धिमर्हन्ति ।एवं
नेतरेषाम् । अतोभाष्य त्रितयमात्रग्रहणं युज्यते ।विद्यानुग्रहसंभवादिति।
येषां सांगविद्योपसंहार सामर्थ्यमस्ति । तेषां विद्याधिकारः इति
सिद्धम् ।अनाश्रमिणां विषये दानादिरेव विद्यांगम्
अत एव विधुरादीनां ब्रह्मविद्याधिकारःउक्तः एवं चैतेषामपि दानाद्यङ्गानुष्ठानसंभवात्
तेन विद्यानुग्रहोपपत्तेश्च अधिकारौचित्यात् अधिकाराभ्युपगम युक्त
इति । सिद्धान्तमाह - इति प्राप्त इति । सूत्राक्षरार्थमाह - तुशब्दइत्यादिना 
नैष्ठिकादिभावं प्राप्तस्य नैष्ठिक्याश्रमादिभ्यःच्युतिर्न युक्ता
शास्त्रैः नैष्ठिक्याद्यश्रमधर्म परित्यागव्यावर्तनादिति सूत्रार्थः
श्रुतौ ब्रह्मचारिपदं नैष्ठिकब्रह्मचारिपरम् ।।
सूत्रतात्पर्यमाह - अत इत्यादिना तान्=प्रच्युतान् । अर्वाचीन फलविद्यायाः
तेष्वपि संभवमभि प्रेत्य - ब्रह्मविद्येत्युक्तम् । ननु नैष्ठिकाद्यश्रमात्प्रच्युतिर्न
श्रुतिसंमता । अतस्तेषामानाश्रमित्वेनावस्थानमपि न श्रुतिसंमतमेव,अथापि
हठात् । तथा प्रच्युतानां सांगविद्योपसहारसामर्थ्यसत्वेन ब्रह्मविद्यायामधिकारस्स्यादिति
शंकायाःकःपरिहारःइति चेत् उच्यते, यतः तेषां प्रच्युतेः अनाश्रमित्वेनावस्थानस्याचासंमतत्वं
श्रुतिसिद्धमत एवतथाव स्थानं पातकमिति गम्यते । अतश्चतेषां पतितत्वादेव
नाधिकारः ।। नहि पतितस्य शुभकर्मस्वधिकारः इति ।।
<3.4.41>
उत्तरसूत्रशंकामाह - अथ स्यादिति । प्रायश्चित्तसद्भावे हि अधिकारकल्पनं
युक्तमित्यत्राह - अस्ति चेति । अधिकारलक्षणं=पूर्वतन्त्र षष्ठाध्यायः 
अवकीर्णी पशुः=गर्दभपशुरित्यर्थः। ब्रह्मचार्यवकीर्णी नैऋतं गर्दभमालभेत
इति अवकीर्णिनः=क्षतव्रतस्य (प्रच्युत ब्रह्मचर्यस्य) प्रायश्चित्तं
विहितमिति भावः । शंकामुपसंहरति - अत इति । यद्यपि आरूढो नैष्ठिकं
यस्तु । इति स्मृतिः अवकीर्णी....आलभेत इति श्रुतिः । अतः स्मृत्या
सामान्यमुखेन प्रवृत्तायाः श्रुतेः संकोचकरणं न युक्तम् - अथापि "नैष्ठिकानां
वनस्थानां यतीनां चावकीर्णनां
शुद्धानामपि लोकेऽस्मिन् प्रत्यापत्तिर्न विद्यते" इति कौशिकस्मृतिबलसहितया
अनया श्रुतेः संकोचकरणं युज्यते । अपि च स्मृत्या श्रुतिवाधो ह्यनुपपन्नः 
अत्र तु स्मृतेश्च विषयव्यवस्थापनेन प्रामाण्यं युच्यते ।प्रच्युत
ब्रह्मचर्यस्येति। ब्रह्मचर्यं=स्त्रीनियतिः । अयं भावः=उपपातक
महापातकयोःआपीठान्मौलिपर्यन्तं पश्यतःपुरुषोत्तमम् । पातकान्याशु
नश्यन्ति किं पुनस्तूपपातकमिति ब्रह्मध्यानमेव प्रायश्चित्तमिति
शास्त्रेषु प्रतिपाद्यते । एवं योगिनामपि अनवधानेन पातक संभवे अपि
चेत्पातकं किंचित् योगी । कुर्यात्प्रमादतः
योगमेव निषेवेत नान्यं कृच्छ्रं समाचरेदिति प्रामादिकाधप्रायश्चित्त
भूत ब्रह्मध्यानं प्रायश्चित्तत्वेन विधीयते । तस्मात् ब्रह्मविध्यायाःपातकाधिकृतत्वसंभवात्
नैष्ठिक्याद्याश्रमारुढस्य तत्परावर्तनजनितपातित्यसंभवेपि ब्रह्मविद्याधिकारःयुक्तः 
एवं प्रायश्चित्त सत्वादपि तदनुष्ठाने श्रुत्युत्पत्त्या शुद्धेन
तेन ब्रह्मविद्यानुष्ठानं च युक्तमिति शंका ।।
सूत्रार्थमाह - अधिकारेति । अनुमानशब्दः अनुमापकस्मृतिपरः इत्यभिप्रेत्य
पतनस्मृतेरित्यक्तम् ।आरुढो........आत्महा इति पतनस्मृतेःप्रायश्चित्तस्यासंभवादित्यर्थः 
अयं भावः - यद्यप्युपपातक महापातकयोःपूर्वाधयोः ब्रह्मविद्यैव प्रायश्चित्तम्
अथापि आश्रमपरिभ्रष्टस्य प्रायश्चित्तं न पश्यामीति प्रायश्चित्त
निषेधात् एतद्व्यतिरिक्तपातक विषयमेव ब्रह्मविद्याप्रायश्चित्तमित्यवगम्यते 
एवमुक्तवचन बलादेवावकीर्णि प्रायश्चित्तमपि न संभवतीत्यध्यवसीयते 
अत एव हि आत्महेत्युक्तम् । एवं ब्रह्मविद्यायाः प्रमादिकोत्तराध
प्रायश्चित्तत्वाच्चास्यैतावता ब्रह्मविद्यायामप्रवृत्तेः न प्रायश्चित्तसंभवः
तस्मात् प्रायश्चित्तासंभवात् न ब्रह्मविद्याधिकारः युक्तः इति 
नन्वेवं सति अधिकारलक्षणोक्तं अवकीर्णि प्रायश्चित्तं निर्विषयकं
स्यादित्यत्राह - अतःइति । इतर ब्रह्मचारिविषयमिति । भ्रष्टोपकुर्वाणब्रह्मचारिविषयमित्यर्थः।
। अयं भावः - पूर्वपक्षे जीवन्नेवेह कर्माणि' इत्यत्र कर्मपदं काम्यकर्मपरम्
फलाभि सन्धिपूर्वककर्मकरणे कथं तस्य न लेपः "न कर्म लिप्यते नरे"
इत्यस्यकथमुपपत्तिरिति न च वाच्यम् । कर्ममध्ये क्रियमाणं हिंसादिकं
न पापावहं भवतीत्यथीत् । सिद्धान्ते तु विद्यांगकर्मपरम् ।वस्तुतस्य
फलानुद्देशेन क्रियमाणत्वात् फलाश्लेषः उत्तरवाक्येन बोध्यते
विद्याधिकारिणि त्वयि उत अन्यथा=कर्माकारणे नास्ति=विद्यानिष्पत्तिः
न भवति । यतस्त्व मन्यपुरुषार्थे रतिमान् न, अत एव नरः (नरमतेइति
नरः । फलान्तरश्लेषो न भवति । सात्वित्याग पूर्वककर्मकरणात् ।।
"अनिष्टमिष्टं मिश्रंच त्रिविधं कर्मणः फलं - भवत्यत्त्यागिनां प्रेत्य
न तु सन्यासिनां क्वचित् । इति भगवदुक्तेः ।। जनक केशिध्वजादीनां
विषये यदुक्तं तदपि ज्ञानयोगं विना कर्मयोगाधीनात्माव लोकन परं
इति न दोषः । तेच ज्ञानयोगं बिना कर्मयोगेन संसिद्धिम् - प्राप्तवन्तः 
गीताभाष्ये स्पष्टमिदम् । स्वर्गादिः नात्र विवक्षितः प्रकरणविरोधात्
उभयत्र एवकारः नान्ययोगव्यवच्छेदकः अयोगव्यवच्छेदपरः ।।
अनुमतिरिति । ब्रह्मविदोपि काम्यस निषिद्धस्य च कर्मणः कामं मनुष्ठानं
भवतु नाम । तथापि तदधीन बन्धस्यनैव प्रसक्तिः । दर्शनसमाकारध्यानेन
सर्वस्यापि नाशावश्यं भावात् । इति तात्पर्यम् । विधिपक्षे विद्यांगकर्म
परमिदम् ।यज्ञेन विविदिषन्ति इति कर्मणो विद्यांगत्वबोधनात् ।।
<3.4.42>
उत्तरसूत्रार्थमाह - नैष्ठिकादीनामिति । उपपूर्वं=पातकमित्यौचित्यादध्याहारः
उपपूर्वकं पातकमुपपातकमित्यर्थः ।महापातकेष्विति । ब्रह्मचर्यप्रच्यवनस्य
महापातकेष्वपरिगणितत्वाद्धेतोः तत्प्रायश्चित्त सद्भावोऽस्तीत्यर्थः 
अत्रमधुशब्दः न सुरापरः । गौतमधर्मसूत्रे ब्रह्मचारिधर्माः प्रस्तुताः 
मधुर्मासगन्धमाल्येत्यादिभिः केचन पदार्थाः निषिद्धाः ।कतिपय
धर्माश्चोक्ताः । ततः समावर्तनम् । पश्चात् नैष्ठिक गृहस्थभिक्षुवैखानसभेदेनाश्रमाः
विभक्ताः । ततः नैष्ठिकधर्मप्रतिपादनम् । अनन्तरं च "उत्तरेषां
चैतदविरोधि" इत्युक्तम्
नैष्ठिकावैष्टिकब्रह्मचारिविषये उक्तं ग्राह्यम् । न तु सर्वम्
तदाश्रमाविरोधियत् तावन्मात्रं इत्यर्थः । अत्र मद्दवशनादिनिषेधस्योक्तत्वेन
तत्करणे प्रायश्चित्तमन्त्रानुक्तमपि उक्तं भवतीति भावः ।। मननूपकुर्वाण
ब्रह्मचारिणः स्त्रीनियमाति क्रमे तस्योपपातकान्तर्गतत्वेन प्रायश्चित्तोक्तावपि
नैष्ठिकस्य कथं मुपपातकत्वेपि प्रायश्चित्त संभवः अनुक्तेरित्यत्राह - तदुक्तमिति
स्मृतिवाक्यस्यार्थमाह - गुरुकुलवासिनःइति । तदित्यन्तेन एतच्छब्दार्थः
उक्तः।ततश्च गुरुकुलवासिनः विहितायेधर्माः प्रायश्चित्तं च, तदित्यर्थः
स्वाश्रमाविरोधि भवतीत्यन्वयः ।स्त्रीसंसर्गादिनिमित्त प्रायश्चित्तादेर्गृहस्थादिष्वनापादनार्थं
स्वाश्रमाविरोधिपदम् । तथाचोपकुर्वाणब्रह्मचारिणि विहितोपपातकान्तर्गतस्त्रीनियमातिक्रमप्रायश्चित्तस्य
नैष्ठिकादिष्वप्यतिदेशात् अस्मिन्नपि प्रायश्चित्त प्राप्तिस्स्तीति
ब्रह्मविद्यायोग्यताप्यस्तीति भावः । तदिदमाह - तद्वदिहापीति ।अयं भावः
यदाहवनीये जुहोति इति होमसामान्यस्याहवनीयाधारत्वं विहितम् । भग्नव्रतस्य
ब्रह्मचारिणः अवकीर्णी नैऋतं मदर्भमालभेत इति पशुयाग विहितः । निरग्नेः
ब्रह्म चारिणः कथं होमकर्तृत्वमिति शंका
जायापती अग्निमादधीयातां इति दंपतिकर्तृकत्वस्मरणाच्च । अत्रैवं
पूर्वपक्षः - यया अवकीर्णः तया सह अग्न्याधानं विरचस्यकर्तुं शक्यम् 
यद्वा नूतनभार्यामूद्वा तया सह अग्न्याधानं कृत्वा। आहिताग्निस्सन्
कर्तु शक्यः इति । अत्रायं समाधिः ।अवकीर्णहेतुभूतस्त्री परस्त्री 
अतो न तया सहितः अग्न्याधानयोग्यः । नूतनभार्यापरिग्रहोपि न संभवति 
अविप्लुतब्रह्मचर्यः लक्षण्यां स्त्रियमुद्वहेत्। इत्यस्खलितब्रह्मचर्यस्यैव
विवाहविधानात् । अतप्रायश्चित्तस्य विवाहायोगाच्च ।अतः उपनयनहोमवत्
लौकिकाग्नावेव होमः कार्यः इति सिद्धान्तितम्
"अवकीर्णपशुश्च तद्वत् । इत्यत्र तच्छब्देनोपनयनहोमः परामृष्टः 
केचित्तु निषादस्थपतिः परामृष्टः इति वदन्ति । तस्यापि अग्न्याधानाभावेन
लौकिकाग्नावेव होमस्य कर्तव्यत्वात् । इत्थं च यथा कथं चित् प्रायश्चित्त
संभवात् कृत प्रायश्चित्तस्य उत्तरविवाहादिषु अधिकार इव अस्यापि
उत्तरब्रह्मविद्याधिकारः स्यात् इति ।
भाष्ये ब्रह्मचारिविषये उक्तप्रायश्चित्तशास्त्रं इतर विषयक प्रायश्चित्तशास्त्रस्याप्युलक्षणम्।
। "वानप्रस्थो दीक्षाभेदे कृच्छ्रद्वादशरात्रं चरित्वा महाकक्षं
वर्धयेत्, भिक्षुः वानप्रस्थवत् सोमवृद्धिवर्ज स्वशास्त्र संस्कारं
च । इत्यादिकं विवक्षितम् ।।
<3.4.43>
तुशब्दस्वारस्यात् पूर्वसूत्रस्य पूर्वपक्षपरत्वमभिप्रेत्यात्र तुशब्दस्य
मतान्तरव्यावृत्यर्थत्वमाह - तु शब्द इति । अत एव हि पूर्वसूत्रे एके इत्युक्तम्
। ननु उत्तरेषां चैतदविरोधीत्यतिदेशवचनबलात्
प्रायश्चित्त सद्भावः अवगम्यते । प्रायश्चित्तं न पश्यामीति प्रायश्चित्तनिषेधेन
पतनसद्भावश्चावगम्यते इति कथमनयोर्विरोध शान्तिः इत्यत्र प्रायश्चिन्तनिषेधवचनमेव
विरोधपरिहारकमित्याशयेनाह - यद्यपीति । अयमाशयः - निषिद्ध कर्मणां प्रत्यवायजनकत्वं
वैदिककर्मण्यधिकारप्रतिबन्धकत्वं सजातीयकर्मरुचिजनकत्वं चेति शक्तित्रयमस्ति
तत्र केषांचित्प्रायश्चित्तानां उक्तत्रिविधशक्ति विधटकत्वं,केषां
चित्तु यथायोग्यमन्यतमशक्तिविधटकत्वम् । प्रकृतेच नैष्ठिक्याद्याश्रमप्रच्युते
अति देशबलेन प्राप्तस्य प्रायश्चित्तस्य नरकानु भवसंपादक प्रत्यवाय
जनकत्वशक्तिविघटकत्वमात्रमिष्यते नतु वैदिककर्माधिकारशक्तिविधटकत्वमपि 
"येन शुध्येत्स आत्महे"ति तत्रैवोक्तत्वात् । इत्थंच प्रायश्चित्तातिदेश
पतनस्मृत्योर्न विरोधोपि । अतः प्रायश्चित्त बलेन नरकानु भवाभावेपि
ब्रह्मविद्याधिकारो न संभवतीति ।
कर्माधिकारः =ब्रह्मविद्याधिकारः । आचाराच्चेति सूत्रखण्डमुपादाय
तत्तात्पर्यमाह - आचाराच्चेति । अत प्रायश्चित्तस्य वर्जनं सिद्धमित्यत
उक्तं - कृत प्रायश्चित्तानामपीति । नतु तेषां शिष्टैः वर्जनमस्तु 
तावता ब्रह्मविद्याधिकारनिषेधः कुतइत्यत्राह - तेभ्य इति । शिष्टैर्वर्जितत्वादेव
ब्रह्मविद्योपदेशाभावेन न तत्राधिकारसंभवः इति भावः । यद्युप्युक्तवचनबलेनाश्रमभ्रंशस्य
निषिद्धत्ववत् अनाश्रमित्वमपि "अनाश्रमी न तिष्टेत्तु" इत्यनेन
निषिद्धमेवेति उभयोस्तुल्यत्वात् केषां चिद्विद्याधिकारः केषांचिन्नेति
वैषम्यमयुक्तमिव प्रतिभाति
अथापि अनाश्रमिणां तेषां विद्याधिकरस्य श्रुतत्वात् शिष्टैरगर्हणाच्च
विद्याधिकारो युक्तः । भ्रष्ठानां तु कुत्रापि विद्याया अदर्शनात्
शिष्टैर्गर्ह्यमाणत्वाच्च न विद्यायामधिकारो युक्त इत्यभिप्रायः 
एवं "शास्त्रेषु निष्कृतिर्द्रष्टा महापतकिनामपि । शरणागतहन्तुस्तु
न दृष्टा निष्कृतिः क्वचित्,"कृतघ्ने नास्ति निष्कृतिः इत्यादिवचनबलेन
शरणागतहन्त्रादयःप्रायश्चित्तैर्विशुद्धा अपि साधुसंस्पृष्ट्यनर्हा
एवेति तेऽपि विद्यानधिकारिण एव । इयं रीतिः व्यासविद्यायामपि तुल्या
नन्वेवं सति प्रपत्तेस्सर्वाधिकारत्व वचन विरोध प्रसंगः - मैवम् आश्रम
प्रच्युतादिव्यतिरिक्तविषयकत्वात् तद्वचनस्य । यथा च सकिंचनानां
भक्यधिकारिणां प्रपत्त्यनधिकारेपि न सर्वाधिकरत्ववचनविरोधः तथैव
प्रकृतेऽपीति नानुपपत्तिः । एतेनापशूद्राधिकरणसिद्धविद्यानधिकारवतां
शूद्राणामिव प्रच्युतानामपि न्यासाधिकारोयुक्तः इत्यपि निरस्तम्
अथैवं सति "तं मातावापितृहन्तारमपि पातिभवार्तिहेति" वचनं कथं
घटताम् मातापितृहन्तृणामपि प्रपत्त्यधिकारोक्तेः । आश्रमप्रच्युतस्यतदपेक्षयाप्य
पापशालिनः प्रपत्त्यधिकारस्यावश्यकत्वात् इति चेत् मैवं - शास्त्रानुसारेणार्थस्य
निर्णेयत्वात् । शास्त्रं हि "तं मातापितृहन्तारमपि पाति भवार्तिहे"ति मातापितृ
हन्तृणां प्रयत्त्यधिकारः ब्रवीति । आश्रमप्रच्युतानां तु कर्माधिकारानुगुण
शुद्धिहेतुप्रायश्चित्ताभावकथनेन प्रपत्त्यनधिकारं च । अतो वचनात्प्रवृत्तिः ।
वचनान्निवृत्तिरिति केषां चिदधिकारः केषां चिदनधिकारश्च युक्त एव । अत एवाश्रम
प्रच्युतिः अधिकपापजननीति च निश्चीयते । आश्रमप्रच्युतानामपि तज्जनितकर्मजन्यफल
भोगानन्तरं जन्मान्तरे अधिकारः संभवति इति च ध्येयम् ।।
ब्रह्मचारी गृहस्थः वानप्रस्थः सन्यासी इति चत्वारः आश्रमिणः ।
एतेषां सर्वेषामपि सत्वरजस्तमोगुणतन्निबन्धनकार्यकरणं समानं, यःसात्त्विकः
स एव कालान्तरे तामसः राजसश्च भवितु मर्हति ।सर्वदा सात्विकः सर्वदाराजसः
सर्वदा तामसः इति न नियन्तुं शक्यम् । अष्टादशपुराणकर्ता व्यासोपि
कालभेदेन गुणाभिभवात् विष्णुपुराणादिकं चकार ।
तत्तदाश्रमप्रयुक्त धर्माणा मननुष्ठाने ततः प्रच्यवने एते आभासाश्रामिणो
भवन्ति । हेत्वाभासाः आभासहेतवः इतिवत् । विवाहानन्तरमपि कच्चपुच्छादिधारणं
विना स्थितौ गृहस्थाभासः । तत्रापि क्रमेण वस्त्रधारणेपिगृहस्थधर्माननुष्ठाने
सोपि आभास एव । धर्मानुष्ठानेपि अग्निहोत्राद्यकरणे "नान्तरा भोजनं
कुर्यादित्यादिनियमातिक्रमणेच।आभास एव सः । तत्तदुचितधर्मपरित्यागे
अधर्मकरणेच तारतम्यमनुसृत्य आभासतारतम्यम् । इदं सर्वाश्रमिष्वपि
समानम् । अद्यकाले गृहस्थः भिक्षुः इति आश्रमिणौ द्वावेव । नैष्ठिक
ब्रह्मचारी वानप्रस्थश्च न स्तः
गृहस्थस्येव भिक्षोरपि बहवःधर्माः असाधरणाः वर्तन्ते । तेभ्यः प्रच्यवने
तत्तत्तारताम्यमनुसृत्याभासतारतम्यं भवति । काषायदण्डमात्रं स्वीकृत्य
भिक्षाचरणे आभासभिक्षुरेव सः । पुत्रेषणायाः वित्तेषणायाः दारेषणायश्च
व्युत्थाय भिक्षाचर्यं चरेदिति नियमसत्वात् । अत्रेषणात्रयपरित्याग
विषये एकेषणात्याग, ईषणाद्वयत्याग ईषणात्रय त्यागाः यथा संभवमधिकारि
भेदेन भवेयुः । तदनुसारेण आभासतारतम्यं आनाभासत्वं च संभवति । परित्यक्तेषणात्रयः यथा परित्यक्त पितृतर्पण, अग्निहोत्रादिकर्म अध्ययनहोमादिको यतिः
पुनरपि न तानि कर्माणि उपादातुमर्हति
स एवानाभासाश्रमी । परित्यक्तपुत्रदारेषणोपि सत्कार्यकरणार्थं अपरित्यक्तवित्तेषणः
एकया विधाय सात्विकोपि मुख्याश्रमी न भवति ।स्वार्थं न धनेषणा मम
सत्कार्यर्थमेवेत्यस्य तात्त्विकत्वेपि तत्तदर्थवित्तेषणाया अपि
परित्यागँस्य शास्त्रेणोक्तत्वात् ।"भिक्षेति शिष्यजनरक्षणदीक्षितेति
शाटीति शाश्वत मठोपधिकल्पनेति । ग्रन्थोपसंग्रहण मूल्यमिति ब्रुवाणाः
सन्यासिनोपि दधते सततं धनायां" । इति श्रीदेशिकचरणैः स्पष्ट मुक्तत्वात् 
अतोऽयमपि न मुख्य भिक्षुर्भवितुमर्हति । भगवदाराधनार्थमपिहि
भिक्षुः नैव स्वहस्तेन तुलसीदलं हर्तुमर्हति
श्रीवण् शठकोपश्रीवीरराघवयतीन्द्र महादेशिकैः पूर्वाश्रमे अनुगृहीत
वैकुण्ठविजय चम्पूग्रन्थे अयमंशः उक्तः ।
"कष्टंकष्टमहो महान् हतकले रुन्मेष एष स्वयं सन्यासाश्रममाश्रिताः
कटिलसत्कन्थाः विरक्ता इव ।
भिक्षां सेवकदक्षिणामथ तदुद्वाहं गृहं शाटिकां व्याजीकृत्य समार्जयन्ति
बहुशो द्रव्याण्मी निर्भयाः ।।
अन्याय्यं किमितोऽस्ति यत् हतकलौ सन्यासिनोऽन्यादृशासूया हन्त
परस्परं विदधते स्वैरं हि वैरं त्वमी ।
अन्योन्यं मृतिचिन्तकाः किल मिथः शिष्यापहारोद्यता भूयिष्टासु सुदुर्वचासु
च मिथः निन्दास्वमन्दाशयाः ।।"
इत्यादिना ।। अतस्सर्वैरपि आश्रमिभिः स्वात्मरक्षणार्थं जागरुकैः
भाव्यम् ।। "अधिगतनिगमान्त शोधकानप्यहहधनादि निदर्शनेन भूयः । कलुषयति
चतुष्पदाद्यभिन्नात् अघटितघटनापटीयसी माया" इति श्लोकविषया एव भवेयुः
धनादिस्पृहासत्वे । गुरुमातृपितृभ्रात्रादिभिः शिक्षितानामपि धनेच्छा
भूयसी भवति इतीदं लोकदृष्टम् । सामान्यत एव सर्वेषां धनेच्छा त्याज्या 
अन्यथा श्रीवैष्णवाः न ते । आद्योपनिषद्येव "मा गृधः कस्यस्वित्
धनमित्युपदिष्टम् । अत्राचार्यभाष्ये श्लोकद्वयं विष्णुपुराणस्थमुदाहृतम्।
। "परमसुहृदि अशुभमतिः" इत्यादिकं
अन्यदपि विष्णुपुराणोक्तं ग्राह्यं - न जातु कामः कामानामुपभोगेन
शाम्यति । "यत्पृथिव्यां व्रीहियवंहिरण्यं पशवः स्त्रियः । एकस्यापि
न पर्याप्तं तस्मात् तृष्णां परित्यजेत् । या दुस्त्यजा दुर्मतिभिः
या न जीर्यति जीर्यतः ।तां तृष्णां सन्त्यजेत् प्राज्ञः सुखेनैवाभिपूर्यते 
धनाशा जीविताशा च जीर्यतोपि न जीर्यतः । जीर्यन्ति जीर्यतः ।
केशाः दन्ता जीर्यन्ति जीर्यतः तथाप्यनुदिनं तृष्णा ममतेषूपजायते
"इत्यादिययातिवाक्यानि".
समान्यपुरुषाणामपि धनाशादिकं त्याज्यं, श्रीवैष्णवांनां सर्वथा 
प्रपन्नानां ततोपि सर्वथा । जनादिभ्यः उपदेशं कुर्वाणानां गृहस्थानामपि
ततोपि सर्वथा । सर्वदा च यतीनाम् । व्याजावलम्बनं सर्वसुलभमिति
निषेधशास्त्राणि अत्यन्तं त्याज्यान्येव भवेयुः । दूषणत्रयरहितत्वस्य
सास्नादिलक्षणासाधारणत्ववत् ईषणात्रयराहित्य पूर्वकं भिक्षाचरणं
यत्यसाधारणम् । सूत्रकृत्काले एव आश्रम भ्रष्टाः आसन् इति ज्ञायते 
सत्कार्यकरणश्रद्धालवः केचित् न स्वार्थं वयं कुर्मः इति वदन्तः
विमानादिमूलमपि द्रव्याद्यार्जनं रचयन्ति । नायं दोषः इति च कथयन्ति
धर्मं अधर्मं च न वयं जानीमः । न वयं सर्वज्ञाः । नापि बहुश्रुताः 
तत्त्वं तु भगवानेव वेद । वयं तु अपराधभीरवः ।।
परं तु गृहस्थस्य यथावदनवस्थितत्वेपि प्रायश्चित्तादिना शुद्धिः
संमता । अन्येषां तु प्रायश्चित्तैरपि न शुद्धिसंभवना । उत्तर
कर्मस्वपि नाधिकारः । स्वयं तरितुमक्षमः इति स्थितस्यान्येषां
संस्कारकरणयोग्यतापि नास्ति इति ।। तद्भूताधिकरणं समाप्तम् ।।
(3.4.11) स्वाम्यधिकरणम्
<3.4.44>
एतावता ब्रह्मोपासनानुष्टात्रननुष्ठातृविभागःप्रदर्शितः।
अथ तत्प्रसङ्गात् उद्गीथोपासनानुष्टात्रननुष्टातृ विभागो निरुप्यते
इति संगतिः । विषयादिकमाह - कर्माङ्गेत्यादि। उद्गीथांद्युपासनानां
कर्मांगत्व शंकावारणाय कर्माङ्गाश्रयाणीत्युक्तम् । कर्मांगभूतोद्गीथविषयाणीत्यर्थः 
ननूद्गीथस्य ऋत्विक्कर्तृकत्वेन तदुपासनस्यापि ऋत्विक्कर्तृकत्वमेव
युक्तमिति न यजमानकर्तृकत्वं निर्णोतुं शक्यमित्याशयेन पृच्छति - कुत
इति। समाधान परं फलश्रुतेरिति खण्डमुपादाय व्याचष्टे - फलश्रुतेरिति।
शास्त्र फलं प्रयोक्तरीति हि न्यायः
अतः क्रतुफलाप्रतिबन्धस्थोद्गीथोपासनफलस्य यजमाननिष्टत्वात् तदुपासने
फलिनो यजमानस्यैव कतृत्वं युक्तमिति यजमानकर्तृकमेवोद्गीथोपासनमिति
भावः । ननु गोदोहनादेःपुरुषार्थत्वेन यजमानस्य फलित्वेपि तत्करणकप्रणयनस्य
ऋत्विक्कर्तृकत्वेन यथा गोदोहनस्यापि ऋत्विक्कर्तृकत्वं तथैवोद्गीथोपासनस्य
पुरुषार्थत्वेपि उद्गीथस्य ऋत्विकर्तृकत्वेन तदुपासनस्यापि ऋत्विक्कर्तृकत्वमेव
न्याय्यमित्याशंक्य परिहरति - न चेति । अयं भावः - गोदोहनादौ ऋत्विक्कर्तृके
प्रणयने फलाश्रभूतेनापियजमानेन गोदोहनं प्रयोक्तुमेव न शक्यते ।
अतस्तत्र अप्प्रणयनस्येव गोदोहनस्यापि ऋत्विक्कर्तृकत्वसिद्धिःअत्र
तु उद्गीथोपासनस्य बुद्धिरूपत्वेन यजमानेनापि कर्तुंशक्यत्वात्
उद्गीथस्य ऋत्विजा करणेऽपि तदुपासनस्य फलाश्रययजमान कर्तृत्व युक्तमिति ।
इदमत्र तात्पर्यम् - सांगक्रतोः - ऋत्विकर्तृकत्वस्य
पूर्वतन्त्रे निर्णीतत्वेपि वेदान्तविहितोपासनानां शास्त्रफलं प्रयोक्तरीति
न्यायेन फलाश्रययजमानकर्तृकत्वावश्यकत्वेन उद्गीथोपासनस्याप्यविशेषेण
फलाश्रय यजमानकर्तृकत्वमेव न्याय्यम् ।वस्तुतः तन्निर्धारणानियमः
इत्यादिना उद्गीथोपासनस्य पृथक्फलत्वेन क्रत्वंगत्वनिराकरणादपि
न ऋत्विक्कर्तृकत्वं युक्तम् । दक्षिणादिना ऋत्विकपरिक्रयस्याङ्गानुष्ठानमात्रार्थत्वात् 
गोदोहनादेरनङ्गत्वेपि ऋत्विक्कर्तृकप्रणयन निर्वर्तकारस्य गोदोहनस्य
यजमानेनापादानासंभवः
अत्रतु तत्संभवः इति दृष्टान्त वैषम्यम् । गोदोहनादिवदापादनं चाशक्यम् 
तस्माद्यजमानकर्तृकमेवोपासनमिति ।।
<3.4.45>
उत्तरत्रोक्तेः सूत्रकृदभिमतत्वावगमेनोत्तर सूत्रस्य सिद्धान्त
सूत्रत्वमभिप्रयन्नवतारयति - इति प्राप्त इति ।ऋत्विज कर्मेति। आर्त्विज्यशब्दव्याख्यानम् 
अर्थादुद्गीथाद्युपासनमित्यध्याहृतम् । प्रयोजनायेति तस्मै इत्यत्र
चतुर्थीव्याख्यानम् । परिक्रीयते इत्यस्य विशेष्याकांक्षया ऋत्विगित्यध्याहृतम् 
फलसाधनभूतस्य सांगस्य क्रतोरित्यनेन तच्छब्दार्थः उक्तः । ऋत्विक्परिक्रयणमेव
कुत इत्यत्राह - कर्मविधिष्विति । अत्र ऋत्विक्वरणदक्षिणादानादिश्रवणेन
फलसाधनभूतसांगक्रत्वनुष्ठानं ऋत्विक्कर्तृकमिति निश्चीयत इति भावः 
ननु साङ्गं कर्म आर्त्विज्यमस्तु उद्गीथोपासनं च न कर्माङ्ग भूतं
अतो न ऋत्विक्कर्तृक मित्यत्राह - तदन्तर्गतानीति
कायिकानि=गोदोहनादीनि प्रोक्षणादीनि वा इदंच दृष्टान्तार्थम् ।
मानसानि=उद्गीथाद्युपासनानि । अयं भावः - सांगस्यकर्मणः निर्विधातानुष्ठानेन
फलहेतुत्वसिध्यर्थं हि ऋत्विक् परिक्रीयते । अतस्तत्र यदनुष्ठानेन
कर्मफलप्रतिबन्धनिवृत्तिः तदनुष्ठानमपि ऋत्विजैव कर्तव्यम् ।प्रकृतेचोद्गीथोपासनस्य
विघ्नोप शमार्थमनुष्टीयमानत्वात् क्रत्वंगत्वाभावेपि ऋत्विक्कर्तृकत्वमेव
न्याय्यम् ।किं बहुना, एतादृश प्रकृतकर्मसंबन्ध रहितं गोदोहनादिकमेव
ऋत्विजा अनुष्ठीयते इति । ननूक्तंशक्यत्वा शक्यत्वनिबन्धनं वैषम्यमित्यत्राह - न
चेति । अयमाशयः - यस्य यत्र कर्तुं शक्तिरस्ति तेन तत्प्रयोक्तव्यमिति न नियमः ।
तथा सति सर्वेषामपि ऋत्विजां सर्वानुष्ठाने शक्तिसत्वेन प्रयोगसांकर्यप्रसंगात्अ
अतो वचनमेव यस्य कर्तृत्वं बोधयति स एव तत्प्रयोक्तेत्यभ्युपगन्तव्यम् 
तथा च गोदोहनेन पशुकामस्य प्रणयेदित्यत्र अप्प्रणयनकर्तुः ऋत्विजः
एव गोदोहनोपादानकर्तृत्व प्रतीतेः - ऋत्विक्कर्तृकत्वं स्वीकृतम् 
नतु शक्यत्वनिबन्धनस्तदभ्युपगम इति । अथ "तदन्तर्गतानि कायिकानि
मानसानि चेत्यत्र विवक्षितमर्थंआशंक्य विवृणोति - यद्यपीत्यादिना 
क्रत्वधिकृताधिकारत्वात्=क्रत्वधिकृतऋत्विगधिकारत्वादित्यर्थःय
यथा च प्रोक्षणादेः कर्मोपयोगित्वेन कर्माधिकृतऋत्विक्कतृकत्वं तथैवात्रापि
उद्गीथाद्युपासनस्य क्रतूपयोगित्वेन तदधि कृतऋत्विक्कर्तृकत्वमिति भावः ।
इदं च ऋत्विक्कर्तृकक्रियोपयोगित्वेनेत्यत्र व्यक्तीभविष्यति ।
ऋत्विक्कर्तृक क्रियोपयोगित्वं चाप्रतिबन्धं फलजनकत्वात् । ननु
क्रतोः ऋत्विक्कर्तृकत्वेहि तदंगोद्गीथोपासनस्य क्रत्वधिकृताधिकारत्वमित्यत्राह - क्रतोश्च
साङ्गस्येति । उद्गीथस्य ऋत्विक्कर्तृकत्वसिध्यै - साङ्गस्येत्युक्तम् 
नन्वस्तु ऋत्विक्कर्तृकत्वे उपपत्तिः तथापि ऋत्विक्कर्तृकत्वबोधकं
वचनं तु न पश्यामः । नह्युपपत्ति मात्रेणार्थसिद्धिः । अत एव हि
गोदोहनादौ फलाश्रय यजमानकर्तृकत्वायोग्यत्व रूपोपत्ति सत्वेपि वचनं
प्रमाणीकृतम् । यावता च वचनाभावः न तावता ऋत्विक्कर्तृकत्वसिद्धिः
शक्यत्वविशिष्ट पृथक्पुरुषार्थ साधकत्वेन तत्प्रतिबन्धादित्यत्राह - यदेवेतिक
क्रत्वंगभूते उद्गीथे ऋत्विज एत कर्तृत्वं सर्वसंमतम् । तत्र विद्ययेति
सहपठितविद्याकर्तृत्वमपि तस्यैव युक्तम् ।यदेव विद्यया करोतीति
हि श्रुतिः । नहि देवदत्तो घटं चक्षुषा पश्यतीत्युक्ते चक्षुषः
प्रेरणं अन्यकर्तृकमिति शक्यते वक्तुम् । एवं प्रधान कर्मणः ऋत्विक्कर्तृकत्वात्
ऋत्विक्कर्तृक तादृशकर्मणो वीर्यवत्तरत्व साधनभूतोद्घीथाद्युपासनस्य
कः कर्तति कर्त्रपेक्षेयामन्तरंग बहिरङ्गन्यायेन आसन्नःऋत्विगेवच
कर्तेति प्रतीयते । अन्याप्युपपत्तिः पूर्वमुक्ता
अतः उक्तानेकोपपत्ति सहकृतश्रुतिस्वारस्यबलात् उद्गीथाद्युपासनस्य
ऋत्विक्कर्तृकत्वमेव न्याय्यमिति । तस्मादुहैवं विदुद्गाता ब्रूयात्
कं ते काममागायानीति ऋत्विक्कर्तृकवेदनस्य यजमानगामि फलकत्वावेदनादपि
उपासनस्य ऋत्विक्कर्तृकत्वं सिद्धम् । अत एव शास्त्र फलं प्रयोक्तरीति
न्यायस्य प्रकृते नावतारः । यजमानेन स्वकार्य करणार्थं दक्षिणाप्रदानेन
ऋत्विजांक्रीतत्वेन तेषां परार्थत्वात् । यां कांचन यज्ञे ऋत्विज
आशिषमाशासते यजमानायैवैतामाशिषमाशासते श्रुति श्रुतेश्च ।तस्माद्गोदोहनादिवदुद्गीथोपासनमपि
पृथक्फलसाधनमिव ऋत्विक्कर्तृकमेवेति
ननु वेदान्तविहितो पासनेषु शास्त्रफलांश्रय यजमानकर्तृकत्वं दृश्यत
इति अत्रापि किं न स्यादित्यत्राह - दहराद्युपासनेष्विति । दहरादिषूपासनेष्विति
पाठस्तु उपासनस्य दहरादिविषयकत्वमुपजीव्येति द्रष्टव्यम् ।उपासनत्वेन
सर्वोपासनानामविशेषेऽपि क्वचित् ऋत्विक्कर्तृकत्वंश्रुतं क्वचिच्च
न श्रुतम् । अतः क्रत्विक्कर्तृकत्वश्रवणे शास्त्रफलं प्रयोक्तरीति
न्यायस्यपावादन्न प्रवृत्तिः अश्रवणेतु तन्न्याय प्रवृत्तिः । तस्मात्
फलि कर्तृकत्वापावादक तच्छ्रवणाभावेन दहराद्युपासनेषु फलाश्रययजमानकर्तृकत्वमिति
भिदा इतिभावः । तद्ध देवा उद्गीथमाजहुः इत्यादौ चोद्गीथोपासनस्य
न साक्षात् देवकर्तृकत्वाभिप्रायः उद्गातृकर्तृकतदुपासने देवानां
प्रयोजकत्वाभिप्रायः इति न विरोधः
अत एव बहुवचनोपपत्तिश्च । उद्गातरि प्राणदृष्टि विधानस्थले कथं
तदुपासनस्य उद्गातृकर्तृकत्वमिति मावोचः उद्गाताऽहं प्राणः इति
स्वस्मिन् गरुडदृष्टिवदुपपत्तेः ।। समाप्तम् स्वाम्यधिकरणम् ।।
(3.4.12) सहकार्यन्तरविध्यधिकरणम्
<3.4.46>
यज्ञादिकं शमदमादिकं च विद्यांगभूतं निरूपितम् ।
अथ तत्प्रसंगेन प्रसक्तं निरूपणीयमन्यच्च निरूपितम् ।संप्रति
अंगान्तरं निरुप्यते इति संगतिः । यद्यपि मननरुपस्यात्र निरुपणीयस्य
विद्यासहकारिणःप्रवृत्तिरूपत्वेनप्रवृत्तिरूपयज्ञादिसहकारिनिरूपणानन्तरं
निवृत्तिरूप शमदमादिनिरूपणात्प्राक् निरूपणं युक्तम् । अथापि मननस्य
ध्यानालंबन शुभाश्रयगोचरत्वरूपत्वात् अतद्गोचरयज्ञशमादिविलक्षणत्वात्
यज्ञादेः शमादेश्चातद्गोचरत्वसाधर्म्यात् क्रमेण तदुभयनिरूपणंकृत्वा
पश्चादेतन्निरूपणं क्रियते इति बोध्यम् । विषयादिकं दर्शयन्पर्वूपक्षमाह - तस्मादिति
एतच्छ्रुत्यर्थः सिद्धान्ते भाष्यकृतैव दर्शयिष्यते ।मौनपाण्डित्यशब्दयोः
ज्ञानार्थत्वादिति। मौनशब्दो हि मननपरः । मननं च श्रवणप्रति ष्ठार्थज्ञानविशेषरूपम् 
एवं पाण्डित्यशब्दोपि ज्ञानपर एव । ऊहापोहक्षमबुद्धिमति पण्डित
शब्द प्रयोगात् । ततश्चोभयोर्ज्ञानार्थत्वेन अथ मुनिरिति निर्दिष्टं
मुनित्वापरपर्यायायं मननरूप मौनं पाण्डित्यं निर्विद्येति पाण्डित्यशब्देन
विहितमिति अथ मुनिरिति तदनुवादमात्रमेवेति भावः। यदितु मुनिस्स्यादिति
विधिशब्दः श्रूयेते,तर्हि विधेयत्वान्यथानुपपत्त्या ज्ञानरूपमपि
मौनं पाण्डित्यशब्द निर्दिष्टज्ञानापेक्षया विलक्षणमित्यभ्युपगन्तुं शक्येत ।
सोऽपि न श्रूयते । अतः पाण्डित्यशब्दनिर्दिष्टज्ञानानुवादमात्रमेव
तदित्यभिप्रयन्नाह - विधिशब्दःइति । एतेन विधिर्वाधारणवदिति सूत्रोक्तन्यायस्याप्यनवकाशइति
सूचितम् । अप्राप्तस्थले एव विधिकल्पनस्योचितत्वात् अत्रच प्राप्तत्वस्योपपादितत्वात् 
अनुवादरूपत्वेनैवोपपत्तौ विधेयान्तरकल्पनस्यानुचितत्वाच्च ।।
सिद्धान्तमाह - एवमिति। अन्वयक्रमेण सूत्रार्थमाह - तद्वत इति । विद्यावतः
इति तद्वतः इत्यस्यव्याख्यानम् ।।विधीयत इतीति। अनेन विधिशब्दो
विधेय परस्सन् यज्ञादिं शमादिं च ब्रूते इत्युक्तं भवति ।आदिशब्दः
अविधेय श्रवणमनन ग्रहणपरःइत्याह - आदिशब्देनेति श्रवणमननयोरविधेयत्वेन
न विधिशब्दार्थत्वमिति भावः । सहकार्यन्तरविधिः ।सहकारित्वेन विधेयमित्यर्थः 
अथ सूत्रविवक्षितार्थं विवृणोति - एतदुक्तमिति । श्रवणमननयोः अर्थप्राप्तत्वेन
विधिविषयत्वं न संभवतीति व्यक्यै विधीयेते इत्यनुक्त्वा गृह्येते
इत्युक्तम् । अत्र मौनस्य सहकार्यन्तरत्वमात्रे श्रवणमनन दृष्टान्तः
इति, विधिशब्द बोधित यज्ञादि दृष्टान्तस्तु सहकार्यन्तरत्वे विधेयत्वेचेति
द्रष्टव्यम् 
ननु मुनिशब्द बोधितं मौनंपाण्डित्यरूपमेव तच्च पूर्वमेव प्राप्तमिति
कथं विधेयत्वमिति शंकापरिहारपरमुत्तर खण्ड मवतारयन् व्याचष्टे - मौनंचेतिप
पक्षेण= अत्यादरेणेत्यर्थः । पक्ष परिग्रह इति धातुः । ततश्चात्यादरेण
कृत प्रकर्षयुक्तमननशीले व्यासादौ मुनिशब्द प्रयोग दर्शनात् केवलपाण्डित्यवति
मुनिशब्द प्रयोगादर्शनाच्च न पाण्डित्यं मौन मप्येकरूपमिति भावः 
तथा च यज्ञदान शमादिवत् विद्यावतः तृतीयं मौनं सहकारित्वेन विधेयम्
प्रकृष्टमनशीलव्यासादावेन मुनिशब्दस्य प्रयोगदर्शनादिति सूत्रार्थः 
तृतीयमिति शब्दस्वारस्यमुपजीव्य पाण्डित्य बाल्ययोर्द्वयोरित्युक्तम्
अथ विधिप्रत्ययाश्रवण प्रयुक्तविधेयत्वाभावं माशंक्य परिहरति - यद्यपीति।अप्राप्तत्वादिति
उक्तयुक्या पाण्डित्य मौनयोः विलक्षणत्व सिद्धेःविधिर्वाधारणवदिति
सूत्रोक्तन्यायः निर्विधातमत्र प्रवर्तत इति भावः । एवं मौनस्य
प्राप्तत्वप्रयुक्त विधेयत्वा भावःपरिहृतः । अत प्रयोजना भाव प्रयुक्तविधेयत्वा
भावं श्रवणप्रतिष्ठार्थमननरूपत्व शंका प्रयुक्तविधेयत्वासंभवं च
परिहरति - इदं च मौनमिति। मननादर्थान्तर भूतमिति । अयं भावः - श्रवणप्रतिष्ठापनार्थरूपं
मननं हि स्वात्मनि आचार्योपदिष्टार्थः एवमेवेति युक्तिभिः चिन्तनामात्रं
तच्च वाक्यार्थज्ञान प्रतिष्ठापनार्थम् । अत्यन्तातिशयितोहापोहक्षम
प्रतिभारूप पाण्डित्यात्पूर्व मेव च निष्पन्नं अतोऽत्र पाण्डित्यादनन्तरं
कथ्यमानं मननं मौनरूपं प्रसिद्धमननादन्यदेव विद्यासहकारीत्यभ्युपगन्तव्यमितिउ
उपासनालम्बनस्य=उपासन विषयस्येत्यर्थः ।तद्भावनारूपमिति। अष्टांगयोगे
समाधिस्साक्षात् ब्रह्मविद्या ।तत्पूर्वभाविधारणादिकमेवात्र मौनशब्देनोच्यते
इति धारणादिरूपस्यान्तरंगांगत्वेनातिशयित प्रयोजनसत्वेन विधेयत्वमपि
युक्तमेवेति भावः । अथोदाहृतश्रुत्यर्थं दर्शयति - तदेवमिति।। ब्राह्मणः=ब्रह्म=वेदं,अनति=रक्षति
इति ब्राह्मणः ब्रह्म विद्यावानिति यावत्
पाण्डित्यं निर्विद्येति ओदनपाकं पचतीतिवदौपत्वारिक प्रयोगः । उपास्यभूतपरिशुद्ध
ब्रह्मतत्त्वविषयकज्ञानं लब्ध्वेत्यर्थः ।। उक्तपाण्डित्यरूपवेदनस्य
विधेयत्वसिध्यै श्रवणमननाभ्यामप्राप्तमित्युक्तम् । रागप्राप्तश्रवणस्य
तत्प्रतिष्ठापनार्थमननस्य च ब्रह्मविषयकत्वेपि परिपूर्णवेदनरूपत्वाभावेनास्यच
तथात्वेनास्य वेदनस्य श्रवणमननाभ्यामप्राप्तत्वमिति भावः । इदंच
पाण्डित्यं भगवद्भक्ति सहकारेण सत्त्वविवृध्या भवतीत्याह - तच्चेति 
अथात्र भगवद्भक्तेस्सहकारित्वे प्रमाणमाह - यथोक्तमिति निदिध्यासनरूपविद्यावप्तये
इत्यनेन विद्यान्तरंगत्वमुक्तम्
नन्वमौनमौनयोरुभयो रूपादानमशक्यं,मिथो विरोधादित्यत्राह - अमौनं मौनेतर
सहकारिकलाप इति । निर्विद्याथ ब्राह्मण इत्युक्त्या मौनामैनयो स्सहकारित्वं
सिद्धम् । तत्रामौनशब्दः अब्रह्मणादिशब्दवत् मौनेतरपरः ।मौनेतरच्च
पाण्डित्यादिकमेवेति भावः । ब्राह्मणः ब्रह्मविद्यानिष्ठोभवतीत्यर्थः 
विद्याकाष्ठां लभेत इति फलितार्थकथनम् । स ब्राह्मण इति । केन
सः ब्राह्मणः स्यादित्यन्वयः ।सूत्रार्थमुपसंहरति - अतस्सर्वेष्विति ।।
<3.4.47>
उत्तरसूत्रं चोद्यमुखेनोत्थापयति - अथस्यादिति । मौनतृतीयसचिवा=मौनेन
तृतीयं पाण्डित्यादि तदङ्गिकेत्यर्थः ।कथमिति। अस्य उपपद्यते इत्यनेन
संबन्धः । अयं भावः । बाल्यपाण्डित्यमौन शमाद्यङ्गक तत्तदाश्रमधर्मभूत
यज्ञाद्यंगकविद्याया सर्वेष्वप्याश्रमेषु संभवात् अत एवसर्वाश्रमसाधारण्यस्योपपादितत्वाच्च
छान्दोग्ये गृहस्थाश्रमधर्मेणविद्योपसंहार प्रदर्शनं कथं संगच्छतेअ
अन्यधर्मेणापि विद्योपसंहार संभवात् । अतः गृहस्थाश्रमधर्मेण विद्योपसंहारप्रदर्शनाद्विज्ञायते
गृहस्थाश्रमिणामेव विद्या नत्वन्याश्रमिणामपीति । तस्मात् विद्यायाः सर्वाश्रम
साधारण्योपपादनमनुपपन्नमिति
मौनं तृतीयं यस्य पाण्डित्यादेः सः सचिवः यस्याः ।गार्हस्थ्यधर्मेणस्थिति
दर्शनोपपादनाय - अभिसमावृत्य कुटुम्बे शुचौ देशे इत्यारभ्येत्यन्तम् ।
तेनोपसंहारः इत्यन्तेन सूत्रार्थः उक्तः ।यथा ऐतदात्म्यमिदं सर्वमिति
प्राप्तस्य सामानाधिकरण्यस्य तत्त्वमसीति विशेषे उपसंहारः तथात्रापि
सर्वाश्रमि साधारणायाः विद्यायाः छान्दोग्ये गृहस्थरूपविशेषे उपसंहारः
कृतः । अतो न तावता गृहस्थाश्रमासाधारणत्वं विद्यायाः मन्तव्यम् 
अन्यथा सर्वाश्रमसाधारणत्वप्रतिपादक श्रुतीनां पूर्वोक्त युक्तीनां
च विरोध प्रसंगादिति भावः । तर्हि गार्हस्थ्यधर्मेण गृहस्थरूपविशेषे
उपसंहारप्रदर्शनस्य कथंनिर्वाहः इत्यत्र सूत्रकृदाशयमाह - तस्मादिति 
गार्हस्थ्यधर्मोक्तिः सर्वाश्रमधर्माणामप्युपलक्षणार्थेति भावः ।।
<3.4.48>
एवं परिव्राजक धर्माणां विद्यासहकारित्व प्रदर्शनमपि सर्वाश्रमधर्माणामुपलक्षणमित्येतत्पर
मुत्तरसूत्रमवातरयति - तथेति । ईषणा=इच्छा । अत्रेषणात्रयवि निर्मोकपूर्वकभिक्षाचर्योक्तेः
पारिव्राज्यैकान्तधर्मः प्रतिपादितः ।सूत्रार्थमाह - सर्वेषणेति।
मौनरूपविद्यासहकारिणः सर्वाश्रमिसाधारणत्वेन केवलमौनोपदेशस्य परिव्राजके
तराश्रमधर्मोपलक्षणत्व कथनमसंगत मित्यतःभिक्षाचरणपूर्वकमौनोपदेशः
इत्युक्तम् ।एवंविद्येति। भिक्षाचरणपूर्वकेत्यर्थकम् ।उपदेशादितिपदस्वारस्येन
मौनवदित्यस्य मौनोपदेशवदित्यर्थः उक्तः । इतरेषामिति व्याख्येयपदोपादानम्
ब्रह्मप्राप्त्युपदेशादित्यनेन उपदेशादिति सूत्रखण्डो विवृतः ।
ब्रह्मसंस्थोऽमृतत्वमेतीति सर्वाश्रमिणामपि ब्रह्मप्राप्त्युपदेशेन
ब्रह्मविद्यायामधिकारलाभात् अत्र सर्वेषणाविनिर्मुक्तस्य भिक्षाचरणपूर्वकमौनाख्य
सन्यासाश्रमनिष्टधर्मोपदेशः इतराश्रमधर्माणामप्युपलक्षणार्थः इति
भावः । ब्रह्मसंस्थोऽमृतत्वमेतीत्यत्रब्रह्मसंस्थशब्दः सर्वाश्रमसाधारणः
इत्यत्र विशेषयुक्तिसूचनाय त्रयो धर्मस्कन्धा, इत्यारभ्य इत्युपात्तम्।
।अयमर्थः पूर्वमेवोपपादित इत्याह - उपपादितश्चेति । पूर्वमेव अनुष्ठेयं
बादरायणस्साम्यश्रुतेः इति सूत्र भाष्य इत्यर्थः
इति शब्दः एतत्सूत्रार्थ समाप्तिवाची । अधिकरणार्थमुपसंहरति - अत
इति ।। सहकार्यन्तरविध्यधिकरणं समाप्तम् ।।
(3.4.13) अनाविष्काराधिकरणम्
<3.4.49>
पूर्वाधिकरणे बाल्य पाण्डित्य मौनत्रयं विद्यासहकारितया
विहितमित्युक्तम् । तत्र बाल्यशब्दार्थो विव्रियतेऽत्रेति संगतिःय
यद्वा बाल्यस्यापि विद्यासहकारित्वे वयोविशेष लक्षण बालभावस्य
इच्छया संपादनासंभवेनाविधेयत्वात् कामचारकामवादकामभक्षत्वादि बालकर्मणः
डम्भादि राहित्यलक्षण स्वमाहात्म्यानाविष्काररूपकर्मणश्चाविशेषेण
विधेयत्वावश्यकत्वात् ब्रह्मविद्यानिष्ठस्य कामाचारत्वादिकमपि विद्यांगं
स्यादिति शंकया संगतिः । न चेष्टापत्तिः कामभक्षणस्य सर्वात्रानुमित्यधिकरणे
निषिद्धत्वात् । तन्न्यायेन कामचारत्वादीनामपि निषिद्धत्व सिद्धेः
विरोधात्
ननु कामचारादेः रागप्राप्तत्वेन कथं विद्यासहकारितया विधेयत्वसंभवः
इति चेत् । रागप्राप्त ऋतुगमनादेरिव विधेयत्व संभवात् । वस्तुतो
रागप्राप्तकामचारादेर्निषिद्धत्वेन, निषेधशास्त्रस्य ब्रह्मविद्यानिष्टव्यतिविषयकत्व
बोधनेन ब्रह्मविद्यनिष्ठे निषिद्धत्व प्रयुक्ताप्रवृत्तिशंकानिराकरणाय
विद्यासहकारित्वेन विधानमिति न कश्चिद्विरोधः । एतेन ऋतुगमनादेः
रागप्राप्तत्वेपि अन्यत्र निषेधाभावे विधेयत्वं युक्तं अस्य च रागप्राप्तत्ववत्
निषिद्धत्वाच्च कथं विधेयत्वमिति शंकनमप्यपास्तम् । अत एव हि पश्वालम्भनविधानमप्युपपद्यते
तत्रहि पश्वालम्भनं रागप्राप्तं हिंसात्वेन निषिद्धं च । अत एव
वामदेव्योपासनांगतया प्रार्थयमान सर्वयोषदपहारलक्षण निषिद्ध कर्मविधानमपि
संगच्छते इति पूर्वपक्ष्याशयः । बालस्य भावः कर्म वेत्यनेन बाल्यशब्दस्य
भावकर्म साधारणत्वं दर्शितम् । प्रकृते भावार्थकत्वं न संभवतीत्याह - बालभास्येति 
कर्मार्थकत्वेपि कस्यचित्कर्मण एवात्र ग्रहणं नान्यस्यापीति सिद्धान्तानु
गुण्याय कर्मद्वैविध्यं प्रदर्शयन् पूर्वपक्षमाह - तत्रेति ।विशेषाभावात्
नियामकप्रमाणा भावादित्यर्थः । ननु निषेधशास्त्रमेव नियामकं भवितुमर्हतीत्यत्राह - नियमशास्त्राणीति
अयं भावः निषेधाशास्त्रं सामान्यतः कामचारादिकं निषेधति । बाल्येन
निष्ठासेदिति शास्त्रं तु विशिष्य ब्रह्मविद्यानिष्ठस्य अविशेषेण
बालकर्मादिकं प्रतिपादयति । अतो निषेधशास्त्रं ब्रह्मविद्व्यतिरिक्तविषयकमिति
निश्चीयते ।यदितु ब्रह्मविद्यानिष्टविषयकमेव निषेधशास्त्रं स्यात्
तर्हि विशेषक प्रमाणसत्त्वेन डम्भादि रहितत्वलक्षणबाल कर्मण एवात्र
गृहणमिति वक्तुं शक्यम् । न च तदस्ति । सामान्य विषयक निषेधशास्त्रं
नैवं नियमयितुमलम् । ब्रह्मविद्यानिष्ठ व्यतिरिक्त विषय लाभेन
चरितार्थत्वात् । अन्यथा विनिगमका भावप्रसंगाच्चेति
सिद्धान्तमाह - एवमिति । स्वभावानाविष्काररूपं=अभिजन शुध्याद्यनाविस्कार
रूपमित्यर्थः । ब्रह्मविद्यानिष्ठविषयकतयैव विशेषतो नियमदर्शनात्
न कामचारादिग्रहणं युक्तमिति भावः । अनेन ब्रह्मविद्यानिष्टव्यतिरिक्त
विषयकत्वं नियमशास्त्राणामपि परिहृतमिति । तथा च स्वमाहात्म्यगोपनमेव
विद्यासहकारितयाऽत्र विधीयते ।एतदाशयेनैव च जडोन्मत्तादिवत्तिष्ठेदित्यादि
मुनिवचनमपि । आत्मोन्नतिं परनिकर्षमपीह वांञ्छन् निम्ने विमोहजलधौ
नियतापि भूयः ।। "विद्याधनाभिजनजन्ममदेन कामक्रोधादिभिश्च हतधीः
न शमं प्रयामिः इत्यादिकमनुसन्धेयम् अतोविद्यावतः एतेदोषाः संसारचक्रभ्रममहेतवः
इति दूरतः त्याज्याः 
परित्यक्तैतादृशदोषस्य मृण्मयपुष्पसमर्पणशीलस्यातिभक्तिमतः कुलालस्य
कथा वेंकटेशपुराणे दृष्टा ।। अनाविष्काराधिकरणं समाप्तम् ।।
(3.4.14) ऐहिकाधिकरणम्
<3.4.50>
अथ संगतिं प्रदर्शयति - द्विविधेति । विद्याः ब्रह्मविद्या
चतुर्विधा भजन्ते मामित्यादिना ब्रह्मविद्यायाअपिअम्युदयफलत्वोक्तेः 
वक्ष्यते चायमर्थः । एतावता ब्रह्मविद्यांगं निरूपितम् । अथाङ्गिभूत
ब्रह्मविद्योत्पत्तिसमयो निरुप्यते ।तत्रापि मोक्षेतरफलजनकब्रह्मविद्योत्पत्ति
समयोऽस्मिन्नधिकरणे चिन्त्यते इति संगतिः । पूर्वपक्षमाह - पूर्वकृतैरिति 
अयमाशयः - ऐहिकफलकानामुपासनानां स्वोत्पादकसुकृतैः तत्क्षणादेवोत्पत्तिस्स्यात्
विलम्बहेत्वभावात् । नच स्वर्गादिवत् कर्मफलत्वेन विद्योत्पत्तिरपि
कालान्तरे एवेति वक्तुं शक्यम्
दृष्टान्तवैषम्यात् । स्वर्गादिकं हि देहान्तरानुभाव्यफलम् । अतोनास्मिन्देहे
तदुत्पत्ति संभवः । विद्यायास्तु कर्मभिः हृदयशुध्यादिमुखेनास्मिन्नेव
देहे संभवःइति न कालान्तर प्रतीक्षणमावश्यकम् । अतो स्नातस्य पुरुषस्य
तदानीमेव प्रयतत्वोत्पत्तिवत् पुण्यकर्मानुष्ठानानन्तरं तदानीमेव
नियमेन विद्योत्पत्तिर्युक्ता कारीर्यादिवत् इति । अथ ब्रह्मविद्यायाः
ऐहिकफलसाधकत्वे प्रमाणं प्रदर्शयन् पूर्वपक्षमुपसंहरति - यथोक्तमिति
राद्धान्तमाह - इति प्राप्त इति । ऐहिकशब्दः ऐहिकफलसाधनोपासनपरः ।
अप्रस्तुतप्रतिबन्धे इति व्याख्येय् । प्रबलकर्मान्ताप्रतिबन्धे
सतीति व्याख्यानम् । कर्मणि प्राबल्योक्त्या सगुणविरचितेऽपि उपासनसाधनकर्मणि
प्रतिबन्धार्हकर्मभिः विघ्नः स्यादिति सूचितम् । अनन्तरं=पुण्यकर्मानन्तरमेवेत्यर्थः
सूत्रे अप्रस्तुत प्रतिबन्धे इति प्रबलकर्मभिः प्रतिबन्धाभावे अनन्तरमेवोत्पत्तिरित्युक्त्या
सति प्रतिबन्धे उत्तरकालमेवेत्यर्थसिद्धमित्याशायेनाह - प्रतिबन्धे
सतीति । तथा चोक्तोपासननिष्पत्तिः कदाचित् तदानीमेव स्यात् । कादाचित्
कालान्तरे इत्यनियमः इति भावः
फलाप्रतिबन्धश्रवणादिति । उक्तोद्गीथविद्यायुक्ततया क्रियमाणकर्मणः
फलप्रतिबन्धाभावरूप वीर्यवत्तरत्वोक्तेः प्रबलकर्मान्तरप्रतिबन्धस्यानुज्ञातत्वसिध्या
प्रतिबन्धसंभावनासंभवादिति भावः ।। तस्मादैहिकफलसाधनविद्यानिष्पादककर्मणां
न कारीर्यभिचारादिवत् नियतैहिकत्वम् ।किंतु पश्वादिफलकचित्रेष्ट्यादिवत्
तज्जन्मनि विद्योद्देशेनाविहितत्वात् नियतैहिकत्वाभावेन तज्जन्मनि
जन्मातरे वा विद्यारूप फलसाधकत्वमिति बोध्यम् । ननु स्वर्गादिजनकयागस्य
फलजनने प्रतिबन्ध संभावनावत् वीर्यवत्तरत्वरूपफलजनकोद्गीथविद्याया
अपिफलजनने प्रतिबन्ध संभवात् उद्गीथोपासन सहितकर्मणोपि विलम्बाविलम्बौ
स्याताम् । क्रियमाणस्य कर्मणः विद्यायाः वा झटिति फलजनकत्वनियमाभावात् इति
चेत् । प्रविबन्धनिवर्तककर्मणोपि प्रतिबन्धसंभवे किंकुर्मः । तदनन्तरमेवेतिस्वीकर्तव्यम् 
यद्वा एतादशकर्मणां स्वपर निवाहकत्वाभ्युपगमेन स्वस्वजन्य फलप्रतिबन्धकत्वमिष्यतेय
यथा च स्वरवर्ण विधिविपर्यास न्यूनतातिरेकप्रायश्चित्तार्थं कृतस्य
कर्मणः स्वपरनिर्वाहकत्वम् ।। ऐहिकाधिकरणं समाप्तम् ।।
(3.4.15) मुक्तिफलाधिकरणम्
<3.4.50>
एवमैहिकफलकोपासनस्योत्पत्तिसमयो निरूपितः । अथ
मुक्तिफलकोपासनस्याप्युत्पत्तिसमयो निरुप्यते इति संगतिः । यद्वा - ऐहिकफलकविद्यास्वुक्तः
उत्पत्तिकाल नियमः ब्रह्मप्राप्ति फलकविद्यास्वप्यति दिश्यते इत्यातिदेशिकी
संगतिः। सूत्रार्थमाह - मुक्ति फलस्योप्युपासनस्येति। अनेन सूत्रस्थमुक्तिफल
शब्दो बहुव्रीहिरिति दर्शितम् ।मुक्तिफलोपासनस्य साधनभूतकर्मणामतिशयितत्वम
प्रयोजकमितिसूचनाय अधिकाशंकाभिव्यक्यैच अतिशयितकर्मभिरित्युक्तम् 
तदवस्थावधृतेरिति ।तस्यापीति।मुक्तिफलकोपासनस्यापीत्यर्थः । प्रतिबन्धाभावप्रतिबन्धसमाप्तिरूपा
च या - अवस्था तदवगतेरित्यर्थः
प्रतिबन्धाभावः प्रतिबन्धात्यन्ताभावः। अनेन प्रतिबन्धकाभावे साधनकर्मानन्तरमेवोत्पत्तिरित्युक्तम् 
प्रतिबन्धसमाप्तीत्यनेन यावत्प्रतिबन्धंनोत्पत्तिरिति तत्समाप्तौतूत्पत्तिः
इति च दर्शितम् । अत्र प्रतिबन्धतदभावरूपावस्थाव घृतेरित्यनुक्त्वा
एवमुक्तिः उत्पत्तावेवमेव कालानियमः इति प्राङ्निर्दिष्ठोत्पत्तिमवलम्ब्य 
अन्यथा प्रतिबन्धक रूपावस्थायामनुत्पत्त्यन्वयस्यैव युक्तत्वेनोत्पत्तावित्यस्यानन्वय
प्रसंगादिति । अत्रैहिक फलकोपासनस्य मुक्तिफलकोपासनस्य चानियमेन
निष्पत्तिकथनमुद्गीथविद्यारहित यज्ञादिनिष्पाद्य ब्रह्मविद्याविषयम्
उद्गीथविद्यासहित यज्ञादि निष्पाद्य ब्रह्मोपासनानां झटिति निष्पत्तेरावश्यकत्वादिति
ध्येयम् ।।
नन्वस्यार्थस्य पूर्वाधिकरणेनैव सिद्धत्वात् वृथाऽधिकरणान्तरारंभइति
शंकापरिहारायाधिकाऽशंकामाह - सर्वेभ्यइति । अब्रह्मविदां विद्यानिष्पत्तिकर्मसु
प्रतिबन्धस्स्यान्नाम - तेषां दुर्बलत्वात् । फलसंगकर्तृत्वत्यागयुक्तस्य
निवृत्तिसंज्ञस्य ब्रह्मवित्क्रियमाणस्य मुक्तिफलकविद्यासाधनस्य
कर्मणः सर्वतःप्रबलत्वात् स्वविरोधिवर्गनिराकरण पूर्वकं झटिति स्वसाध्यब्रह्मविद्योत्पादकत्व
संभवेन विलम्बहेत्वाभावात् पुण्यकर्मानन्तरमेव प्रतिबन्धाभावात्
फलभूत ब्रह्मविद्योत्पत्तिः स्यादिति पूर्वपक्षितात्पर्यम् । परिहारतात्पर्यमाह - तत्रापीति
अस्ति मत्स्यस्तिमिर्नाम शतयोजनमायतः । तिमिङ्गिलगिलोऽप्यस्ति
तद्गिलोऽप्यस्ति सागरे । इति न्यायेन संसारसागरे वर्तमानानां कर्मणामुत्तरोत्तराधिक्योपलब्धेः
ब्रह्मवित्कृतस्य ब्रह्मविद्योत्पादकस्य निवृत्त्याख्यस्य कर्मण
ततोपि प्रबलेन ब्रह्मविदपचारेण प्रतिबन्धसंभवात् कर्मानन्तरमेवोत्पत्तिरिति
नियतिर्न संभवति । तदुक्तम् - तिमिं किल तिमिङ्गिलो गिलतितद्गिलस्तद्गिलः
तमप्यथ च तद्गिलश्चदिह पश्य कर्मक्रमे । समस्तवृजिनोदीघ ग्रसन कुर्म्भाडेम्भोद्भवं
निवृत्तिमपिधर्ममत्त्यनधतत्त्वविन्निग्रहः ।। इति । अतोऽतिप्रबल
ब्रह्मविदपचाराभावे निवृत्त्याख्यं कर्म सद्य एव ब्रह्मविद्यां जनयति
तत्सत्त्वे च कालान्तरे एवेति मोक्षार्थोपासनानामप्यनियम एवेति भावः।
। अत्रोक्तन्यायः न्यासविद्यायामपि समानः ।तत्रापि ब्रह्मविदपाचारसत्वे
तन्निष्पत्त्ययोगात् । तदुक्तं - ब्रह्मविदपचारः प्रपत्तिमपि प्रतिबद्धुमलमिति 
प्रपत्ति प्रतिबन्धकत्वं प्रपत्त्युत्पत्तिविद्यटकत्वम् । नतु
प्रपत्तिकरणानन्तरमपि ब्रह्मविदपचारस्य प्रपत्ति विनाशकत्वम् ।
उत्पन्नाया प्रपत्तेः देहावसाने मोक्षविषयिण्याः कदापि विनाशासंभवात् 
अन्यथा प्रपन्नस्य ब्रह्मविदपचारेप्रसक्ते तन्नाशेन तत्क्षमापणानन्तरं
पुनरपि प्रपदनानुष्ठानापत्तेः । अतो नियतायुष्काणां प्रत्यनन्तरप्राप्त
ब्रह्मविद्यापचारक्षमापणाभावे खञ्जा भवन्तीत्युक्तखञ्जत्वादिप्राप्त्या परिहारः
अनियतायुष्काणां आयुर्वर्धनद्वारा विलम्बेन प्रपत्तिफलसिद्धिरिति 
एतेन विद्यानिष्पादककर्मणामनुष्ठानेपि विद्यानिष्पत्तिरूपकार्यादर्शनात्
न कर्मणांविद्यार्थत्वसंभवः इति कस्यचिन्मन्दधियः शंकापि निरस्ता 
प्रतिबन्धाभावे झटित्युत्तेत्पत्तेः प्रतिबन्धसत्वेचानुत्पत्तेःअ
अतो विदुषा प्रतिबन्धनिवारणमवश्यं कर्तव्यमिति प्रयोजनविशेषोपि
दर्शितः । एवं मुक्तिफलकविद्याविषयकमिदं सूत्रं मुक्तिविषयकमपीति
ध्येयम् । ब्रह्मविद्यानिष्टस्य कदाचित् बुद्धिपूर्वकं मध्ये जन्मादिहेतुभूतकर्म
विशेषस्य तादृशशापादेर्वोपनिपाते तदनन्तरमेव सत्संभवात्
तदुक्तं न्यायसिद्धाञ्जने जीवपरिच्छेदे - अथ च जन्मादिहेतुरेव कर्मविशेषःशापादिर्वा
उपनिपतितः तदा तत् तत्प्रसज्यत एव । तथापि निष्पन्नस्योपायस्य न
शौथिल्यम् । सतु प्रारब्धकर्मणइव एतस्यापिपर्यवसाने संसारं निवर्तयति 
नच पुनरुत्तरोत्तर कर्मकरणात् संसाराविच्छेदः इति वाच्यम् । शास्त्रविरोधात्न
निष्पन्नस्योपासनस्य निष्फलत्व प्रसंगात् । सूत्राभिप्रेतं चैतत् 
एवं मुक्तिफलानियमस्तदवस्थाव घृतेस्तदवस्थावघृतेः । इति । इदं
च सूत्रं विद्यांगकर्मविषयमपि विद्यायां तुल्यन्यायतयाऽनुसन्धेयम्
इति । अयं च न्यायः उपायभक्तिनिष्ठविषये एव
नतु साध्यभक्तिनिष्टविषयेऽपि । एतद्देहावसाने मां त्वत्पादं प्रापय
प्रभो इत्येवं रूपेण प्रपन्ने पुंसि जन्मादिहेतु भूतकर्म विशेषशापादेरेवासं
भवात् । जन्मान्तरारंभक शपादिहेतुभूत प्रारब्धांशस्यापि परंपरया
जन्मान्तरारंभकत्वेन तादृशप्रारंबधांशस्यच निःशेषक्षीणत्वात् ।
कार्त्स्न्येन प्रारब्धकर्माभ्युपगन्तुरेवो पासनप्रवृत्तेः । तादृशे
चोपासके परंपरया जन्मान्तरारंभकस्य जन्मान्तरहेतुभूतशापादिकारण
प्रारब्धां शस्याक्षीणत्वात् तथाविधशापाद्यु पपत्तेरित्यलं विस्तरेण ।।
यद्यपि मुक्तिफलक ब्रह्मविद्या निष्पादककर्मणां प्रत्यूहनिवारणाय
तत्प्रत्यूहप्रसंगस्यावश्यकत्वेपिभोगार्थो प्रासननिष्पादककर्मणां
प्रत्यूहप्रसंगोऽत्रानपेक्षितः । अथापि दृष्टान्तार्थः तत्प्रसंगः इति ध्येयम् ।।
मुक्तिफलाधिकरणं समाप्तम् ।। चतुर्थः पादस्समाप्तः । इति तृतीयाध्यायः ।।
