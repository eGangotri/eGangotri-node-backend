			चतुर्नवतितमोऽध्यायः
मार्काणडेय उवाच--
	सावर्णिकमिदं सम्यक् प्रोक्तं मन्वन्तरं तव।
	तथैव देवीमाहात्म्यं महिषासुरघातनम्।।1।।
	उत्पत्तयश्च या देव्या मातृणाञ्च महाहवे।
	तथैव सम्भवो देव्याश्चामुण्डाया यथाभवः।।2।।
	शिवदूत्याश्च माहात्म्यं वधः शुम्भनिशुम्भयोः।
	रक्तबीजधश्चैव सर्वमेतत्तवोदितम्।।3।।
	श्रूयतां मुनिशार्दूल! सार्वाणकमथापरम्।
	दक्षपुत्रश्च सावर्णो भावी यो नवमो मनुः।।4।।
	कथयामि मनोस्तस्य ये देवा मुनयो नृपाः।
	पारामरीचिभर्गाश्च सुधर्माणस्तथा सुराः।।5।।
	एते त्रिधा भविष्यन्ति सर्वे द्वादशका गणाः।
	तेषामन्द्रो भविष्यस्तु सहस्त्राक्षो महाबलः।।6।।
	साम्प्रतं कार्तिकेयो यो वह्निपुत्रः षडाननः।
	अद््भूतो नाम शक्रोऽसौ भावी तस्यन्तरे मनौ।।7।।
	मेधातिथिर्वसुः सत्यो ज्योतिष्मान् द्युतिमांस्तथा।
	सप्तर्षयोऽन्यः सबलस्तथाऽन्यो हव्यवाहनः।।8।।
	धृष्टकेतुर्बर्हकेतुः पञ्चहस्तो निरामयः।
	पृथुश्रवास्तथार्चिष्मान् भूद्युरिन्मो बृहद्भयः।।9।।
	एते नृपसुतास्तस्य दक्षपुत्रस्य वै नृपाः।
	मनोस्तु दशमस्यान्यच्छृणु मन्वन्तरं द्विज!।।10।।
	मन्वन्तरे च दशमे ब्रह्मपुत्रस्य धीमतः।
	सुखासीनाः निरुद्धाश्च त्रिप्रकाराः सुराः स्मृताः।।11।।
	शतसंख्या हि ते देवा भविष्या भाविनो मनोः।
	यत्प्राणिनां शतं भावि तद्देवानां तदा शतम्।।12।।
	शान्तिरिन्द्रस्तथा भावी सर्वैरिन्द्रगुणैर्युतः।
	सप्तर्षींस्तान् निबोध त्वं ये भविष्यन्ति वै तदा।।13।।
	आपोमूर्त्तिर्हविष्माँश्च सुकृतो सत्य एव च।
	नाभगोऽप्रतिमश्चैव वासिष्ठश्चैव सप्तमः।।14।।
	सुक्षेत्रश्चोत्तमौजाश्च भूमिसेनश्च वीर्यवान्।
	शतानीकोऽथ वृषभो ह्यनमित्रो जयद्रथः।।15।।
	भूरिद्युम्नः सुपर्वा च तस्यैते तनया मनोः।
	भविष्या धर्मपुत्रस्य सावर्णस्यान्तरं श्रृणु।।16।।
	विहङ्गमाः कामगाश्च निर्माणरतयस्तथा।
	त्रिप्रकारा भविष्यन्ति एकैकस्त्रिंशतो गुणः।।17।।
	मासर्तुर्दिवसा ये तु निर्माणप'तयस्तु ते।
	विहङ्गमा रात्रयोऽथ सौहूर्त्ताः कामगा गणाः।।18।।
	इन्द्रो वृषाख्यो भविता तेषां प्रख्यातविक्रमः।
	हविष्माँस्च वरिष्ठश्च ऋष्टि रन्यस्तथारुणिः।।19।।
	निश्चरश्चानघश्चैव विष्टिश्चान्यो महामुनिः।
	सप्तर्षयोऽन्तरे तस्मिन्नग्रिदेवश्च सप्तमः।।20।।
	सर्वत्रगः सुशर्मा च देवानीकः पुरुद्वहः।
	हेमधन्वा दृढायुश्च भाविनस्तत्सुता नृपाः।।21।।
	द्वादशे रुद्रपुत्रस्य प्राप्ते मन्वन्तरे मनोः।
	सावर्णाख्यस्य ये देवा मनियश्च श्रृणुष्व तान्।।22।।
	सुधर्माणः सुमनसो हरिता रोहितास्तथा।
	सुवर्णाश्च सुरास्तत्र पञ्चैते दशका गुणाः।।23।।
	तेषामिन्द्रस्तु विज्ञेय ऋतधामा महाबलः।
	सर्वैरिन्दरगुणैर्युक्तः सप्तर्षीनपि मे श्रृणु।।24।।
	द्युतिस्तपस्वी सुतपास्तपोमूर्तिस्तपोनिधिः।
	तपोरतिस्तथैवान्यः सप्तमस्तु तपोधृतिः।।25।।
	देववानुपदेवश्च देवश्रेष्ठो विदूरथः। 
	मित्रवान् मित्रविन्दश्च भाविनस्तत्सुता नृपाः।।26।।
	त्रयोदशस्य पर्याय रौच्याख्यस्य मनोः सुतान्।
	सप्तर्षींश्चैव नृपाँश्चैव गदतो मे निशामय।।27।।
	सुधर्माणः सुरास्तत्र सुकर्मणस्तथापरे।
	सुशर्माण सुरा ह्येते समस्ता मुनिसत्तम!।।28।।
	महाबलो महावीर्य्यस्तेषामिन्द्रो दिवस्पतिः।
	भविष्यानथ सप्तर्षीन गदतो मे निशामय।।29।।
	धृतिमानव्ययश्चैव तत्त्वदर्शी निरूत्सुकः।
	निर्मोहः सुतपाश्चान्यो निष्प्रकम्पश्च सप्तमः।।30।।
	चित्रसेना विचित्रश्च नयतिर्निर्भयो दृढः।
	सुनेत्रः क्षत्रबुद्धिश्च सुव्रतश्चैव तत्सुतः।।31।।
     ।।इति श्रीमार्कण्डेयपुराणे बाविरौच्यमन्वन्तरे भविष्यदिन्द्रादीनां वर्णनं नाम चतुर्नवतितमोऽध्यायः।।94।।	
 
मार्कम्डेय उवाच-
	रुचिः प्रजापतिः पीर्व निर्ममो निरहङ्कृतः।
	अत्रस्तो मितशायी च चचार पृथिवीमुमाम्।।1।।
	अनग्निमनिकेतं तमेकाहारमनाश्रमम्।
	विमुक्तसङ्गं तं दृष्टा परोचुस्तत्पितरं मुनिम्।।2।।
	वत्स!कस्मात् त्वया पुण्यो न कृतो दारसङ्ग्रहः।
	स्वर्गापवर्गहेतुत्वाद् बन्धस्तेनानिशं विना।।3।।
	गृही समस्तदेवानां पितॄणाञ्च तथार्हणाम्।
	ऋषीणामतिथीनाञ्च कुर्वन् लोकानुपाश्नुते।।4।।
	स्वाहोच्चारणतो देवान् स्धोच्चारणतः पितन्।
	विभजत्यन्नदानेन भूताद्यानतिथोनपि।।5।।
	स त्वं दैवादृणद् बन्धं बन्धमस्माद् ऋणादपि।
	अवाप्नोषि मनुष्येभ्यो भूतेभ्यश्च दिने दिने।।6।।
	अनुत्पाद्य सुतान् देवानसन्तर्प्य पितॄँस्तथा।
	अकृत्वा च कथं मौढ्यात् सुगतिं गन्तुमिच्छसि।।7।।
	क्लेशमेकैकं पुत्र! मन्यामोऽत्र भवेत् तव।
	मृतस्य नरकं तद्वत् क्लेशमेवान्यजन्मनि।।8।।
रुचिरुवाच--
	परिग्रहोऽतिदुःखाय पापायाधोगतिस्तथा।
	भवत्यतो मया पूर्वं न कृतो दारसङ्ग्रहः।।9।।
	आत्मन) संयमो योऽयं त्रियते सुनियन्त्रणात्।
	स मुक्तिहेतुर्न भवत्यसावपि परिग्रहात्।।10।।
	प्रक्षाल्यतेऽनुदिवसं यदात्मा निष्परिग्रहैः।
	ममत्वपङ्कदिग्धोऽपि चित्ताम्भोभिर्वरं हि तत्।।11।।
	अनेकभवसम्भूत-कर्मपङ्काङ्कितो बुधैः।
	आत्मा सद्वासनातोयैः प्रक्षाल्यो नियतेन्द्रियैः।।12।।
	युक्तं प्रक्षालनं कर्त्तुमात्मनो नियतेन्द्रियैः।
	किन्तु मोक्षाय मार्गौऽयं यत्र त्वं पुत्र वर्त्तसे।।13।.
	परन्तु दानैशुभं नुद्यतेऽनभिसन्धितैः।
	फलैस्तथोपभोगैश्च पूर्वकर्मशुभाशुभैः।।14।।
	एवं न बन्धो भवति कुर्वतः करुणात्मकम्।
	न च बन्धाय तत्कर्म भवत्यनभिसन्धितम्।।15।।
	पूर्वकर्मकृतं भोगैः क्षीयतेऽहर्निशं तथा।
	सिखदुःखात्मकैर्वत्स!पुण्यापुण्यात्मकं नॄणाम्।।16।।
	एवं प्रक्षाल्यते प्राज्ञैरात्मा बन्धैश्च रक्ष्यते।
	न त्वेवमविवेकेन पापपङ्केन गृह्यते।।17।।
रुचिरुवाच--
	अविद्या पठ्यते वेदे कर्ममार्गः पितामहः।
	तत्कथं कर्मणो मार्गे भवन्तो योजयन्ति माम्।।18।।
पितर ऊचुः--
	अविद्या सत्यमेवैतत् कर्म नैतन्मृषा वचः।
	किन्तु विद्यापरिप्राप्तौ हेतुः कर्म न संशयः।।19।।
	विहिताकरणात् पुम्भिरसद्भिः क्रियते तु यः।
	संयमो मुक्तये सोऽन्ते प्रत्युताधोगतिप्रदः।।20।।
	प्रक्षालयामीति भवान् वत्सामानन्तु मन्यते।
	विहिताकरणोद्भूतैः पापैस्त्वन्तु विदह्यसे।।21।।
	अविद्याऽप्युपकाराय विषवज्जायते नृणाम्।
	अनुष्ठिताऽभ्युपायेन बन्धायान्यापि नो हि सः।।22।।
	तस्माद्वस्त! कुरुष्व त्वं विधिवद्दारसंग्रहम्।
	मा जन्म विफलं तेस्तु असम्प्राप्य तु लौकिकम्।।23।।
रुचिरुवाच--
	वृद्धोऽहं साम्प्रतं को मे पितरः सम्प्रदास्यति।
	भार्यां तथा दरिद्रस्य दुष्करो दारसङ्ग्रहः।।24।।
पितर ऊचुः---
	अस्माकं पतनं वत्स भवतश्चाप्यधोगतिः।
	नूनं भावि भवित्र च नाभिनन्दसि नो वचः।।25।।
मार्कण्डेय उवाच---
	इत्युक्त्वा पितरस्तस्य पश्यतो मुनिसत्तम!।
	बभूवः सहसाऽदृश्या दीपा वाताहता इव।।26।।                                  
	।।इति श्रीमार्कण्डेयपुराणे रुच्युपाख्यानवर्णनं नाम
		 पञ्चनवतितमोऽध्याय।।95।।


मार्कम्डेय उवाच--
	स तेन पितृवाक्येन भृशमुद्विग्नमानसः।
	कन्याभिलाषी विप्रर्षिः परिबभ्राम मेदिनीम्।।1।।
	कन्यामलभमानोऽसौ पितृवाक्याग्निदीपितः।
	चिन्तामवाप महतीमतीवोद्विग्नमानसः।।2।।
	किं करोमि क्व गच्छामि कथं मे दारसंग्रहः।
	क्षिप्रं भवेत् मत्पितणां स चाभ्युदयकारकः।।3।।
	इति चिन्तयतस्तस्य मतिर्जाता महात्मनः।
	तपसाराधयाम्येनं ब्रह्माणं कमलोद्भवम्।।4।।
	ततो वर्षशतं दिव्यं तपस्तेपे स वेधसः।
	आराधनाय स तदा परं नियममास्थितः।।5।।
	ततः स्वं दर्शयामासा ब्रह्मा लोकपितामहः।
	उवाच तं प्रसन्नोऽस्मींत्युच्यतामभिवाञ्छितम्।।6।।
	ततोऽसौ प्रणिपत्याह ब्रह्माणं जगतो गतिम्।
	पितणां वचनात् तेन यत् कर्त्तुमभिवाञ्छितम्।
	ब्रह्मा चाह रुचिं विप्रं श्रुत्वा तस्याभिवाञ्छितम्।।7।।
ब्रह्मोवाच--
	प्रजापतिस्त्वं भविता स्त्रष्टव्या भवता प्रजाः।
	स्त्रष्टा प्रजाः सुतान् विप्र समुत्पाद्य क्रियास्तथा।।8।।
	कृत्वा हृताधिकारस्त्वं ततः सिद्धिमवाप्स्यसि।
	स त्वं तथोक्तं पितृभिः कुरु दारपरिग्रहम्।।9।।
	कामञ्चेममभिध्याय क्रियतां पितृपूजनम्।
	त एव तुष्टाः पितरः प्रदास्यन्ति तवेप्सितान्।
	पत्नीं सुतांश्र संतुष्टाः किं न दद्युः पितामहाः।।10।।
मार्कण्डेय उवाच--
	इत्यृषेर्वचनं श्रुत्वा ब्रह्मणोऽव्यक्तजन्मनः।
	नद्या विविक्ते पुलिने चकार पितृतर्पणम्।।11।।
	तुष्टाव च पितन् विप्र! स्तवैरेभिस्तथादृतः।
	एकाग्रः प्रयतो भूत्वा भक्तिनम्रात्मकन्धरः।।12।।
	नमस्येऽहं पितृन् श्राद्धे ये वसन्त्यधिदेवताः।
	देवैरपि हि तर्प्यन्ते ये च श्राद्धे स्वधोत्तरैः।।13।।
	नमस्येऽहं पितृन् स्वर्गे ये तर्प्यन्ते महर्षिभिः।
	श्राद्धैर्मनोमयैर्भक्त्या भुक्तिमुक्तिमभीप्सुभिः।।14।।
	नमस्येऽहं पितृन् स्वर्गे सिद्धाः सन्तर्पयन्ति यान्।
	श्राद्धेषु दिव्यैः सकलैरुपहारैरनुत्तमैः।।15।।
	नमस्येऽहं पितृन् भक्त्या येऽर्च्यन््ते गृह्यकैरपि।
	तन्मयत्वेन वाञ्चदिभर्ऋद्धिमात्यन्तिकीं पराम्।।16।।
	नमस्येऽहं पितृन् मर्त्त्यैरर्च्च्यन्ते भुवि ये सदा।
	श्राद्धेषु श्रद्धयाऽभीष्टः लोकप्राप्तिप्रदायिनः।।17।।
	नमस्येऽहं पितृन् विप्रैरर्च्च्यन्ते भुवि ये सदा।
	वाञ्छिताभीष्टलाभाय प्राजापत्यप्रदायिनः।।18।।
	नमस्येऽहं पितृन् ये वै तर्प्यन्तेऽरण्यवासिभिः।
	वन्यैः श्राद्धैर्यताहारैस्तपोनिर्धूतकिल्विषैः।।19।।
	नमस्येऽहे पितृन् विप्रैर्नैष्ठिकव्रतचारिभिः।
	ये संयतात्मभिलसर्नित्यं सन्तर्प्यन्त समाधिभिः।।20।।
	नमस्येऽहे पितृन् श्राद्धैः राजन्यास्तर्पयन्ति यान्।
	कव्यैरशेषैर्विधवल्लोकत्रयफलप्रदान्।।21।।
	तमस्येऽहं पितृन् वैश्यैरर्च्च्यन्ते भुवि ये सदा।
	स्वकर्म्माभिरतैर्नित्यं पुष्प-धूपान्नवारिभिः।।22।।
	नमस्येऽहं पितॄन् श्राद्धैर्ये शूद्रैरपि भक्तितः।
	सन्तर्प्यन्ते जगत्यत्र नाम्ना ख्याताः सुकालिनः।।23।।
	नमस्येऽहं पितॄन् श्राद्धैः पाताले ये महासुरैः।
	सन्तर्प्यन्ते स्वधाहारास्त्यक्तदम्भमदैः सदा।।24।।
	नमस्येऽहे पितॄन् श्राद्धैर्च्च्यन्ते ये रसतले।
	भोगैरशैषैर्विधवन्नागैः कामानभीप्सुभिः।।25।।
	नमस्येऽहं पितॄन् श्राद्धैः सर्पैः सन्तर्पितान् सदा।
	तत्रैव विधिवन्मभोगसम्पत्समन्वितैः।।26।।
	पितॄन् नमस्ये निवसन्ति साक्षाद् ये देवलोके च तथान्तरीक्षे।
	महीतले ये च सुरादिपूज्यास्ते मे प्रतीच्छन्तु मयोपनीतम्।।27।।
	पितॄन् नमस्ये परमात्मभूता ये वै विमाने निवसन्ति मूर्त्ताः।
	यजन्ति यानस्तमलैर्मनोभिर्योगीश्वराः क्लेशविमुक्तिहेतून्।।28।.
	पितॄन् नमस्ये दिवि ये च मूर्त्ताः स्वधाभुजः काम्यफलाभिसन्धौ।
	प्रदानशक्ताः सकलेप्सितानां विमुक्तिदा येऽनभिसंहितेषु।।29।।
	तृप्यन्तु तेऽस्मिन् पितरः समस्ता इच्छावतां ये प्रदिशन्ति कामान्।
	सुरत्वमिन्द्रत्वमतोऽधिकं वा सुतान् पशून् स्वानि बलं गृहाणि।।30।।
	सोमस्य ये रश्मिषु येऽर्कविम्बे शुक्ले विमाने च सदा वसन्ति।
	तृप्यन्तु तेऽस्मिन् पतरोऽन्नतोयैर्गन्धादिना पुष्टिमितो व्रजन्तु।।31।।
	येषां हुतेऽग्नौ हविषा च तृप्तिर्ये भुञ्जते विप्रशरीरसंस्थाः।
	ये पिण्डदानेन मुदं प्रयान्ति तृप्यन्तु तेऽस्मिन् पितरोऽन्नतोयः।।32।।
	ये खङिगमांसेन सुरैरभीष्टैः कृष्णैस्तिलैर्दिव्यमानोहरैश्च।
	कालेन शाकेन म्हर्षिवर्य्यैः सम्प्रीणितास्ते मुदमत्र यान्तु।।33।।
	कव्यान्यशेषाणि च यान्यभीष्टान्यतीव तेषाममरार्च्चितानाम्।
	तेषान्तु सान्निध्यमिहास्तु पुष्पगन्धान्नभोज्येषु मया कृतेषु।।34।।
	दिने दिने ये प्रितिह्णतेऽर्च्चां मासान्तपूज्या भुवि येष्टकासु।
	ये वत्सरान्तेऽभ्युदये च पूज्याः प्रयान्तु ते मे पितरोऽत्र तृप्तिम्।।35।।
	पूज्या द्विजानां कुमुदेन्दुभासो ये क्षत्रियाणाञ्च नवार्कवर्णाः।
	तथा विशां ये कनकावदाता नीलीनिभाः शूद्रजनस्य ये च।।36।।
	तेऽस्मिन् समस्ता मम पुष्पगन्धधूपान्नतोयादिनिवेदनेन।
	तथाग्निहोमेन च यान्तु तृप्तिं सदा पितृभ्यः प्रणतोऽस्मि तेभ्यः।।37।।
	ये देवपूर्व्वान्यतितृप्तिहेतोरश्नन्ति कव्यानि शिभाहुतानि।
	तृप्ताश्च ये भूतिसृजो भवन्ति तृप्यन्तु तेऽस्मिन् प्रणतोऽस्मि तेभ्यः।।38।।

	राक्षांसि भूतान्यसुरांस्तथोग्रान् निर्नाशयन्तस्त्वशिवं प्रजानाम्।
	आद्याः सुराणाममरेशपूज्यास्तृप्यन्तु तेऽस्मिन् प्रणतोऽस्मि तेभ्यः।।39।।
	अग्निष्वात्ता वर्हिषद आज्यपाः सोमपास्तथा।
	व्रजन्तु तृप्तिं श्राद्धेऽस्मिन् पितरस्तर्प्तिता मया।।40।।
	अग्निष्वत्ताः पितृगणाः प्राचीं रक्षन्तु मे दिशम्।
	तथा बर्हिषदः पान्तु याभ्यां ये पितरः स्मृताः।।41।।
	प्रतीचीमाज्यपास्तद्वदुदीचीमपि सोमपाः।
	रक्षोभूत-पिशचेभ्यस्तथवासुरदोषतः।।42।।
	सर्वतश्चाधिपस्तेषां यमो रक्षां करोतु मे।
	विश्वो विश्वभुगाराध्यो धर्म्मो धन्यः शुभाननः।
	भूतुदो भूतिकृद्भूतिऋ पितणां ये गणा नव।।43।।
	कल्याणः कल्यताकर्त्ता कल्यः कल्यतराश्रयः।
	कल्याताहेतुरवधः षडिमे ते गणाः स्मृताः।।44।।
	वरो वरेण्यो वरदः पुष्टिदस्तुष्टिदस्तथा।
	विश्वपाता तथा धाता सप्तैवैते तथा गणाः।।45।।
	महान् महात्मा महितो महिमावान् महाबलः।
	गणाः पञ्च तथैवैते पुतॄणां पापनाशनाः।।46।।
	सुखदो धनदश्चन्यो धर्म्मदोऽन्यश्च भुतिदः।
	पितॄणां कथ्यते चैतत् तथा गणचतुष्टयम्।।47।।
	एकत्रिंशत्पितृगणा यैर्व्याप्तमखिलं जगत्।
	ते मेऽनुतृप्तास्तुष्यन्तु यच्छन्तु च सदा हितम्।।48।।
	।।इति श्रीमार्कण्डेयपुराणे रौच्यमन्वन्तरे रुच्युपाख्याने 
	   पितृस्तवनं नाम षण्णवतितमोऽध्यायः।।96।।	

मार्कण्डेय उवाच--
	एवन्तु स्तुवतस्तस्य तेजसो राशिरुच्छ्रितः।
	प्रादुर्बभूव सहसा गगनव्याप्तिकारकः।।1।।
	तद््दृष्टा सुमहत्तेजः समासाद्य स्थितं जगत्।
	जानुभ्यामवनिं गत्वा रुचिः स्तोत्रमिदं जगौ।।2।।
रुचिरुवाच--
	अर्चितानाममूर्त्तानां पितॄणां दीप्ततेजसाम्।
	नमस्यामि सदा तेषां ध्यानिनां दिव्यचक्षुषाम्।।3।।
	इन्द्रादीनाञ्च नेतारो दक्षमारीचयोस्तथा।
	सप्तर्षीणां तथान्येषां तान्नमस्यामि कामदान्।।4।।
	मन्वादीनां मुनीन्द्राणां सूर्याचन्द्रमसोस्तथा। 
	तान्नमस्याम्यहं सर्वान् पितॄनप्सूदधावपि।।5।। 
	नक्षत्राणां ग्रहणाञ्च वाय्यग्न्योर्नभसस्तथा। 
	द्यावापृथिव्योश्च तथा नमस्यामि कृताञ्जलिः।।6।।
	देवर्षीणां जनितॄंश्च सर्वलोकनमस्कृतान्।
	अक्षय्यस्य सदा दातन् नमस्येऽहं कृताञ्जलिः।।7।।
	प्रजापतेः कश्यपाय सोमाय वरुणाय च।
	योगेश्वरेभ्यश्च सदा नमस्यामि कृताञ्जलि।।8।।
	नमो गणेभ्यः सप्तभ्यस्तथा लोकेषु सप्तसु।
	स्वयम्भुवे नमस्यामि ब्रह्मणे योगचक्षुषे।।9।।
	सोमाधारान् पितृगणान् योगमूर्त्तिधरांस्तथा।
	नमस्यामि तथा सोमं पितरं जगतामहम्।।10।।
	अग्निरूपांस्तथैवान्यान्नमस्यामि पितनहम्।
	अग्निसोममयं विश्वं यत एतदशेषतः।।11।।
	ये तु तेजसि ये चैते सोमसूर्याग्निसूर्त्तयः।
	जगत््स्वरूपिणश्चैव तथा ब्रह्मस्वरूपिणः।।12।।
	तेभ्योऽखिलेभ्यो योगिभ्यः पितृभ्यो यतमानसः।
	नमो नमो नमस्ते मे प्रसीदन्तु स्वधाभुजः।।13।।
मार्कण्डेय उवाच--
	एवं स्तुतास्ततस्तेन तेजसा मुनिसत्तम्।
	निश्चक्रमुस्ते पितरो भासयन्तो दिशो दश।।14।।
	निवेदितञ्च यत्तेन पुष्पगन्धानुलेपनम्।
	तद्भूषितानथ स तान् ददृशे पुरतः स्थितान्।।15।।
	प्रणिपत्य पुनर्भक्त्या पुनरेव कृताञ्जलिः।
	नमस्तभ्यं नमस्तुभ्यमित्याह पृथगादृतः।।16।।
	ततः प्रसन्नाः पितरस्तमूचुर्मनिसत्तमम्।
	वरं वृणीष्वेति स तानुवाचानतकन्धरः।।17।।
रुचिरुवाच--
	साम्प्रतं सर्गकर्त्तुत्वमादिषटं ब्रह्मणा मम।
	सोऽहं पत्नीमभीप्सामि धन्यां दिव्यां प्रजावतीम्।।18।।
पितर ऊचुः--
	अत्रैव सद्यः पत्नी ते भवत्वतिमनोरमा।
	तस्याञ्च पुत्रो भविता भवतो मनुरुत्तमः।।19।।
	मन्वन्तराधिपो धीमांस्त्वन्नाम्नैवोपलक्षितः।
	रुचे! रौच्य इति ख्यातिं यो यास्यति जगत्त्रये।।20।।
	तस्यापि बहवः पुत्रा महाबलपराक्रमः।
	भविष्यन्ति महात्मानः पृथिवीपरिपालकाः।।21।।
	त्वञ्चप्रजापतिर्भूत्वा प्रजाः सृष्टा चतुर्विधाः।
	क्षीणाधिकारो धर्मज्ञ! ततः सिद्धिमवाप्स्यसि।।22।।
	स्तोत्रेणानेन च नरो योऽस्मांस्तोष्यति भक्तितः।
	तस्य तुष्टा वयं भोगानात्मज्ञानं तथोत्तमम्।।23।।
	शरीरारोग्यमर्थञ्च पुत्रपौत्रादिकं तथा।
	वाञ्छदिभः सततं स्तव्याः स्तोत्रेणानेन वै यतः।।24।.
	श्राद्धे च य इमं भक्त्या अस्मत्प्रीतिकरं स्तवम्।
	पठिष्यति द्विजाग्राणां भुञ्जतां पुरतः स्थितः।।25।।
	स्तोत्रश्रवणसम्प्रीत्या सन्निधाने परे कृते।
	अस्माकमक्षयं श्राद्धं तद्भविष्यत्यसंशयम्।।26।.
	यद्यप्यश्रोत्रियं श्राद्धं यद्यप्युपहतं भवेत्।
	अन्यायोपात्तवित्तेन यदि वा कृतमन्यथा।।27।।
	अश्राद्धर्हैरुपहतैरुपहारैस्तथा कृतम्।
	अकालेऽप्यथ वाऽदेशे विधिहीनमथापि वा।।28।।
	अश्रद्धया वा पुरुषैर्दम्भमाश्रित्य वा कृतम्।
	अस्माकं तृप्तये श्राद्धं तताप्येतदुदीरणात्।।29।।
	यत्रैतत्पठ्यते श्राद्धे स्तोत्रमस्मत्सुखावहम्।
	अस्माकं जायते तृप्तिस्तत्र द्वादशवार्षिकी।।30।।
	हेमन्ते द्वादशाब्दानि तृप्तिमेतत् प्रयच्छति।
	शिशिरे द्विगुणाब्दाँस्च तृप्तिस्तोत्रमिदं शुभम्।।31।।
	वसन्ते षोडशसमास्तृप्तये श्राद्धकर्मणि।
	ग्रीष्मे च षोडशैवैतत्पठितं तृप्तिकारकम्।।32।।
	विकलेऽपि कृते श्राद्धे स्तोत्रेणानेन साधिते।
	वर्षासु तृप्तिरस्माकमक्षया जायते रुचे!।।33।।
	शरत्कालेऽपि पठितं श्राद्धकाले प्रयच्छति।
	अस्माकमेतत्पुरुषैस्तृप्तिं पञ्चदशशब्दिकीम्।।34।।
	यस्मिन् गृहे च लिखितमेतत्तिष्ठति नित्यदा।
	सन्निधानं कृते श्राद्धे तत्रास्माकं भविष्यति।।35।।
	तस्मादेतत्त्वया श्राद्धे विप्राणां भुञ्जातं पुरः।
	श्रावणीयं महाभाग! अस्माकं पुष्टिहेतुकम्।।36।।
	।।इति श्रीमार्कण्डेयपुराणे रौच्ये मन्वन्तरे पितृवरप्रदानं नाम 
		सप्तनवतितमोऽध्यायः।।97।।
			अष्टनवतितमोऽध्यायः-98
मार्कण्डेय उवाच--
	ततस्तस्मान्नदीमध्यात्समुत्तस्थौ	मनोरमा।
	प्रम्लोचा नाम तन्वङ्गी तत्समीपे वराप्सराः।।1।।
	सा चोवाच महात्मानं रुचिं सुमधुराक्षरम्।
	प्रश्रयावनता सुभ्रुः प्रम्लोचा वै वराप्सराः।।2।।
	अतीवरूपिणी कन्या मत्सुतां तपतां वर।
	जाता वरुणपुत्रेण पुष्करेण महात्मना।।3।।
	तां गृहाण मया दत्तां भार्य्यार्थे वरवर्णिनीन्।
	मनुर्महामतिस्तस्यां समुत्पत्स्यति ते सुतः।।4।।
मार्कण्डेय उवाच--
	तथेति तेन साऽप्युक्ता तस्मात्तोयाद्वपुष्मतीम्।
	उज्जहार ततः कन्यां मालिनीं नाम नामतः।।5।।
	नद्याश्च पुलिने तस्मिन् स रुचिर्मुनिसत्तमः।
	जग्राह पाणिं विधिवत् समानाय्य महामुनीम्।।6।।
	तस्यां तस्य सुतो जज्ञे महावीर्य्यो महामतिः।
	रौच्योऽभवत् पितुर्नाम्ना ख्यातोऽत्र वसुधातले।।7।।
	तस्य मन्वन्तरे देवास्तथा सप्तर्षयश्च ये।
	तनयाश्च नृपाश्चैव ते सम्यक् कथितास्तव।।8।।
	धर्मवृद्धिस्तथारोग्यं धनधान्यसुतोद्भावः।
	नृणां भवत्यसन्दिग्धमस्मिन्मन्वन्तरे श्रुते।।9।।
	पितृस्तवं तथा श्रुत्वा पितॄणाञ्च तथा गुणान्।
	सर्वान् कामानवाप्नोति तत्प्कसादान्महामुने।।10।।
	
इति श्रीमार्कण्डेयपुराणे मालिनीपरिणायपूर्वकं रौच्यमन्वन्तर-समाप्तिवर्णनं 
		नामाऽष्टनवतितमोऽध्यायः।।98।।
			नवनवतितमोऽध्यायः-99
मार्कण्डेय उवाच--
	ततः परं तु भौत्यस्य समुत्पत्तिं निशामय।
	देवानृषींस्तथा पुत्रांस्तथैव वसुधाधिपान्।।1।।
	बभूवाङ्गिरसः शिष्यो भूतिर्नाम्नातिकोपनः।
	चण्डशापपूरोऽल्पेऽर्थे मुनिरागस्य सौम्यवाक्।।2।।
	तस्याश्रमे मातारिश्वा न ववावतिनिष्ठुरम्।
	नातितापं रविश्चक्रे पर्ज्जन्यो नातिकर्दमम्।।3।।
	नातिशीतश्च शीतांशुः परिपूर्णोऽपि रश्मिभिः।
	चकार भीत्या वै तस्य कोपनस्यातितेजसः।।4।।
	ऋतवश्च क्रमं त्यक्त्वा बृक्षेष्वाश्रमजन्मसु।
	तस्य पुष्पफलञ्चक्रुराज्ञया सार्वकालिकम्।।5।।
	ऊहुरापश्च छन्देन तस्याश्रमसमीपगाः।
	कमण्डलुगताश्चैव तस्य भीता महात्मनः।।6।।
	नातिक्लेशसहो विप्र सोऽभवत्कोपनो भृशम्।
	अपुत्रश्च महाभागः स पस्यकरोन्मनः।।7।।
	पुत्रकामो यताहारः शीतवातानलाहतः।
	तपस्यामि विचिन्त्येति तपस्येव मनो दधे।।8।।
	तस्येन्दुनातिशीताय नाति तापाय भास्करः।
	अभवन्मातरिश्वा च ववौ नाति महामुने!।।9।।
	आपीड्यमानो द्वन्दैश्च सभूतिर्मुनिसत्तमः।
	अनवाप्याभिलाषन्तं तपसः सन्यवर्त्तत।।10।।
	तस्य भ्राता सुवर्च्चाऽभूद्यज्ञे तेनाभिमन्त्रितः।
	यियासुः शान्तिनामानं शिष्यमाह महामतिम्।।11।।
	प्रशान्तमक्षप्रतिमं विनीतं गुरुकर्मणि।
	सदोद्युक्तं शुभाचारमुदारं मुनिसत्तमम्।।12।।
भूतिरुवाच--
	अहं यज्ञं गमिष्यामि भ्रातुः शान्ते सुवर्चसः।
	तेनाहूतस्त्वया चेह यत्कर्त्तव्यं श्रृणुष्व तत्।।13।।
	प्रति जागरणं वह्नेस्त्वया कार्यं ममाश्रमे।
	तथा तथा प्रयत्नेन यथाग्निर्ग शमं व्रजेत्।।14।।
मार्कण्डेय उवाच--
	इत्याज्ञाप्य तथेत्युक्तो गुरुः शिष्येण शान्तिना।
	जगाम यज्ञं तं भ्रातुराहूतः स यवीयसा।।15।।
	स च शान्तिर्वनाद्यावत्समित्पुष्पफलादिकम्।
	उपानयति भृत्यर्थंम गुरोस्तस्य महात्मनः।।16।।
	अन्यच्च कुरुते कर्म गुरुभक्तिवशानुगः।
	प्रशान्तस्तावदनलो योऽसौ भूतिपरिग्रहः।।17।।
	तं दृष्टा सोऽनलं शान्तं शान्तिरत्यन्तदुःखितः।
	भीतश्च बूतेर्बहुधा चिन्तामाप महामतिः।।19।।
	प्रशान्ताग्निमिमं धिष्ट्यं यदि पश्यति मे गुरुः।
	ततो मां विषमे ह्यद्य व्यसने सन्नियोक्ष्यति।।20।।
	यदन्यमग्निमत्राहमग्निस्थाने करोमि तत्।
	सर्वं प्रत्यक्षदृग्भस्म सोऽवश्यं मां करिष्यति।।21।।
	सोऽहं पापो गुरोस्तस्य निमित्तं कोपशापयोः।
	तथात्मानं न शोचामि यथा पापं कृतं गुरोः।।22।।
	दृष्टा प्रशान्तमनलं नूनं शप्स्यति मां गुरुः।
	अथ वा पावकः क्रुद्धस्तथावीर्यो हि स द्विजः।।23।।
	यस्य प्रभावाद् बिभ्यन्तो देवास्तिष्ठन्ति शासने।
	कृतागसं समां युक्त्या कया नाधर्षयिष्यति।।24।।
मार्कण्डे उवाच--
	बहुधैवं विचिन्त्याऽसौ भीतस्तस्य सदा गुरोः।
	ययौ मतिमतां श्रेष्ठः शरमं जातवेदसम्।।25।।
	स चकार तदा स्तोत्रं सप्तार्चेर्यतमानसः।
	स चैकचित्तो मेदिन्या न्यस्तजानुः कृताञ्जलिः।।26।।
शान्तिरुवाच--
	ॐ नमः सर्वभूतानां साधनया महात्मने।
	एकद्विप़ञ्चधिष्ट्याय राजसूये षडात्मने।।27।।
	नमः समस्तदेवानां वृत्तिदाय सुवर्चसे।
	शुक्ररूपाय जगतामशेषाणां स्थितिप्रदः।।28।।
	त्वं मुखं सर्वदेवानां त्वयात्तुं भगवान् हविः।
	प्रीणयत्यखिलान्देवान् त्वत्प्राणाः सर्वदेवताः।।29।।
	हुतं हविस्त्वय्यमलमेधत्वमुपगच्छति।
	ततश्च जलरूपेण परिणाममुपैति यत्।।30।।
	तेनाखलौषधी जन्म भवत्यनिलसारथे!।
	ओषधीमिरशेषाभिः सुखं जीवन्ति जन्तवः।।31।।
	वितन्वते नरा यज्ञान् त्वसृष्टास्वोषधीषु च।
	यज्ञैर्देवास्तथा दैत्यास्तद्वद्रक्षांसि पावक्!।।32।।
	आप्ययन्ते च ते यज्ञास्त्वदाधारा हुताशन!	।
	अतः सर्वस्य योनिस्त्वं वहने! सर्वमयस्तथा।।33।।
	देवता दानवा यक्षा दैत्या गन्धर्वराक्षसाः।
	मानुषाः पशवो वृक्षामृगपक्षिसरीसृपाः।।34।।
	आप्याप्यन्ते त्वया सर्वे सम्वर्ध्यन्ते च पावक!।
	त्वत्त एवोद्भवं यान्ति त्वय्यन्ते च तथा लयम्।।35।।
	अपः सृजसि देव! त्वं त्वमत्सि पुनरेव ताः।
	पच्यमानास्त्वया ताश्च प्राणिनां पुष्चिकारणम्।।36।।
	देवेषु तेजोरूपेण कान्त्या सिद्धेष्ववस्थितः।
	विषरूपेण नागेषु वायुरूपः पतत्त्रिषु।।37।।
	मनुजेषु भवान् क्रोधो मोहः पक्षिमृगादिषु।
	अवष्टम्बोऽसि तरुषु काठिन्यं त्वं महीं प्रति।।38।।
	जले द्रवत्वं भगवान् जवरूपी तथाऽनिले।
	व्यापित्वेन तथैवाग्ने! नभस्यात्मा व्यवस्थितः।।39।।
	त्वमग्ने! सर्वभूतानामन्तश्चरसि पालयन्।
	त्वमेकबाहुः कवयस्त्वामाहुस्त्रिविधं पुनः।।40।।
	त्वामष्टधा कल्पयित्वा यज्ञमाद्यमकल्पयन्।
	त्वया सृष्टमिदं विश्वं वदन्ति परमर्षयः।।41।।
	त्वामृते हि जगत् सर्वं सद्यो नश्येद्धुताशन!।
	तुभ्यं त्वा द्विजः पूजां स्वकर्मविहितां गतिम्।।42।।
	प्रयाति हव्यकव्याद्यैः स्वधास्वाहाभ्युदीरणात्।
	परिणामात्मवीर्य्या हि प्राणिनाममरार्चित!।।43।।
	दहन्ति सर्वभूतानि ततो निष्क्रम्यहेतयः।
	जातवेदस्तवैवेयं विश्वसृष्टिर्महाद्युते!।।44।।
	तवैव वैदिकं कर्म सर्वभूतात्मकं जगत्।
	नमस्तेऽनल! पिङ्गाक्ष! नमस्तेऽस्तु! हुताशन!।।45।।
	पावकाद्य नमस्तेऽस्तु नमस्ते हव्यवाहन!।
	त्वमेव भुक्तपीतानां पाचनाद्विश्वपावकः।।46।।
	शस्यानां पाककर्त्ता त्वं पोष्टा त्वं जगतस्तथा।
	त्वमेव मेधस्त्वं वायुस्त्वं बीजं शस्यहितुकम्।।47।।
	पोषाय सर्वभूतानां भूतभव्यभवोह्यसि।
	त्वं ज्योतिः सर्वभूतेषु त्वमादित्यो विभावसुः।।48।।
	त्वमहस्त्वं तथा रात्रिरुभे सन्ध्ये तता भवान्।
	हिरण्यरेतास्त्वं वह्ने! हिरण्योद्भवकारणम्।।49।।
	हिरण्यगर्भश्च भवान् हिरण्यसदृशप्रभः।
	त्वं मुहूर्त्तं क्षणास्च त्वं त्वं त्रुटिस्त्वं तता लवः।।50।।
	कलाकाष्ठानिमेषादिरूपेणाऽसि जगत्प्रभो!
	त्वमेतदखिलं कालः परिणामात्मको भवान्।।51।।
	या जिह्वा भवतः काली कालनिष्ठाकरी प्रभो।
	भयान्न पाहि पापेभ्य ऐहिकाच्च महाभयात्।।52।।
	करीलीनामा मया जिह्वा महाप्रलयकारणम्।
	तया नः पाहि पापेभ्य ऐहिकाच्च महाभयात्।।53।।
	मनोजवा च या जिह्वा लघिमा गुणलक्षाणा।
	तया नः पाहि पापेभ्य ऐहिकाच्च महाभयात्।।54।।
	करोति कामं भूतेभ्यो या ते जिह्वा सुलोहिता।
	तया नः पाहि पापेभ्यः ऐहिकाच्च महाभयात्।।55।।
	सधूम्रवर्णा या जिह्वा प्राणिनां रोगदायिका।
	तया नः पाहि पापेभ्य ऐहिकाच्च महाभयात्।।56
	स्फुलिङ्गिनी च या जिह्वा यतः सकलपुद्गला।
	तया नः पाहि पापेभ्य ऐहिकाच्च महाभयात्।।57।।
	या ते विश्वा सदा जिह्वा प्राणिनां शर्मदायिनी।
	तया नः पाहि पापेभ्य ऐहिकाच्च महाभयात्।।58।।
	पिङ्गाक्ष! लोहितग्रीव! कृष्णवर्णहुताशन!।
	त्राहि मां सर्वदोषेभ्यः संसारादुद्धरेह माम्।।59।।
	प्रसीद वह्ने! सप्तार्चिः कृशानोः हव्यवाहन!।
	अग्निपावकशुक्रादिनामाष्टभिरुदीरितः।।60।।
	अग्नेऽग्रे सर्वभूतानां समुद्भूतविभावसो	!।
	प्रसीद हव्यवाहाख्य! अभीष्टुत मयाव्यय!।।61।।
	त्वमक्षयो वह्निरचिन्त्यरूपः समृद्धिमान् दुष्प्रसहोऽतितीव्रः।
	त्वमव्ययं भीममशोषलोकं समूर्तको हन्त्यथ वाऽतिवीर्य्यः।।62।।
	त्वमुत्तमं सत्त्वमशेषसत्त्व! हृत्पुण्डरीकस्वमनन्तमीड्यम्।
	त्वया ततं विश्वमिदं चराचरं हुताशनैको बहुधा त्वमत्र।।63।।
	त्वमक्षयः सगिरिवना वसुन्धरा नभः ससोमार्कमहर्दिवाऽखिलम्।
	महोदधेर्जठरगतश्च वाडवो भवान् विभूत्या परया करे स्थितः।।64।।
	हुताशनस्त्वमिति सदाऽभिपूज्यसे महाक्रतौ नियमपरैर्महर्षिभिः।
	अभिष्टुतः पिवसि च सोममध्वरे वषट्कृतान्यपि च हवींषि भूतये।।65।।
	त्वं विप्रैः सततमिहेह्यसे फलार्थः वेदाङ्गेष्वथ सकलेषु गीयसे त्वम्।
	त्वद्धेतोर्यजनपरायणा द्विजेन्द्रा-वेदाङ्गान्यधिगमयन्ति सर्वकाले।।66।।
	त्वं ब्रह्मा यजनपरास्तथैव विष्णुर्भूतेशः सुरतिरर्य्यमा जलेशः।
	सूर्येन्दू सकल सुरासुराश्च हव्यैः सन्तोष्याभिमतफलान्यथाप्नुवन्ति।।67।।
	अर्चिभिः परममहोपघातदुष्टं संस्पृष्टं तव शुचि जायते समस्तम्।
	स्नानानां परममतीव भस्मना सत् सन्ध्यायां मुनिभिरतीव सेव्यसे तत्।।68।।
	प्रसीद वह्ने! शुचिनामधेयः प्रसीद वायो! विमलातिदीप्ते।
	प्रसीद मे पावक वैद्युताग्ने! प्रसीद हव्याशना पाहि मां त्वम्।।69।।
	यत्ते वह्ने! शिवरूपं ये च ते सप्तहेतयः।
	तैः पाहि नः स्तुतो देवः पिता पुत्रमिवात्मजम्।।70।।
	।।इति श्रीमार्कण्डेयपुराणे अग्निस्तोत्रं नाम नवनवतितमोऽध्यायः।।99।।
			शततमोऽध्यायः
मार्कण्डेय उवाच--
	एवं स्तुतस्ततस्तेन भगवान् हव्यवाहनः।
	ज्वालामालावृतस्तत्र तस्यासोदग्रतो मुने!।।1।।
	देवो बिभावसुः प्रीतः स्तोत्रेणानेन वै द्विज!।
	तं शान्तिमाह प्रणतं मेघगम्भीरवागथ।।2।।
अग्निरुवाच--
	परितुष्टोऽस्मि ते विप्र! भक्त्या या ते स्तुतिः कृता।
	वरं ददामि भवते प्रार्थ्यतां यत्तवेप्सितम्।।3।।
शान्तिरुवाच--
	भगवन्!कृतकृत्योऽस्मि यत्त्वां पश्यामि रूपिणम्।
	तथापि भक्तिनम्रस्य भवता श्रूयतां मम।।4।।
	भ्रातृयज्ञं गतो देव ममाचार्यो निजाश्रमात्।
	आगतश्चाश्रमं धिष्ट्यं त्वत्सनाथं स पश्यतु।।5।।
	ममापराधात् सन्त्यक्तं धिष्ट्यं यत्ते विभावसो!।
	तत्त्वयाधिष्ठितं सोऽद्य पूर्ववत् पश्यतां द्विजः।।6।।
	तथान्यदपि मे देव प्रसादं कुरुते यदि।
	पुत्रो विशिष्टो भवतु तदत्पुत्रस्य मे गुरोः।।7।।
	यथा च मैत्रीं तनये स करिष्यति मे गुरुः।
	तथा समस्तसत्त्वेषु भवत्वस्य मनो मृदु।।8।।
	पश्यतां स्तोष्यते येन प्रीतिं यातोऽसि मेऽव्यय!।
	स्तोत्रेण तस्य वरदो भवेथा मत्प्रसादितः।।9।।
मार्कण्डेय उवाच--
	एतत् श्रुत्वा वचस्तस्य तमाह द्विजसत्तमम्।
	स्तोत्रेणाऽऽराधितो भूयो गुरुभक्त्या च पावकः।।10।।
अग्निरुवाच--
	गुरोरर्थे यतो ब्रह्मन् याचितं ते वरद्वयम्।
	नात्मार्थं तेन मे प्रीतिस्त्वय्यतीव महामुने!।।11।।
	भविष्यत्येतदखिलं गुरोर्यत् प्रार्थितं त्वया।
	मैत्रिसमस्तभूतेषु पुत्रश्चास्य भविष्यति।।12।।
	मन्वन्तराधिपः पुत्रो भौत्यो नाम भविष्यति।
	महाबलो महावीर्यो महाप्राज्ञो गुरुस्तव।।13।।
	अनेन यश्च स्तोत्रेण स्तोष्यते मां समाहितः।
	तस्याभिलषितं सर्वं पुण्यञ्चास्य भविष्यति।।14।।
	यज्ञेषु पर्वकालेषु तीर्थेज्याहोमकर्मसु।
	धर्माय पठतामेतन्मम पुष्टिकरं परम्।।15।।
	अहोरात्रकृतं पापं श्रुतमेतत् सकृद् द्विज!।
	नाशयिष्यत्यसन्दिग्धं मम तुष्टिकरं परम्।।16।।
	अहोमकालदोषादीन्नयोग्यैरपि तत्कृतैः।
	ये दोषास्तानिदं सद्यः शमयिष्यति संश्रुतम्।।17।।
	पौणर्णमास्याममावस्यां पर्वस्वन्येषु प्रस्तवः।
	ममैव संश्रुतो मर्त्यैर्भविता पापनाशनः।।18।।
मार्कण्डेय उवाच--
	इत्युक्त्वा भगवानग्निः पश्यतस्तस्य वै मुने!।
	बभूवादर्शनः सद्यो दीपस्थो निर्वृतो तथा।।19।।
	स च  शान्तिर्गते वह्नौ परितुष्टेन चेतसा।
	हर्षरोमाञ्चिततनुः प्रविवेशाश्रमं गुरोः।।20।।
	जाज्वल्यमानं तत्राऽसौ गुरुधिष्ण्ये हुताशनम्।
	ददर्श पूर्ववत् प्राप ततः स परमां मुदम्।।21।.
	एतस्मिन्नन्तरे सोऽपि गुरुस्तस्य महात्मनः।
	भ्रातुर्यवीयसो यज्ञादाजगाम स्वमाश्रमम्।।22।।
	तस्याग्रतश्च शिष्योऽसौ चक्रे पादाभिवन्दनम्
	गृहीतासनपूजस्च तमाह स तदा गुरुः।।23।।
	वत्सातिहार्दं त्वयि मे तथान्येषु च जन्तुषु।
	न वेद्मि किमिदं त्वञ्चेद्वत्सैतत्कथायाशु मे।।24।।
	ततः स शान्तिस्तत्सर्वमाचार्याय महामुने!।
	अग्निनासादिकं विप्रः समाचष्टे यथातथम्।।25।।
	तच्छ त्वा स परिष्वज्य स्नेहार्द्रनयनो गुरुः।
	शिष्याय प्रददौ वेदान् साङ्गोपाङ्गान् महामुने!।।26।।
	भौत्यो नाम मनुस्तस्यपुत्रो भूतेरजायत।
	तस्य मन्वन्तरे देवानृषीन् भूपांश्च मे श्रृणु।।27।।
	भविष्यस्य भविष्यांस्तु गदतो मम विस्तरात्।
	देवेन्द्रो यश्च भविता तस्य विख्यातकर्मणः।।28।।
	चाक्षुषाश्च कनिष्ठाश्च पवित्रा भ्राजिरास्तथा।
	धारावृकाश्च इत्येते पञ्च देवगणाः स्मृताः।।29।।
	शुचिरिन्द्रस्तदा तेषां त्रिदशानां भविष्यति।
	महाबलो महावीर्यः सरेवैरिन्द्रगुणैर्युतः।।30।।
	आग्नीध्रश्चाग्निबाहुस्च शुचिर्मुक्तोऽथ माधवः।
	शुक्रोऽजितास्च सप्तैचे तदा सप्तर्षयः स्मृताः।।31।।
	गुरुर्गभीरो ब्रध्नश्च भरतोऽनुग्रहस्तथा।
	स्त्रीमानी च प्रतीरश्च विष्णुः सङ्क्रन्दनस्तथा।।32।।
	तेजस्वी सुबलश्चैव ङौत्यस्यैते मनोः सुताः।
	चतुर्दश मयैतत्ते मन्वन्तरमुदाहृतम्।।33।।
	श्रुत्वा मन्वन्तराणीत्थं क्रमेण मुनिसत्तम!।
	पुण्यमाप्नोति मनुजस्तथा क्षीणाञ्च सन्ततिम्।।34।।
	श्रुत्वा मन्वन्तरं पूप्वं धर्ममाप्नोति मानवः।
	स्वारोचिषस्य श्रवणात्सर्वकामानवाप्नुते।।35।।
	औत्तमेर्धनमाप्नोति ज्ञानञ्चप्नोति तामसे।
	रैवते च श्रुते बुद्धिं सुरुपां विन्दते स्त्रियम्।।36।।
	आरोग्यञ्चाक्षुषे पुंसां श्रुते वैवस्वते बलम्।
	गुणवत्पुत्रपौत्रन्तु सूर्यसावर्णिके श्रुते।।37।।
	माहात्म्यं ब्रह्मसावर्णे धर्मसावर्णिके शुभम्।
	मतिमाप्नोति मनुजो रुद्रसावर्णिके जयम्।।38।।
	ज्ञातिश्रेष्ठो गुणैर्युक्तो दक्षसावर्णिके श्रुते।
	निशातयत्यरिबलं रौच्यं श्रुत्वा नरोत्तम!।।39।।
	देवप्रसादमाप्नोति भौत्ये मन्वन्तरे श्रुते।
	तथाग्निहोत्रं पुत्राँश्च गुणयुक्तानवाप्नुते।।40।।
	सर्वाण्यनुक्रमाद्यश्च श्रृणोति मुनिसत्तम!।
	मन्वन्तराणि तस्यापि श्रूयतां फलमुत्तमम्।।41।।
	तत्र देवानृषीनिन्द्रान्मनूंस्तत्तनयान्नृपान्।
	वंशाँश्च श्रुत्वा सर्वैभ्यः पापेभ्यो विप्रमुच्यते।।42।।
	देवर्षीन्दरनृपाश्चान्ये तन्मन्वन्कराधिपाः।
	ते प्रीयन्ते तथाः प्रीताः प्रयच्छन्ति शुभां मतिम्।।43।।
	ततः शुभां मतिं प्राप्य कृत्वा कर्म तथाशुभम्।
	शुभाङ्गतिमवाप्नोति यावदिन्द्राश्चतुदर्श।।44।।
	सर्वे स्युर्ऋतववः क्षेम्याः सर्वे सौम्यास्तथा ग्रहाः।
	भवन्त्यसंशयं श्रुत्वा क्रमान्मन्वन्तरस्थितिम्।।45।।
।।इति श्रीमार्कण्डेयपुराणे चतुर्वशमन्वन्तरसमाप्तिवर्णनं नाम शततमोऽध्यायः।।
	





