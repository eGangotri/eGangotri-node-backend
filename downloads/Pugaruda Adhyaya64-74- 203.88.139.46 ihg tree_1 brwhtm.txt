श्रीगरुडमहापुराणम् - 64 
हरिरुवाच ।।
यस्यास्तु कुञ्चिताः केशा मुखं च परिमण्डलम् ।।
नाभिश्च दक्षिणावर्त्ता सा कन्या कुलवर्धिनी ।। 64.1 ।।
या च काञ्चनवर्णाभा रक्तहस्तसरोरुहा ।।
सहस्त्राणां तु नारीणां भवेत्सापि पतिव्रता ।। 64.2 ।।
वक्रकेशा च या कन्या मण्डलाक्षी च या भवेत् ।।
भर्त्ता च म्रियते तस्या नियतं दुः खभागिनी ।। 64.3 ।।
पूर्णचन्द्रमुखी कन्या बालसूर्य्यसमप्रभा ।।
विशालनेत्रा बिम्बोष्ठी सा कन्या लभते सुखम् ।। 64.4 ।।
रेखाभिर्बहुभिः क्लेशं स्वल्पाभिर्धनहीनता ।।
रक्ताभिः सुखमाप्नोति कृष्णाभिः प्रेष्यतांव्रजेत् ।। 64.5 ।।
कार्य्ये च मन्त्री सत्स्त्री स्यात्सती (खी) स्यात्करणेषु च ।।
स्त्रेहेषु भार्य्या माता स्याद्वेश्या च शयने शुभा ।। 64.6 ।।
अंकुशं कुण्डलं चक्रं यस्याः पाणितले भवेत् ।।
पुत्रं प्रसूयते नारी नरेन्द्रं लभते पतिम् ।। 64.7 ।।
यस्यास्तु रोमशौ पार्श्वौ रोमशौ च पयोधरौ ।।
अन्नतौ चाधरोष्ठौ च क्षिप्रं मारयते पतिम् ।। 64.8 ।।
यस्याः पाणितले रेखा प्राकारस्तोरणं भवेत् ।।
अपि दासकुले जाता राज्ञीत्वमुपगच्छति ।। 64.9 ।।
उद्वृत्ता कपिला यस्य रोमराजी निरन्तरम् ।।
अपि राजकुले जाता दासीत्वमुपगच्छति ।। 64.10 ।।
यस्या अनामिकाङ्गुष्ठौ पृथिव्यां नैव तिष्ठतः ।।
पतिं मारयते क्षिप्रं स्वेच्छाचारेण वर्त्तते ।। 64.11 ।।
यस्या गमनमात्रेण भूमिकम्पः प्रजायते ।।
पतिं मारयते क्षिप्रं स्वेच्छाचारेण वर्त्तते ।। 64.12 ।।
चक्षुः स्नेहेन सौभाग्यं दन्तस्नेहेन भोजनम् ।।
त्वचः स्नेहेन शाय्यां च पादस्नेहेन वाहनम् ।। 64.13 ।।
स्निग्धोन्नतौ ताम्रनखौ नार्याश्च चरणौ शुभौ ।।
मत्स्याङ्कुशाब्जचिह्नौ च चक्रलाङ्गललक्षितौ ।। 64.14 ।।
अस्वेदिनौ मूदुतलौ प्रशस्तौ चरणौ स्त्रियाः ।।
शुभे जंघे विरोमे च ऊरू हस्तिकरोपमौ ।। 64.15 ।।
अश्वत्थपत्रसदृशं विपुलं गुह्यमुत्तमम् ।।
नाभिः प्रशस्ता गम्भीरा दक्षिणावर्त्तिका शुभा ।।
अरोमा त्रिवली नार्य्या हृत्स्तनौ रोमवर्जितौ ।। 64.16 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्योतिः शास्त्रे सामुद्रिके स्त्रीलक्षणनिरूपणं नाम चतुः षष्टितमोऽध्यायः ।। 64 ।।

श्रीगरुडमहापुराणम् - 65
हरिरुवाच ।।
समुद्रोक्तं प्रवक्ष्यामि नरस्त्रीलक्षणं शुभम् ।।
येन विज्ञातमात्रेण अतीतानागताप्रमा ।। 65.1 ।।
अस्वेदिनौ मृदुतलौ कमलोदरसन्निभौ ।।
श्लेष्टाङ्गुली ताम्रनखौ पादावुष्णौ शिरोज्झितौ ।। 65.2 ।।
कूर्मोन्नतौ गूढगुल्फौ सुपार्ष्णो नृपतेः स्मृतौ ।।
शू(स) र्पाकारौ विरूक्षौ च वक्रौ पादौ शिरालकौ ।। 65.3 ।।
संशुष्कौ पाण्डुरनखौ निः स्वस्य विरलाङ्गुली ।।
मार्गायोत्कंटकौ पादौ कषायसदृशौ तथा ।। 65.4 ।।
विच्छित्तिदौ च वंशस्य ब्रह्मन्घौ शङ्कु (पक्र) सन्निभौ ।।
अगम्यागमने प्रीतौ जंघा विरलरोमिका ।। 65.5 ।।
मृदुरोमा समा जंघा तथा करिकरप्रभा ।।
ऊरवो जानवस्तुल्या नृपस्योपचिताः स्मृताः ।। 65.6 ।। 
निः स्वस्य सृगालजंघा रौमैकैकं चकूपके ।।
नृपाणां श्रोत्रियाणां च द्वेद्वे श्रिये च धीमताम् ।। 65.7 ।।
त्र्याद्यैर्निः स्वा मानवाः स्युर्दुः स्वभाजश्च निन्दिताः ।।
केशाश्च वै कुञ्चिताश्च प्रवासे म्रियते नरः ।। 65.8 ।।
निर्मांसजानुः सौभाग्यमल्पैर्निम्नै रतिः स्त्रियाः ।।
विकटैश्च दरिद्राः स्युः समांसै राज्यमेव च ।। 65.9 ।।
महद्भिरायुराख्यातं ह्यल्पलिङ्गो धनी नरः ।।
अपत्यरहितश्चैव स्थूललिङ्गो घनोज्झितः ।। 65.10 ।।
मेढे वामनते चैव सुतार्थरहितो भवेत् ।।
वक्रेऽन्यथा पुत्रवान्त्स्याद्दारिद्र्यं विनतेत्वधः ।। 65.11 ।।
अल्पे त्वतनयो लिङ्गेशिरालेऽथ सुखी नरः ।।
स्थूलग्रन्थियुते लिंगे भवेत्पुत्रादिसंयुतः ।। 65.12 ।।
कोशगूढे दीर्घैर्भुग्नैश्च धनवर्जितः ।।
बलवान्युद्धशीलश्च लघुशेक्तः स एव च ।। 65.13 ।।
दुर्बलस्त्वेकवृषणो विषमाभ्याञ्चलः स्त्रियाम् ।।
समाभ्यां क्षितिपः प्रोक्तः प्रलम्बेन शताब्दवान् ।। 65.14 ।।
उद्वृं (द्ध) ताभ्यां च बह्वायू रूक्षैर्मणिभिरीश्वरः ।।
पाण्डरैर्मणिभिर्निः स्वा मलिनैः सुखभागिनः ।। 65.15 ।।
सशब्दनिः शब्दमूत्राः स्युदंरिद्राश्च मानवाः ।।
एकद्वित्रिचतुः पञ्चषड््भिर्धाराभिरेव च ।। 65.16 ।।
दक्षिणावर्त्तचलितमूत्रा भिश्च नृपाः स्मृताः ।।
विकीर्णमूत्रा निः स्वाश्च प्रधानसुखदायिकाः ।। 65.17 ।।
एकधाराश्च वनिताः स्निग्धैर्मणिभिरुन्नतैः ।।
समैः स्त्रीरत्नधनिनो मध्ये निम्नैश्च कन्यकाः ।। 65.18 ।।
शुष्कैर्निश्वा विशुष्कैश्च दुर्भगाः परिकीर्त्तिताः ।।
पुष्पगन्धे नृपाः शुक्रे मधुगन्धे धनं बहुः ।। 65.19 ।।
पुत्राः शुक्रे मत्स्यगन्धे तनुशुक्रे च कन्यकाः ।।
महाभोगी मांसगन्धे यज्वा स्यान्मदगन्धिनि ।। 65.20 ।।
दरिद्रः क्षारगन्धे च दीर्घायुः शीघ्रमैथुनी ।।
अशीघ्रमैथुन्यल्पायुः स्थूलस्फिक् स्याद्धनोज्झितः ।। 65.21 ।।
मांसलस्फिक् सुखी स्याच्च सिंहस्फिक् भूपतिः स्मृतः ।।
भवेत्सिंहकटी राजा निः स्वः कपिकटिर्नरः ।। 65.22 ।।
सर्पोदरा दरिद्राः स्युः पिठरैश्च घटैः समैः ।।
धनिनो विपुलैः पार्श्वैर्निः स्वा रक्तैश्च निम्नगैः ।। 65.23 ।।
समकक्षाश्च भोगाढ्या निम्नकक्षा धनोज्झिताः ।।
नृपाश्चोन्नतकक्षाः स्युर्जिह्ना विषमकक्षकाः ।। 65.24 ।।
मत्स्योदरा बहुधना नाभिभिः सुखिनः स्मृताः ।।
विस्तीर्णाभिर्बहुलाभिर्निम्नाभिः क्लेशभागिनः ।। 65.25 ।।
बलिमध्यगता नाभिः शूलबाधां करोति हि ।।
वामावर्त्तश्च साध्यं वै मेधां दक्षिणतस्तथा ।। 65.26 ।।
पार्श्वायता चिरायुर्दा तूपविष्टा धनेश्वरम् ।।
अधो गवाढ्यं कुर्य्याच्च नृपत्वं पद्मकर्णिका ।। 65.27 ।।
एकबलिः शतायुः स्याच्छ्रीभोगी द्विवलिः स्मृतः ।।
त्रिवलिः क्ष्माप आचार्य्य ऋजुभिर्वालिभिः सुखी ।। 65.28 ।।
अगम्यागामी जिह्मबलिर्भूपाः पार्श्वैश्च मांसलैः ।।
मृदुभिः सुसमैश्चैव दक्षिणावर्त्तरोमभिः ।। 65.29 ।।
विपरीतैः परप्रेष्या निर्द्रव्याः सुखवर्जिताः ।।
अनुद्धतैश्चूचुकैश्च भवन्ति सुभगा नराः ।। 65.30 ।।
निर्धना विषमैर्दोर्घैः पीतोपचितकैर्नृपाः ।।
समोन्नतं च हृदयमकम्पं मांसलं पृथु ।। 65.31 ।।
नृपाणामधमानां च खररोमशिरालकम् ।।
अर्थवान्समवक्षाः स्यात्पीनैर्वक्षोभिरूर्जितः ।। 65.32 ।।
वक्षोभिर्विषमैर्निः स्वः शस्त्रेणनिधनास्तथा ।।
विषमैर्जत्रुभिर्निः स्वा अस्थिनद्धैश्च मानवाः ।। 65.33 ।।
उन्नतैर्भोगिनो निम्नैर्निः स्वाः पीनैर्धनान्विताः ।।
निः स्वश्चिपिटकण्ठः स्याच्छिराशुष्कगलः सुखी ।। 65.34 ।।
शूरः स्यान्महिषग्रीवः शास्त्रात्तो मृगकण्ठकः ।।
कम्बुग्रीवश्च नृपतिर्लम्बकण्ठोऽतिभक्षकः ।। 65.35 ।।
अरोमशा भुग्नपृष्ठं शुभं चाशुभमन्यथा ।।
कक्षाश्वत्थदला श्रेष्ठा सुगन्धिर्मृगरोमिका ।। 65.36 ।।
अन्यथा त्वर्थहीनानां दारिद्र्यस्य च कारणम् ।।
संमासौ चैव भुग्नाल्पौ श्लिष्टौ च विपुलौ शुभौ ।। 65.37 ।।
आजानुलम्बितौ बाहू वृत्तौ पीनौ नृपेश्वरे ।।
निः स्वानां रोमशौ ह्रस्वौ श्रेष्ठौ करिकर प्रभौ ।। 65.38 ।।
हस्तांगुलय एव स्युवायुद्वारयुताः शुभाः ।।
मेधाविनां च सूक्ष्माः स्युर्भृत्यानां चिपिटाः स्मृताः ।। 65.39 ।।
स्थूलांगुलीभिर्निः स्वाः स्युर्नताः स्युः सुकृशैस्तदा ।।
कपितुल्यकराः निः स्वा व्याघ्रतुल्यकरैर्बलम् ।। 65.40 ।।
पितृवित्तविनाशश्च निम्नात्करतलान्नराः ।।
मणिबन्धैर्निगूढैश्च सुश्लिष्टैः शुभगन्धिभिः ।। 65.41 ।।
नृपा हीनाः करच्छैदैः सशब्दैर्धनवर्जिताः ।।
संवृतैश्चैव निम्नैश्च धनिनः परिकीर्त्तिताः ।। 65.42 ।।
प्रोत्तानक रदातारो विषमैर्विषमा नराः ।।
करैः करतलैश्चैव लाक्षाभैरीश्वरास्तलैः ।। 65.43 ।।
परदाररताः पीतैरूक्षैर्निः स्वा नरा मताः ।।
तुषतुल्यनखाः क्लीबाः कुटिलैः स्फुटितैर्नराः ।। 65.44 ।।
निः स्वाश्च कुनखैस्तद्वद्विवर्णैः परतर्ककाः ।।
ताम्रैर्भूपा धनाढ्याश्च अंगुष्ठैः सयवैस्तथा ।। 65.45 ।।
अंगुष्ठमूलजैः पुत्री स्याद्दीर्घांगुलिपर्वकः ।।
दीर्घायुः सुभगश्चैव निर्धनो विरलांगुलिः ।। 65.46 ।।
घनांगुलिश्च सधनस्तिस्त्रो रेखाश्चयस्य वै ।।
नृपतेः करतलगा मणिबन्धात्समुत्थिताः ।। 65.47 ।।
युगमीनांकितनरो भवेत्सत्रप्रदो नरः ।।
वज्राकाराश्च धनिनां मत्स्यपुच्छनिभा बुधे ।। 65.48 ।।
शंखातपत्रशिविकागजपद्मोपमा नृपे ।।
कुम्भांकुशपताकाभा मृणालाभा निधीश्वरे ।। 65.49 ।।
दामाभाश्च गवाढ्यानां स्वस्तिकाभा नृपेश्वरे ।।
चक्रासितोमरधनुः कुन्ताभा नृपतेः करे ।। 65.50 ।।
अलूखलाभा यज्ञाढ्या वेदीभा चाग्निहोत्रिणि ।।
वापीदेवकुल्याभास्त्रिकोणाभाश्चधार्मिके ।। 65.51 ।।
अंगुष्ठमूलगा रेखाः पुत्राः सूक्ष्माश्च दारिकाः ।।
प्रदेशिनीगता रेखा कनिष्ठामूलगामिनी ।। 65.52 ।।
शतायुषं च कुरुते छिन्नया तरुतो भयम् ।।
निः स्वाश्च बहुरेखाः स्युनिर्द्रव्याश्चिबुकैः कृशैः ।। 65.53 ।।
मांसलैश्च धनोपेता आरक्तैरधरैर्नृपाः ।।
बिम्बोपमैश्च स्फुटितैरोष्ठैरूक्षैश्चकण्डितैः ।। 65.54 ।।
विषमैर्धनहीनाश्च दन्ताः स्निग्धा घनाः शुभाः ।।
तीक्ष्णा दन्ताः समाः श्रेष्ठा जिह्वा रक्ता समा शुभा ।। 65.55 ।।
श्लक्ष्णा दीर्घा च विज्ञेया तालू श्वेते धनक्षये ।।
कृष्णे च परुषो वक्रं समं सौम्यं च संवृतम् ।। 65.56 ।।
भूपानाममलं श्लक्ष्णं विपरीतं च दुः खिनाम् ।।
महा दुः खं दुर्भगाणां स्त्रीमुखं पुत्रमाप्नुयात् ।। 65.57 ।।
आढ्यानां वर्त्तुलं वक्रं निर्द्रव्याणां च दीर्घकम् ।।
भीरुवक्रः पापकर्मा धूर्त्तानां चतुरश्रकम् ।। 65.58 ।।
निम्नं वक्रमपुत्राणां कृपणानां च ह्रस्वकम् ।।
सम्पूर्णं भोगिनां कान्तं श्मश्रु स्निग्धं शुभं मृदु ।। 65.59 ।।
संहतं चास्फुटिताग्रं रक्तश्मश्रुश्च चौरकः ।।
रक्ताल्पपरुषश्मश्रुकर्णाः स्युः पापमृत्यवः ।। 65.60 ।।
निर्मांसैश्चिपिटैर्भोगाः कृपणा ह्रस्वकर्णकाः ।।
शंकुकर्णाश्च राजानो रोमकर्णा गतायुषः ।। 65.61 ।।
बृहत्कर्णाश्च धनिनोराजानः परिकीर्त्तिताः ।।
कर्णैः स्निग्धावनद्धैश्च व्यालम्बैर्मांसलैर्नृपाः ।। 65.62 ।।
भोगी वै निम्नगण्डः स्यान्मत्री सम्पूर्णगण्डकः ।।
शुकनासः सुखी स्याच्च शुष्कनासोऽतिजीवनः ।। 65.63 ।।
छिन्नाग्रकूपनासः स्यादगम्यागमने रतः ।।
दीर्घनासे च सौभाग्यं चौरश्चाकुञ्चितेन्द्रियः ।। 65.64 ।।
मृत्युश्चिपिटनासे स्याद्धीनो भाग्यवतां भवेत् ।।
स्वल्पच्छिद्रौ सुपुटौ च अवक्रौ च नृपेश्वरे ।। 65.65 ।।
क्रूरे दक्षिणवक्रा स्याद्वलिनां च क्षुतं सकृत् ।।
स्याद्विनिष्पिण्डितं ह्रादि सानुनादं च जीवकृत् ।। 65.66 ।।
वक्रान्तैः पद्मपत्राभैर्लोचनैः सुखभागिनः ।।
मार्जारलोचनैः पाप्मा दुरात्मा मधुपिङ्गलैः ।। 65.67 ।।
क्रूराः केकरनेत्राश्च हरिताक्षाः सकल्मषाः ।।
जिह्यैश्च लोचनैः शूराः सेनान्यो गजलोचनाः ।। 65.68 ।।
गम्भीराक्षा ईश्वराः स्युर्मन्त्रिणः स्थूलचक्षुषः ।।
नीलोत्प लाक्षा विद्वांसः सौभाग्यं श्यामचक्षुषाम् ।। 65.69 ।।
स्यात्कृष्णतारकाक्षाणामक्ष्णामुत्पाटनं किल ।।
मण्डलाक्षाश्च पापाः स्युर्निः स्वाः स्युर्दोनलोचनाः ।। 65.70 ।।
दृक् स्निग्धा विपुला भोगे अल्पायुरधिकोन्नता ।।
विशालोन्नता सुखिनी दरिद्रा विषमभ्रुवः ।। 65.71 ।।
घनदीर्घासुसक्तभ्रूर्बालेन्दून्नतसुभ्रुवः ।।
आढ्यो निः स्वश्च खण्डभ्रृर्मध्ये च विनतभ्रुवः ।। 65.72 ।।
स्त्रीषु गम्यासु सक्ताः स्युः सुतार्थे परिवर्जिताः ।।
अन्नतैर्विपुलैः शङ्खैर्ललाटैर्विषमैस्तथा ।। 65.73 ।।
निर्धना धनवन्तश्च अर्द्धेन्दुसदृशैर्नराः ।।
आचार्य्याः शुक्तिविशालैः शिरालैः पापकारिणः ।। 65.74 ।।
अन्नताभइः शिराभिश्च स्वस्तिकाभिर्धनेश्वराः ।।
निम्नैर्ललाटैर्बन्धार्हाः क्रूरकर्मरतास्तथा ।। 65.75 ।।
संवृतैश्च ललाटैश्च कृपणा उन्नतैर्नृपाः ।।
अनश्रु स्निग्धरुदितमदीनं शुभदं नृणाम् ।। 65.76 ।।
प्रचुराश्रुदीनं रूक्षं च रुदितं च सुखावहम् ।।
अकम्पं हसितं श्रेष्ठं मीलिताक्षमघावहम् ।। 65.77 ।।
असकृद्धसितं दुष्टं सोन्मादस्य ह्यनेकधा ।।
ललाटोपसृतास्तिस्त्रो रेखाः स्युः शतवर्षिणाम् ।। 65.78 ।।
नृपत्वं स्याच्चतसृभिरायुः पञ्चनवत्यथ ।।
अरेखेणायुर्नवतिर्विच्छिन्नाभिश्च पुंश्ललाः ।। 65.79 ।।
केशान्तोपगताभिश्च अशीत्यायुर्नरो भवेत् ।।
पञ्चभिः सप्तभिः षड््भिः पञ्चाशद्वहुभिस्तथा ।। 65.80 ।।
चत्वारिंशच्च वक्राभिस्त्रिंशद्भ्रूलग्नगामिभिः ।।
विंशतिर्वामवक्रा भिरायुः क्षुद्राभिरल्पकम् ।। 65.81 ।।
छत्राकारैः शिरोभिस्तु नृपा निम्नशिरा धनी ।।
चिपिटैश्च पितुर्मृत्युर्गवाद्याः परिमण्डलैः ।। 65.82 ।।
घटमूर्द्धा पापरुचिर्धनाद्यैः परिवर्जितः ।।
कृष्णैराकुञ्चितैः केशैः स्निग्धैरेकैकसम्भवैः ।। 65.83 ।।
अभिन्नाग्रैश्च मृदुभिर्न चातिबहुभिर्नृपाः ।।
बहुमूलैश्च विषमैः स्थूलाग्रैः कपिलैस्तथआ ।। 65.84 ।।
निः स्वाश्चैवातिकुचिलैर्घनैरसित (धिक) मूर्द्धजैः ।।
यद्यद्गात्रं महारूक्षं शिरालं मांसवर्जितम् ।। 65.85 ।।
तत्तत्स्या दशुभं सर्वं ततोऽन्यथा ।।
विपुलस्त्रिषु गम्भीरो दीर्घः सूक्ष्मश्च पञ्चसु ।। 65.86 ।।
षडुन्नतश्चतुर्ह्रस्वो रक्तः सप्तस्वसौ नृपः ।।
नाभिः स्वरश्च ससत्त्वं च त्रयं गम्भीरमीरितम् ।। 65.87 ।।
पुंसः स्यादतिविस्तीर्णं ललाटं वदनं ह्युरः ।।
चक्षुः कक्षा नासिका च षट् स्यु र्नृपकृकाटिकाः ।। 65.88 ।।
उन्नतानि च ह्रस्वनि जङ्घा ग्रीवा च लिङ्गकम् ।।
पृष्ठं चत्वारि रक्तानि करताल्वधरा नखाः ।। 65.89 ।।
नेत्रान्तपादजिह्वौष्ठाः पञ्च सूक्ष्माणि सन्ति वै ।।
दशनांगुलिपर्वाणि नखकेशत्वचः शुभाः ।। 65.90 ।।
दीर्घाः स्तनान्तरं बाहुदन्तलोचननासिकाः ।।
नराणां लक्षणं प्रोक्तं वदामि स्त्रीषु लक्षणम् ।। 65.91 ।।
राज्ञ्याः स्निग्धौ समौ पादौ तलौ ताम्रौ नखौ तथा ।।
श्लिष्टांगुली चोन्नताग्रौ तां पाप्य नृपतिर्भवेत् ।। 65.92 ।।
निगूढगुल्फोपचितौ पद्मकान्तितलौ शुभौ ।।
अस्वेदिनौ मृदुतलौ मत्स्यांकुशघ्वजाञ्चितौ ।। 65.93 ।।
वज्राब्जहलचिह्नौ च दास्याः पादौ ततोऽन्यथा ।।
जङ्घे च रोमरहिते सुवृत्ते विशिरे शुभे ।। 65.94 ।।
अनुल्बणं सन्धिदेशं समं जानुद्वयं शुभम् ।।
ऊरू करिकराकारावरोमौ च समौ शुभौ ।। 65.95 ।।
अश्वत्थपत्रसदृशं विपुलं गुह्यमुत्तमम् ।।
श्रोणीललाटकं स्त्रीणामूरु कूर्मोन्नतं शुभम् ।। 65.96 ।।
गूढो मणिश्च शुभदो नितम्बश्च गुरुः शुभः ।।
विस्तीर्णमांसोपचिता गम्भीरा विपुला शुभा ।। 65.97 ।।
नाभिः प्रदक्षिणावर्त्ता मध्यं त्रिबलिशोभितम् ।।
अरोमशौ स्तनौ पीनौ घनावविषमौ शुभौ ।। 65.98 ।।
कठिनौ रोमशा शस्ता मृदुग्रीवा च कम्बुभा ।।
आरक्तावधरौ श्रेष्ठौ मांसलं वर्त्तुलं मुखम् ।। 65.99 ।।
कुन्दपुष्पसमा दन्ता भाषितं कोकिलासमम् ।।
दाक्षिण्ययुक्तमशठं हंसशब्दसुखावहम् ।। 65.100 ।।
नासा समा समपुटा स्त्रीणां तु रुचिरा शुभा ।।
नीलोत्पलनिभं चक्षुर्नासालग्नं न लम्बकम् ।। 65.101 ।।
न पृथू बालेन्दुनिभे भ्रुवौ चाथ ललाटकम् ।।
शुभमर्द्धेन्दुसंस्थानमतुङ्गं स्यादलोमशम् ।। 65.102 ।।
सुमांसलं कर्णयुग्मं समं मृदु समाहितम् ।।
स्निग्धा नीलाश्च मृदवो मूर्द्धजाः कुञ्चिताः कचाः ।। 65.103 ।।
स्त्रीणां समं शिरः श्रेष्ठं पादे पाणितलेऽथ वा ।।
वाजिकुञ्जरश्रीवृक्षयूपेषुयवतोमरैः ।। 65.104 ।।
ध्वजचामरमालाभिः शैलकुण्डलवेदिभिः ।।
शङ्खातपत्रपद्मैश्च मत्स्यस्वस्तिकसद्रथैः ।। 65.105 ।।
लक्षणैरंकुशाद्यैश्च स्त्रियः स्यू राजवल्लभाः ।।
निगूढमणिबन्धौ च पद्मगर्भोपमौ करौ ।। 65.106 ।।
न निम्नं नोन्नतं स्त्रीणां भवेत्करतलं शुभम् ।।
रेखान्वितं त्वविधवां कुर्य्यात्संभोगिनीं स्त्रियम् ।।
रेखा या मणिबन्धोत्था गता मध्यांगुलिं करे ।। 65.107 ।।
गता पाणितले या च योर्द्ध्वपादतले स्थिता ।।
स्त्रीणां पुंसां तथा सा स्याद्राज्याय च सुखाय च ।। 65.108 ।।
कनिष्ठिकामूलभवा रेखा कुर्य्याच्छतायुषम् ।।
प्रदेशिनीमध्यमाभ्यामन्तरालगता सती ।। 65.109 ।।
ऊना ऊनायुषं कुर्य्याद्रेखाश्चांगुष्ठमूलगाः ।।
बृहत्यः पुत्रास्तन्व्यस्तु प्रमदाः परिकीर्त्तिताः ।। 65.110 ।।
स्वल्पायुषो बहु (लघु) च्छिन्ना दीर्घाछिन्ना महायुषम् ।।
शुभं तु लक्षणं स्त्रीणां प्रोक्तं त्वशुभमन्यथा ।। 65.111 ।।
कनिष्ठिकानामिका वा यस्या न स्पृशते महीम् ।।
अंगुष्ठं वा गतातीत्य तर्जनी कुलटा च सा ।। 65.112 ।।
ऊर्द्ध्वं द्वाभ्यां पिण्डिकाभ्यां जङ्घे चातिशिरालके ।।
रोमशेचातिमांसे च कुम्भाकारं तथोदरम् ।। 65.113 ।।
वामावर्त्तं निम्नमल्पं दुः खितानां च गुह्यकम् ।।
ग्रीवया ह्रस्वया निः स्वा दीर्घया च कुलक्षयः ।। 65.114 ।।
पृथुलया प्रचण्डाश्च स्त्रियः स्युर्नात्र संशयः ।।
केकरे पिङ्गले नेत्रे श्यामे लोलेक्षणा सती ।। 65.115 ।।
स्मिते कूपे गण्डयोश्च सा ध्रुवं व्यभिचारिणी ।।
प्रलम्बिनी ललाटे तु देवरं हन्ति चाङ्गना ।। 65.116 ।।
उदरे श्वशुरं हन्ति पतिं हन्ति स्फिचोर्द्वयोः ।।
या तु रोमोत्तरौष्ठी स्यान्न शुभा भर्त्तुरेव हि ।। 65.117 ।।
स्तनौ सरोमावशुभौ कर्णौ च विषमौ तथा ।।
कराला विषमा दन्ताः क्लेशाय च भवन्ति ते ।। 65.118 ।।
चौर्य्याय कृष्णमांसाश्च दीर्घा भुर्त्तुश्च मृत्यवे ।।
क्रव्यादरूपैर्हस्तैश्च वृककाकादिसन्निभैः ।। 65.119 ।।
शिरालैर्विषमैः शुष्कैर्वित्तहीना भवन्ति हि ।।
समुन्नतोत्तरेष्ठी या कलहे रूक्षभाषिणी ।। 65.120 ।।
स्त्रीषु दोषा विरूपासु पत्राकारो गुणास्ततः ।।
नरस्त्रीलक्षणं प्रोक्तं वक्ष्ये तज्ज्ञानदायकम् ।। 65.121 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्योतिः शास्त्रे सामुद्रिके स्त्रीनरलक्षणं नाम पञ्चषष्टितमोऽध्यायः ।। 65 ।।

श्रीगरुडमहापुराणम् - 66
।। हरिरुवाच ।।
निर्लक्षणा शुभा स्याच्च चक्राङ्कितशिलार्चनात् ।।
आदौ सुदर्शनो मूर्तिर्लक्ष्मीनारायणः परः ।। 66.1 ।।
त्रिचक्रोऽसावच्युतः स्याच्चतुश्चक्रश्चतुर्भुजः ।।
वासुदेवश्च प्रद्युम्नस्ततः सङ्कर्षणः स्मृतः ।। 66.2 ।।
पुरुषोत्तमश्चाष्टमः स्यान्नव्यूहो दशात्मकः ।।
एकादशोऽनिरुद्धः स्याद्द्वादशो द्वादशात्मकः ।। 66.3 ।।
अत ऊर्ध्वमनन्तः स्याच्छक्रे रेकादिकैः क्रमात् ।।
सुदर्शना लक्षिताश्च पूजिताः सर्वकामदाः ।। 66.4 ।।
शालग्रामशिला यत्र देवो द्वारवतीभवः ।।
उभयोः संगमो यत्र तत्र मुक्तिर्न संशयः ।। 66.5 ।।
शालग्रामो द्वारका च नैमिषं पुष्करं गया ।।
वाराणसी प्रयागश्च कुरुक्षेत्रं च सूकरम् ।। 66.6 ।।
गंगा च नर्मदा चैव चन्द्रभागा सरस्वती ।।
पुरुषोत्तमो महाकालस्तीर्थान्येतानि शंकर ।। 66.7 ।।
सर्वपापहराण्येव भुक्तमुक्तिप्रदानि वै ।।
प्रभवो विभवः शुक्लः प्रमोदोऽथ प्रजापतिः ।। 66.8 ।।
अंगिराः श्रीमुखो भावः युवा धाता तथैव च ।।
ईश्वरो बहुधान्यश्च प्रमाथी विक्रमो विषुः ।। 66.9 ।।
चित्रभानुः स्वबानुश्च तारणः पार्थिवो व्ययः ।।
सर्वजित्सर्वधारी च विरोधी विकृतिः खरः ।। 66.10 ।।
नन्दनो विजयश्चैव जयो मन्मथदुर्मुखौ ।।
हेमलम्बो विलंबश्च विकारः शर्वरी प्लवः ।। 66.11 ।।
शुभकृच्छोभनः क्रोधी विश्वावमुपराभवौ ।।
प्लवंगः कीलकः सौम्यः साधारणविरोधकृत् ।। 66.12 ।।
परिधावी प्रमादी च आनन्दो राक्षसो नलः ।।
पिंगलः कालसिद्धार्थौ रौद्रिर्वै दुर्मतिस्तथा ।। 66.13 ।।
दुन्दुभी रुधिरोद्गारी रक्ताक्षः क्रोधनोऽक्षयः ।।
अशोभनाः शोभनाश्च नाम््नैवैते हि वत्सराः ।। 66.14 ।।
कालं वक्ष्यामि संसिद्ध्यै रुद्र पंचस्वरोदयात् ।।
राजा सा(मा) जा उदासा च पीडा मृत्युस्तथैव च ।। 66.15 ।।
आ ई ऊ ऐ औ स्वरांश्च लिखेत्पंचाग्निकोष्ठके ।।
ऊर्ध्वतिर्य्यग्गतै ररेवैः षड्वह्निक्रममागतैः ।। 66.16 ।।
तिथी एका ग्निकोष्ठेषु त्रयो राजाथ सा (मा) जयाः ।।
उदासामृत्युपीडाश्च कुजः सोमसुतः क्रमात् ।। 66.17 ।।
गुरुशुक्रौ च मन्दश्च रविचन्द्रौ यथोदितम् ।।
रेवत्यादिमृगान्ताश्च ऋक्षाणि प्रथमा कला ।। 66.18 ।।
पंचपंचान्यत्र भानि चैत्राद्य उदयस्तथा ।।
द्वादशाहैर्द्वयोर्मासनाम्नोराद्यक्षरं तथा ।। 66.19 ।।
कलालिंगा च या तिष्ठेत्पंचमस्तस्य वै मृतिः ।।
कला तिथिस्तथा वारो नक्षत्रं मासमेव च ।। 66.20 ।।
नामोदयस्य पूर्वं च तथा भवति नान्यथा ।।
ओं क्षौं (क्षौः) शिवाय नमः ।। 66.21 ।।
क्षामाद्यंगशिवामीक्षा विषग्रहमतिर्हर ।।
त्रैलोक्यमोहनं बीजं नृसिंहस्य तु पद्म(न्न)गम् ।। 66.22 ।।
मृत्युंजयो गणो लक्ष्मी रोचनाद्यैस्तु लेखितः ।।
भूर्जे तु धारिताः कण्ठे बाहौ चेति जयादिदाः ।। 66.23 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे ज्योतिः शास्त्रे शालग्रामषष्ट्यूब्दस्वरोदयानां निरूपणं नाम षट््षष्टितमोऽध्यायः ।। 66 ।।

श्रीगरुडमहापुराणम् - 67 
।। (इति ज्योतिः शास्त्रं समाप्तम्) ।।
सूत उवाच ।।
हरेः श्रुत्वा हरो गौरीं देहस्थं ज्ञानमब्रवीत् ।। 67.1 ।।
कुजो वह्नी रविः पृथ्वी सौरिरापः प्रकीर्त्तितः ।।
वायुसंस्थास्थितो राहुर्दक्षरन्ध्रावभासकः ।। 67.2 ।।
गुरुः शुक्रस्तथा सौम्यश्चन्द्रश्चैव चतुर्थकः ।।
वामनाडीं तु मध्यस्थां कारयेदात्मनस्तथा ।। 67.3 ।।
यदाचर इलायुक्तस्तदा कर्मसमाचरेत् ।।
स्थानसेवां तथा ध्यानं वाणिज्यं राजदर्शनम् ।। 67.4 ।।
अन्यानि शुभकर्माणि कारयेत प्रयत्नतः ।।
दक्षनाडीप्रवाहे तु शनिर्भौमश्च सैहिकः ।। 67.5 ।।
इनश्चैव तथाप्ये पापानामुदयो भवेत् ।।
शुभाशुभविवेको हि ज्ञायते तु स्वरोदयात् ।। 67.6 ।।
देहमध्ये स्थिता नाड्यो बहुरूपाः सुविस्तराः ।।
नाभेरधस्ताद्यः कन्दस्त्वंकुरास्तत्र निर्गताः ।। 67.7 ।।
द्विसप्ततिसहस्त्राणि नाभिमध्ये व्यवस्थिते ।।
चक्रवच्च स्थितास्तास्तु सर्वाः प्राणहराः स्मृताः ।। 67.8 ।।
तासां मध्ये त्रयः श्रेष्ठा वामदक्षइणमध्यमाः ।।
वामा सोमात्मिका प्रोक्ता दक्षिणा रविसन्निभा ।। 67.9 ।।
मध्यमा च भवेदग्निः फलंती कालपूरिणी ।।
वामा ह्यमृतरूपा च जगदाप्यायने स्थिता ।। 67.10 ।।
दक्षिणा रौद्रभागेन जगच्छोषयते सदा ।।
द्वयोर्वाहे तु मृत्युः स्यात्सर्वकार्य्यविनाशिनी ।। 67.11 ।।
निर्गमे तु भवेद्वामा प्रवेशे दक्षइणा स्मृता ।।
इडाचारे तथा सौम्यं चन्द्रसूर्य्यगतस्तथा ।। 67.12 ।।
कारयेत्क्रूर कर्माणि प्राणे पिंगलसंस्थिते ।।
यात्रायां सर्वकार्येषु विषापहारणे इडा ।। 67.13 ।।
भोजने मैथुने युद्धे पिंगला सिद्धिदायिका ।।
उच्चाटमारणाद्येषु कर्मस्वेतेषु पिंगला ।। 67.14 ।।
मैथुने चैव संग्रामे भोजने सिद्धिदायिका ।।
शोभनेषु च कार्य्येषु यात्रायां विषकर्मणि ।। 67.15 ।।
शान्तिमुक्त्यर्थसिद्ध्यै च इडा योज्या नराधिपैः ।।
द्वाभ्यां चैव प्रवाहे च क्रूरसौम्यविवर्जने ।। 67.16 ।।
विषवत्तं तु जानीयात्संस्मरेत्तु विचक्षणः ।।
सौम्यादिशुभकार्येषु लाभादिजयजीविते ।। 67.17 ।।
गमनागमने चैव वामा सर्वत्र पूजिता ।।
युद्धादिभोजने घाते स्त्रीणां चैव तु संगमे ।। 67.18 ।।
प्रशस्ता दक्षिणा नाडी प्रवेशे क्षुद्रकर्मणि ।।
शुभाशुभानि कार्य्याणि लाभालाभौ जयाजयौ ।। 67.19 ।।
जीवाजीवाय यत्पृच्छेन्न सिध्यति च मध्यमा ।।
वामाचारेऽथवा दक्षे प्रत्यये यत्र नायकः ।। 67.20 ।।
तनुस्थः पृच्छते यस्तु तत्र सिद्धिर्न संशयः ।।
वैच्छन्दो वामदेवस्तु यदा वहति चात्मनि ।। 67.21 ।।
तत्र भागे स्थितः पृच्छेत्सिद्धिर्भवति निष्फला ।।
वामे वा दक्षिणे वापि यत्र संक्रमते शिवा ।। 67.22 ।।
घोरे घोराणि कार्य्याणि सौम्ये वै मध्यमानि च ।।
प्रस्थिते भागतो हंसे द्वाभ्यां वै सर्ववाहिनी ।। 67.23 ।।
तदा मृत्युं विजानीयाद्योगी योगविशारदः ।।
यत्रयत्र स्थितः पृच्छेद्वामदक्षिणसंमुखः ।। 67.24 ।।
तत्रतत्र समं दिश्याद्वातस्योदयनं सदा ।।
अग्रतो वामिका श्रेष्ठा पृष्ठतो दक्षिणा शुभा ।। 67.25 ।।
वामेन वामिका प्रोक्ता दक्षिणे दक्षिणा शुभा ।।
वामे वामा शुभे चैव दक्षिणे दक्षिणा शुभा ।। 67.26 ।।
जीवो जीवति जीवेन यच्छून्यं तस्त्वरो भवेत् ।।
यत्किञ्चित्कार्य्यमुद्दिष्टं जयादिशुभलक्षणम् ।। 67.27 ।।
तत्सर्वं पूर्णनाड्यां तु जायते निर्विकल्पतः ।।
अन्यनाड्यादिपर्य्यन्तं पक्षत्रयमुदाहृतम् ।। 67.28 ।।
यावत्षष्ठी तु पृच्छायां पूर्णायां प्रथमो जयेत् ।।
रिक्तायां तु द्वितीयस्तु कथयेत्तदशङ्कितः ।। 67.29 ।।
वामाचारसमो वायुर्जायते कर्मसिद्धिदः ।।
प्रवृत्ते दक्षिणे मार्गे विषमे विषमाक्षरम् ।। 67.30 ।।
अन्यत्र वामवाहे तु नाम वै विषमाक्षरम् ।।
तदासौ जयमाप्नोति योधः संग्राममध्यतः ।। 67.31 ।।
दक्षवातप्रवाहे तु यदि नाम समाक्षरम् ।।
जा(ज) यते नात्र सन्देहो नाडीमघ्ये तु लक्षयेत् ।। 67.32 ।।
पिंगलान्तर्गते प्राणे शमनीयाहवं जयेत् ।।
यावन्नाड्युदयं चारस्तां दिशं यावदापयेत् ।। 67.33 ।।
न दातुं जायते सोऽपि नात्र कार्य्या विचारणा ।।
अथ संग्राममध्ये तु यत्र नाडी सदा वहेत् ।। 67.34 ।।
सा दिशा जयमाप्नोति शून्ये भंगं विनिर्दिशेत् ।।
जातचारे जयं विद्यान्मृतके मृतमादिशेत् ।। 67.35 ।।
जयं पराजयं चैव यो जानाति स पण्डितः ।।
वामे वा दक्षिणे वापि यत्र सञ्चरते शिवम् ।। 67.36 ।।
कृत्वा तत्पदमाप्नोति यात्रा सन्ततशोभना ।।
शशिसूर्य्यप्रवाहे तु सति युद्धं समाचरेत् ।। 67.37 ।।
यस्तु पृच्छति तत्रस्थः स साधुर्जयतिध्रुवम् ।।
यां दिशं वहते वायुस्तां दिशं यावदाजयः ।। 67.38 ।।
जायते नात्र सन्देह हन्द्रो यद्यग्रतः स्थितः ।।
मेष्याद्या दश या नाड्यो दक्षिणा वाम संस्थिताः ।। 67.39 ।।
चरेस्थिरे तद्विमार्गे तादृशेतादृशे क्रमात् ।।
निर्गमे निर्गमं याति संग्रहे संग्रहं विदुः ।। 67.40 ।।
पृच्छकस्य वचः श्रुत्वा घण्टाकारेण लक्षयेत् ।।
वामे वा दक्षिणे वापि पञ्चतत्त्वस्थितः शिवे ।। 67.41 ।।
ऊर्द्ध्वेऽग्निरध आपश्च तिर्य्यक््संस्थः प्रभञ्जनः ।।
मध्ये तु पृथिवी ज्ञेया नभः सर्वत्र सर्वदा ।। 67.42 ।।
ऊर्द्ध्वे मृत्युरधः शान्तिस्तिर्य्यक् चोच्चाटयेत्सुधीः ।।
मध्ये स्तम्भं विजानीयान्मोक्षः सर्वत्र सर्वगे ।। 67.43 ।।
इति श्रीगारुडेमहापुराणे पूर्वखंडे प्रथमांशाख्ये आचारकांडे स्वरोदये शुभाशुभनिरूपणं नाम सप्तषष्टितमोऽध्यायः ।। 67 ।।

श्रीगरुडमहापुराणम् - 68 
।। सूत उवाच ।।
परिक्षां वच्मिरत्नानां बलो नामासुरोऽभवत् ।।
इन्द्राद्या निर्जितास्तेन विजेतुं तैर्न शक्यते ।। 68.1 ।।
वरव्याजेन पशुतां याचितः स सुरैर्मखे ।।
बलो ददौ स (स्व) पशुतामतिसत्त्व सुरैर्हतः ।। 68.2 ।।
पशुवत्स विशस्तस्तैः स्ववाक्याशनियन्त्रितः ।।
बलो लोकोपराय देवानां हितकाम्यया ।। 68.3 ।।
तस्य सत्त्वविशुद्धस्य विशुद्धेन च कर्मणा ।।
कायस्यावयवाः सर्वे रत्नबीजत्वमाययुः ।। 68.4 ।।
देवानामथ यक्षाणां सिद्धानां पवनाशिनाम् ।।
रत्नबीजंस्व(जम)यं ग्राहः सुमहानभवत्तदा ।। 68.5 ।।
तेषां तु पततां वेगाद्विमानेन विहायसा ।।
यद्यत्पपात रत्नानां बीजं क्रचन किञ्चन ।। 68.6 ।।
महोदधौ सरिति वा पवर्त काननेऽपि वा ।।
तत्तदाकरतां यातं स्थानमाधेयगौरवात् ।। 68.7 ।।
तेषु रक्षोविषव्यालव्याधिघ्नान्यघहानि च ।।
प्रादुर्भवन्ति रत्नानि तथैव विगुणानि च ।। 68.8 ।।
वज्रं मुक्तामणयः सपद्मरागाः समरकताः प्रोक्ताः ।।
अपि चेन्द्रनीलमणिवरवैदूर्य्याः पुष्परागाश्च ।। 68.9 ।।
कर्केतनं सपुलकं रुधिराख्यसमन्वितं तथा स्फटिकम् ।।
विद्रुममणिश्च यत्नादुद्दिष्टं संग्रहे तज्ज्ञैः ।। 68.10 ।।
आकारवर्णौ प्रथमं गुणदोषौ तत्फलं परीक्षा च ।।
मूल्यं च रत्नकुशलैर्विज्ञेयं सर्वशास्त्राणाम् ।। 68.11 ।।
कुलग्नेषूपजायन्ते यानि चोपहतेऽहनि ।।
दौषैस्तान्यपियुज्यन्ते हीयन्ते गुणसम्पदा ।। 68.12 ।।
परीक्षापरिशुद्धानां रत्नानां पृथिवीभुजा ।।
धारणं संग्रहो वापि कार्य्यः श्रियमभीप्सता ।। 68.13 ।।
शास्त्रज्ञः कुशलाश्चापि रत्नभाजः परीक्षकाः ।।
त एव मूल्यमात्राया वेत्तारः परिकीर्त्तिताः ।। 68.14 ।।
महा प्रभावं विबुधैर्यस्यमाद्वज्रमुदाहृतम् ।।
वज्रपूर्वा परीक्षेयं ततोऽस्माभिः प्रकीर्त्त्यते ।। 68.15 ।।
तस्यास्थिलेशो निपपात येषु भुवः प्रदेशेषु कथञ्चिदेव ।।
वज्राणि वज्रायुधनिर्जिगीषोर्भवन्ति नानाकृतिमन्ति तेषु ।। 68.16 ।।
हैममातंगसौराष्ट्राः पौण्ड्रकालिंगकोसलाः ।।
वेण्वातटाः ससौवीरा वज्रस्याष्ट विहारकाः ।। 68.17 ।।
आताम्रा हिमशैलजाश्च शशिभा वेण्वातटीयाः स्मृताः सौवीरे त्वसिताब्जमेघसदृशास्ताभ्राश्च सौराष्ट्रजाः ।।
कालिंगाः कन कावदातरुचिराः पीतप्रभाः कोसले श्यामाः पुंड्रभवा मतंगविषये नात्यन्तपीतप्रभाः ।। 68.18 ।।
अत्यर्थं लघु वर्णतश्च गुणवत्पार्श्वेषु सम्यक् समंरेखाबिन्दुकलङ्ककाकपदकत्रासादिभिर्वर्जितम् ।।
लोकेऽस्मिन्परामाणुमात्रमपि यद्वज्रं क्रचिदॄश्यते तस्मिन्देवसमाश्रयो ह्यवितथस्तीक्ष्णाग्रधारं यदि ।। 68.19 ।।
वज्रेषु वर्णयुक्त्या देवानामपि विग्रहः प्रोक्तः ।।
वर्णेभ्यश्च विभागः कार्य्यो वर्णाश्रयादेव ।। 68.20 ।।
हरितसितपीतपिंगश्यामास्ताम्राः स्वभावतो रुचिराः ।।
हरिवरुणशक्रहुतवहपितृपतिमरुतां स्वका वर्णाः ।। 68.21 ।।
विप्रस्य शङ्खकुमुदस्फटिकावदातः स्यात्क्षत्त्रियस्य शशबभ्रुविलोचनाभः ।।
वैश्यस्य कान्तकदलीदलसन्निकाशः शूद्रस्य धौतकरवालसमानदीप्तिः ।। 68.22 ।।
द्वौ वज्रवर्णौ पृथिवीपतीनां सद्भिः प्रदिष्टौ न तु सार्वजन्यौ ।।
यः स्याज्जवाविद्रुमभंगशोणो यो वा हरिद्रारसन्निकाशः ।। 68.23 ।।
ईशत्वात्सर्ववर्णानां गुणवत्सार्बवर्णिकम् ।।
कामतो धारयेद्राजा न त्वन्योऽन्यत्कथञ्चन ।। 68.24 ।।
अधरोत्तरवृत्तया हि यादृक् स्याद्वर्णसङ्करः ।।
ततः कष्टतरो वज्रवर्णानां सङ्करो मतः ।। 68.25 ।।
न च मार्गविभागमात्रवृत्त्या विदुषा वज्रपरिग्रहो विधेयः ।।
गुणवद्गुणसम्पदां विभूतिर्विपरीतो व्यसनोदयस्य हेतुः ।। 68.26 ।।
एकमपि यस्य श्रृंगं विदलितमवलोक्यते विशीर्णं वा ।।
गुणवदपि तन्न धार्य्यं वज्रं श्रेयोऽर्थिभिर्भवने ।। 68.27 ।।
स्फुटिताग्निवि शीर्णश्रृंगदेशं मलवर्णैः पृषतैरुपेतमध्यम् ।।
न हि वज्रभृतोऽपि वज्रमाशु श्रियमप्याश्रयलालसां न कुर्य्यात् ।। 68.28 ।।
यस्यैकदेशः क्षतजावभासो यद्वा भवेल्लोहितवर्णचित्रम् ।।
न तन्न कुर्य्याद्ध्रियमाणमाशु स्वच्छन्दमृत्योरपि जीवितान्तम् ।। 68.29 ।।
कोट्यः पार्श्वनि धाराश्च षडष्टौ द्वादशेति च ।।
उत्तुङ्गसमतीक्ष्णाग्राः वज्रस्याकरजा गुणाः ।। 68.30 ।।
षट्कोटि शुद्वममलं स्फुटतीक्ष्णधारं वर्णान्वितं लघु सुपार्श्वमपेतदोषम् ।।
इन्द्रायुधांशुविसृतिच्छुरितान्तरिक्षमेवंविधं भुवि भवेत्सुलभं न वज्रम् ।। 68.31 ।।
तीक्ष्णाग्रं विमलमपेतसर्वदोषं धत्ते यः प्रयततनुः सदैव वज्रम् ।।
वृद्धिस्तं प्रतिदिनमेति यावदायुः स्त्रीसम्पत्सुतधनधान्यगोदशूनाम् ।। 68.32 ।।
व्यालवह्निविषव्याघ्रतस्कराम्बुभयानि च ।।
दूरात्तस्य निवर्त्तन्ते कर्माण्याथर्वणानि च ।। 68.33 ।।
यदि वज्रमपेतसर्वदोषं बिभृयात्तण्डुलविंशतिं गुरुत्वे ।।
मणिशास्त्रविदो वदन्ति तस्य द्विगुणं रूपकलक्षमग्रमूल्यम् ।। 68.34 ।।
त्रिभागहीनार्द्धतदर्द्धशेषं त्रयोदशं त्रिंशदतोऽर्द्धभागाः ।।
अशीतिभागोऽथ शतांशभागः सहस्त्रभागोऽल्पसमानयोगः ।। 68.35 ।।
यत्तण्डुलैर्द्वादशभिः कृतस्य वज्रस्य मूल्यं प्रथमं प्रदिष्टम् ।।
द्वाभ्यां क्रमाद्वानिमुपागतस्य त्वेकावमानस्य विनिश्चयोऽयम् ।। 68.36 ।।
न चापि तण्डुलैरेव वज्राणआं धरणक्रमः ।।
अष्टाभिः सर्षपैर्गैरैस्तंण्डुलं परिकल्पयेत् ।। 68.37 ।।
यत्तु सर्वगुणैर्युक्तं वज्रं तरति वारिणि ।।
रत्नवर्गे समस्तेऽपि तस्य धारणमिष्यते ।। 68.38 ।।
अल्पेनापि हि दोषेण लक्ष्यालक्ष्येण द्वषितम् ।।
स्व (स) मूल्याद्दशमं भागं वज्रं लभति मानवः ।। 68.39 ।।
प्रकटानेकदोषस्य स्वल्पस्य महतोऽपि वा ।।
स्व (सु) मूल्याच्छतशो भागो वज्रस्य न विधीयते ।। 68.40 ।।
स्पष्टदोषमलङ्कारे वज्रं यद्यपि दृश्यते ।।
रत्नानां परिकर्मार्थं मूल्यं तस्य भवेल्लघु ।। 68.41 ।।
प्रथमं गुणसम्पदाभ्युपेतं प्रतिबद्धं समुपैति यच्च दोषम् ।।
अलमाभरणेन तस्य राज्ञो गुणहीनोऽपि मणिर्न भूषणाय ।। 68.42 ।।
नार्य्या वज्रमधार्य्यं गुणवदपि सुतप्रसूतिमिच्छन्त्या ।।
अन्यत्र दीर्घाचिपिटत्र्यश्राद्यगुणैर्वियुक्ताच्च ।। 68.43 ।।
अयसा पुष्परागेण तथा गोमेदकेन च ।।
वैदूर्य्यस्फटिकाभ्यां च काचैश्चापि पृथग्विधैः ।। 68.44 ।।
प्रतिरूपाणि कुर्वन्ति वज्रस्य कुशला जनाः ।।
परीक्षा तेषु कर्त्तव्या विद्वद्भिः सुपरीक्षकैः ।। 68.45 ।।
क्षारोल्लेखनशाणाभिस्तेषां कार्य्यं परीक्षणम् ।।
पृथिव्यां यानि रत्नानि ये चान्ये लोहधातवः ।। 68.46 ।।
सर्वाणि विलिखेद्वज्रं तच्च तैर्न विलिख्यते ।।
गुरुता सर्वरत्नानां गौरवाधारकारणम् ।। 68.47 ।।
वज्रे तां वैपरीत्येन सूरयः परिचक्षते ।।
जातिरजातिं विलिखति जातिं विलिखंति वज्रकुरुविन्दाः ।। 68.48 ।।
वज्रैर्वज्रं विलिखति नान्येन विलिख्यते वज्रम् ।।
वज्राणि मुक्तामणयो ये च केचन जातयः ।। 68.49 ।।
न तेषां प्रतिबद्धानां भा भवत्यूर्द्ध्वगामिनी ।।
तिर्य्यक् क्षतत्वात्केषाञ्चित्कथञ्चिद्यदि जायते ।।
तिर्य्यग्विलिख्यमानानां सा (स) पार्श्वेषु विहन्यते ।। 68.50 ।।
यद्यपि विशीर्णकोटिः सबिन्दुरेखान्वितो विवर्णो वा ।।
तदपि धनधान्यपुत्रान्करोति सेन्द्रायुधो वज्रः ।। 68.51 ।।
सौदा मिनीविस्फुरिताभिरामं राजा यथोक्तं कलिशं दधानः ।।
पराक्रमाक्रान्तपरप्रतापः समस्तसामन्तभुवं भुनक्ति ।। 68.52 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे रत्नतद्विशेषवज्रपरीक्षणादिवर्णनं नामाष्टषष्टितमोऽध्यायः ।। 68 ।।

श्रीगरुडमहापुराणम् - 69 
।। सूत उवाच ।।
द्विपेन्द्रजीमूतवराहशंखमत्स्याहिशुक्त्युद्भववेणुजानि ।।
मुक्ताफलानि प्रथितानि लोके तेषां च शुक्त्युद्भवमेव भूरि ।। 69.1 ।।
तत्रैव चैकस्य हि मूलमात्र निविश्यते रत्नपदस्य जातु ।।
वेध्यं तु शुक्तयुद्भवमेव तेषां शेषाण्यवेध्यानि वदन्ति तज्ज्ञाः ।। 69.2 ।।
त्वक््सारनागेन्द्रतिमिप्रसूतं यच्छंखजं यच्च वरा हजातम् ।।
प्रायो विमुक्तानि भवन्ति भासा शस्तानि माङ्गल्यतया तथापि ।। 69.3 ।।
या मौक्तिकानामिह जातयेऽष्टौ प्रकीर्त्तिता रत्नविनिश्चयज्ञैः ।।
कम्बूद्भवं तेष्वधमं प्रदिष्टमुत्पद्यते यच्च गजेन्द्रकुम्भात् ।। 69.4 ।।
स्वयोनिमद्यच्छवितुल्यवर्णं शांखं बृहल्लोलफलप्रमाणम् ।।
उत्पद्यते वारणकुम्भमध्यादापीतवर्णं प्रभया विहीनम् ।। 69.5 ।।
ये कम्बवः शांर्गमुखावमर्शपीतस्य शंखप्रवरस्य गोत्रे ।।
मतंगजाश्चापि विशुद्धवंश्यास्ते मौक्तिकानां प्रभवाः प्रदिष्टाः ।। 69.6 ।।
उत्पद्यते मौक्तिकमेषु वृत्तमापीतवर्णं प्रभया विहीनम् ।।
पाठीनपृष्ठस्य समानवर्णं मीनात्सुवृत्तं लघु चातिसूक्ष्मम् ।। 69.7 ।।
उत्पद्यते वारिचराननेषु मत्स्याश्चे ते मध्यचराः पयोधेः ।।
वराहदंष्ट्राप्रभवं प्रदिष्टं तस्यैव दंष्ट्रांकुरतुल्यवर्णम् ।। 69.8 ।।
क्रचित्कथञ्चित्स भुवः प्रदेशे प्रजायते सूकरराड्विशिष्टः ।।
वर्षोपलानां समवर्णशोभं त्वक््सारपर्वप्रभवं प्रदिष्टम् ।। 69.9 ।।
ते वेणवो दिव्यजनोपभोग्ये स्थाने प्ररोहन्ति न सार्वजन्ये ।।
भौजं गमं मीनविशुद्धवृत्तं संस्थानतोऽत्युज्ज्वलवर्णशोभम् ।। 69.10 ।।
नितान्तधौतप्रविकल्पमाननिस्त्रिंशधारासमवर्णकान्ति ।।
प्राप्यातिरत्नानि महाप्रभाणि राज्यं श्रियं वा महतीं दुरापाम् ।। 69.11 ।।
तेजोऽन्विताः पुण्यकृतो भवन्ति मुक्ताफलस्याहिशिरोभवस्य ।।
जिज्ञासया रत्नधनं विधिज्ञैः शुभेमुहूर्त्ते प्रयतैः प्रयत्नात् ।। 69.12 ।।
रक्षाविधानं सुमहद्विधाय हर्म्योपरिष्ठं क्रियते यदा तत् ।।
तदा महादुन्दुभिमन्द्रघोषैर्विद्युल्लताविस्फुरितान्तरालैः ।। 69.13 ।।
पयोधराक्रान्तिविलम्बिनम्रैर्घनैर्नवैराव्रियतेऽन्तरिक्षम् ।।
न तं भुजंगा न तु यातुधाना न व्याधयो नाप्युपसर्गदोषाः ।। 69.14 ।।
हिंसन्ति यस्याहिशिरः समुत्थं मुक्ताफलं तिष्ठति कोशमध्ये ।।
नाभ्येति मेघप्रभवं धरित्रीं विप्रद्गतं तद्विबुधा हरन्ति ।। 69.15 ।।
अर्चिः प्रभानावृतदिग्विभागमादित्यवहुः खविभाव्यबिम्बम् ।।
तेजस्तिरस्कृत्य हुताशनेन्दुनक्षत्रताराप्रभवं समग्रम् ।। 69.16 ।।
दिवा यथा दीर्प्तिंकरं तथैव तमोऽवगाढास्वपि तन्निशासु ।।
विचित्ररत्नद्युतिचारुतोया चतुः समुद्राभरणोपपन्ना ।। 69.17 ।।
मूल्यं न वा स्यादिति निश्चयो मे कृत्स्ना मही तस्य मुवर्णपूर्णा ।।
हीनोऽपियस्तल्लभते कदाचिद्विपाकयोगान्महतः शुभस्य ।। 69.18 ।।
सापत्न्यहीनां स महीं समग्रां भुनक्ति तत्तिष्ठति यावदेव ।।
न केवलं तच्छुभकृन्नृपस्य भाग्यैः प्रजानामपि तस्य जन्म ।। 69.19 ।।
तद्योजनानां परितः सहस्त्रं सर्वाननर्थान्विमुखी करोति ।।
नक्षत्रमालेव दिवो विशीर्णा दन्तावलिस्तस्य महामुरस्य ।। 69.20 ।।
विचित्रवर्णेषु विशुद्धवर्णा पयः सु पत्युः पयसां पपात ।।
सम्पूर्णचन्द्रांशुकलापकान्तेर्माणिप्रवेकस्य महागुणस्य ।। 69.21 ।।
तच्छुक्तिमत्सु स्थितिमाप बीजमासन्पुराऽप्यन्यभवानि यानि ।।
यस्मिन्प्रदेशेऽम्बुनिधौ पपात सुचारुमुक्तामणिरत्नबीजम् ।।
तस्मिन्पयस्तोयधरावकीर्णं शुक्तौ स्थितं मौक्तिकतामवाप ।। 69.22 ।।
सैंहलिकपारलौकिकसौराष्ट्रिकताम्रपर्णपारशवाः ।।
कौवेरपाण्ड्यहाटकहेमकमित्याकरास्त्वष्टौ ।। 69.23 ।।
शुक्त्युद्भवं नातिनिकृष्टवर्णं प्रमाणसंस्थानगुणप्रभाभिः ।।
उत्पद्यते वर्द्धनपारसीकपाताललोकान्तरसिंहलेषु ।। 69.24 ।।
चिन्त्या न तस्याकरजा विशेषा रूपे प्रमाणे च यतेत विद्वान् ।।
न च व्यवस्थास्ति गुणागुणेषु सर्वत्र सर्वाकृतयो भवन्ति ।। 69.25 ।।
एतस्य शुक्तिप्रभस्य मुक्ताफलस्य चान्येन समुन्मितस्य ।।
मूल्यं सहस्त्राणि तु रूपकाणां त्रिभिः शतैरप्याधिकानि पंच ।। 69.26 ।।
यन्माषकार्द्धेन ततो विहीनं तत्पंचभागद्वयहीनमूल्यम् ।।
यन्माषकांस्त्रीन्बिभृयात्सहस्त्रे द्वे तस्य मूल्यं परमं प्रदिष्टम् ।। 69.27 ।।
अर्द्धाधिकौ द्वौ वहतोऽस्य मूल्यं त्रिभिः शतैरप्यधिकं सहस्त्रम् ।।
द्विमाष कोन्मानितगौरवस्य शतानि चाष्टौ कथितानि मूल्यम् ।। 69.28 ।।
अर्द्धाधिकं माषकमुन्मितस्य समं च विंशत्रितयं शतानाम् ।।
गुंजाश्च षड्् धारयतः शते द्वे मूल्यं परं तस्य वदन्ति तज्ज्ञाः ।।
अध्यर्द्धमुन्मान(प) कृतं शतं स्यान्मूल्यं गुणैस्तस्य समन्वितस्य ।। 69.29 ।।
यदि षोडशभिर्भवेदनूनंधरणं तत्प्रवदन्ति दार्विकाख्यम् ।।
अधिकं दशभिः शतं च मूल्यं समवाप्नोत्यपि बालिशस्य हस्तात् ।। 69.30 ।।
द्विगुणैर्दशभिर्भवेदनूनं धरणं तद्भवकं वदन्ति तज्ज्ञाः ।।
नवसप्ततिमाप्नुयात्स्वमूल्यं यदि न स्याद्गुणसम्पदा विहीनम् ।। 69.31 ।।
त्रिंशता धरणं पूर्णं शिक्यं तस्येति कीर्त्त्यते ।।
चत्वारिंशद्भवेत्तस्याः परं मूल्यं विनिश्चयः ।। 69.32 ।।
चत्वारिंशद्र भवेत्तस्यास्त्रिंशन्मूल्यं लभेत् सा ।।
पंचाशत्तु भवेत्सोमस्तस्य मूल्यं तु विंशतिः ।। 69.33 ।।
षष्टिर्निकरशीर्षं स्यात्तस्या मूल्यं चतुर्दश ।।
अशीतिर्नवतिश्चैव कूप्येति परिकीर्त्तिता ।।
एकादश स्यान्नव च तयोर्मूल्यमनुक्रमात् ।। 69.34 ।।
आदाय तत्सकलमेव ततोऽन्नभाण्डं जम्बीरजातरसयोजनया विपक्रम् ।।
घृष्टं ततो मृदुतनूकृतपिण्डमूलैः कुर्य्याद्यथेष्टमनु मौक्तिकमाशु विद्धम् ।। 69.35 ।।
मृल्लिप्तमत्स्यपुटमध्यगतं तु कृत्वा पश्चात्पचेत्तनु ततश्च बिडालपुट्या ।।
दुग्धे ततः पयसि तं विपचेत्सुधायां पक्रं ततोऽपि पयसा शुचिचिक्रणेन ।। 69.36 ।।
शुद्धं ततो विमलवस्त्रनिघर्षणेन स्यान्मौक्तिकं विपुलसद्गुणकांतियुक्तम् ।।
व्याडिर्जगाद जगतां हि महाप्रभावः सिद्धो विदग्धहिततत्परया दयालुः ।। 69.37 ।।
श्वेतकाचसमं तारं हेमांशशतयोजितम् ।।
रसमध्ये प्रधार्य्येत मौक्तिकं देहभूषणम् ।। 69.38 ।।
एवं हि सिंहले देशे कुर्वन्ति कुशला जनाः ।।
यस्मिन्कृत्रइमसन्देहः क्रचिद्भवति मौक्तिके ।। 69.39 ।।
उष्णे सलवणे स्नेहे निशां तद्वासयेज्जले ।।
व्रीहिभिर्मर्दनीयं वा शुष्कवस्त्रोपवेष्टितम् ।। 69.40 ।।
यत्तु नायाति वैवर्ण्यं विज्ञेयं तदकृत्रिमम् ।।
सितं प्रमाणवत्स्निग्धं गुरु स्वच्छं सुनिर्मलम् ।। 69.41 ।।
तेजोऽधिकं सुवृत्तं च मौक्तिकं गुणवत्स्मृतम् ।। 69.42 ।।
प्रमाणवद्गौरवरश्मियुक्तं सितं सुवृत्तं समसूक्ष्मवेधम् ।।
अक्रेतुरप्यावहति प्रमोदं यन्मौक्तिकं तद्गुणवत्प्रदिष्टम् ।। 69.43 ।।
एवं समस्तेन गुणोदयेन यन्मौक्तिकं योगमुपागतं स्यात् ।।
न तस्य भर्त्तारमनर्थजात एकोऽपि कश्चित् समुपैति दोषः ।। 69.44 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे मुक्ताफलप्रमाणादिवर्णनं नाम मुक्ताफलपरीक्षा नामैकोनसप्ततितमोऽध्यायः ।। 69 ।।

श्रीगरुडमहापुराणम् - 70 
सूत उवाच ।।
दिवाकरस्तस्य महामहिम्नो महासुरस्योत्तमरत्नबीजम् ।।
असृग्गृहीत्वा चरितुं प्रतस्थे निस्त्रिंशनीलेन नभः स्थलेन ।। 70.1 ।।
जेत्त्रा सुराणां समरेष्वजस्त्रं वीर्य्यावलेपोद्धतमानसेन ।।
लंकाधिपेनार्द्धपथे समेत्य स्वर्भानुनेव प्रसभं निरुद्धः ।। 70.2 ।।
तत्सिंहलीचारुनितम्बबिम्बविक्षो भितागाधमहाह्रदायाम् ।।
पूगद्रुमाबद्धतटद्वयायां मुमोच सूर्य्यः सरिदुत्तमायाम् ।। 70.3 ।।
ततः प्रभृति सा गंगा तुल्यपुण्यफलोदया ।।
नाम्ना रावणगंगेति प्रथिमानमुपागता ।। 70.4 ।।
ततः प्रभृत्येव च शर्वरीषु कूलानि रत्नैर्निचितानि तस्याः ।।
सुवर्णनाराचशतैरिवान्तर्बहिः प्रदीप्तैर्निशितानि भान्ति ।। 70.5 ।।
तस्यास्तटेपूज्ज्वचारुरागा भवन्ति तोयेषु च पद्मरागाः ।।
सौगन्धिकोत्थाः कुरुविन्दजाश्च महागुणाः स्फाटिकसंप्रसूताः ।। 70.6 ।।
बन्धू कगुंजासकलेन्द्रगोपजवासमासृक््समवर्णशोभाः ।।
भ्राजिष्णवो दाडिमबीजवर्णास्तथापरे किशुकपुष्पभासः ।। 70.7 ।।
खिन्दुरपद्मोत्पलकुंकुमानां लाक्षारसस्यापि समानवर्णः ।।
सांद्रेऽपि रागे प्रभया स्वयैव भान्ति स्वलक्ष्याः स्फुटमध्यशोभाः ।। 70.8 ।।
भानोश्च भासामनुवेधयोगामासाद्य रशमि प्रकरेण दूरम् ।।
पार्श्वानि सर्वाण्यनुरंजयंति गुणापपन्नाः स्फटिकप्रसूताः ।। 70.9 ।।
कुसुंभनीलव्यतिमिश्ररागप्रत्युग्ररक्ताबुजतुल्यभासः ।।
तथापरेऽरुष्करकण्टकारिपुष्पत्विषो हिंगुलवत्त्विषोऽन्ये ।। 70.10 ।।
चकोरपुंस्कोकिलसारसानां नेत्रावभासश्च भवन्ति केचित् ।।
अन्ये पुनः सन्ति च पुष्पितानां तुल्यत्विषा कोकनदोत्तमानाम् ।। 70.11 ।।
प्रभावकाठिन्यगुरुत्वयोगैः प्रायः समानाः स्फटिकोद्भवानाम् ।।
आनीलरक्तोत्पलचारुभासः सौगन्धिकोत्था मणयो भवन्ति ।। 70.12 ।।
कामं तु रागः कुरुविन्दजेषु स नैव यादृक् स्फटिकोद्भवेषु ।।
निरर्चिषोऽन्तर्बहुला भवन्ति प्रभाववन्तोऽपि नतैः समस्तैः ।। 70.13 ।।
ये तु रावणगंगायां जायन्ते कुरुविन्दकाः ।।
पद्मरागघनं रागं बिभ्राणाः स्फटिकार्चिषः ।। 70.14 ।।
वर्णानुयायिनस्तेषा मान्ध्रदेशे तथा परे ।।
न जायन्ते हि ये केचिन्मूल्यलेशमवाप्नुयुः ।। 70.15 ।।
तथैव स्फाटिकोत्थानां देशे तुम्बुरुसंज्ञके ।।
सधर्माणः प्रजायन्ते स्वल्पमूल्या हि ते स्मृताः ।। 70.16 ।।
वर्णाधिक्यं गुरुत्वं च स्निग्धता समताच्छता ।।
अर्चिष्मत्ता महत्ता च मणीनां गुणसंग्रहः ।। 70.17 ।।
ये कर्करच्छिद्रमलोपदिग्धाः प्रभाविमुक्ताः परुषा विवर्णाः ।।
न ते प्रशस्ता मणयो भवंति समानतो जातिगुणैः समस्तैः ।। 70.18 ।।
दोषोपसृष्टं मणिमप्रबोधाद्विभर्त्ति यः कश्चन कञ्चिदेव ।।
तं शोकचिन्तामयमृत्युवित्तनाशादयो दोषगणा भजंते ।। 70.19 ।।
कामं चारुतराः पंच जातीना प्रतिरूपकाः ।।
विजा तयः प्रयत्नेन विद्वांस्तनुपलक्षयेत् ।। 70.20 ।।
कलशपुरोद्भवसिंहलतुम्बुरुदेशोत्थमुक्तपाणीयाः ।।
श्रीपूर्णकाश्च सदृशा विजातयः पद्मरागाणाम् ।। 70.21 ।।
तुषोपसर्गात्कलशाभिधानमाताम्रभावादपि तुम्बुरूत्थम् ।।
कार्ष्ण्यात्तथा सिंहलदेशजातं मुक्ताभिधानं नभसः स्वभावात् ।। 70.22 ।।
श्रीपूर्णकं दीप्तिविनाकृतत्वाद्विजातिलिंगाश्रय एव भेदः ।।
यस्ताम्रिकां पुष्यति पद्मरागो योगात्तुषाणामिव पूर्णमध्यः ।। 70.23 ।।
स्त्रेहप्रदिग्धः प्रतिभाति यश्च यो वा प्रघृष्टः प्रजहाति दीप्तिम् ।।
आक्रान्तमूर्द्धा च तथाङ्गुलिभ्यां यः कालिकां पार्श्वगतां बिभर्त्ति ।। 70.24 ।।
संप्राप्य चोत्क्षिप्य यथानुवृत्तिं विभर्तियः सर्वगुणानतीव ।।
तुल्यप्रमाणस्य च तुल्यजातेर्यो वा गुरुत्वेन भवेत्तु तुल्यः ।।
प्राप्यापि रत्नाकरजा स्वजातिं लक्षेद्गुरुत्वेन गुणेन विद्वान् ।। 70.25 ।।
अप्रणश्यति सन्देहे शाणे तु परिलेखयेत् ।।
सु(स्व) जातकसमुत्थेन लिखित्वापि परस्परम् ।। 70.26 ।।
वज्रं वा कुरुविन्दं वा विमुच्यानेन केनचित् ।।
नाशक्यं लेखनं कर्त्तुं पद्मरागेन्द्रनीलयोः ।। 70.27 ।।
जात्यस्य सर्वेऽपि मणेर्न जातु विजातयः सन्ति समानवर्णाः ।।
तथापि नानाकरणार्थमेव भेदप्रकारः परमः प्रदिष्टः ।। 70.28 ।।
गुणोपपन्नेन सहावबद्धोमेणिर्न धार्यो विगुणो हि जात्या ।।
न कौस्तुभेनापि सहावबद्धं विद्वान्विजातिं बिभृयात्कदाचित् ।। 70.29 ।।
चाण्डाल एकोऽपि यथा द्विजातीन्समेत्य भूरीनपि हन्त्ययत्नात् ।।
अथो मणीन्भूरिगुणोपपन्नाञ्छक्रोति विप्लावयितुं विजात्यः ।। 70.30 ।।
सपत्नमध्येऽपि कृताधिवासं प्रमादवृत्तावपि वर्त्तमानम् ।।
न पद्मरागस्य महागुणस्य भर्त्तारमापत्स्पृशतीह काचित् ।। 70.31 ।।
दोषोपसर्गप्रभवाश्च ये ते नोपद्रवास्तं समभिद्रवन्ति ।। 
गुणैः समुत्तेजितचारुरागं यः पद्मरागं प्रयतो बिभर्त्ति ।। 70.32 ।।
वज्रस्य यत्तण्डुलसंख्ययोक्तं मूल्यं समुत्पादितगौरवस्य ।।
तत्पद्मरागस्य महागुणस्य तन्माषकल्पाकलितस्य मूल्यम् ।। 70.33 ।।
वर्णदाप्त्यपपन्नं हि मणिरत्नं प्रशस्यते ।।
ताभ्यामीषदपि भ्रष्टं मणिमूल्यात्प्रहीयते ।। 70.34 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे पद्मरागपरीक्षणं नाम सप्ततितमोऽध्यायः ।। 70 ।।

श्रीगरुडमहापुराणम् - 71 
सूत उवाच ।।
दानवाधिपतेः पित्तमादाय भुजगाधिपः ।।
द्विधा कुर्वन्निव व्योम सत्वरं वासुकिर्ययौ ।। 71.1 ।।
स तदा स्वशिरोरत्नप्रभादीप्ते नभोऽम्बुधौ ।।
राजतः समहानेकः खण्डसेतुरिवाबभौ ।। 71.2 ।।
ततः पक्षनिपातेन संहरन्निव रोदसी ।।
गरुत्मान्पन्नगेन्द्रस्य प्रहर्त्तुमुपचक्रमे ।। 71.3 ।।
सहसैव मुमोच तत्फणीन्द्रः सुरसाभ्यक्ततुरुष्क (रष्क) पादपायाम् ।।
कलिकाघनगन्धवासिता यां वरमाणिक्यगिरेरुपत्यकायाम् ।। 71.4 ।।
तस्य प्रपातसमनन्तरकालमेव तद्वद्वरालयमतीत्य रमासमीपे ।।
स्थानं क्षितेरुपपयोनिधितीरलेखंयां वरमाणिक्यगिरेरुपत्यकायाम् ।। 71.5 ।।
तत्रैव किञ्चित्पततस्तु पित्तादुपेत्य जग्राह ततो गरुत्मान् ।।
मूर्च्छापरीतः सहसैव घोणारन्ध्रद्वयेन प्रमुमोच सर्वम् ।। 71.6 ।।
तत्राकठोरशुककण्ठशिरीषपुष्पखद्योतपृष्ठचरशाद्वलशैवलानाम् ।। 
कल्हारशष्पकभुजङ्गभुजाञ्च पत्रप्राप्तत्विषो मरकताः शुभदा भवन्ति ।। 71.7 ।।
तद्यत्र भोगीन्द्रभुजाभियुक्तं पपात पित्तं दितिजाधिपस्य ।।
तस्याकरस्यातितरां स देशो दुः खोपलभ्यश्च गुणैश्च युक्तः ।। 71.8 ।।
तस्मिन्मरकतस्थाने यत्किञ्चिदुपजायते ।।
तत्सर्वं विषरोगाणां प्रशमाय प्रकीर्त्त्यते ।। 71.9 ।।
सर्वमन्त्रौ षधिगणैर्यन्न शक्यं चिकित्सितुम् ।।
महाहिदंष्ट्राप्रभवं विषं तत्तेन शाम्यति ।। 71.10 ।।
अन्यदप्याकरे तत्र यद्दोषैरुपवर्जितम् ।।
जायते तत्पवित्राणामुत्तमं परिकीर्त्तितम् ।। 71.11 ।।
अत्यन्तहरितवर्णं कोमलमर्चिर्विभेदजटिलं च ।।
काञ्चनचूर्णस्यान्तः पूर्णमिव लक्ष्यते यच्च ।। 71.12 ।।
युक्तं संस्थानगुणैः समरागं गौरवेण न विहीनम् ।।
सवितुः करसंस्पर्शाच्छुरयति सर्वाश्रमं दीप्त्या ।। 71.13 ।।
हित्वा च हरितभावं यस्यान्तर्विनिहिता भवेद्दीप्तिः ।।
अचिरप्रभाप्रभाहतनवशाद्वलसन्निभा भाति ।। 71.14 ।।
यच्च मनसः प्रसादं विदधाति निरीक्ष्यमतिमात्रम् ।।
नन्मरकतं महागणमिति रत्नविदां मनोवृत्तिः ।। 71.15 ।।
वर्णस्याति विभुत्वाद्यस्यान्तः स्वच्छकिरणपरिधानम् ।।
सान्द्रस्निग्धविशुद्धं कोमलबर्हिप्रभादिसमकान्ति ।। 71.16 ।।
वर्णोज्ज्वलया कान्त्या सान्द्राकारो विभासया भाति ।।
तदपि गुणवत्संज्ञामाप्नोति हि यादृशी पूर्वम् ।। 71.17 ।।
शबलकठोरमलिनं रूक्षं पाषाणकर्करोपेतम् ।।
दिग्धं शिलाजतुना मरकतमेवंविधं विगुणम् ।। 71.18 ।।
यत्सन्धिशोषितं रत्नमन्यन्मरकताद्भवेत् ।।
श्रेयस्कामैर्न तद्धार्य्यं क्रेतव्यं वा कतञ्चन ।। 71.19 ।।
भल्लातकी पुत्रिका च तद्वर्णसमयोगतः ।।
मणेर्मरकतस्यैते लक्षणीया विजातयः ।। 71.20 ।।
क्षौमेण वाससा मृष्टा दीप्तिं त्यजति पुत्रिका ।।
लाघवेनैव काचस्य शक्या कर्त्तुं विभावना ।। 71.21 ।।
कस्यचिदनेकरूपैर्मरकतमनुगच्छतोऽपि गुणवर्णैः ।।
भल्लातकस्यस्वनात्तु वैषम्यमुपैति वर्णस्य ।। 71.22 ।।
वज्राणि मुक्ताः सन्त्यन्ये ये च केचिद्द्विजातयः ।।
तेषां नाप्रतिबद्धानां भा भवत्यूर्द्ध्वगामिनी ।। 71.23 ।।
ऋजुत्वाच्चैव केषाञ्चित्कथञ्चिदुपजायते ।।
तिर्य्यगालोच्यमानानां सद्यश्चैव प्रणश्यति ।। 71.24 ।।
स्नानाचमनजप्येषु रक्षामन्त्रक्रियाविधौ ।।
ददद्भिर्गोहिरण्यानि कुर्वद्भिः साधनानि च ।। 71.25 ।।
दैवपित्र्यातिथेयेषु गुरुसंपूजनेषु च ।।
बाध्यमानेषु विविधैर्दोषजातैर्विषोद्भवैः ।। 71.26 ।।
दौषैर्होनं गुणैर्युक्तं काञ्चनप्रतियोजितम् ।।
संग्रामे विचरद्भिश्च धार्य्यं मरकतं बुधैः ।। 71.27 ।।
तुलया पद्मरागस्य यन्मूल्यमुपजायते ।।
लभतेऽभ्यधिकं तस्माद्गुणैर्मरकतं युतम् ।। 71.28 ।।
तथा च पद्मरागाणां दोषैर्मूल्यं प्रहीयते ।।
ततोऽस्याप्यधिका हानिर्दोषैर्मरकते भवेत् ।। 71.29 ।।
इति श्रीगारुडे महापुराणे पुर्वखंडे प्रथमांशाख्ये आचारकांड मरकतपरीक्षणं नामैकसप्ततितमोऽध्यायः ।। 71 ।।

श्रीगरुडमहापुराणम् - 72 
सूत उवाच ।।
तत्रैव सिंहलवधूकरपल्लवाग्रव्यालूनबाललवलीकुसुमप्रवाले ।।
देशे पपात दितिजस्य नितान्तकान्तं प्रोत्फुल्लनीरजसमद्युति नेत्रयुग्मम् ।। 72.1 ।।
तत्प्रत्ययादुभयशोभनवीचिभासा विस्तारिणी जलनिधेरुपकच्छभूमिः ।।
प्रोद्भिन्नकेतकवनप्रतिबद्धलेखासान्द्रेन्द्रनीलमणिरत्नवती विभाति ।। 72.2 ।।
तत्रासिताब्जहलभृद्वसनासिभृंगशार्ङ्गायुधांगहरकण्ठकषायपुष्पैः ।।
शुष्केतरैश्च कुसुमैर्गिरिकर्णिकायास्तस्माद्भवन्ति मणयः सदृशावभासः ।। 72.3 ।।
अन्ये प्रसन्नपयसः पयसां निधातुरम्बुत्विषः शिखिगणप्रतिमास्तथान्ये ।।
नीलीरसप्रभवबुद्वुदभाश्च केचित्केचित्तथा समदकोकिलकण्ठभासः ।। 72.4 ।।
एकप्रकारा विस्पष्टवर्णशोभावभासिनः ।।
जायन्ते मणयस्तस्मिन्निन्द्रनीला महागुणाः ।। 72.5 ।।
मृत्पाषाणशिलारन्ध्रकर्करात्राससंयुताः ।।
अभ्रिकापटलच्छायावर्णदोषैश्च दूषिताः ।। 72.6 ।।
तत एव हि जायन्ते मणयस्तत्र भूरयः ।।
सास्त्रसम्बोधितधियस्तान्प्रशंसन्ति सूरयः ।। 72.7 ।।
धार्य्यमाणस्य ये दृष्टा पद्मरागमणेर्गुणाः ।।
धारणादिन्द्रनीलस्य तानेवाप्नोति मानवः ।। 72.8 ।।
यथा च पद्मरागाणां जातकत्रितयं भवेत् ।।
इन्द्र नीलेष्वपि तथा द्रष्टव्यमविशेषतः ।। 72.9 ।।
परीक्षाप्रत्ययैर्यैश्च पद्मरागः परीक्ष्यते ।।
त एव प्रत्यया दृष्टा इन्द्रनीलमणेरपि ।। 72.10 ।।
यावन्तं च क्रमेदग्निं पद्मरागोपयोगतः ।।
इन्द्रनीलमणिस्तस्मात्क्रमेत सुमहत्तरम् ।। 72.11 ।।
तथापि न परीक्षार्थं गुणानामभि (ति) वृद्धये ।।
मणिरग्नौ समाधेयः कथञ्चिदपि कश्चन ।। 72.12 ।।
अग्निमात्रापरिज्ञाने दाहदोषैश्च दूपितः ।।
सोऽनर्थाय भवेद्भर्त्तुः कर्त्तुः कारयितुस्तथा ।। 72.13 ।।
काचोत्पलकरवीरस्फटिकाद्या इह बुधैः सवैदूर्य्याः ।।
कथिता विजातय इमे सदृशा मणिनेन्द्रनीलेन ।। 72.14 ।।
गुरुभावकठिनभावावेतेषां नित्यमेव विज्ञेयौ ।।
काचाद्यथावदुत्तरविवर्द्धमानौ विशेषेण ।। 72.15 ।।
इन्द्रनीलो यथा कश्चिद्विभर्त्त्याताम्रवर्णताम् ।।
रक्षणयौ तथा ताम्रौ करवीरोत्पलावुभौ ।। 72.16 ।।
यस्य मध्यगता भाति नीलस्येन्द्रायुधप्रभा ।।
तमिन्द्रनीलमित्याहुर्महार्हं भुवि दुर्लभम् ।। 72.17 ।।
यस्य वर्णस्य भूयस्त्वात्क्षीरे शतगुणे स्थितः ।।
नीलतां तन्नयेत्सर्वं महानीलः स उच्यते ।। 72.18 ।।
यत्पद्मरागस्य महागुणस्य मूल्यं भवेन्माषसमुन्मितस्य ।।
तदिन्द्रनीलस्य महागुणस्य सुवर्ण संख्यातु लितस्य मूल्यम् ।। 72.19 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे इन्द्रनीलपरीक्षणं नाम द्विसप्ततितमोऽध्यायः ।। 72 ।।

श्रीगरुडमहापुराणम् - 73 
सूत उवाच ।।
वैदूर्य्यपुष्परागाणां कर्केते भीष्मके वदे ।।
परीक्षां ब्रह्मणा प्रोक्तां व्यासेन कथितां द्विजा ।। 73.1 ।।
कल्पान्तकालक्षुबिताम्बुराशेर्निर्ह्रादकल्पाद्दितिजस्य नादात् ।।
वैदूर्य्यमुत्पन्नमनेकवर्णं शोभाभिरामद्युतिवर्णबीजम् ।। 73.2 ।।
अविदूरे विदूरस्य गिरेरुत्तुंगरोधसः ।।
कामभूतिकसीमानमनु तस्याकरोभवत् ।। 73.3 ।।
तस्य नादसमुत्थत्वादाकरः सुमहागुणः ।।
अभूदुत्तरीतो लोके लोकत्रयविभूषणः ।। 73.4 ।।
तस्यैव दानवपतेर्निनदानुरूपाः प्रवृट््पयोदवरदर्शित चारुरूपाः ।।
वैदूर्य्यरत्नमणयो विविधावभासस्तस्मात्स्फुलिंगनिवहा इव संबभूवुः ।। 73.5 ।।
पद्मरागमुपादाय मणिवर्णा हि ये क्षितौ ।।
सर्वांस्तान्वर्णशोभाभिर्वैदूर्य्यमनुगच्छति ।। 73.6 ।।
तेषां प्रधानं शिखिकण्ठनीलं यद्वा भवेद्वेणुदलप्रकाशम् ।।
चाषाग्रपक्षप्रतिमश्रियो ये न ते प्रशस्ता मणिशास्त्रविद्भिः ।। 73.7 ।।
गुणवान्वैदूर्य्यमणिर्योजयति स्वामिनं परंभा (भो) ग्यैः ।।
दोषैर्युक्तो दोषैस्तस्माद्यत्नात्परीक्षेत ।। 73.8 ।।
गिरिकाचशिशुपालौ काच स्फटिकाश्च धूमनिर्भिन्नाः ।।
वैदूर्य्यमणेरेते विजातयः सन्निभाः सन्ति ।। 73.9 ।।
लिख्याभावात्काचं लघुभावाच्छैसुपालकं विद्यात् ।।
गिरिकाचसदीप्तित्वात्स्फटिकं वर्णोज्ज्वलत्वेन ।। 73.10 ।।
यदिन्द्रनीलस्य महागुणस्य सुवर्णसंख्याकलितस्य मूल्यम् ।।
तदेव वैदूर्य्यमणेः प्रदिष्टं पलद्वयोन्मापि तगौरवस्य ।। 73.11 ।।
जात्यस्य सर्वेऽपि मणेस्तु यादृग्विजातयः सन्ति समानवर्णाः ।।
तथापि नानाकरणानुमेयभेदप्रकारः परमः प्रदिष्टः ।। 73.12 ।।
सुखोपलक्ष्यश्च सदा विचार्य्यो ह्ययं प्रभेदो विदुषा नरेण ।।
स्नेहप्रभेदो लघुता मृदुत्वं विजातिलिंगं खलु सार्वजन्यम् ।। 73.13 ।।
कुशलाकुशलैः प्रपूर्य्यमाणाः प्रतिबद्धाः प्रतिसत्क्रियाप्रयोगैः ।।
गुणदोषसमुद्भवं लभन्ते मणयोऽर्थोन्तरमूल्यमेव भिन्नाः ।। 73.14 ।।
क्रमशः समतीतवर्त्तमानाः प्रतिबद्धा मणिबन्धकेन यत्नात् ।।
यदि नाम भवन्ति दोषहीना मणयः षड्गुणमाप्नुवन्ति मूल्यम् ।। 73.15 ।।
आकरान्समतीतानामुदधेस्तीरसन्निधौ ।।
मूल्यमेतन्मणीनां तु न सर्वत्र महीतले ।। 73.16 ।।
सुवर्णो मनुना यस्तु प्रोक्तः षोडशमाषकः ।।
तस्य सप्ततिमो भागः संज्ञारूपं करिष्यति ।। 73.17 ।।
शाणश्चतुर्माषमानो माषकः पंचकृष्णलः ।।
पलस्य दशमो भागो धरणः परिकीर्त्तितः ।। 73.18 ।।
इत्थं मणिविधिः प्रोक्तो रत्नानां मूल्यनिश्चये ।। 73.19 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे वैदूर्य्यपरीक्षणं नाम त्रिसप्ततितमोऽध्यायः ।। 73 ।।

श्रीगरुडमहापुराणम् - 74 
।। सूत उवाच ।।
पतिताया हिमाद्रौ तु त्वचस्तस्य सुरद्विषः ।।
प्रादुर्भवन्ति ताभ्यस्तु पुष्प (ष्य) रागा महागुणाः ।। 74.1 ।।
 आपीतपाण्डुरुचिरः पाषाणः पद्मरागसंज्ञस्तु ।।
कौकण्टकनामा स्यात्स एव यदि लोहितापीतः ।। 74.2 ।।
आलोहितस्तु पीतः स्वच्छः काषायकः स एकोक्तः ।।
आनीलशुक्लवर्णः स्निग्धः सोमाल(न) कः सगुणः ।। 74.3 ।।
अत्यन्तलोहितो यः स एव खलु पद्मरागसंज्ञः स्यात् ।।
अपि चेन्द्रनीलसंज्ञः स एव कथितः सुनीलः सन् ।। 74.4 ।।
मूल्यं वैदूर्य्यमणेरिव गादितं ह्यस्य रत्नसारविदा ।।
धारणफलं च तद्वत्किं तु स्त्रीणां सुतप्रदो भवति ।। 74.5 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे पुष्परागपरीक्षणं नाम चतुः सप्ततितमोऽध्यायः ।। 74 ।।
