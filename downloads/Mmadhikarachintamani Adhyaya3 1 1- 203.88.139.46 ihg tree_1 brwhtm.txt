           			श्रीः
 *3.1.1.
 1.	एवं सिद्धविषयनिरूपणपरपूर्वद्विकचिन्ता कृता। अथ साध्यविषयनिरूपणपरोत्तरद्विकचिन्तायामुत्पत्ति
क्रमेण चतुर्थाध्यायनिरूपणीयसाध्यांशात्पूर्वं साधनचिन्ता तृतीये क्रियत इति द्विकसङ्गतिः, अध्यायसङ्गतिश्चेएए           एतत्सर्वं 'अतिक्रान्त' इत्यादिना सविस्तरं भाष्यएवोक्तमिति तत्रैव द्रष्टव्यम्।  तृतियाध्यायपादद्वन्दसंगतिरपि
तत्रैव भाष्ये सुव्यक्तमुक्ता। 'उपासनारम्भाभ्यर्हितोपायश्च प्राप्यस्तुव्यतिरिक्तवैतृष्णा चेति। तत्सिद्धयर्थं जीवस्य
लोकान्तरेषु स़ञ्चरतो जाग्रतस्स्वपतस्सुषुप्तस्य मूर्च्छतश्च दोषाः, परस्य ब्रह्मणस्तद्रहितताकल्याणगुणाकरत्वञ्च प्रथमद्वितीययोः पादयोः प्रतिपाध्यते' इति। अधिकरणसङ्गतिरुत्तरत्र भविष्यति।  अत्र कश्चिच्चोदयति--साध्येति
मुक्तिस्साध्या? न वा? नचेत् साधनाध्यायक्लृप्तिर्विफसा प्रसजति। साध्या चेत् सा मुक्तिर्नश्वरी स्यात्।
ततश्च कथं पुनरावृत्तिशून्योऽपवर्गस्स्यादिति।  तदेतत्प्रतिक्षपति---मैवमिति। प्रतिक्षेपप्रकारं दर्शयति-ब्राह्मेति।
परभजनवता पुरुषेण प्रागसिद्धैव साध्या।  तर्ह्यनुभूतेस्साध्यत्वादनित्यत्वं स्यादित्याशङ्क्य परमतप्रक्रिययैव
अनित्यत्वं परिहरति-- धीसङ्कोचेति। ज्ञानसङ्कोचप्रणाश एव ब्रह्मानुभूतिः। प्रध्वंसस्य च कृतकत्वेऽपि प्रणाशो नास्तीति परवादिनोऽपि वदन्ति। तेन ब्रह्मानुभूतिः प्रणाशरूपत्वादुत्तरावधिरहितेत्यर्थः।  अयमर्थः--अस्मत्पक्षेऽपि भावान्तराभावाङ्गीकाराद्भावएवाभावोऽपि स्यात्। 'न च पुनरावर्तते' इति प्रमाणबलात्नित्यत्वसिद्धिश्च।  धियो विकासस्स्वाभाविक एव वेदान्तसिद्धान्ते। उपाधिवशात्सङअकोचो जातः। तस्मिन्सङ्कोचे निवृत्ते स्वाभाविको विकासएवावतिष्ठत इति हि 'सचानन्त्याय कल्पते' इति श्रुत्यैव साक्षादुच्यत इति।।
 2.	अत्र तृतीयेऽध्याये पूर्वोत्तरपादद्वन्द्वयोरर्थविभागं चतुर्णामपि पादानामर्थभेदश्च दर्शयति-- पादाभ्यामिति। वैराग्यपादोभयलिङ्गपादाभ्यां भविनां जीवानां ब्रह्मविद्याधिकारं जनयति पश्चात् उभाभ्यां  पादाभ्यां तेषामेवजीवानामङ्गास्सहितां तामेव ब्रह्मविद्यां प्रदर्शयतीत्यर्थः। चतुर्णामपि पादानामर्थभेदाननुक्रमेण दर्शयति  ऐश्व्रयादाविति। ऐश्वर्यादौ विरक्तिर्वैराग्यपादे, उभयलिङ्गपादे तु निरवधिविभवे परमपुरुषे निरतिशयाभिलाषोत्पत्तिः, गुणोोपसंहारपादे तु विद्याभेदावलम्भः विद्याङ्गपादे पुनर्विद्योपकरणसंपत्तिरिति विभागः।।
 3.   अत्र कश्चिदचूचुदत् वेदान्तश्रवणवेलायां विरक्तएवादितः प्रवर्तते तेन प्रागेव वैराग्यस्य सिद्धत्वात् पुनस्तृतीयाद्यपादे वैराग्यसम्पादनं न कर्तव्यमिति। तदितमाह- संसारेति। अस्मिन् शारीरकशास्त्रे संसारोद्विग्रचेता जीव एवाधिकरोति।  अतश्शास्त्रारम्भएव वैराग्यं सिद्धम्। पुनरत्र वैराग्यपादः किमर्थमारभ्यत 
इति। अर्धाङ्गीकारेणोत्तरमाह-- सत्यमिति।  द्विँविधं हि वैराग्यं शास्त्रश्रवणौपयिकं तावदेकम्, उपासनानुष्ठानौपयिकञ्चान्यद्वैराग्यम्। तदत्र निरुप्यत इति न पादारम्भनैष्फल्यम्। तदेतद्विशदयति-- प्राप्येति।
'एते वै निरयास्तात स्थानस्य परमात्मनः' इति परमात्मस्थानापेक्षया स्वर्गादीनां निरयतुल्यतानुसन्धानमुपासनारम्भोपयुक्तं तदस्मिन्नेव पादे सिध्यतीति सफलोऽयं वैराग्यपादारम्भः। तदिदमाह
मुत्तयुपायप्रारम्भेऽम्यर्हितं स्यादिति। तदेव विशतयति-- त्वरत इति। स्पष्टदृष्टस्वबोधः-- परमपुरुषस्सर्वशेषी अहं पुनस्सूरिवन्नित्यमेव तदनुभवयोग्यः अथापि कर्मवशात् संसारामीति स्पष्टदृष्टस्वज्ञानवान् पूर्वं व्याधत्वेनावस्थितराजकुमारवत् स्वस्वरूपस्य सम्यगवलोकनेन पुनरसङ्कुचित ब्रह्मानुभवाय त्वरत इत्यर्थः।।
 4. पूर्वाधिकरणे 'संज्ञामूर्तिक्लृप्तिस्तु त्रिवृत्कुर्वत उपदेशात् ' इत्यत्र मूर्तिप्रसङ्गः कृतः। अधुना पुनरेकां मूर्तिं
परित्यज्य देशान्तरे मूत् र्यन्तरप्राप्तौ किं पूर्वमूर्तिसंगतभूतसूक्ष्मैः परिष्वक्तो याति नेति विचार्यते। तदर्थविचारस्तु-
किं देहान्तरं गच्छन् जीवो भूतसूक्ष्मैर्देहबीजैस्सम्परिष्वक्तो रंहति उतासम्परिषिवक्त इति। ' वेत्थ यथा प़ञ्चम्यामाहुतावापः पुरुषवचसो भवन्ति ' इति तु पञ्चम्यामाहुतावापः पुरुष वचसो भवन्ति  इति प्रश्नप्रतिनचने किं सम्परिष्वक्तस्य रंहणं गमयतो नेति। किं श्रद्धादिशब्दैरवस्थाविशेषापन्नान्यबादिद्रव्याण्युच्यन्ते, उत तत्परिष्वक्तो जीव इति। किं केवलेष्टापूर्तकारिणां पितृयाणेन निवर्तने ' एष सोमो राजा ' इति सोमशब्दस्य सोमदेहजीवपरत्वं ' तस्या आहुतेस्सोमो राजा संभवति' इति सोमशब्तस्य सोमदेहजीवपरतामवगमयति नेति।
अत्र पूर्वपक्षमाह- देहाध्यमिति। पूर्वदेहान्निष्क्रान्तस्य पुरुषस्य देशान्तरप्राप्तौ तत्रतत्रैव देहेन्द्रियादिकं कर्मानुरुपमपूर्वं सिध्यत्येव यथा तत्र भोग्यमुपलभ्यते। तस्मात्पूर्वदेहात् गृहीतैः प्राणाध्यैर्भूतसूक्ष्मैश्च सम्परिष्वक्त
एव यातीति कल्पनागौरवं स्यात्। ननु जीवस्य गमनं भूतसम्बन्धमन्तरेण कथं घटत इत्याशङ्क्याह-जीवस्येति।
परिमितमानत्वं हि गमने कारणम्। तेनाणोर्जीवस्य गमनमणुत्वादेव सङ्घटते। द्रव्यान्तरसंयुक्तस्येति कल्पने
गौरवमेव दोषः। ईश्वर एव ' ऊर्ध्वं प्राणमुन्नयत्यपानं प्रत्यगस्यापि" इति प्राणनीत्या जीवस्यापि गतिंजनयतीति।
उक्तं पक्षं प्रतिक्षिपति- मैवमिति। तदेव विवृणोति-- खच्छन्देति। यध्यथेश्वरः करोतीति श्रुतिप्रमितं  
तत्तथैवेति प्रामाणिकैरभ्युपगन्तव्यम्। नपुनरीश्वरकृत्ये श्रुतिसिद्धे गौरवादि दोष उदाहार्यः ।  आनुमानिक्यां हि कल्पनायां गौरवदोषमुदाहरन्ति न्यायवादिनः। श्रुतिप्रमितनियतौ स्वच्छन्दकृत्ये गौरवाभिधानस्यायुक्तत्वादित्यभेध्योऽयं हेतुनिर्देशः।।
  5. ननु प़ञ्चाग्निविध्यां भूतसूक्ष्मैः परिष्वक्तो जीवो यातीति भवद्भिरुच्यते, तत्र कोऽयं भूतपञ्चकवाचकश्शब्दः
श्रद्धाशब्दएव जलवाचक उपलक्षणन्यायेन भूतपञ्चकं वदतीति चेत् ; श्रद्धाशब्दस्यैव कथं जलवाचकत्वमित्याशङ्क्योभयीमपि शङ्कां परिहरत्यनुक्रमेण-- नानाजातीयेत्यादिना। अयमर्थः-- लोकेऽपि जनो नानाद्रव्यसङ्घातरूपे वस्तूनि बहुद्रव्यनाम्नैव व्यवहरतीति द्रृष्टमेव घृतप्रचुरमौषधं घृतमेवेति। श्रद्धाशब्दो
जलवाचकत्वाज्जलसंसृष्टानि भूतान्तराण्यचपि वदतीति। नन्वन्यभूतवाचकश्शब्दः कथमन्यस्यापि भूतस्य वाचक
इत्याशङ्क्य देहे जलस्य भूयस्त्वाज्जलवाचकश्शब्दो भूतान्तराण्यपि वदतीति युक्तमेवेत्याह प्राचुर्यादिति।
श्रद्धाशब्दोक्तन्यायोऽयं ' पञ्चम्यामाहुतावापः पुरुषवचसो भवन्ति ' इत्यप्छब्देऽपि समान इत्याह-- एवमिति। तर्हि
एकभूतेन सृष्टिः किं न स्यादित्याशङ्क्याह-- व्यष्टिमिति।  पञ्चीकृतैरेव हि भूतैर्देहादिषु सर्वत्रापि सृष्टिर्दृश्यते। तत्र तारतम्यमपि दृश्यते। वातपित्तश्लेष्माचिवैषम्यं तत्तद्भूतवैषम्य प्राचुर्यादेव हि देहेषु जायते।
तदितमाह-- तारतम्यमिति। श्रद्धाशब्दः कथं सलिलवाचीति द्वितीयं चोध्यमवशिष्यते तत्रोत्तरम् -- श्रद्धाशब्दस्विति। तत्र हेतुमाह-- निगम इति। 'श्रद्धा वा आपः' इति निगमे श्रद्धासमाख्यावत्वेनापामुक्तेः।।
   6. अत्र कानि प़ञ्चाग्नित्वेन परिकल्प्यन्ते कानि वा होतव्यानि के च ते होतार इत्याशङ्क्य सर्वमेतद्विच्य
दर्शयति -- ध्यौरिति। ध्यौः पर्जन्यः पृथिवि पुरुषो योषिदिति प़ञ्चाग्नयः। परिकरसहितानित्यग्निकल्पनोपकरणसाहित्यमुच्यते। श्रद्धासोमवर्षान्नरेतांसि होतव्यानि। श्रद्धाख्यं भूतसूक्ष्मं क्रमपरिणामेन सोमवर्षान्नरेतोरूपं भवतीत्यन्वयः। सजीवमिति-- जीवसहितं भूतसूक्ष्ममित्यर्थः। भूतसूक्ष्मविशिष्टो
जीवो होतव्य इति भावार्थः। जीवस्यैव प्राधान्यात्। तनुतरमरुतः पितृदेहधारकमरुतो जुह्वतीत्यर्थः।।
      3.1.2.                                           
 1. अत्र सङ्गतिर्भाष्ये "केवलेष्टापूतदत्तकारिणां धूमादिना पितृयाणेन पथा गमनं कर्मफलावसाने पुनरावर्तनञ्चाम्नातं ' यावत्सम्पातमुत्वाथैतमेवाध्वानं पुनर्निवर्तन्ते' इति। तत्र प्रत्यवरोहन् जीवः किमनुशयवान्
प्रत्यवरोहति उत नेति संशय्यते इति। तदर्थविचारस्तु किं यावत्सम्पातमुषित्वा अथैतमेवाध्वानं पुनर्निवर्तन्ते इति
आम्नातो निवर्तमानस्सानुशयो निवर्तते उत निरनुशय इति। किं 'यावत्सम्पातम्' इति वाक्यं सम्पातशब्दस्य
फलदानप्रवृत्तकर्मपरत्वाभावेन सर्वकर्मपरत्वात् निरनुशयस्य निवर्तनमवगमयति नेति। किमत्र सम्पातशब्दः
कर्ममात्रपर उत फलप्रदानप्रवृत्तकर्मपर इति। किं ' तध्य इह रमणीयचरणा अभ्याशो ह यत् ते रमणीयां
योनिमापध्येरन्' इति वाक्यं सम्पातशब्दस्य फलप्रदानप्रवृत्तकर्मपरतामवगमयति नेति। किं 'रमणीयचरणाः' इति
चरणशब्द आचारपर उत कर्मपर इति। अत्र पूर्वपक्षी मन्यते ---इष्टापूर्तादीति।  श्रौतस्मार्तं  कर्म यध्यदिह
करोति तत्कृत्स्नमपि स्वर्गादौ स्थलान्तरे भुक्त्वा तदन्ते पुनरिहायाति। अतो निरनुशाय एवायाति। अनुशयो
नाम-- फलदयपर्यन्तमात्मन्यनुशेत इति कर्मवर्ग उच्यते। तेन सर्वं कर्म भुक्त्वा स्वयमेवायातीति पूर्वपक्षिणोऽभिप्रायः। तत्प्रतिक्षिपति--इत्यसदिति। अत्र हेतुमाह--दृष्टबाधादिति। सर्वेषामपि कर्मणां 
परत्रैवोपभोगादनन्तरमागमने कर्मानुरूपं केचिच्चण्डालयोनिमापध्यन्ते केचिद्ब्राह्मणयोनिमिति दृष्टं वैषम्यं बाध्येत।किञ्च 'प्राप्यान्तं कर्मणस्तस्य' इत्यत्र कात्स्न्र्ये कर्मणोऽन्तं प्राप्येति न श्रूयते। तेनोपभुज्यमानस्य
कर्मणोऽन्तं प्राप्य कर्मान्तरेण सहागच्छतीति कार्यानुरूपं स्पष्टमेतत्। युक्त्यन्तरमाप्याह-- सुकृतेति। 
रमणीयचरणा रमणीयां योनिमापध्येरन् कपूयचरणाः कपूयां योनिमापध्येरन्निति सुकृतदुष्कृतफलत्वेन
जातिभेदाध्ययनात्। उक्तमर्थं निगमयति-- तस्मादिति। प्रारब्धशेषैस्तदितरसहितैरिति- अयमर्थः कर्मविभाक
शास्त्रेष्वेकस्यैव कर्मणस्स्वर्गादिफलं तदन्ते पुनरैहिकफलमपि भोक्तव्यत्वेनाभिधीयते। तेन प्रारब्धफलमपि कर्म
भुक्त्वा तदवशेषेणाभुक्तफलेन कर्मान्तरेण च युक्तः पुनरावर्तत इति सर्वप्रमाणाविरोधेन नेतव्यमिति। स्वर्गपान्थ
इति 'गतागतं कामकामा लभन्ते ' इति प्रमाणमुपदर्शयति।          	
2. अत्र ' यथेतमनेवञ्च ' इति सूत्रखण्डे गमनागमनयोर्वैषम्यस्याभिधानात् तदेव वैषम्यं दर्शयति-धूममिति।धूमं
रान्तिं तिमिरकलुषितं पक्षं दक्षिणावृत्तिमासान् पश्चात्पितृलोकं गमनं चन्द्रमपि मृतः कर्मी प्राप्नोति।
प्रत्यावृत्तौ तु चन्द्राद्गमनं गगनाद्वायुं ततो धूमं तस्मादब्भ्रं अब्भ्रान्मेघम्, अत्राब्भ्रमेघशब्दौ चार्थभेदादपुनरुक्तौ,
अपो बिभर्तीत्यब्भ्रशब्देन कथ्यते मेघ एव। ' मिह सेचने ' इति सेचमावस्थाविशिष्टवेषेण स एव मेघ इत्पुच्यते।
व्रीह्यादीन्-- पितृभक्षणीयव्रीह्यादीनित्यर्थः। रेतस्सिगिति जनक उच्यते। अथ जननीं यातीत्यन्वयः। यातनाचक्रवर्तीति-- यातनाचक्रे वर्तते इत्यर्थः। अथवा संसारवत्र्मनि सर्वत्र इति चक्रवर्ती।।
   3.  अत्र पूर्वपक्षवादी मन्यते-- पूर्वकृतकर्मशेषेणावरुह्य जात्यादिकं प्राप्नोतीति भवतोक्तं तन्नोपपध्यते कपूयचरणाः कपूयां योलिमित्यादिना वाक्येन चरणस्यैवोपादानात् तस्य च केवलाचारमात्रत्वादिति। तदिदमाह--
आचारेति। आगतस्य जातिभोगादिकं केवलाचारमात्रसाध्यं स्यात् चरणवचनात्। ननु आचार एव कर्म कर्मेवाचार  इत्याशङ्क्य विभागमाह-- कर्मेति। श्रूयते हि--- ' यान्यनवध्यानि कर्माणि तानि सेवितव्यानि '
यान्यस्माकं सुचरितानि' इति। तदिदं प्रतिक्षिपति-- न सदिति। तत्र हेतुमाह-- गत्यभावादिति। आचारस्य शब्दस्य कर्मवाचकत्वेऽपि कर्माचारयोर्द्वयोरपि तस्मिन्वाक्ये दृष्टत्वाद् गत्यभावेन शब्दसाफल्यार्थं तथाकथनम्।
तदेवोपपादयति--मुख्यमिति। वृत्याप्रवृत्या कर्मण्यपि मुख्यं चरणवचनं नैकदेशे आचारमात्रे निरोध्यम्। पुण्यं
कर्माचरति, पापं कर्माचरति, इति हि प्रयोगप्रसिद्धिरुपलभ्यते। एवं जात्यादिः कर्मभेदप्रभव इति कर्मविपाक
शास्त्रैस्तत्रतत्र 'चण्डालः प्रेत्य जायते' शुचिनां श्रीमतां गेहे योगभ्रष्टोऽभिजायते' इति प्रमिते सति आचारसाध्य--
मचिन्त्यमेव न चिन्त्यमित्यर्थः। द्रृढतरप्रमाणप्रमितत्वात्। द्रृश्यते ह्याचारसाध्यतया ' सन्ध्याहीनोऽशुचिर्नित्यमनर्ह-
-स्सर्वकर्मसु ' इत्यादावुत्तरकर्माधिकारादिकम्।।
    4.  अत्र प्रसङ्गादाचारस्यावश्यकर्तव्यत्वमाह -- प्राप्तेति । इत्थं किल कश्चिन्मनुते कर्मानुष्टानादेव
स्वर्गादिसिद्धिः, किमनेनाचारेणेति। तत्रोत्तरं प्राप्तेत्यादि। प्राप्तानां सन्ध्यावन्दनादीनामृतिवृत्तौ ऋषयः प्रतिपदं
प्रत्यवायानाहुः। उत्तरकर्मानधिकारादीन्दोषानित्यर्थः। तदनुसरणतः ---आचारानुसारात्। प्राचीनपापप्रणाशञ्चाहुः। ' यदह्वा पापकार्षम्् ' इत्यादिभिश्श्रूयते। 'शुचिना कर्म कर्तव्यम्' इत्यादिना पुनराचारानुसारात् पुण्यकर्मार्हताञ्चाहुः। एवमेतैर्हेतुभिः सत्कर्ममात्रात् त्रिदिव इति धियैवाचारस्य परित्यागो
नार्ह इत्याह-- नात इति। अत्र प्रमाणं दर्शयति ' आचारहीनं न पुनन्ति ' इत्यादिकम् --नाहीति।आचारप्रीहीणे पुरुषे श्वदृतिजलसमो वेदवर्गश्शोधको न भविष्यतीत्यर्थः।।
  3.1.3
  1. अत्र सङ्गतिर्भाष्ये 'केवलेष्टापूर्तदत्तकारिणश्चन्द्रमसं गत्वा सानुशया एव निवर्तन्त इत्युक्तम्। इदानीमनि-
--निष्टादिकारिणोऽपि चन्द्रमसं गच्छन्ति नेति संशय्यते ' इति। तदर्थविचारस्तु-- किमनिष्टादिकारिणोऽपि
यमयातनामनुभूय चन्द्रमसं गत्वा निवर्तन्त उत नेति। किं ' ये वै केच ' इति वाक्यमनिष्टादिकारिणामपि चन्द्रम
सः प्राप्तिमवगमयति नेति। किमत्र सर्वशब्दः प्रेतमात्रविषयः उतष्टादिकारिप्रेतविषय इति। किं पितृयाणगमनमनि
ष्टादिकारिणामेवेति। किं 'य इमे ग्राम इष्टापूर्त 'इत्युपक्रमः पितृयाणस्येष्टादिकारिमात्रविषत्वमवगमयति नेति।
' वेत्थ यथा केनासौ लोको न सम्पूर्यते' इत्यस्य प्रतिवचने ' अथैतयोः पथोः ' इत्युपक्रमस्य ' जायस्य म्रियस्वेत्ये
तत् तृतीयं स्थानं तेनासौ लोको न सम्पूर्यते ' इत्येतस्य स्वर्लोकारोहाभावः, तृतीयस्थानस्य पञ्चमाहुतिमन्तरेण
पुरुषत्वनिष्पत्तिमवगमयति नेति। अत्र पूर्वपक्षमारचयति-- सर्वेषामिति। सर्वषां देहापाते सति नियमवती 
चन्द्रमसः प्राप्तिरुक्ता, तस्मात्पापोत्तराणामधिकपापोपहतानामपि निरयुगतिपुरस्कारिणी चन्द्रप्राप्तिरिति। उत्तं
प्रतिक्षिपति--नेति। प्रतिक्षेपमेव विवृणोति-- लोक इति। अयमर्थः-- ' चन्द्रमसमेव ते सर्वे गच्छन्ति  ' इति 
सर्वसब्दासङ्कोचार्थप्रेवह्यनिष्टादिकारिणामपि चन्द्रमसः प्राप्तिर्भवतोच्यते। ' तेनासौ लोको न सम्पूर्यते ' इति
वचनबलात्सङ्कोचो न दोष इति। उक्तमर्थं निगमयति-- त इति। अनिष्टादिकारिणस्ते यमशासनेन तध्यातनान्ते चन्द्रमस प्राप्यैव कुत्सितांयोनिं प्रतिपध्यन्त इति।।
2. ननु पञ्चमाहुत्यपेक्षया जन्मवतां जन्म कथ्यते कथं तर्हि पापोत्तराणां पञ्चमाहुतिमन्तरेण जन्म भवतीत्याशङ्
क्याह-- जन्मेति। जरायुजप्रभृतीनां जन्म तावत् प्रमाणप्रतिपन्नमेव। अथापि पञ्चमाहुत्यापेक्षा वक्तुं न शक्यत एव
पितृशरीरान्मातृशरीरप्रवेशादर्शनात्। कथं तर्हि प़ञ्चमाहुत्यपेक्षावचनमित्याशङ्क्याह-- भूयिष्टैरिति।अयमर्थः
पञ्चमाहुत्यपेक्षावचनं सामान्यम्। तत्तु यत्रापवादो नास्ति तत्रैवावकाशं लभते नान्यत्र। भूयिष्टादृष्टजन्मानो 
द्रौपदीधृष्टध्युम्नादयः पञ्चमाहुतिं नापेक्षन्ते। एवं जरायुजादयोऽपि भूयिष्टपापजन्यत्वात्। तद्वदेव प़ञ्चमाहुत्यपे
क्षावत् धूमादिमार्गोऽप्यवदनवानित्यर्थः। अस्मिन्नर्थे सुकृतविशेषादतिशयिताद्ब्रह्मलोकप्राप्तिपर्यन्तं स्वतस्सिद्ध-
दिव्यदेहादिपरिग्रहेण प्रयाताः कतिकति श्रूयन्ते। त एव पञ्चमाहुत्यनपेक्षदेहपरिग्रहे दृष्टान्ततयापादेया इत्यर्थः।।
3.1.4.
 1.अत्र सङ्गतिर्भाष्ये इष्टादिकारिणो भूतसूक्ष्मपरिष्वक्तास्सानुशयाश्चन्द्रमसोऽवरोहन्तित्युक्तम्। अवरोहप्रकारश्च
'अथेतमेवाध्वानं पुनर्निवर्तन्ते यथेतमाकाशमाकाशाद्वायुं वायुर्भूत्वा धूमो भवति धूमो भूत्वाब्भ्रं भवत्यब्भ्रं भूत्वा मेघो
भवति मेघो भूत्वा प्रवर्षति ' इतिवचनात्। यथेतमनेवञ्चेत्युक्तम्। तत्रास्याकाशादिप्रतिपत्तौ देवमनुष्यादिभाववदाका
--शादिभाव उत तत्सादृश्यापत्तिमात्रम्' इति। तदर्थविचारस्तु ' यथैतमाकाशम् ' इत्याकाशादिभावो देवमनुष्यादि
-भाववदाकाशादिदेहापत्तिरुत तत्सादृश्यापत्तिमात्रमिति। अत्र कश्चिन्मन्यते-- पञ्चस्वाहुतिषु प्रथमचरमयोराहुत्
-- योर्देहवत्वं निर्विवादमेव ' तस्या आहुतेस्सोमो राजा सम्भवति ' 'पञ्चम्यामाहुतावापः पुरुषवचसो भवन्ति ' इति देहवत्वस्य प्रकटमेव कथनात्। तथा आकाशवायुप्रभृतिष्वपि जन्मैव स्यात् पुरुषस्य, सोमो राजा भवतीति प्रथमश्रुतस्य भवतेर्धातोरन्वयादिति। तदेतदाह-- आहुत्योरिति। तन्निराकरोति-- आसारमिति। तदेव
प्रकटयति-- रेतस्सिगिति। यथा पितृशरीरप्रवेशे केवलं संसर्गमात्रम्, एवमाकाशादिभावेऽपि संसर्गविशेषात्
पृथगभिधानानर्हतामात्रमेवाकाशादिवादिना शब्देनाभिधेयमित्यर्थः। उक्तार्थे हेतुमाह-- ध्युभ्वोरिति। मध्ये शरीर
परिग्रहे शरीरस्य पुण्यफलभोगार्थत्वात् पुण्यफलमपि श्रूयते। नच कश्चिदुपभोगो दृश्यते इत्यर्थः।।
3.1.5.
 1.  अत्र सङ्गतिर्भाष्ये ' आकाशप्राप्तिप्रभृति यावद्व्रीह्यादिप्राप्ति किं तत्रतत्र नातिचिरं तिष्टति उतानियम
इति विशये इति। तदर्थविचारस्तु- किमाकाशप्राप्तिप्रभृति व्रीह्यादिप्रप्तेः प्रागाकाशादिषु चिरं तिष्ठत्युताचिरेण
निष्क्रामतीति। व्रीह्यादिप्राप्तौ ' अतो वै खलु दुर्निष्प्रपतरम् ' इति दुर्निष्प्रपतरत्वाभिधानमन्यत्राचिरनिष्क्रमणमवग
-मयति नेति। अत्र पूर्वपक्षमाह-- व्योमादीति। अत्र जीवस्य व्योमादिस्थित्यवस्था चिरमचिरमिति व्यक्तमेव
विशेषनिर्देशाभावान्मातृशरीरे शुक्लावस्थान्यायेनानियतिरेव स्यात्। शुक्लावस्था हि परिपूर्णगर्भपर्यन्तमवस्थाने
चिरं मध्ये पाते पुनचिरमिति दृष्टमेव। निराकरोति- नेति। तत्र हेतुमाह--स्वारसिक्या इति।  ' अतो वै खलु दुर्निष्प्रपतरम् ' इति स्वारसिक्याः वाक्यप्रवृत्तेविध्यमानत्वादित्यर्थः। तदेव स्वारसिकत्वमाह--व्रीह्यादिभ्य इति।
व्रीह्यादिभ्यो हि दुर्निष्प्रपतरमिति विशेषवचनमितरेभ्यः सुप्रपतरत्वमाचष्टे। तेन पूर्वं वाक्यशक्त्यैव शीघ्रं तत्तदृ
शायास्त्यजनमिति परिज्ञायते। विषयविशेषे दुर्निष्प्रपतरत्वाभिधानमितरत्र दुर्निष्प्रपतरत्वं निषेधतीत्यर्थः।।
3.1.6.   											
   1. भाष्य एव सङ्गतिर्व्यक्ता " अवरोहन्तो जीवा व्रीह्यादिभावेन जायन्त इति श्रूयते मेघो भूत्वा प्रवर्षति ' त
इह व्रीहियवा ओषधिवनस्पतयस्तिलभाषा जायन्ते ' इति। ते किमन्यैर्भाक्तृभिर्व्रीह्यादिशरीरैरधिष्ठितान् व्रीह्यादीना
श्लिष्यन्ति, उत ते भोक्तारो व्रीह्यादिशरीरा जायन्त इति विशये जायन्त इति वचनाद्देवो जायते मनुष्यो जायत
इतिवद्व्रीह्यादिशरीरा एवेति प्राप्ते उच्यते " इति। तदर्थविचारस्तु-- अवरोहतो जीवान्प्रति ' त
इह व्रीहियवा ओषधिवनस्पतयस्तिलभाषा जायन्ते ' इति श्रुतिः किमन्यभोक्तृशरीरभूतव्रीह्यादिशरीरा जायन्त इति
गमयति नेति। जायन्त इति वचनं किं देवोजायते मनुष्यो जायत इतिवदुत्पत्तिपरमुत सम्बन्धमात्रपरमिति।जायन्त इति श्रवणस्य 'कपूचरणाः ' इत्यादिवत् कर्मसम्बन्धाभावस्संश्लेषमात्रपरतामवगमयति
नेति। अत्र पूर्वपक्षी मन्यते-- जन्मेति। व्रीह्यादिभावेन जायन्त इति ह्यत्र जन्मैव श्रूयते। अत इदं जन्म
देवत्वमर्त्यत्ववत्स्यात्। ननु स्थावराणां नैरात्म्यमेव। तेन कथं स्थावरभावेन जीवस्य जन्मेति कश्चिदाह।तदिदं
वेदान्तबहिष्ठस्य वचनमित्याह-- नैरात्म्यमिति। इमं पूर्वपक्षं निराकरोति-- नेति। तदेव विवृणोति-- पुण्यस्येति।
पञ्चाग्निविध्यायां हीष्टापूर्तादिकर्मकारिणां पुण्यफलमभिधीयते। एवं प्राधान्येन पुण्यफलमभिधानप्रसङ्गे 'शरीरजैः
कर्मदोषैर्याति स्थावरतां नरः ' इति स्थावरजन्मप्राप्तिरूपं पापफलमभिधीयत इति न युक्तमेतत्। तर्हि 'जायन्ते'
इति साक्षाज्जननं कथमभिधीयत इत्याशङ्क्यान्याधिष्ठिते पितृशरीरे यथा जनिवचनं तथान्याधिष्ठते व्रीह्यादि
शरीरेऽपि जनिवचनमवरोहतो जीवस्य औपचारिकमिति न कश्चिद्विरोधः।।
  2. अत्र कश्चिच्चोदयति--'द्दष्टवदानुश्रविकस्स ह्यविशुद्धिक्षयातिशययुक्तः ' इति साङ्ख्याहिंसायोगादंशेना
विशुद्धत्वं यज्ञादीनां वदन्ति। तेन पुण्यांशफलं स्वर्गादि पापांशफलं तु व्रीह्यादिभावः , अतः पुण्यफलप्रसङ्गेऽपि
पापफलाभिधानं युक्तमेवेति। तदेतदनुवदति-हिंसेति। पश्वालम्भादिरूपहिंसायोगादशुद्धं श्रुतिविहितमपीष्टादिकं
तदिति न्याय्यम्। अतः सुकृती व्रीह्यादिभावप्रभृतिषु पापांशं भुङ्क्त इति। अनूदितमर्थं प्रतिक्षिपति-- अयुक्तमिति। तत्र हेतुमाह-उक्तेति। मन्त्रैरर्थवादैश्च पशुहितमित्येव खल्वेषा हिंसोक्ता। 'न वा उ एतन्म्रियसे '
इत्यादिर्मन्त्रः। अथर्ववादोऽपि ' हिरण्यशरीर ऊर्ध्वं स्वर्गं लोकमेति ' इति। ननु श्रुतिरपि योग्यमेवार्थं ब्रूयात्।
दुःखजननरूपस्य संज्ञपनस्य कथं पशुहितत्वमित्याशङ्क्य द्दष्टान्तेनोपपादयति- तच्चिकित्सावदिति। लोके हि
अधिकसुखप्राप्तिहेतुभूतमल्पदुःखात्मकं शस्त्रलवनक्षाराग्निकर्मादिकं हितमित्येवाभिधीयते तद्वदित्यर्थः। ननु तर्हि
बन्धुवधोऽपि हितस्स्यादित्याशङ्क्य हिताहितविभागश्शास्त्रैकसमधिगम्य इत्यभिप्रायेणाह--ब्रूत इति। ' यद्वै किञ्च
मनुरवदत्तद्भेषजम् ' इत्युक्तवचनप्रामाण्यशाली भगवान्मनुर्यज्ञे वधस्य वधत्वमेव नास्तीत्याह। हिंसात्वं नास्तीत्य
--र्थः। अशास्त्रीयमार्गेण प्राणवियोजने हिंसात्वं प्रसज्यते। यथा राज्ञां युद्धे शस्त्रुवधो न हिंसा। यथा वा चोरवधः। तस्यैव सर्वत्र विषयभेदेन हि पुण्यापुण्यव्यवस्था। आत्महननमपि क्वचित्पुण्यकोटिमाटीकते ' ब्राह्मणार्थे
गवार्थे वा सम्यक्प्राणान्परित्यजेत् '। तेन न यज्ञादिषु हिंसा न च तत्फलानुभवः, नापि विधिस्पृष्टो दोषः, नापि
हिंसकत्वं वैदिकानामिति रमणीयमेतत्। ननु ज्ञानप्रसङ्गेष्वितिहासपुराणेषु क्वचित् क्वचित् कर्मनिन्दा द्दश्यते
तत्कथमित्याशङ्क्याह-स्तौतीति। नहि निन्दा निन्ध्यं निन्दितुं प्रवर्तते अपितु निन्दितादितरत् प्रशंसितुमिति
न्यायेन तत्रतत्र विवक्षितज्ञानादिप्रशंसार्थैव कर्मनिन्दा। नचात्यन्तमवश्यकर्तव्यकर्मनिन्दा अध्यात्मशास्त्रेषु
फलसङ्गकतृत्वादिनिन्दायामेव तत्र तात्पर्यात्। तात्पर्ये हि शब्दः प्रमाणमिति हि तान्त्रिकाः। अन्यथा 'कर्मण्यकर्म यः पश्येत् ' इत्यादिकं सकलमपि गीताशास्त्रं लोलुप्येतेति।।
 3. अत्र कश्चिदाह-- किमनेन कथञ्चित्समाधानेन। साङ्ख्याः खलु तत्त्वविदग्रण्याः संज्ञपनं दोषमाहुः।अन्यथा
कथं पुराणादिभिः पिष्टपशूपादानादिप्रसङ्ग उच्यत इति। इत्थं खलु साङ्ख्यानामभिप्रायः-- 'न हिंस्यात् ' इति
निषेधो रागप्राप्तहिंसाविषयः। 'आलभेत ' इति वैधहिंसा विधिप्राप्ता। विधिनिषेधयोर्विरोधे विहितव्यतिरिक्तविषयो
निषेध इति विषयभदेन विधिनिषेधव्यवस्था कर्तव्येति मीमांसका वदन्ति। तन्न युज्यते विरोधे सत्येव हि विषय
-भेदेन व्यवस्था कार्या। स एवात्र न विध्यते। संज्ञापनविधिर्हि पश्वालम्भनेन क्रतुसाद्गुण्यमाह। ' न हिंस्यात् '
इति निषेधो हिंसायाः पापहेतुत्वम्। एकमेव कर्म विधिनिषेधाभ्यामुभयमपि सुखदुःखात्मकं कार्यं करोतीति को
विरोधः। तेन सविषान्नभक्षणन्यायेन हिताहितरूपं यज्ञादिकमिति। तदनुवदति-- कर्तुरिति। सांख्यभक्ता इति
परिहासवचनम्। उक्तेऽपि युक्ते मार्गे पुनः पुनः परिचोदकः केवलं भक्त्यैव साङ्ख्यसिद्धान्तप्रक्रियां प्रलपतीत्यर्थः
अयमत्र निर्णयः---अहितत्वप्रसङ्गमेव निवारयितुं सयुक्तिके मन्त्रे चार्थवादे च जाग्रति महाजनपरिग्रहादालम्भन
-विधिवचनप्रामाण्ये च तिष्टति कथं सांख्यः पापसङ्करं प्रवदेदिति। तदिदमाह--निर्धूत इति। कथं तर्हि पुराणे
-तिहासादिषु पिष्टपश्वादिकल्पनं कथ्यत इत्याशङ्क्य तदपि कालविषेशनियतधर्मविशेषत्वान्न विरूध्यत इत्याह-
-पिष्टेति। यथा घटिकाव्यवस्थादिविशेषाद्धर्मव्यवस्था धार्मिकैरेव परिगृह्यते, एवमिहापीति न  कश्चिद्विरोधः।।
 4. पुनरपि सांख्यपक्षे दोषान्तरं समुच्चिनोति-- किञ्चेति। तदुपपादयति-- उत्सर्गेति। अयमर्थः-- यध्यपि
' स्वर्गकामो यजेत ' इत्यादिषु काम्यविधिषु स्वर्गरागात्तत्साधनक्रतूपकारकहिंसायां पुरुषः प्रवर्तत इति तत्र 
हिंसांशस्य पापरूपत्वात् तत्फलं व्रीह्यादिस्थावरभावेनानुभूयत इत्युच्यते। तथाप्यत्र उत्सर्गापवादन्यायं जहतस्तव
'शरदि पशुमालभेत ' इत्यादि नित्यहिंसा कथं सिध्येत्। तत्र हिंसा नित्यप्राप्ता न रागजन्या। ननु तत्रापि 
रागोऽस्ति सर्ववर्णिनामपि स्वधर्मानुष्ठानेऽपरिमितसुखप्राप्तिवचनादिति चेत् न नित्यकाम्यलोपप्रसङ्गात्।
तदिदमाह-- कीद्दशी नित्यहिंसेति। नित्यहिंसैव न सिध्येदित्यर्थः। ननु पिष्टादिनापि नित्यत्वसिद्धेर्विरोधो 
नास्तीतिचेत् तत्राह-- तव हीति। सर्वत्रोत्सर्गापवादन्यायं जहतस्तवेत्यर्थः। श्रुतिपुराणादिषु पञ्चमहायज्ञप्रस्तावे
' प़ञ्चसूना गृहस्थस्य वर्तन्तेऽहरहस्तथा'। खण्डनी पेषणी इत्यादिना पेषणादेरपि हिंसात्वकथनात् तव विहितेषु
निषेधाविषयः किंचिदपि नास्त्येव।एवमस्त्विति चेन्न मन्त्रार्थवादविरोधस्य पूर्वमेवोक्तत्वात्। ननु ' विवाहकाले
ऋतुसम्प्रयोगे ' इत्यादिना ' अनाक्रोश्यमाक्रोश्यानृतं वोक्त्वा त्रिरात्रमक्षारलवमभोजनम् ' इति चानृतकथनं विधाय
तत्प्रायश्चित्तं विधीयते तत्र कथमिति चेत् सत्यं तत्रागत्या तदाश्रयणमित्याह-- यत्रासत्यादिवैधमिति। इतरवदिति-- अनृतकथनविधानवत् प्रायश्चित्तविधानमपि स्यादित्यर्थः। अथवा तत्र विहिते दोषसद्भावेन
प्रायश्चित्तं न विधीयते। किंतु जातेष्टिवन्नैमित्तिकमेव किञ्चित्तद्विधीयत इति न विधिनेषेधयोरेकविषयत्वमित्याह-
अथवा केवलं तन्निमित्तमिति। तत् अनृतकथनं पुत्रजननवन्निमित्तमात्रमित्यर्थः।।
 5. एतस्य पादस्य सांख्यमायावादिनोः पक्षनिराकरणे विशेषेणोपकारकत्वं दर्शयति-- आश्लिष्टमिति। एवं किल
सांख्याः प्राहुः केचिन्मायावादिनश्च। बाधकैर्देहादिभिरश्लिष्टं नभो मुसलैरिव क्षेत्रिणं प्राहुः। नह्याकाशो मुसल
- प्राहारैर्बाद्यते एवं बाधकैर्दैहादिभिस्सांख्यमृषावाध्युक्तमात्मतत्वमपि न बाध्यतेऽसङ्गतत्वादिति। इत्थं फलभोक्तृत्वं नास्तीत्युक्त्वा कर्तृत्वमपि नास्तीत्याह-- कर्माकर्तारमिति। अत्राप्याहुरित्यनुषज्यते। तर्हि जीवस्य
कर्तृत्वाभावे कुत्र फलमित्याशङ्क्याह--फलमित्यादि। जीवोपाधिभूताहङ्कारनिष्ठमित्यर्थः। तर्हि सांसारिकफल
-मस्त्वहङ्कारादेः, मोक्षः कस्येत्याशङ्क्य मोक्षोऽपि प्रकृतेरित्याह-अव्यक्तस्येति। ' संसरति बध्यते मुच्यते च 
नानाश्रया प्रकृतिः, इति हि माङ्ख्यप्रक्रिया। 'तस्मान्न बध्यते नापि मुच्यते नापिसंसरति कश्चित् ' इति
जीवस्यानादिमुक्तत्वमेवाहुः।' पुरुषस्तु सदा पुष्करपलाशवन्नर्लेपः' इति साङ्ख्यानामाख्यानम्। अत्र सर्वत्राहुतिर्यन्
- वयः।इदं साङ्ख्यमृषावादिनोरभिमतं जीवस्यैव संसारसम्बन्धप्रतिपादनात् सूत्रकारो निराचकारेत्याह- तेषामिति
अयं वैराग्यपादः साङ्ख्यमृषावादिनोर्मतं बहिरकृत निराचकारेत्यर्थः। अत्रायं विशेषः-- साङ्ख्यानां प्रकृतिस्सत्या प्रकृतिसम्बन्धप्रयुक्ताः सुखदुःखादयो दोषा मिथ्येतिपक्षः। मृषावादिनां पुनर्मायापि मिथ्या तत्सम्बन्ध
प्रयुक्तसंसारोऽपि मिथ्येति पक्षः। पक्षद्वयमपि संसारसम्बन्धपारमार्थ्यप्रतिपादनेन निराकृतमित्यर्थः।।
 6. अत्रोक्तानां षण्णामधिकरणानामर्थभेदान् विभज्य दर्शयति-- पाद इति। अस्मिन्पादे ष़डर्थाः प्रतिपाध्याः।
तानेवार्थाननुक्रमेणाह- वपुरिति। वपुर्देहं विजहज्जीवो भूतसूक्ष्मैस्सहेयादित्येकोऽर्थः। अपरस्तु-- भुक्तस्वर्गस्सानु
-शय एव यथेतमनेवञ्चावरोहेदिति। तृतीयः पुनर्निरयपथजुषां नरकमार्गेण गच्छतां चन्द्रावाप्तिर्न स्यादिति।
चतुर्थोऽप्याकाशादिसाद्दश्यमेव न पुनस्तद्रूपेण जन्मेति। आकाशादेरवरोहश्शीघ्रएवेति पञ्चमः। षष्ठोऽपि 
परशरीरे व्रीह्यादौ चिरं योगमात्रमिति। योगस्तु-संसर्गमात्रमित्यर्थः।।
3.2.1.
 1. अत्र वैराग्यरपादानन्तरमुभयलिङ्गपादारम्भमाक्षिप्य सम्धत्ते-- ब्रह्मैवेति। पूर्वमुभाभ्यामध्यायाभ्यां सर्वैरपि स्वैः
स्वभावैरन्वितं ब्रह्म प्रत्यपादि। अयञ्च साधनाध्यायः। अस्मिन्नध्याये समन्वयाविरोधाध्यायप्रतिपाध्यस्य ब्रह्मणः
पुनराकृष्य चिन्ता किमर्थेति चोदकाभिप्रायः। चोध्यं निराकरोति-- मैवमिति। अयमत्राभिप्रायः-- सत्यमयं साधनाध्यायः। अथापि ब्रह्मचिन्ता विशेषतः कर्तव्यैव। साधनं हि द्विविधम्- साध्योपायस्सिद्धोपायश्च। सिद्धोपाय
ईश्वरः। साध्योपायस्सद्विध्यादिभेदवती तद्भिक्तिरेव। विध्याभेदश्च रूपभेदात्। रूपञ्च विध्यायाः प्राधान्येन वेध्यं
ब्रह्मैव। तस्य च भेदस्तद्गुणभेदात्। एवञ्च साधनाध्यायप्रतिपाध्यसाधनरूपभक्तिविषयत्वेन स्वयञ्च सिद्धोपायतया
साधनत्वेन साधनाध्याये ब्रह्मचिन्ता विशेषेण सङ्गच्छत इति। तत्र ब्रह्मचिन्तनस्य विध्योपकारकत्वं तावदाह--
विध्या इति। तद्धि तद्रूपभेदादिति-- तद् ब्रह्मविशदीकरणं तद्रूपभेदात् तद्गुणभेदात् तेनोभयलिङ्गत्वादि
विशेषणोपेतं ब्रह्मात्र चिन्तनीयमित्यर्थः। अस्य सिद्धोपायत्वप्रतिपादनार्थं ब्रह्मचिन्तनं सफलमित्याह--सिद्धेति।द्वं
खलु विशेषतः प्रतिपाध्यम्- ब्रह्मणस्सिद्धोपयत्वं सिद्धप्राप्यत्व़ञ्च। एतदुभयप्रतिपादनं प्राप्ये ब्रह्मणि तृष्णाविशेष
सिद्धयर्थम्। तृष्णाविशेषाभावे खलुपायाधिकार एव पुरुषस्य न स्यात्। स्वर्गकामो हि यागादिष्वधिकुरुते एवं
परब्रह्मप्राप्तिकामो हि ब्रह्मोपासनेष्वधिकुर्यात्। तथा चोभयलिङ्गपाद उपासनानुष्ठाने विशेषेणोपकरोतीति शरीरकशास्त्रसारोऽयं पाद इति न नैरर्थक्यप्रसङ्गः। तृष्णाप्रथिम्न इति-- तृषणाभिवृद्धयर्थमित्युच्यते।अभिवर्धते
ह्यत्र तृष्णा ' स स्वेनैव फलप्रदः ' इत्युक्तप्रकारेण स्वप्रापकत्वेन स्वयमेव ब्रह्मणि परिज्ञाते इति भावः।।
 2. किंञ्च अखिलहेयप्रत्यनीककल्याणैकतानताप्रतिपादनपरोऽयमुभयलिङ्गपादो मृषावादिप्रभृतीनां परेषां प्रतिक्षेपे विशेषेणोपकरोतीति सफलएवेत्याह -- नैर्गुण्यमिति। ब्रह्मणो नैर्गुण्यं चेत् गुणोपसंहारपादाधिकरणेषूभय
लिङ्गपादप्रतिपादितकल्याणगुणभेदैर्ब्रह्मविध्याविभागो वितथस्स्यात्। ननु कल्पितैरेव गुणैर्ब्रह्माविध्याविभागस्स्या
-दिति परपक्षमनुवदति --सोऽस्विति। तत् प्रतिक्षिपति- श्रुतिमतविहतिरिति। अनादिनिधनाविच्छन्नसम्प्रदायतया
प्रतिपन्नस्य श्रुत्यर्थस्य कल्पितत्वे किमकल्पितं स्यात् ? तथा च गुणानां कल्पितत्वं वदन् वेदान्तबहिर्भूत इत्यर्थः।
ननु वेदान्तेऽपि 'मनो ब्रह्मेत्युपासीत ' इत्येवमादिषु  'गरुडमात्मानं जानीयात् ' इत्यादिवद् द्दष्टिविधिर्द्दश्यते 
तद्वदत्रापि स्यादित्याशङ्क्य निराकरोति-- नात्रेति। एकत्रागत्या द्दष्टिविधिपरिग्रहे सर्वत्रापि तथैव स्यादिति न
वक्तुं शक्यत इत्यर्थः। अन्यत्रान्यगुणारोपेणानुसन्धाने हि द्दष्टिविधिः। ब्रह्मणस्तु सत्यत्वज्ञानत्वादिकं स्वरूपगुणत्व
वादबाध्यमित्यर्थः। एवं कल्याणगुणैकतानत्वप्रतिपादकप्रमाणविरोधात् मृषावादिनो दोषमुक्त्वा निर्दोषत्वप्रतिपादक
-प्रमाणविरोधादपि मृषावादिपक्षस्य दुष्टत्वमाह-निर्दोषत्वमिति।ब्रह्मनिर्दोषत्वञ्च नित्यमेवेति प्रमाणानुसारेण यदि
वदसि तथा ब्रह्मव्यतिरिक्तस्य संसरतो जीवस्याभावाद् ब्रह्मणो नित्यनिर्दोषत्वाच्च मुधा निरर्थक एव संसाररूप
दोषशान्त्यर्थो वेदान्तश्रवणादिप्रयास इति नैरर्थक्यमेव शास्त्रारम्भस्य। तर्हि निर्दोषत्वं ब्रह्मणः कल्प्यमिति वदाम
इति परस्याभिप्रायमाशङ्क्य प्रतिक्षिपति-- कल्प्यमिति। निर्दोषत्वं कल्प्यं चेत् दुष्टतैव ब्रह्मणः प्रकृतिस्यादिति
पुनश्शास्त्रारम्भवैयर्थ्यमिति परेषां प्रतिक्षेपायोभयलिङ्गपादस्सफल एव।।
 3. इत्थं निर्विशेषत्वस्य मिथ्यात्वे दोषं द्दष्ट्वा पुनस्सत्यत्वं वदतो बम्भ्रम्यमाणस्य मृषावादिनो बहूनपि दोषानाह---किञ्चेति। ब्रह्मणो निर्विशेषत्वपारमार्थ्ये ब्रह्मजिज्ञासा कर्तव्येति आदौ चिन्त्यत्ववादो न स्यात्, तथा-
-प्रमाणगोचरत्वमपि तथैव स्वसिद्धान्तसारभूतं स्वयम्प्रकाशत्वमानन्दरूपत्वं विश्वाध्यासाधिष्ठानत्वं ' बहुस्याम् '
इति स्वस्य बहुभवनसङ्कल्पः। एताद्दशं सर्वमपि गुणजातं निर्विशेषे ब्रह्मणि कथं स्यात् ? न कथंचित् स्यादित्यर्थः। एते गुणा यदि परमार्थास्तदा सगुणवादप्रसङ्गः। अपरमार्थाश्चेत् स्वयम्प्रकाशत्वानन्दत्वयोरप्यपर-
-मार्थत्वे स्वसिद्धान्तस्य मूलोच्छेदः। बौद्धादिभ्यो वैषम्यञ्च किं स्यात् ? अयमर्थविरोध उक्तः।श्रुतिविरोधमप्याह--
सर्वेति। श्रुतिप्रमाणविरोधमुक्त्वा स्ववचनविरोधमप्याह-- स्ववचनेति। प्रत्यक्षादिकृत्स्नप्रमाणविरुद्धवादित्वादिकं
मृषावादिनस्सुप्रसिद्धमेव ' दुर्घटत्वमविध्याया भूषणं नतु दूषणम् ' इति। तद् भूषणं चेद् ब्रह्मैवाविध्या, निरधिष्ठान एव भ्रमः, निष्प्रकाशमेव ब्रह्मेत्यादिकमप्यत्यन्तदुर्घटं श्रेष्ठमेव भूषणं स्यादिति माध्यमिकविजयतूर्यमेव
जोघुष्येत।मायावैयात्येत्यादि-- मायाधार्ष्ट्यात् कष्टां दशामापन्नानामष्टपादकल्पनां मृषावादिनामिह गुणोपसंहार
पादप्रतिपाध्यं सकलमपि सगुणोपासनं समूलोन्मूलनमर्हतीति सर्वशास्त्रव्याकोपः।।
 4. अस्मिन्नुभयलिङ्गपादे यदि ब्रह्म चिन्त्यमुच्यते तर्हि जीवस्य स्वप्नाध्यवस्थाकथनं कथं सङ्घटेतेत्याशङ्क्य
स्वपनादिद्दष्टिरपि भगवत्सङ्कल्पादेव सिध्यतीति तत्प्रदर्शनस्यापि भगवन्माहात्म्यप्रदर्शपरत्वादस्मिन्पादे सङ्गति
र्युज्यत इति परिहरति--त्यक्तमिति। अयमत्र शब्दार्थः--दोषैस्त्यक्तं गुणाढ्यं ब्रह्म यदि पुनरिह चिन्त्येत तर्हि
जीवस्य स्वप्नाध्यवस्थमननमथ वैराग्यपादानन्तरमस्मिन्पादे कथं संघटेतेति शङ्का। तामिमामां निराकरोति-
नेति। तदेव विवृणोति-- स्वप्नेति। स्वप्नार्थस्यापि भगवानेव स्रष्टति तत्स्रष्टृभावप्रभृतिबहुविधब्रह्ममाहात्म्यसि
--द्धयै तथा अस्य जन्तोस्स्वमुक्तावत्यन्त परवशताज्ञप्तये चैतज्जीवस्य स्वप्नाध्यवस्थामननमत्र क्रियते।
अयमर्थः-- न जीवस्स्वप्राधान्येनात्रोच्यते, अपि तु परमात्मनो जग्रत्स्वप्नसुषुप्त्यादिसर्वावस्थाकतृत्वप्रतिपादनार्थम्
इति परमात्मैवास्मिन्पादे सर्वत्र प्राधान्येनोच्यत इति।।
 5. अत्र केचिदाहुः --- ' अस्मिन्नुभयलिङ्गपादे पूर्वार्धं जीवपरं वैराग्यपादशेषभूतम्, उत्तरार्धं परमात्मपरमिति।
एतदनुवदति - पादस्येति। पश्चार्धमत्रास्मिन्पादे साक्षादनुघटितमुपास्त्यर्थ तत्तद्भगवद्गुणोक्तेरिति।
इदमेकदेशिमतं नातीव हृध्यमिति निराकरोति-- एतदिति। तत्र हेतुमाह-- शबलितेति। सङ्कीर्णकथने
चातुरीवैपरीत्यादिति। तर्हि पादपूर्वार्धे जीवदोषग्रहणं किमर्थमित्याशङ्क्य ब्रह्मगुणाभिव्यक्त्यर्थमिति परिहरति-
ब्रह्मेति।संसरतो जीवस्य कथने हि संसारमोचकस्य परमात्मनो माहात्म्यं सिध्यतीत्यर्थः।शब्दार्थस्तु - जीवदोष
ग्रह इह तु मुखमुपाय इत्यर्थ इति।।
 6. अत्र चोदयति ' स्वप्नसृष्टिः परमार्थभूतेति भवद्भिरुच्यते तत्कथं सङ्घटते ? अतीतानागतयोरपि स्वप्ने
दर्शनात्। असम्भाविततार्थदर्शनं हि जागरे मिथ्या किं पुनस्स्वप्ने। अतस्स्वप्नसृष्टिर्नपरमार्थभूता ' इति। तदिदमाह--स्वप्न इति। अयमत्र शब्दान्वयः-- स्वप्नेऽर्थास्सृष्टास्सन्तु। अथापि बहुविधा भ्रान्तिरत्र स्वप्ने
दुस्त्यजा प्रधवस्तानां पित्रादीनामिदानीन्तनवदनुभवात् स्वप्नलब्धानां सुवर्णादीनामस्थिराणामपि स्थायितादि
भ्रमाच्च, अतः स्वप्नस्य अपारमार्थ्यं तव वक्तव्यमिति। तदिदमर्धाह्गीकारेण निराकरोति-- सत्यमिति। तत्र
अङ्गीकृतमनङ्गीकृञ्च विभज्य दर्शयति-- श्रुत्यादीति। श्रुत्यादिसिद्धेऽर्थे श्रुतहानायोगात् सर्वकर्तुर्भगवतस्तत्का
- लमात्र तत्तत्पुरुषमात्रानुभाव्यस्तुसृष्टिमङ्गीकृत्यात्यन्तव्याहतेष्वर्थेषु बाधादेव जागरवद् भ्रान्तिमङ्गीकृत्य सर्वं
निर्वहन्तश्श्रुतिसिद्धमर्थं न क्षिपाम इति।।
 7. तर्हि स्वयमेकत्र वर्तमानस्य स्वप्ने देशान्तरगमनं पारमार्थिकं कथं स्यादित्याशङ्क्य नानाशरीरपरिग्रहवतो
योगिन इव विश्वकर्तुर्भगवतस्सङ्कल्यप्रभावात् सर्वं सङ्घटत इत्याह -- कश्चिदिति। अयमत्र शब्दान्वयः--
-कश्चिध्योगी योगप्रभावात् स्वपरगृहयोस्स्वैरसञ्चारन्यायेन पूर्वदेहान्निष्क्रान्तो विशति परवपुर्देहान्तरं प्राप्नोति। तेनैव तत्र सञ्चारादिकमपि करोति।पूर्वं शरीरमपि भूयस्समागत्य प्राप्नोतीति। तथा स्वप्ने पूर्वशरीरं
परित्यज्य भगवता सृष्टं शरीरान्तरं स्वप्नद्रष्टा प्रप्नोति स्वप्नान्ते पूर्वशरीरं पूनः प्रप्नोतीति केचित्प्रतिपेदिरे।
तदिदमाह -- इत्थमिति। पक्षान्तरमप्याह-- श्वासवृत्त्येति। अयं खल्वन्येषामभिप्रायः -- यदि स्वप्ने शयितः पुरुषः पूर्वशरीरं परित्यज्य शरीरान्तरं परिगृह्णाति, तदा पूर्वस्मिन् शरीरे श्वासवृत्तिर्न स्यात्। अतस्तस्मिन्नेव 
शरीरे जीवोऽवतिष्ठते। भगवता सृष्टेषु तु स्वाप्नेषु शरीरान्तरेषु ' प्रदीपवदावेशः ' इति वक्ष्यमाणान्यायेन
धर्मभूतज्ञानव्याप्त्या सौभरिन्यायस्य सिद्धत्वात् धर्मभूतज्ञानव्याप्त्यैव शरीरान्तरपरिग्रह इति निरणैषुरिति।।
 8. अत्र सङ्गतिर्भाष्ये ' एवं कर्मानुरुपगमनागमनजन्मादियोगेन जाग्रतो जीवस्य दुःखित्वं ख्यापितम्। इदानीमस्य स्वप्नवस्था परीक्ष्यते ' इति। तदर्थविचारस्तु -- ' न तत्र रथा न रथयोगा न पन्थानो भवन्ति '
इत्यारभ्य स्वप्नसृष्टिराम्नायते, सा किं पारमार्थिकी, उत मायामात्रमिति। किं 'सृजते स हि कर्ता ' इति निर्देशः
पारमार्थिकतामवगमयति नेति। किमयं निर्देशस्सृष्टिकर्तुः कर्तृत्वपरः, उत स्वप्नज्ञानवत्कर्तृत्वपर इति। किं
प्रजापतिवाक्यावगतसत्यसङ्कल्पत्वस्य जीवस्य स्वप्ने सङ्कल्पमात्रात् सृष्टिस्सम्भवति नेति। य एषु सुप्तेषु
जागर्ति कामंकामं पुरुषो निर्मिमाणः ' इति जीवस्य स्वप्ने सङ्कल्पमात्रात् स्रष्टृत्वमवगमयति नेति। किमिदं 
वाक्यं जीवपरमुत परमात्मपरमिति।अस्मिन् खल्वधिकरणे स्वप्नसृष्टिर्जीवकार्यमुत परमात्मकार्यमिति चिन्त्यते।
अत्र पूर्वपक्षवादी मन्यते --उक्तमिति।उक्तं हि दहरवाक्यशेषभूते प्रजापतिवाक्ये प्रजानां पत्या सत्यसङ्कल्पता
ध्यं दहरवद् दहराकाशवज्जीवस्यापि।भविनीति सप्तमी। जीवे इत्यर्थः। तेन स्वसङ्कल्पात् सृष्टिस्स्वप्ने
जीवस्यैव समुचिता। किञ्चात्रपुत्रादीनां सृज्यत्वमुच्यते।पुत्रादिसम्बन्धो जीवस्यैव सङ्घटते रथादीनां जीवानुकूल
-वस्तूपलक्षणत्वात्। तेन पुत्रादिकतृत्वेन प्रकृतो जीवस्स्वाभीष्टं स्वाप्नमर्थः सृजेदित्यर्थः। इममर्थं प्रतिक्षिपति
--मैवमिति।तत्र हेतुमाह-- मुक्ताविति। ताद्दग्गुणोक्तेः --जीवस्यापहतपाप्मत्वदिगुणाष्टकाविर्भावस्योक्तेः स्वप्नावस्थायामन्धप्रयो जीवः कथमपहतपाप्मत्वादिगुणाष्टकं प्राप्नुयादित्यर्थः। हेत्वन्तरमप्याह --अनभिमतेति।
यदि जीवस्स्वयमेव स्वार्थं स्वप्ने सृजति तदानीं नियतमेवानुकूलं सृजेत्। सुप्तः खलु कदाचित्प्रतिकूलानपि
स्वप्ने पश्यति। तन्न युज्यते सत्यसङ्कल्पत्वे जीवस्य स्वप्रतिकूलं स्वयमेव कथं सृजेदिति। तृतीयमपि हेत्वन्तरमाह -- स्वाप्नानां सूचकत्वादिति। शुक्लानि सर्वाणि शुभावहानीत्येवं स्वप्नेऽपीश्वरसङ्कल्पेन स्वयमागतानि शुभाशुभसूचकानीति प्रतिपत्तव्यमित्यर्थः। तस्मादीश्वरस्रष्टृत्वमेव स्वप्नप्रपञ्चस्य। तदिदमाह -
निखिलजगदिति।।
 9.  अत्र  ' कामङ्कामं पुरुषो निर्मिमाणः ' इति विषयवाक्ये किं णमुल्यप्रत्ययेनाभिधानम् ? किं वा कामंकाममिति कर्मभूतविषयविशेषाभिधानम्? इत्याशङ्क्य भगवतस्सत्यसङ्कल्पस्य स्रष्टृत्वाभिधानार्थं णमुलेव 
समुचित इत्याह - कामंकाममिति। जीवस्यासत्यसङ्कल्पस्य कर्तृत्वायोगात्। तथा च सतीश्वर एवानुध्यते।
अयंच परमात्मा सुप्तेषु पुरुषेषु जागर्ति। तेन तस्याश्चर्यरुपकार्यकरणे कर्तृत्वं युज्यत इत्यर्थः। तस्य जागरणञ्च श्रतिसिद्धमित्याह --विशदमिति। ' प्राज्ञेनात्मना सम्परिष्वक्तः ' इति हि श्रूयते। ननु जागिवत् स्वप्नस्यापि परमार्थसृष्टिरूपत्वे कथं तत्तत्कालावसायित्वम्? कथंवा तत्तदेकैकपुरुषमात्रानुभाव्यत्वं? इत्याशङ्क्य
निरङ्कुशस्वतन्त्रेश्वरसङ्कल्पविशेषादित्यभिप्रायेण परिहरति--तत्तदिति। न केवलं स्वप्न एव तत्तत्कालावसान
-कार्यसृष्टिः, अपितु जागरेऽपि मेघोदयादीनां ताद्दक्त्वेनोपलम्भो द्दश्यते। ननु तथप्येकपुरुषानुभाव्यत्वं न द्दश्यत
इति चेत् तदपीश्वरसङ्कल्पादिति मन्तव्यम्। द्दश्यन्ते हि मन्त्रौषधसिद्धाञ्जनादिप्रभावत् तत्तत्पुरुषमात्रानुभाव्या
विषयविशेषाः। अपर्यवियाज्यः खल्वीश्वरसृज्यत्वे हेत्वन्तरमप्याह --तत्तत्कर्मानुरूपं फलवितरणमिति। स्वप्नदर्शनं हि सुखदुःखात्मकत्वात्कर्मफलं कर्म चेश्वरसङ्कल्पविशेष इतीश्वरायत्तत्वमेव स्वाप्नस्यार्थजातस्य।
पापी हि पापानुरूपं स्वप्नं पश्यति धर्मोत्तरस्तु तदनुरूपमिति महानयं मार्गस्सर्वैरप्यनतिलङ्घनीयएव। एतदप्युक्तमाप्तैरिति -- अयमभिप्रायः।कस्यचित्क्वापि काले शुभप्रप्तिरितस्य पुनरशुभप्राप्तिरिति निमित्तसामुद्रिकतत्तद्ग्रहसञ्चारादिना विद्वद्भिरभिधीयते, प्रतिबन्धादिना यदि तन्न स्यात् तत्स्वप्नेऽपि न प्राप्यत
इति तैरेवाभिधीयते, अतोऽपि कर्मफलत्वं सिद्धं स्वाप्नस्य सुखदुःखादेरिति।।
 10. अत्र ' मायामात्रन्तु कात्स्न् र्येन ' इति सूत्रे मायाशब्दप्रयोगमात्रमवलम्ब्य श्रुतिमुखसुगता वेदवादच्छद्मबौद्धा मृषावादिनो विश्वमिथ्यात्वमाहुः। तन्मतं दूषयति -- मायेति। तत् प्रपञ्चमिथ्यात्वं तैश्शास्रारम्भे कथितमिति पुनरत्राभिधाने पौनरुक्त्यमसङ्गतत्वञ्च। तेनेश्वरविचित्रसृष्टिस्स्वप्नप्रपञ्च इत्येतदेवात्रोच्यते नपुनर्विश्वमिथ्यात्वम्। मायाशब्दमात्रवलम्बनेनैव हि मृषावादिनामिदमभिधानम्, तदपि तेषामनालम्बनमित्याह -- मायाशब्द इति। न हि लोके मायाशब्दो मिथ्यावचन इत्याभिधानिकाः पठन्ति।
' माया तु वयनं ज्ञानम् ' इति हि नैघण्टुका ज्ञानविशेष एव मायाशब्दं प्रयुञ्जते। 'इन्द्रो मायाभिः पुरुरूप ईयते'
इत्यादावीश्वरस्सङ्कल्पविशेषैर्नानारूपोऽनुभूयत इति ह्युच्यते। आह च पराशरः--
                       ' अनेकशक्तिरूपाणि तत्करोति जनेश्वर।
                         देवतिर्यङ्मनुष्याख्याचेष्टावन्ति स्वलीलया।।
                         जगतामुपकाराय न सा कर्मनिमित्तजा।। इति।
 लीलेति स्वसङ्कल्प एवोच्यते। स च सङ्कल्पो ज्ञानञ्च माया, अतो न मायाशब्दो मिथ्यावाची, अपित्वाश्चर्यसृष्टिवाची, यद्वा तत्सृष्टिहेतुभूतशक्तिविशेषवाची, अथवा तत्तत्सृष्टिनिदाननिमित्तभूतसङ्कल्पविशेषवा
--ची। द्दश्यन्ते हि प्रयोगाः ' देवमायेव निर्मिता ' इति। मिथ्यात्वे हि कल्पितेति व्यपदिश्येत। अन्यदपि।
                         ' तेनमायासहस्रं तत् शम्बरस्याशुगामिना।
                           बालस्य रक्षता देहमैकैकश्येन सूदितम्।। इति।
 अत्र हि सूदितमिति नाश्यत्वमेवोच्यते। नाशो हि परमार्थसतः प्रध्वंसः। अन्यथा बाध्यत्वमेवोच्येत। बाधो हि
प्रतिपन्नोपाधौ निषेध्यत्वमिति भृषावादिनो वदन्ति। 'मायां तु प्रकृतिं विध्यात्' इति मायाशब्दस्य मिथ्यार्थत्वव्यावृत्त्यर्थं हि प्रकृतिं विध्यादित्युच्यते। अत एव ' मायामृगो हृतः ' इत्यत्र मारीचस्य प्रध्वंस एव वर्ण्यते। मेघनादमायादिष्वपि मन्त्रविशेषसाध्यपरमार्थसर्पाणामेव मायेति व्यवहारः। कथमन्यथा गरुडप्रभावविशेषैर्निराकरणायत्वं युज्यते? किञ्च सर्वलोकप्रसिद्धोऽयं व्यवहारः। सामभेददानदण्डमायेन्द्रजालोपेक्षा इति साप्तोपाया नीतिशास्त्रेषु निर्दिश्यन्ते। तत्र मायेन्द्रजालयोर्वैषम्यमुच्यते। 
मन्त्रादिशक्तिविशेषात् परमार्थसर्पादिसृष्टिर्माया। तस्मादेव मन्त्रादिशक्तिविशेषादपरमार्थगजतुरगरथपादातादि
प्रदर्शनेन परकटकभञ्जनमिन्द्रजालफलमिति। एवमन्यत्राप्युदाहरणानि द्रष्टव्यानि। अथापि पुराणेषु पामरप्रयोगेषु
च मिथ्याविषयेऽपि मायाशब्दः प्रयुज्यत इत्याशङ्क्योत्तरमाह-- उपचरत्विति। न ह्यौपचारिकः प्रयोगश्शब्दस्य
शक्तिविशेषं नियमयतीत्यर्थः। तदिदमाह -- किं तत इति। प्रयोगप्राचुर्यमितिहासपुराणादिष्वपि प्राचुर्येण
सत्यभूतएवासुरराक्षसास्त्रादावेव द्दष्यत इत्याह -- सत्य इति। ' मेघोदयस्सागरसंनिवृत्तिः ' इत्युपक्रम्य
' विष्णोर्विचित्राः प्रभवन्ति मायाः ' इति पुराणेष्वपि पठ्यते। तर्हि कृत्स्नस्यपि कार्यस्य मायाशब्दवाच्यत्वे किं
नियामकमित्याशङ्क्याह--उचितनियमन इति। अयमर्थः-- आश्चर्यरूपकार्यविशेषो मायेत्युच्यते इन्द्रजाले
मायाशब्दभिधानमाश्चर्यरूपत्वाविसेषादौपचारिकमिति मायेन्द्रजालयोर्विभागः। ' देवी ह्येषा गुणमयी मम माया
दुरत्यया ' इति वचनं त्रिगुणस्यैव विचित्रप्रप़्चसृष्टिहेतोमार्याशब्वाच्यत्वं व्यक्तमेव स्थापयति।।
3.2.2.
 1. अत्र सङ्गतिर्भाष्ये ' इदानीं सुषुप्तिस्थानं परीक्ष्यते ' इति। पूर्वं स्वप्नो निरूपितः, इदानीं सुषुप्तिस्थानमित्यर्थः। तदर्थविचारस्तु-- किं नाडीपुरीतह्ब्रह्माणि जीवस्य विकल्पेन सुषुप्तिस्थानानि? उत 
समुच्चयेनेति। किमेषां प्रसादखट्वापर्यङ्कवत् कार्यभेदोऽस्ति नेति। ' सत आगच्छामहे' इति ब्रह्मणः प्रबोधश्रवणं
ब्रह्मणः पर्यङ्कस्थानीयतामवगमयत् किं कार्यभेदमवगमयति नेति। अत्र पूर्वपक्षीमन्यते--स्थानं जन्तोरित्यादि।
जन्तोस्सुषुप्तौ श्रुतिरनियमतो नाड्यः पुरीतत् ब्रह्मेति च स्थानं वक्ति वदति। तस्मात् त्रयाणामपि स्थानानां
मिथो नैरपक्ष्यात् नाड्यो वा पुरीतद्वा ब्रह्मवेति विकल्प इति पूर्वपक्षः। उक्तमर्थं प्रतिक्षिपति--तन्नेति। प्रतिक्षिपमेव युक्त्या विवृणोति--प्रासादेति। अयमर्थः-- समुच्चये कार्यभेदाभावे हि विकल्पो न्याय्यः। अत्र पुनः
कार्यभेदेन समुच्चयेन योजितानां प्रासादखट्वापर्यङ्कन्यायेन नाडीपुरीतद््ब्राह्मणं विकल्पो न न्याय्य एव।स च
विकल्पोऽष्टदोषदुष्ट एव। तदेवाह--पक्षेपक्ष इति। ' व्रीहिभिर्यजेत ' ' यवैर्यजेत ' इति विकल्पेनानष्ठीयमानयो
व्रीहियवयोः प्रथमं व्रीह्यनुष्ठाने यवशास्त्रविषयौ द्वौ दोषौ स्तो यवशास्त्रे प्रमाण्यत्यागोऽप्रामाण्यस्वीकारश्चेति।
समनन्तरं कदाचिद्यवशास्त्रानुष्ठाने व्रीहिशास्त्रे प्रमाण्यत्यागोऽप्रामाण्यस्वीकारश्चेति द्वौ दोषौ स्तः। तस्मिन्नेव
यवानुष्ठानसमये यवशास्त्रे त्यक्तप्रामाण्यस्वीकारस्स्वीकृताप्रामाण्यपरित्यागश्चेति द्वौ दोषौ भवतः। पुनः परिवृत्य
व्रीहिशास्त्रानुष्ठानरूपे तृतीये प्रयोगे व्रीहिशास्त्रे त्यक्तप्रामाण्यस्वीकारः स्वीकृताप्रामाण्यपरित्यागश्चेति द्वौ दोषौ
स्त इति प्रयोगत्रयादष्टदोषदुष्टत्वं द्वयोरपि शास्त्रयोश्चत्वारश्चत्वारो दोषा इति प्रथमानुष्ठानवेलायां द्वौ दोषौ,
द्वितीयानुष्टानवेलायं चत्वारस्तृतीयानुष्ठानवेलायां पुनर्द्वौ दोषाविति बुद्ध्या विभज्य धीमद्भिर्भावनीयम्।
प्रकारान्तरेणाप्यष्टदोषदुष्टत्वमाहुर्विकल्पविषयमाचार्यः-- व्रीह्यनुष्ठाने यवशास्त्रे प्रतिपत्त्यनुष्ठानापूर्वफलबाध इति
चत्वारो दोषाः। एवं यवानुष्ठाने व्रीहिशास्त्रे प्रतिपत्त्यनुष्ठानापूर्वफलबाध इति चत्वारो दोषा इत्यष्टदोषदुष्टत्वम्।
तेनायमर्थः--गत्यभावे विकल्पस्स्वीकार्यः सम्भवन्त्यां गतौ समुच्चय इति। अत्र तु प्रासादखट्वापर्यङ्कन्यायेन समुच्चयस्य सम्भवाद् विकल्पो न स्वीकार्यः। क्रमघटितचतुर्दोषयुक्त इति -- प्रयोगत्रयसुद्धमष्टदोषदुष्टत्वमनु
--वदति। तेन प्रयोगद्वायादिति बालकानां प्रतिभासो दुष्प्रतिभास इत्यर्थः।।
3.2.3.
 1. सङ्गतिर्भाषेये ' किं सुषुप्त एव प्रबोधसमय उत्तिष्ठत्युतान्य इति संशये ' इति। तदर्थविचारस्तु-- किं
सुषुप्तादन्यः प्रबोधसमये उत्तिष्ठति, उत स एवेति। किं सुषुप्तौ सकलोपाधिविनिर्मोकोऽस्त्युत नेति। किं कर्मानुस्मृतिशब्दविधयस्सकलोपाधिविनिर्मोकाभावं गमयन्ति नेति। ननु सुषुप्तिर्नाम मुक्तिप्रायैव मुक्तिः किल
जहदरसुखगणा दुःखसङ्घातविरहिता ब्रह्मण्यपीतिरेव प्रलय एव श्रुत्यैवख्याप्यते तेन तदनु सुषुप्त्यनन्तर
मुद्बुध्यमानस्तनुभृदन्य एवेति पूर्वपक्षानुवादः क्रियते-- मुक्तिरिति।इमं पक्षं प्रतिक्षिपति--मैवमिति। मुक्तेस्स्वापस्य विशेषं दर्शयति--कर्मानुवृत्तेरित्यादिना।पूर्वकर्मानुवृत्तेः कर्मफलस्य सुखदुःखादेर्दर्शनात् कर्मानुवृत्ति
र्द्दश्यते। अन्यत्वे कथमिव स्मरणं सम्भवति? शब्दोऽपि ' त इह व्याघ्रो वा' इत्यादिभाष्योपात्तः। विधिरपि--
--सुषुप्तस्यैव मुक्तत्वे मोक्षार्थविधयः कथं सङ्घटेरन्? अयत्नलभ्यस्य किं यत्नेनेति। स्वपदनुवदनादिति--'नाहं
खल्वयमेवम् ' इत्यादिना ' नाहमात्र भोग्यं पश्यामि' 'विनाशमेवपितो भवति ' इति सुषुप्तस्यानुवदनाच्च। प्राचीन
एव विनष्टप्रायः पुरुषः प्रबुद्धो भवतीति मन्तव्यम्।।
 2. अत्र सुषुप्तस्यैव प्रबोधसमये पुनरुत्थानमिति किमर्थं स्थाप्यते विशेषप्रयोजनाभावदित्याशङ्क्यात्यन्तोपयुक्तं
प्रयोजनविशेषमाह-- जीवानादित्वमित्यादिना पद्येन। जीवानामनादित्वसिद्ध्यर्थमिदं सूत्रं चेत् तत्रोक्तमेव
' न कर्माविभागादिति चेन्नानादित्वात्'।इत्यादिना। मोक्षे द्दषदनुकरणक्षेपणं मूढत्वक्षेपणमनेन सूत्रेण क्रियते चेत्
तदप्युत्तरत्र करिष्यते। स्थायित्वोपपादनेन जीवानां स्वर्गाध्यर्थप्रवृत्तिः क्रियते चेत् सापि श्रुतिनयविदिता
कृत्स्नस्यापि मीमांसाशास्त्रस्य स्थायित्वमन्तरेणानुपपत्तेस्स्वर्गाध्यर्थप्रवृत्तिरपि श्रुत्या तदनुग्राहकन्यायेन च पूर्वमेव
विदिता। आत्मस्थैर्योपपादनेन क्षणभङ्गभङ्गश्चेत् सोऽपि सौगताधिकरणादिषु सिद्धः। जीवस्य सुषुप्तावीश्ववरैक
त्वनिराकरणार्थमिदमधिकरणं चेत् तस्य कल्पान्तेऽप्येकत्वमपि नामरूपादिप्रहाणमात्रान्न पुनस्स्वरूपैक्यादिति
तत्रतत्रोक्तम्। तेन साप्युक्तिर्नियमितविषया। अतो भूयश्चिन्ता सुषुप्तेः न कर्तव्येति कस्यचिद् बालप्रायस्य
चोध्यमनूदितं परिहरति-- प्रलयसमदशासज्जिहासादिसिद्ध्या इति। नैयायिकदुर्दुरूढाः केचित् पाषाणप्रायेमेव
मोक्षं वदन्ति। तर्हि ' नाहमत्र भोग्यं पश्यामि ' 'विनाशमेवापीतो भवति ' इति निन्दिता सुषुप्तिरपि मुक्तिस्स्यात्,
नेयं मुक्तिरिति मनीषिभिः प्रर्थ्यते। एवं पाषाणवन्मुक्तिरिति वैराग्यपादे तन्मुक्तिनिन्दया तज्जिहासाविशेषोऽपि
सिध्यति तदर्थमयं प्रसङ्ग इति न नैरर्थक्यमित्यर्थः।।
3.2.4.
 1. जाग्रत्स्वप्नसुषुप्तिरूपावस्थाविशेषान् परिशोध्यानन्तरं मूर्च्छारूपा सुषुप्तितुल्यावस्था विचार्यत इति सङ्गतिः।
जाग्रत्स्वप्नयोः प्रज्ञायुक्तत्वात् सुषुप्तिमूर्च्छयोः प्रज्ञाविलोपरूपत्वात् तयोर्मिथस्सङ्गतिः। तदर्थविचारस्तु-- किं 
मूर्च्छा जाग्रत्स्वप्नसुषुप्त्यादीनामन्यतमावस्था, उतावस्थान्तरमिति। किं लक्षणतो भेदो व्यवस्थापयितुं शक्यते नेति। किं सूक्ष्मप्राणसम्बन्धो मूर्च्छेति लक्षणं भवति नेति। अत्र पूर्वपक्षी प्राह जाग्रत्स्वप्नसुषुप्तिमरणभेदेन चत्वारो
ह्यवस्थाविशेषा लोके प्रसिद्धाः। तत्र जाग्रत्स्वप्नौ बाह्यज्ञानविरहितौ न भवतः सुषुप्तिश्च श्वासपूर्णत्वान्न
मूर्च्छा मरणमेव प्रशमितकरणप्राणवर्गत्वादिति। तदिदमनुवदति--जाग्रदिति। तत्प्रतिक्षिपति--नेति। मूर्च्छामरणयोर्भेदे कारणभेदमेव तावत् प्रामाण्यति--मृत्यादेरिति। अभिघातादिमात्रान्मूर्च्छा शिरश्छेदादेर्मरणमिति
मूर्च्छामरणकारणयोर्भेदादित्येको हेतुः। हेत्वन्तरमाप्याह--स्थितीति। मूर्च्छिते पर्यन्तस्थिताः स्थितो वा मृतो वेति
विशेरते। स च संशयो मूर्च्छामरणयोर्वैषम्यमावेदयति। तृतीयमपि हेतुमाह--उत्थितेरिति। मूर्च्छितेष्वेव कश्चिन्मन्त्रौषधादिविभावात् पुनरुत्तिष्ठते। मृतस्तु गच्छत्यमेव एवमुत्थानस्यानियतत्वादित्यर्थः। तर्हि मूर्च्छेति
कोऽयमवस्थाविशेष इत्याशङ्क्याह-- मर्तुमिति। मर्तुं प्रक्रम्य विधिना मध्ये विमतीति मरणस्यार्थसम्पत्तिरूपावस्थाविशेषो मूर्च्छेतिपरिकल्पनीयमिति। अर्धमरणं मूर्च्छेत्यर्थः।।
 2. अत्राष्टानामप्यधिकरणानामन्योन्यार्थभेदोपपादनात् पेटिकाभेदमुत्तरपेटिकायामवान्तरपेटिकाभेदञ्चाह--
जन्तूनामिति। एवं चतुर्भिरधिकरणैर्जन्तूनां जाग्रत्स्वप्नसुषुप्त्याद्यवस्थासु यद्वैशसं तद्दर्शितम्। अतः परंतु
सर्वस्थानयोगेऽपि स्वयमनघशुभगुणं ब्रह्म संशोध्यत इति पेटिकाविभागः। उत्तरपेटिकायामपि पूर्वभागस्योत्तर
भागस्य चार्थभेदेन वैषम्यमाह-- संसर्गेत्यादिना। उभाभ्यामधिकरणाभ्यां दोषवत्ससर्गमूलांस्तत्तादाम्याभिधानमूलां
श्च दोषान् परिहरति। अथोत्तराधिकरणद्वयार्थमाह --हीनत्वेति। सर्वस्मात्परत्वाभावे निरतिशयौदार्याभावे
चोपास्यत्वासम्भवात् सर्वस्मात्परत्वहानिं निरतिशयौदार्यरहितत्वं चोत्तराभ्यामधिकरणाभ्यां निराकरोतीति मिथो
विभागः।।
3.2.5.
 1. पूर्वाधिकरणे संसरन्तं मरणावस्थाधीनं जीवं वैराग्यातिशयसिद्धयर्थमुक्त्वा प्राप्यतृष्णाविशेषसिद्ध्यर्थं भगवत
उभयलिङ्गत्वमुच्यत इति सङ्गतिः। तदिदं व्यक्तमेव दर्शयति--नैर्गुण्यमिति। अत्र मृषावादिनां पक्षनूद्य
विशेषतस्तत्प्रतिक्षेपपार्थमेवेदमधिकरणं प्रवृत्तम्। ते खल्वेवमाहुः-' निर्गुणं निरञ्जनम् ' इति ब्रह्मणो नैर्गुण्यमेव
प्रामाणिकम्। तर्हि ' सत्यकामसत्यसङ्कल्पः ' इत्यादि गुणवचनस्य का गतिरत्याशङ्क्याह-- गुणवचनमिति।
अविद्यापरिकल्पितधर्मार्थवादमात्रमेव गुणवचनं प्रलोभनार्थमित्यर्थः। तर्हि गुणाभावे किं ब्रह्मणो दोषवत्तवमेव 
स्वाभाविकमिति भवतोच्यत इत्याशङ्क्याह-- नैर्दोष्यमिति। अयमर्थः-- ब्रह्मणि नैर्गुण्यं नैर्दोष्यं चोभयमपि
स्वाभाविकमिति। तदिदमाह-- वस्तुवत्त्येति। तर्हि श्रुतिपुराणादिसिद्धं ब्रह्मगुणविग्रहादिकं संसारसम्बन्धश्च
सर्वलोकप्रसिद्धः किं भवेदित्याशङ्क्याह--तदितरदिति। उक्तमेतदेकदेशमात्रमस्माभिः। इत्थमेवं 
जीवेश्वरैश्वर्यापहरणप्रवृत्तकुहनावादमोमुह्यमानान् निराकर्तुं ' न स्थानतोपि ' इत्यधिकरणमारभ्यते। अनेकश्रृङ्गम्--बहुप्रकारमित्यर्थः।।
 2. ' दोषदर्शनात् ' इत्यादिना भाष्ये सङ्गतिर्व्यक्ता। प्रदर्शिता चास्माभिः पूर्वमेव। तदर्थ विचारस्तु-- सुषुप्त्युत्
क्रान्त्यादिस्थानेषु स्थितस्य जीवस्य ये भवन्त्यपुरुषार्थाः, ते तदन्तर्यामिणस्तच्छरीरस्यापि प्रसज्यन्ते नेति। किं
जीवस्यापुरुशार्थसम्बन्धश्शरीरसम्बन्धनिबन्धनः, उत कर्मसम्बन्धनिबन्धन इति। किं सशरीरस्यापि ब्रह्मण
उभयलिङ्गत्वं श्रुतिप्रतिपन्नं कर्मसम्बन्धस्यैवापुरुषार्थत्वहेतुतामवगमयति नेति। किं श्रुतिप्रतिपन्नमुभयलिङ्गं
तात्त्विकम्? उतातात्त्विकम्? इति। किं ' अथात आदेशो नेतिनेति ' इति प्रकृतः सर्वविशेषनिषेधः ? उत
प्रकृतैतावत्त्वनिषेधः ? इति। किं सर्वविशेषनिषेधे वाक्योपक्रमोपसंहारसामञ्जस्यम् ? उत प्रकृतैतावत्त्वनिषेधे ?
इति। अत्र पूर्वपक्षाभिप्रायं विशेषतः प्रदर्श्य सिद्धान्ताभिप्रायेण निराकरणमपि दर्शयति--हेयमिति। इत्थं किल
पूर्वपक्षी मस्यते- पूयशोणिताद्मज्जनं हि यथा राजकिङ्करस्य हेयं तथा राज्ञोऽपि हेयमेव अन्यथा तस्य हेयत्वमेव न स्यात्। तथा चेश्वरस्यापि जीववत् देहावस्थानं दुःखकारणमेव स्यात्। ननु जीवः कर्मपरतन्त्रो देहे
वर्तते, ईश्वरः स्वेच्छयैव, अतो न दोष इत्याशङ्क्यपरिहरति -- स्वेच्छयेति। स्वेच्छयापि पूयशोणितादिमज्जनं
दुःखकारणमेव द्दश्यते। अपयर्नुयोज्यत्वाद्  वस्तुस्वभावानामिति। उक्तमर्थं प्रतिक्षिपति-- नेति। तत्र हेतुमाह
निरुपधेरिति। अयमर्थः-- लोके हि त्याज्योपादेयभाव उपाधिभेदेनान्यथाक्रियते। यथा प्रातरनुकूलमौष्ण्यं मध्याह्ने प्रतिकूलमेव। शैत्यं च मध्याह्नेऽनुकूलं प्रातः प्रतिकूलमेव,एवं पुरुषभेदेनापि द्दश्यते। पशूनामनुकूलं
तृणादिकं मनुष्याणां प्रतिकूलम्। एवमवस्थाभेदेनापि क्षुधितस्यानुकूलमन्नं मृष्टमेव भुक्तवतः प्रतिकूलमेव। तदिदमुक्तं भगवता पराशरेण
                ' तदेव प्रीतये भूत्वा पुनर्दुःखाय जायते।
                  तदेव कोपाय यतः प्रसादाय च जायते।।
                 तस्माद् दुःकात्मकं नास्ति नच किञ्चित् सुखात्मकम्।। ' इति।
प्रतिपत्तृभेदेनापि सुखदुःखविभागो द्दश्यते। एकस्मिन्नेव बालके तव पुत्रोऽयमित्युक्ते सुखम्, शत्रुपुत्र इत्युक्ते दुःखम्। एवं तत्तदुपाधिभेदात् सुखदुःखविपरिणामस्सर्वलोकसाक्षिकः सुप्रसिद्धः एवं  पुण्यपापात्मकर्मोपाधिवशज्जीवानां सुखदुःखविभागो नापह्नोतुं शक्यते। यथा लोके वातपित्तश्लेष्मवतामनुकूल
प्रतिकूलात्मकवस्तुवैषम्यमायुर्वेदादिषु पठ्यते तथैवोपलम्यते च। तस्मान्नेश्वरस्य शरीरेष्ववस्थानात् कर्मसम्बन्ध
कथनं तत्प्रयुक्तसुखदुःखसम्बन्धकथनं वा योयुज्यते। नन्वीश्वरस्यापि शरीरसम्बन्धादेव कर्मसम्बन्धोऽपि स्यादित्याशङ्क्य परिहरति --नित्येति। अत्रायं विकल्पः-- किमीश्वरशब्देन सर्वस्वामी विश्वजगन्नियन्तोच्यते किं
वा राजादिमात्रम्। उत्तरत्र चेत् सिद्धसाधनमेव राजादीनामपि सुखदुःखानुभवस्य विभाव्यमानत्वात्। पूर्वत्र
नेश्वरत्वमेव सिध्यति सुखदुःखादिकमनुभवति, ईश्वरश्चेति व्याघातात्। कर्मफलं हि सुखदुःखानुभवः। कर्म
चेश्वराज्ञापरिपालनदुल्लङ्घनजनितो गुणविशेष एव। अथवाऽध्यात्मशास्त्रमर्यादया शासितुरीश्वरस्य निग्रहानुग्रह
सङ्कल्पः। तेनेश्वरस्य कथं सुखदुःखानुभवप्रसङ्गः ?  यदि वदसि मोहादीश्वरस्यापि कश्चन प्रशास्ता अस्तीति तथा ' न तत्समश्चाभ्यधिकश्च द्दश्यते ' इत्यादिश्रुतिरेव भवतः कपोलताडनं करोतु। ताडितोऽपि यदि
प्रलपसि बहिष्कुर्वन्तु भवन्तं ब्रह्मवादिनः। तस्मादीश्वरस्याज्ञापकेश्वरान्तराभान्न शास्त्रवश्यत्वम्। शास्त्रवश्यत्वा--
-भावान्न कर्मानुबन्धः। कर्मसम्बन्धाभावाच्च न शरीरसम्बन्धप्रयुक्तसुखदुःखानुभवप्रसङ्ग इति मानामानविवेककोविदानां महानुभावानां मार्गः। अयमर्थः श्रुत्यैव व्यक्तमेव विभज्य दर्शित इत्याह-- श्रुत्यैवेति।
' द्वा सुपर्णा ' इति हि श्रुतिरेकस्मिन्देहे वर्तमानयोर्जीवपरमात्मनोरेकस्य कर्मफलोपभोगमितरस्य कर्मफलभोगा--
-भावेननिरतिशयदीप्तियोगञ्चाह। ' द्वा सुपर्णा ' इत्यत्र जीवपरमात्मानावेव विभज्योक्ताविति प्रागेव प्रसाधितम्।
पैङ्गिश्रुतिविरोधाभावोऽपि तत्रैव विशदं प्रकाशित इत्युपरम्यतेऽस्माभिः।।
 3. अत्र कश्चिदुक्तमर्थतत्त्वमान्ध्यादतिगर्वाच्चाजानन् पुनश्चोदयति। ' तथहि कणभक्षादिपक्षे ईश्वरस्य धर्माधर्मयोः प्रेरकत्वेन शरीरान्तरवस्थाऽपि शरीरित्वाभावान्न ब्राह्मणादिशब्दवाच्यत्वम्। तेन ' ब्राह्मणो यजेत '
' क्षत्रियो यजेत ' इत्यादिवाक्येषु विधिगोचरत्वप्रसङ्ग एव नास्ति। युष्माकं सिद्धान्ते पुनर्ब्रह्मक्षत्रादिशब्दानां
प्राधान्येनेश्वरवाचकत्वादीश्वर एव विधिगोचरतामश्नुते। कुर्यान्नकुर्यादिति नियाम्यत्वादीश्वरत्वमेव भज्यते ' इति।
तदिदमनुवदति- ब्रह्मक्षत्रादीति। अयमत्र शब्दार्थः-- ब्रह्मक्षत्रादिदेहेष्वणु र्जीव इव विभुरीश्वरोऽप्यात्मभावेन
शरीरप्रेरकत्वेन तिष्ठन् तत्तच्छब्दाभिलप्यो भवदनुमत्या ब्राह्मणादिशब्दवाच्य एव भवति। तेन स ईश्वरो
ब्राह्मणत्वाद्युपाधिविशिष्टस्तत्तद्विधिवश्यः कथं न भवति ?--ईश्वरत्वान्न भवतीति चेत् नहि साक्षात् श्रुतिप्रतिपन्नेऽर्थे
नास्तिकत्वमङ्गीकर्तव्यम्। तस्माद् विधिनिषेधशास्त्रगोचरस्येश्वरस्य सर्वदोषाकरत्वमिति। तमिममन्धप्रलापं
निराकरोति--मैवमिति। तदेव विवृणोति-न ज्ञाप्यत इत्यादिना। अयमत्र विकल्पः- किमज्ञातज्ञापनमप्रवृत्तप्रवर्तनं
वा विधिरिति भवतोच्यते ? न तावदज्ञातज्ञापनमीश्वरस्य सम्भवतीति तदाह--न ज्ञाप्यतेऽसाविति। तत्र हेतुमाह-
अविदितविरहादिति। सर्वज्ञत्वादित्यर्थः। न हि दिवाकस्य दीपेन कश्चिदुपकारः क्रियते। अप्रवृत्तप्रवर्तनमपि न
सम्भवति। उक्तार्थस्य द्रढिम्ने लोकद्दष्ट्या व्यतिरेकद्दष्टान्तमाह-- किञ्चिज्ज्ञ इति। लोके हि राज्ञा भृत्यादयः
किञ्चिज्ज्ञत्वात् कर्तव्येषु बोध्यन्ते परतन्त्रत्वात् प्रेर्यन्ते चेति सर्वलोकद्दष्टं नापह्नोतव्यम्। तस्मात् सर्वज्ञ ईश्वरो
बोध्यः प्रेर्यश्च स्यादिति वचनं न बुद्धिमतां वादः अपितु बुद्धिहीनानामित्युपहसन्ति सन्तः। यत् श्रुतिप्रतिपन्नत्वाद्
ब्राह्मणादिशब्दवाच्यस्येश्वरस्यापि प्रशास्यत्वमिति, तदपि हास्यम्--श्रुतिर्हि योग्यमेवार्थं वदति। न त्वत्यन्तायोग्यं
श्रुत्यन्तरविरूद्ढ़ञ्चेति स्वयमेव भावयतु भवानपीति।।
 4. अस्मिन्नुभयलिङ्गाधिकरणे ह्यखिलहेयप्रत्यनीकत्वं कल्याणैकतानत्वञ्चोभयलिङ्गत्वेनोच्यते। एतच्च
त्रिभिर्न्यायैर्निरूपितैरुपपाद्यम्। ' न हिंस्यात् सर्वा भूतानि ' ' अग्नीषोमीयं पशुमालभेत ' इत्यत्रोत्सर्गापवादन्यायो
विहितव्यतिरिक्तविषयत्वान्निषेधशास्त्रस्येति। ' प्रजापतिर्वरुणायाश्वमनयत् ' इत्यादावुपक्रमाधिकरणन्यायः,
उपसंहारदुपक्रमो बलीयान् उपक्रमस्यासञ्जातविरोदित्वादुपसंहारस्य सञ्जातविरोधित्वादिति। 'यद्युद्गातापच्छद्येत ' इत्यादावनियतपौर्वापर्यविरोधे पुनरपच्छेदाधिकरणन्यायः। ' पूर्वाबाधेन नोत्पत्तिरत्तरस्य हि 
सिद्धयति ' इति पूर्वं बाधितवैवोत्तरस्योत्पत्तेः। अत्र मृषावादिनः प्राहुः--सगुणवाक्यानि तावत् प्रवर्तन्ते तानि तु
पूर्वाण्येव विधिरूपार्थप्रतिपादकत्वात्। निर्गुणवाक्यानि तु पराणि निषेधरूपार्थप्रतिपादकत्वात्। लोके हि विधिपूर्वको निषेध इति सुप्रसिद्धमेतत्। तेन विधायकस्य प्रत्यक्षप्रमाणस्य च पूर्वभावित्वाद् बाध्यत्वम्। निषेधकानां
' निर्गुणं निरञ्जनम् ' 'नेह नानास्ति किञ्चन ' इत्यादीनां वाक्यानां परत्वादि बाधकत्वम्। एवमनुमानस्यापि।
तथा कर्मशास्त्राणामपि। यानि तु वाक्यानि वेदान्तेऽपि सगुणोपासनपराणि तान्यपि कर्मशास्त्रतुल्यत्वादित्थमेव
बाध्यानि। यानि पुनः सगुणब्रह्मस्वरूपपराणीति कानिचिद्वाक्यानि सगुणवादिभिरभिधीयन्ते तान्यपि विधिविषयत्वात्
पूर्वभावित्वाद् बाध्यानि। निर्गुणवाक्यानि तु निषेधविषयत्वाच्चरमभावित्वेन बाधकत्वाच्च प्रमाणत्वेनावतिष्ठन्ते। यथा अपच्छेदाधिकरणे उद्गातृप्रतिहर्त्रपच्छेतयोरवक्रमेण जातयोर्निमित्तयोः परस्परविरुद्धप्रायश्चित्तद्वयप्रसङ्गे
पूर्वापच्छेदनिमित्तप्रायश्चित्तं बाधित्वोत्तरापच्छेतनिमित्तप्रायश्चित्तमेवानुष्ठीयति। तेनात्रापि विधिवाक्यविषयगुणं
बाधित्वा निर्गुणवाक्यविषयभूतनैर्गुण्यमेव प्रामाणिकैरङ्गीकर्तव्यमिति। तदिदमितरन्यायद्वयनिरूपणेन प्रतिक्षिपति--
-उत्सर्गेणेति। ' न हिंस्यात् सर्वा भूतानि ' इत्युत्सर्गः। ' अग्नीषोमीयं पशुमालभेत ' इत्यपवादः। तत्र अपवातेनोत्सर्ग एव क्षोम्यते न पुनरुत्सर्गेणापवाद इति तान्त्रिकप्रक्रिया। तेन ' निर्गुणं निरञ्जनम् ' इत्युत्सर्गः।
'सत्यकामस्सत्यसङ्कल्पः ' इत्यपवादः। एकस्य सामान्यविषयत्वादितरस्य च विशेषविषयत्वात्। तेन सगुणवाक्येनैव निर्गुणवाक्यं हेयगुणविषयतया सङ्कोचनीयमिवि नीतिविदां निर्णयः। तदिदमाह--तस्मादिति।
' निर्गुणं निरञ्जनम् ' इति ब्राह्मे गुणादौ निषेधः 'सत्यकामस्सत्यसङ्कल्पः ' इत्यादिविधिविषयमतिक्रम्य
तिष्ठेत्। एवमुत्सर्गापवादन्यायेन सगुणनिर्गुणवाक्ययोर्विषयभेदेन विरोधशान्तिमुक्त्वा विरोधे शान्ते ससि
अपच्छेदाधिकारणन्यायापेक्षैव नास्तीत्याह--नहि समविषयेति। तुल्यविषयत्वे सत्येव ह्यपच्छेदाधिकरणन्यायः
प्रवर्तते। अपच्छेदयोः अपच्छेदत्वेन तुल्यत्वात्। अत्र पुनर्न्यायान्तरसिद्धेन विषयभेदेन विरोध उपशान्तः। तेन
तदुपशमनहेतुरपच्छेदाधिकरणन्यायो नैरर्थक्यादनपेक्षणीय एव । विषदष्टस्य मणिमन्त्रादिष्वन्यतमेन विषदोषपरिहारे किमितरेण प्रतिविधानाभासेन? अत्रापच्छेचदाधिकरणन्यायप्रसङ्गस्याभासत्वमेव प्रदर्शयति--द्दष्ट
इति। अयमर्थः-- अनियतपौर्वापर्यविषये ह्यपच्छेदाधिकरणन्यायप्रसङ्गः, यथा कदाचिदुद्गता पूर्वमपच्छिद्यते
कदाचित् प्रतिहर्ता, तेन तत्रोत्तरप्राबल्यम्। इह तु नियतपौर्वापर्यमेव विधिः पूर्वो निषेधः पर इति। उपक्रमाधिकरणे हि दातृंप्रतिग्रहीत्रोः कस्याश्वप्रतिग्रहेष्टिरिति चिन्तायामुपक्रमवाक्यानुसारेण दातुरित्येव निर्णीतम्। तेनात्रापि पूर्वप्राबल्यात् सगुणवाक्यानामेव प्राबल्यम्, न पुनर्निर्गुणवाक्यानामिति निर्णेतव्यम्। अत्र वक्तव्यशेषमशेषमपि तत्त्वमुक्ताकलापव्याख्याने तत्त्वटीकादौ च द्रष्टव्यम्। भाष्ये च प्रथमसूत्र एव ' उत्तरप्राबल्यकथनं माध्यमिकविजयप्रलङ्गेनापहसितम् ' इति। तदेवात्र विस्तरेणानुसन्धेयमवहितकरणैरन्तेवासिभिः। किञ्चपजीव्यविरोधमालपन्ति न्यायविदः। यथाहुः---
                      ' पूर्वात्परबलीयत्वं तत्र नाम प्रतीयते।
                        अन्योऽन्यनिरपेक्षाणां यत्र जन्म धियां भवेत्।। ' इति। 
 तेन स्वरूपे स्वप्रामाण्ये च भेदप्रतीतिसापेक्षाणां भेदनिषेधशास्त्राणां प्राबल्यकथनमश्रुतमीमांसानां श्रुतिविस्मृतमीमांसानां वा कथनम्। नहीदं पूर्वमिदं परमिति भेदप्रतीतिमन्तरेणापच्छेदाधिकरणेऽपि प्राबल्यदौर्बल्यनिर्णयः। न च तत्प्रतीतिमन्तरेण प्रामाण्यनिर्णय इत्युपरम्यते।।
 5. ' तर्हि श्रुतिमेवाश्रयामः। साहि प्रपञ्चमिथ्यात्वमेव सर्वत्र वदति। तत् तत्त्वमेव। नखलु माता विषं ददाति।
तेन ' असदेवेदमग्न आसीत् ' इत्यादिश्रुतिसिद्धत्वात् प्रपञ्चमिथ्यात्मेव तत्त्वम् ' इति केचित् प्रलयन्ति। तदेतत्
श्रुतिपर्यालोचनयैव प्रतिक्षिपति--सत्त्वं कार्यस्येति। अयमर्थः- 'कथमसतस्सज्जायेत ' इति वाक्यं हि कार्यस्य सत्त्वमङ्गीकृत्य कारणासत्त्वमेव प्रतिक्षिपति। तेन कार्यमपि सत् कारणमपि सदित्युक्तं भवति। तेन 'तद््धैक आहुः ' इत्येकशब्दप्रयोगात् असत्त्वस्य परपक्षत्वमेव प्रतीयते। शब्दान्वयस्तु-- कथमसतस्सद्भवोदित्यधीतिः
कार्यकारणयोर्द्वयोरपि सत्त्वमवगमयतीति। ननु मा भूदिदं वाक्यं ' यथा सोम्य' इति वाक्यमस्माकमवलम्बनं
स्यादित्याशङ्क्य परिहरति-- द्रव्यान्यत्वमिति। तदपि वाक्यं कारयकारणयोर्द्रव्यान्यत्वमात्रमेव प्रतिक्षिपति। नपुनः प्रपञ्चमिथ्यात्वं प्रतिपादयतीत्यर्थः। तर्हि नेह नानास्ति कॢञ्चन ' इति वचचचनमस्माकमवलम्बनमिति च
भवद्भिर्न वक्तव्यमित्याह-- अन्तर्भावादिति। विशिष्टे भगवति विशेषणानां अन्तर्भावात् ' नेह नाना ' इति
वाक्यमप्यब्रह्मात्मकनानात्वमेव प्रतिक्षिपति। तर्हि साक्षात् 'नेति नेति'इति प्रपञ्चनिषेधकं वाक्यमस्माकं कुलधनमिति चेत् तदपि स्वप्नलब्धसुवर्णमित्याह --निर्दिष्टेति। पूर्वं ब्रह्मणः कानिचिद् विशेषणान्युक्त्वा
निर्दिष्टेयत्त्वमेव ब्रह्मण इति मन्दस्य शङ्कां नेति नेतीतिवादो व्यपनयति। इति न, इति न, इति प्रागुक्तप्रकारविशेषमात्रं निषिध्यते, नपुनर्वक्ष्यमाणं गुणजातमपि। अत एव सूत्रकारः प्राह ' प्रकृतैतावत्त्वं हि प्रतिषेधति ततोब्रवीति च भूयः ' इति। एवं सर्वासामपि श्रुतीनां विषयभेदेन प्रामाण्यसिद्धस्सगुणब्राह्मवादिनामेव
वेदान्तार्थनिर्णयसाद्गुण्यमिति निर्गुणवादो निर्गुणानामेव स्वेच्छालापः।।
 6. ' ननु सन्त्वेतानि समाधानानि, अथाप्यसाधेयमिदमेकं द्दश्यते। सर्वत्रावस्थितस्य भगवतो ' जलाधारेष्विवांशुमान् ' इति द्दष्टान्त उपादीयते। तन्मिथ्यात्वमेव प्रतिपादयति ' इति कश्चिनमनुते, तस्याप्युत्तरमाह--तत्तद्दूस्विति। तात्पर्ये हि शब्दः प्रमाणम्। नात्र जीवानां मिथ्यात्वं विवक्ष्यते प्रमाणविरुद्धत्वात्।
अपितु ब्रह्मणस्सर्वत्रावस्थितस्यापि विशेषमभूततत्तद्वस्तुगत वृद्धिह्नासभाक्त्वमेव केवलं निषिध्यते। यथा तरङ्गेषु
प्रतीयमानस्य चन्द्रबिम्बस्य तरङ्गतवृद्धिह्नासादिभाक्त्वं न परमार्थतो विद्यते। एवं सर्वान्तर्यामित्वेनावस्थितस्य
परस्य ब्रह्मणस्तत्तद्वस्तुप्रयुक्तभेदोषसम्बन्धो नास्तीति। अयमत्र विद्यमानस्यापि ब्रह्मणः प्रभावविशेषादौपाधिकदोषप्रसङ्गाभाव इति द्दष्टान्तप्रदर्शनमात्रमेतदिति। अयमत्रान्वयः--तत्तद्वस्तुप्रदेशे सकलगुणतया परिपूर्णं द्दश्यः परमात्मा वृद्धिहासादिभेदविधुर इति हि ' जलाधारेष्विवांशुमान् ' इत्युच्यते।
तात्पर्यानुगुणमेवार्थस्योपवर्णनीयत्वात् किमर्थमियं क्लिष्टकल्पना ? असंसर्गार्थमेवात्र निदर्शनमुच्यत इत्याशङ्कते-- अस्पर्शोदाहृतिश्चेदिति। सर्वैरस्पृष्टमेवात्र ब्रह्मोच्यत इत्यर्थः। तत्रोत्तरमाह- न हीति। न ह्येक 
एव द्दष्टान्तो महर्षिभिरुच्यते। क्वचिद् ' जलाधारेष्विवांशुमान् ' इति, इतरत्र ' आकाशमेकं हि यथा घटादिषु
पृथग्भवेत् ' इति क्वचिदविद्यमानं प्रतिबिम्बमुदाह्नियतेऽपरत्र विद्यमानमेवाकाशम्। तेनोभयद्दष्टान्तसामा़ञ्जस्यार्थ
मुचित एवार्थ उदाहर्तव्यः। न पुनस्तद्गतदोषैरस्पृष्टत्वमेव। अन्यथैकोपादाने इतरप्रच्यवनादुभयमपि न सिध्येत्।
एवं विस्तरेणार्थतत्त्वमुपपाद्योभयलिङ्गत्वं निगमयति--तस्मादिति। द्विलिङ्गम्--अखिलहेयप्रत्यनीककल्याणैकतानत्वादुभयगुणयुक्तम्। द्विविधविभवम्-उभयविभूतिविशिष्टम्। 'पुरुष
एवेदं सर्वम् ' इत्यादिप्रमाणप्रसिद्धविभूतिद्वयविशिष्टमित्यर्थः। विवृतं हि भगवता पराशरेण ' समस्तकल्याणगुणात्मकोऽसौ इत्यादिना। वेदान्तपक्ष इति कथनं मृषावादिपक्षस्य बौद्धपक्षनिक्षेपार्थम्।।
3.2.6.
 1. सङ्गतिर्भाष्ये ' तस्याचिद्वस्तुनो ब्रह्मरूपत्वप्रकार इदानीं चिन्त्यते ब्रह्मणो निर्दोषत्वसिद्धयर्थम् ' इति। अयमर्थः-- पूर्वाधिकरणे ब्रह्मणो निर्दोषत्वं प्रतिज्ञातम्। तस्य निर्दोषत्वस्य प्रतिष्ठापनार्थमचिद्वस्तुनो
ब्रह्मरूपत्वमहिकुण्डलन्यायेनोत प्रभाप्रभावन्न्यायेन, अथवा विशेषणविशेष्यभावेनेति चिन्त्यत इति पूर्वाधिकरणेन
सङ्गतिरिति। तदर्थविचारस्तु- किमचिद्वस्तुनो ब्रह्मरूपत्वमहिकुणडलन्यायेन ? उत प्रभाप्रभावद्रूपेण ? उत
विशेषणविशेष्यबानेनांशांशित्वेन इति। किं ' स वा एष महानज आत्माजरो ऽमरः ' इत्याद्यचिद्धर्मप्रतिषेधो विशेषणविशेष्यभावेन ब्रह्मरूपत्वं प्रपञ्चस्यावगमयति नेति। अत्र पूर्वपक्षमाह-विश्वस्रष्टुरिति। विश्वस्रष्टुः परमपुरुषस्य स्वांशतोऽचिद्वर्गप्रजनने स्वदुःखकारणत्वं नास्त्येव। अचितो दुःखाभावात्। अंशतश्चाचित्त्वक्लृप्तौ
मृत्तत्कार्यादिकञ्च बहूदाहृतं द्दष्टान्तजातं सुप्रतिज्ञं स्वरसमेव भवति। अतो ब्रह्मैवाव्याकृतादिसृष्टिं विहारवशाद् विक्रियामपि करोति। ततो विकाररूपाप्यचित्सृष्टर्युज्यत एवेत्यर्थः। तदिदं प्रतिक्षिपति--नेति। तदेव
विवृणोति--स्वांश इति। अयमर्थः-- द्विविधो ह्यनर्थः। दुःखप्रजननमित्येकः। निरतिशयसुखानुभवयोग्ये वस्तुनि
मौढ्यापादनमित्यपरः। अचिद्वस्तुनश्चिद्विलक्षणत्वेन दुःखजननाभावेऽपि निरतिशयज्ञानानन्दात्मनि वस्तुन्यंशे
अचिद्रूपतया मौढ्यापादनमपि स्वानर्थापादनमेव। तस्मादचिद्रूपस्वांशसृष्टिर्न घटत एव।।
 2. उक्तपक्षेण सह पक्षान्तराण्यप्यनूद्य निराकरोति--कश्चिदिति। पूर्वं ब्रह्म स्वयमेव स्वस्मिन्नचित्त्वमापादयतीत्याशङ्क्य दूषितम्। अधुना पूर्वोक्तदोषपरिहारार्थं केचिदनादिसिद्धो नित्य एव 
कश्चिदाचिदंशो विविधविकृतिमान् वर्तत इत्याहुः। तत्रापि विरोधस्तदवस्थः-- सर्वज्ञस्य ब्रह्मणो नित्यमेव
ताद्दशमौढ्यसंवलितरूपकल्पनस्यात्यन्तदौस्स्थ्यात्। पक्षान्तरमनुवदति-- फेनादीति। सन्मात्रे ब्रह्मणि सागरे
फेनतरङ्गबुह्बुदन्यायेन चिदचिदीश्वरात्मकं तत्त्वत्रयं विकृतिवशाज्जायत इत्यन्ये प्राहुः। तदपि ताद्दशमेव ;
निर्विकारे विकारकल्पनात् स्वानर्थकरणदोषस्य तादवस्थ्याच्च। कतिचित्पुनश्चन्द्रचन्द्रिकान्यायेन 
जगह्ब्रह्मणोरैकजात्यमेव ब्रुवते। तद् जगह्ब्रह्मणोरैक्यप्रतिपादकवेदान्तवाक्यानामननुकूलत्वादनादरणीयमेव।
वस्तुत्वमात्रेण साजात्यञ्चेत् सर्वलोकप्रसिद्धत्वान्न वेदान्तवेद्यम्। आत्मतया साजात्यंचेत् अचिद्वस्तुनि नास्त्येव।
ईश्वरत्वेन साजात्यञ्चेत् तत्त्वत्रयपरिक्लृप्तिपराहतम्। " भोक्ता भोग्यं प्रेरितारम् " इति श्रुतिविरुद्धञ्च। अतो
विशेषणविशेष्यभावेनैकात्म्यमिति वेदान्ततत्त्ववेदिनां निर्णयः। तेन सर्वे वादिनः सर्ववेदान्तवाक्यस्वास्यविरोधादत्र
वित्रासनीया इति शब्दान्वयः।।
3.2.7.
 1. भाष्य एव पूर्वाधिकरणनिगमनवाक्यान्वितेनोत्तराधिकरणोपक्रमवाक्येन सङ्गतिरुच्यते ' ब्रह्मणो निर्दोषत्वेन
कल्याणगुणाकरत्वेन चोभयलिङ्गत्वमपि सिद्धम्। इदानीमस्मात् परस्माज्जगन्निमित्तोपादानरूपपरमकारणात्
परब्रह्मणः परमपि तत्त्वमस्तीति कैश्चिद्धेत्वाभासैराशङ्क्य निराक्रियते ' इति। तदर्थविचारस्तु-- यदिदमुभयलिङ्गं ब्रह्म किमस्मात्परमपि किञ्चित् तत्त्वमस्ति ? उत नेति। किमस्यैव परत्वे सेतून्मानसम्बन्धभेदव्यपदेशानामुपपत्तिरस्ति ? न वेति। अत्र सूत्रकारेणोपात्तान् पूर्वपक्षहेतूननुक्रमेणानूद्य सौत्रक्रमेण परिहारमपि दर्शयति--सेतुमिति। ' एतं सेतुं तीर्त्वा 'इति तर्तव्यत्ववचनात् 'चतुष्पाद् ब्रह्म षोडशफलम् ' इति ब्रह्मणः परिमितत्ववचनात् प्राप्यसम्बन्धितोक्तेः 'अमृतस्यैष सेतुः ' इति प्राप्यस्यान्यस्यामृतस्य प्रापकतया तत्सम्बन्धित्वेनाभिधानात्, अन्याधिक्यश्रुतेरपि ' परात्परं पुरुषमुपैति दिव्यम् '
'परात्परं यन्महतो महान्तम् ' इति सर्वस्मात् परस्यान्यस्य श्रुतेश्च। अतिवहननयात् अतिवाहिकन्यायेनायं परमपुरुषो विश्वकारणभूतः प्रापक एव स्यान्न पुनः प्राप्यः। प्राप्यञ्चान्यदेव किञ्चिद् भवेदिति व्योमातीतवादिनः। तदिदं प्रतिक्षिपति -- असदिति। यज्जगत्कारणं तदेवध्येयम् ' कारणं तु ध्येयः ' इति नियमात्। यच्च ध्येयं तदेव प्राप्यम् ' ब्रह्मविदाप्नोति परम् ' 'ब्रह्मवेद ब्रह्मैव भवति ' इति प्राप्यप्रापकयोरेकत्वनिर्णयात्। अतो योऽमृतस्य सेतुस्तदेवामृतमिति त्रय्यन्तवादिनां निर्णयः। अस्मिन् ब्रह्मणि
सेतुत्वाद्युक्तिः कथमिति चेदत्रोत्तरम्- सेतुत्वेति। बहुप्रमाणैरविरुद्धां वृत्तिमङ्गीकरोतु। ईश्वरस्यैव तावत्प्राप्यत्वं
प्रापकत्वञ्च सकलवेदान्तसिद्धत्वादङ्गीकरणीयमेव। तेन सेतुत्वाद्युक्तीनां योग्यार्थकल्पनयार्थोपवर्णनं कार्यमित्यर्थः। अन्यथा लोके मुख्यामुख्यप्रयोगविभागो न स्यात्। अमुख्यप्रयोगाणां परित्याज्यत्वञ्च स्यात्। उप क्रमोपसंहापादितात्पर्यलिङ्गपरिशोधनेन विदुषां तत्रतत्र वाक्यार्थोपवर्णनमपि न स्यादिति सर्वशास्त्रसङ्क्षोभः।।
 2. अत्र पूर्वं सेतुत्वादिवचनं याग्यार्थकल्पनया योज्यमित्युक्तम्। तानेव योग्यानर्थाननुक्रमेण दर्शयति-सेतुत्वमिति। 
सेतुत्वं सेतुतुल्याद् विधरणनियामात्--धारकत्वनियमादित्यर्थः। भगवानेव हि सर्वधारकः। अर्थान्तरमप्याह--बन्धनादिति स एव भगवालसङ्करेण सर्वमपि तत्त्वजातं सम्बध्नाति।परिमितिवचनस्यापि गतिमाह--व्याप्तेऽपीति। व्याप्तेऽप्यस्मिन्परस्मिन् ब्रह्मणि परिमितिवचनं सार्थकमिति दहराकाशादिप्रसङ्गेषु तत्रतत्र सूत्रितमेव। ' चतुष्पाद् ब्रह्म ' इति वचनं तु 'पादोऽस्य विश्वा भूतानि ' इतिवत् तत्तच्छ्रुतिभिरनुगणमेव कल्पनीयमनन्तभूम्नोऽपि ब्रह्मणः। ' अमृतस्यैष सेतुः ' इत्यमृतरूपस्य
ब्रह्मण इति वा ब्रह्मप्राप्तिरूपमोक्षस्यामृतस्येति वा योजनीयम्।।
 3. अत्र नारायणस्य परत्वमङ्गीकृत्य तस्मादप्यन्यस्य परत्वमुच्यत इति पूर्वपक्षिणा वर्ण्यते। तत्र द्दष्टान्तोऽप्युक्तः। यथा 'अक्षरात् परतः परः ' इत्यत्र परतोऽक्षरादन्यः पर इति पर उच्यत इति। एवमुक्ते
द्दष्टान्तदार्ष्टान्तिकयोवषैम्यमाह--अन्यस्येति। अयमर्थः द्दष्टान्ते हि प्रथमान्तपरशब्दनिर्दिष्टस्य परस्याधिक्यवादे
पञ्चम्यन्तपरशब्दनिर्दिष्टमवधितया द्दष्टम्। तस्य च परशब्दवाच्यत्वं तत्कार्यरूपमहदाद्यपेक्षयेति वचनान्निर्णीतम। तत्र स्वकार्यापेक्षया परस्मादक्षरात् परो जीवो वा परमात्मा वेति वक्तुं शक्यते। इह पुनः
' न ह्येतस्मादिति नेत्यन्यत् परमस्ति ' इति परमात्मापेक्षया परः प्रतिक्षिप्यते। तस्मादन्यः परो न कल्पनीय एव।
ननु ' ततो यदुत्तरतरम् ' इत्यत्र तच्छब्देन प्रकृतं परमपुरुषं निर्दिश्य ततोऽप्युत्तरतरं तत्त्वान्तरं निर्दिश्यते। अतः
परमपुरुषादुत्तरं तत्त्वमस्तीति केचिदूचुः। तत् परिहरति- एवन्त्वादिति। तत्र तत इत्येवन्त्वादिति हेतुरनूद्यते। 
पूर्वं बहुभिः प्रमाणैः परमपुरुष एव परतत्त्वमित्युपपादितत्त्वादित्यर्थः। तेन 'यदुत्तरतरम् ' इत्यादिकं परमपुरुषमेवाह नपुनस्तत्त्वान्तरम्। तत इति शब्दस्यार्थान्तरमप्याह--यदि वेति। ततः परमपुरुषव्याप्यत्वेन पूर्वोक्तात् प्रपञ्चात् उत्तरतरं यदरूपमनामयमित्यन्वयः। अत्रापि परमपुरुष एव परत्वेनोच्यते। यदि परमपुरुषादुत्तरतरं वस्त्वस्तीत्यभिधीयते तदा प्रकरणोपक्रमे पुरुषसूक्तप्रत्यभिज्ञानेन परमपुरुषादुत्तरस्य 
प्रतिक्षेपादुपक्रमोपसंहारयोरुपक्रमबलीयस्त्वस्यन्याय्यत्वादुपक्रमानुगुण्येनोपसंहारवाक्यमस्मदुक्तप्रक्रिययैव योजनीयमिति भावः। इयमत्रशब्दयोजना--अन्यस्येश्वरस्य ' अक्षरात्परतः परः ' इत्याधिक्यवादे परं प्रकृत्यादिकं अवधितया यत्र द्दष्टं तत्र तस्मिन्नेवोदाहरणे तदवधिरव्याकृतादिस्तदपेक्षया अवधिरस्यात्। स्वयञ्च 'अक्षरात् परतः परः'  इति स्वकार्यवर्गात् परत्वेनापि निर्दिश्यते। अत्र तु ' न ह्येतस्मादिति नेत्यन्यत्परमस्ति ' इति 'इति न ' इत्युपदिष्टादन्यत्परं नास्तीति परान्तरराहित्येनोपदिष्टे विषये तत्परोक्तेस्तस्मात्परस्यान्यस्योक्तेरयुक्तेः। तेन परत्वकल्पनं परमपुरुष एव पर्यवस्यति। ' ततो यदुत्तरतरम् ' इत्यत्र तु पञ्चम्यन्तस्य तच्छब्दस्य हेतुपरत्वमित्येको निर्वाहः। अवधिपरत्वेऽपि पूर्वोक्तात् परमपुरुषव्याप्यात्
प्रकृतत्वेन तच्छब्देन निर्देष्टुं योग्यादित्यपरो निर्वाह इति।।
3.3.8.
 1. अत्र पूर्वोत्तराधिकरणयोस्सङ्गतिमाह- आराध्य इति। यत्र हि परत्वमौदार्यञ्च स एव हि सेव्य इति लोकप्रसिद्धम्। परत्वे सत्यपि कदर्यस्यासेव्यत्वात्। तथौदार्ये सत्यपि निर्धनस्यासेव्यत्वात्। तेनोत्तरपादप्रतिपाद्योपास्यत्वसिद्धयर्थं भगवतः परत्वमुक्तं पूर्वाधिकरणे। इह पुनः फलप्रदत्वकथनात् औदार्यमुच्यत इति पूर्वोत्तराधिकरणसङ्गतिः। तदिदं परत्वं भगवतस्त्रिकाण्ड्यां सर्वत्रोक्तमनूद्य तदन्वितमौदार्यमधुना प्रख्याप्यते। अन्वयार्थस्तु--'सर्वे वेदा यत्रैकं भवन्ति ' ' सर्वे होतारो यत्रैकं भवन्ति'।
'वर्णाश्रमाचारवता ' इत्यादिभिः प्रमाणैः प्रथमकाण्डे विष्णुरेव सर्वकर्मसमाराध्यता निर्णीतः। मध्यमकाण्डेपि
'अग्निरवमो देवतानां विष्णुः परमः' इति स एव सर्वदेवतान्तर्यामित्वेन तदध्यक्षतया प्रतिपादितः। अस्मिन्नपि
ब्रह्मकाण्डे पुनरेतावता दशभिरपि पादैर्भाषितो भवभयचकितप्राप्त्युपास्त्येकलक्ष्यमिति  प्रागेवास्मिन्पादे 
विशदतरमुपपादितम्। अथोभयलिङ्गपादान्ते विद्याप्रतिपादनारम्भे तत्तच्छास्त्रार्थयोग्यं नित्यनैमित्तिककाम्यरूपाणां
प्रवृत्तिनिष्ठधर्माणां कर्मयोगज्ञानयोगभक्तियोगादिरूपाणां निवृत्तिनिष्ठधर्माणा़ञ्चानुगुणं फलं दिशतीति विद्यारम्भ
सिद्ध्यर्थं विशदमुपपाद्यते। नहि प्रयोजनमन्तरेण प्राणिनां प्रवृत्तिस्सम्भवति। नच प्रयोजनं प्रदातारमन्तरेण। न च
प्रदातृत्वं परत्वौदार्याभ्यां विना। नापि चैतौ गुणौ पुरुषोत्तमादुभयविभूतिविशिष्टस्वात्मप्रदानमहावदान्याद् भगवतो
नारायणादन्यत्र सम्भवत इति भावः।।
 2. सङ्गतिरुक्ता। तदर्थविचारस्तु- किं सापूर्वात्कर्मोपासनात् स्वर्गापवर्गफलोत्पत्तिः उत कर्मोपासनप्रीताद्र वाय्वाद्यवस्थात् केवलाच्च परस्माद् ब्रह्मण इति। किं 'स एवैनं भूतिं गमयति ' 'यमेवैष वृणुते तेन लभ्यः '
इत्यदिवाक्यशेषो वाय्वाद्यवस्थस्य केवलस्य च फलप्रदातृत्वगमयति नेति। किमयं वाक्यशेषो यथप्रतीयमानार्थः,
उतान्यपर इति। अत्र पूर्वपक्षवादी मन्यते--कृष्यादेरिति। लोकेकृष्यादेर्मर्दनादेरपि फलमस्तीत्यविवादमेतत्।
अन्यथा प्रवृत्त्ययोगात्। तच्च फलं द्दष्टद्वारेणैव जायते न पुनरद्दष्टद्वारा कल्पनागौरवप्रसङ्गात्। अव्यवहितफलोत्पत्तौ द्दष्टमपि द्वारं नापेक्षते। धर्माणां पुनः  




































 




















4.पूर्वं साङ्ख्यस्य नित्यमुक्तिं वदतः कथितं दूषणं मृषावादिनोऽप्यविशिष्टमित्युक्वा स्वपक्षेमोक्षं 
स्वरूपतो विशदमेव दर्शयति-मोक्षेति। अत्रायं विकल्पः-- नित्यमुक्तत्ववादि मृषावादि किमागामिमोक्ष
एव नास्तीति ब्रूते किंवा भ्रान्तिसिद्धो मोक्ष इति। उभयथापि न युज्यते । तथा हि - मोक्षो यदि न स्यात् तदा सपरिकरामिदं चिन्त्यमानं साधनं मुधा स्यात् । आगामिनो मोक्षरूप फलस्याभावात्। 
तर्हि मुक्तिर्भ्रान्तिसिद्धेति पक्षं परिगृह्निम इतिचेत् तत्रापि विकल्पः-- किमाधुनिकभ्रान्सिद्धो मोक्षः,
उत मोक्षदशायामुत्पन्नाय भ्रान््तया सिद्धः। न तावदाद्यः - अधुना सम्सारभ्रान्ते विद्यमानत्वेन                
मोक्षभ्रान्तेरनुदयात्। नापि परः - तथा सति मुक्तिदशायामारोपितमोक्षविषयभ्रान्त्यनुवृत्तेर्यावदात्मस्वरूपं
भ्रान्तिरेव स्यात्। किञ्च श्रेत्रज्ञस्य नित्यमुक्तत्वं कथयितुस्तव साधनाध्यायोऽफल एव स्यात्, नित्यमुक्तत्वेन साधनाध्याभावात्। भ्रान्त्युपशमनार्थं साधनाध्याय इति चेत् तर्हि निवर्त्यसद्भावान्न नित्यवुक्तत्वसिद्धिः। निवर्त्यभावे तु तदेवनैष्फल्यमनुवर्तेत।तर्हिसकलसांसारिकदुःखनिवृत्तिर्ब्रह्मज्ञानकार्येति चेत् कार्यस्यानित्यत्तन्नाशे संसारोन्मज्जनप्रसङ्ग इत्याशङ्कयाह-प्रध्वंसेति। न्यायविदां पक्षे
 प्रध्वंसरूपाणी मिक्तिः। प्रध्वंसस्य कार्य्तवेपि नित्यत्वमिति हि तेषां पक्षः। अतो नानित्यत्वप्रसङ्गः। तर्हि युष्मत्पक्षे भावरूपत्वमस्तीति चेत्--अस्त्येव । तेषामभाव एवास्मकं  भावः। यथा  अभावरूपत्वान्मुक्तेः कार्यत्वेपि नित्यत्वामिति न्यायवादिनः वदन्ति एवं भावान्तराभावावादिनामस्माकमपि न च पुनरावर्तते इति न्यायानुगृहीतश्रुतिसामर्थ्यादपहतपाप्मत्वादिगुणाष्टकाविर्भावरूपमुक्तेर्भावरूपत्वेऽपि नित्यत्वसिद्धिरिति कृतं विस्तरेण।।
5.उक्तं भावान्तराभावपक्षं लोकदृष्टप्रक्रियया पुरानाणुसारेण च स्थापयन् मोक्षस्य नित्यत्वं पक्षद्वयेण 
दर्शयति। सन्तत्यात्मेति।महि घटत्वं घटतः कपालिका इति पराशरादिवचन बलादुत्तरावस्थान्तर -मात्रस्य सन्तन्यमानस्यैव विनाशत्वेन च लोके उपलम्भात् धीशङ्गोचप्राणाश एव विकशनम्।
अतथाभूतं नित्यसिद्धस्वरूपमत्र पुनरागमात्स्यात्। आगमस्तु न च पुनरावर्तते इत्यादिकः।
अपुनरावृत्तिर्नाम विकसितज्ञानस्य पुनस्सङ्कोचाभावः।यथा न क्रियते ज्योत्स्ना मल प्रक्षीलनान्मणेः
इति शैनकवचनमप्यत्रैव संवदते। अत्र पक्षान्तरमप्याह -मन्यत इति। विकसनंस्वरूपतो नित्यमित्यकः




