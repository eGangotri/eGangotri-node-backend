।। श्री शारीरककारिकावली ।।
जगत्सृष्ट्यादिलीलं तमनघं सद्गुणालयम् ।
उपास्यं मुक्तिदं प्राप्यं महादेवीशमाश्रये ।। 1 ।।
रामानुजाङ्घ्रिकमलं भायान्मन्मानसे सदा ।
यदामोदाद्भाति लोके निस्तुलं वैष्णवं कुलम् ।। 2 ।।
त्रय्यन्तार्यपदत्राणात् श्रेयोदं नेतरद्भुवि ।
यदालम्ब्य भवाम्भोधिं तरन्ति सुधियस्सुखम् ।। 3 ।।
यस्याहं चरणध्यानात्सत्तां प्राप्तोऽस्तकल्मषः ।
स ददातु धियं भाष्ये श्रीराघवगुरूत्तमः ।। 4 ।।
वेदान्तार्थविचारैकनिष्ठो यतिपतिर्महान् ।
श्रीरङ्गरामावरजः लसतान्मेऽनिशं हृदि ।। 5 ।।
श्रीमद्भाष्याधिकरणप्रधानार्थान् गुरोः श्रुतान् ।
सङ्गृह्याद्य यथाबुद्धि लिखाम्याचार्यवीक्षया ।। 6 ।।
पाण्डित्यादिख्यापनाय नारभे कार्यमीदृशम् ।
किन्तु भाष्यार्थचिन्ताख्यतात्कालिकफलेप्सया ।। 7 ।।
स्यादेव महतां प्रीत्यै बालिशस्यास्य भाषितम् ।
न ददाति शुकीया वाक् बुधानामपि किं मुदम् ।। 8 ।।
स्वशिष्यजैमिन्यृषिणा व्यासो वेदार्थनिर्णयम् ।
षोडशाध्यायसूत्रौधेः कारयामास तत्त्ववित् ।। 9 ।।
द्वियुगाध्यायशारीरशास्त्रो व्यासेन विष्णुना ।
तेनैव ब्रह्म वेदान्तवेद्यं सम्यङ्निरूपितम् ।। 10 ।।
व्यासावतारो भगवान् रामानुजमुनिस्स्वयम् ।
तदध्यायस्थसूत्राणां भाष्यं चक्रेऽद्भुतं महत् ।। 11 ।।
आद्यद्विकेनेश्वरस्य कारणत्वं समर्थितम् ।
उत्तरेण द्विकेनोक्तं साधनं च फलं क्रमात् ।। 12 ।।
आद्ये समन्वयाध्याये वाक्यतात्पर्यनिर्णयात् ।
ब्रह्मणस्सर्वजगतां कारणत्वं प्रसाधितम् ।। 13 ।।
तत्राऽयोगव्यवच्छेदपाद आद्ये निरूपितम् ।
ब्रह्म कारणमेवेति तत्तद्वाक्यविचारतः ।। 14 ।।
आदावत्र चतुस्सूत्र्या मानानुगुणयुक्तिभिः ।
शास्त्रानारम्भणीयत्ववादस्सम्यङ््निरस्यते ।। 15 ।।
।। इति अवतारिका ।।
।। प्रथमं जिज्ञासाधिकरणम् ।।
सू ।। ओं ।। अथातो ब्रह्मजिज्ञासा 1.1.1. ।।
वृत्तादल्पास्थिरफलकर्मज्ञानादनन्तरम् ।
तत एवानन्तफलं ब्रह्म जिज्ञास्यमुच्यते ।। 16 ।।
व्युत्पत्त्यसंभवाधीनशास्त्रानारंभचोदनम् ।
निरस्यतेऽत्र जीज्ञासाधिकृतौ सूपपत्तिभिः ।। 17 ।।
(पूर्वपक्षः )
व्युत्पत्त्यसंभवाद््वृद्धव्यवहारानपेक्षया ।
कार्यार्थज्ञानहेतुत्वात् व्यवहारस्य तादृशे ।। 18 ।।
कार्यार्थ एव शब्दस्य प्रामाण्यमिति निश्चयः ।
ब्रह्मणस्सिद्धरूपत्वान्मानं नात्र श्रुतिर्भवेत् ।। 19 ।।
अतश्च तद्विचारो न कार्योऽत्रेति मत न सत् ।
( सिद्धान्तः )
पुरस्स्थितान् तत्तदर्थान् निर्दिश्याऽङ्गुलिमुद्रया ।। 20 ।।
तत्तद्वाचकशब्दांश्च प्रयुज्य जनकादयः ।
बालान्व्युत्पादयन्तीममवेहीत्यादियत्नतः ।। 21 ।।
अतश्शब्दार्थशक्तिज्ञास्ते भवन्ति क्रमात्स्वयम् ।
एवमादिप्रकारेण सिद्धे व्युत्पत्तिसंभवात् ।। 22 ।।
प्रामाण्यमागमान्तानां सिद्धे ब्रह्मणि सुस्थितम् ।
अतश्च ब्रह्ममीमांसा कार्यैवेति समर्थितम् ।। 23 ।।
एवमाक्षेपसिद्धान्तौ सूचितौ सूत्र आदिमे ।
विचारविषयत्वस्य ब्रह्मण्यत्र प्रदर्शनात् ।। 24 ।।
।। इति जिज्ञासाधिकरणम् ।।
2. ।। जन्माद्यधिकरणम् ।।
।। जन्माद्यस्य यतः ।। 1.1.2.
लक्षणं किं ब्रह्मणोऽस्य यत् जिज्ञास्यतयोच्यते ।
इत्याकाङ्क्षापूरणाय ब्रह्मलक्षणमुच्यते ।। 25 ।।
यत इत्यादिवाक्यानि पठ्यन्ते तैत्तिरीयके ।
यतो जन्मस्थितिलया भवन्ति जगतोऽस्य तत् ।। 26 ।।
ब्रह्मेति लक्षणं जन्मकारणत्वादि कथ्यते ।
(पू) ब्रह्म लक्षणतो वाक्यात् प्रतिपत्तुं न शक्यते ।। 27 ।।
विशेषणत्वेन वोपलक्षणत्वेन वा तथा ।
जन्मादीनां ब्रह्मणोऽस्य लक्षणत्वं न संभवेत् ।। 28 ।।
विशेषणत्वपक्षे हि तेषां व्यावर्तकत्वतः ।
व्यावर्तितं त्रिभिस्तैश्च ब्रह्माऽनेकं भवेत्तथा ।। 29 ।।
द्वितीयेप्युपलक्ष्यस्य ज्ञाताकारो ह्यपेक्षितः ।
ब्रह्मणस्तदभावाच्च पक्षोप्येष न सङ्गतः ।। 30 ।।
इत्थं लक्षणतो ब्रह्म प्रतिपत्तुं न शक्यते ।
अतो जिज्ञास्यत्वमस्य नेति वादोऽसमञ्जसः ।। 31 ।।
(सि) अविरुद्धैः कालभेदाज्जन्मकारणतादिभिः ।
विशेषणैर्ब्रह्मणोऽस्य बहुत्वापादनं न सत् ।। 32 ।।
श्रीपतित्वादिनाऽन्यत्र प्रतिपन्नं च वस्तु तत् ।
ज्ञाप्यते ब्रह्मशब्दार्थतया तैर्लक्षणैरिह ।। 33 ।।
तस्माज्जन्मस्थेमलयकारणत्वत्रयं पृथक् ।
लक्षणं ब्रह्मणोऽस्य स्यात् संभूयापि च तद्भवेत् ।। 34 ।।
।। इति जन्माद्यधिकरणम् ।।
3. ।। शास्त्रयोनित्वाधिकरणम् ।।
।। शास्त्रयोनित्वात् ।। 1.1.3.
(पू) यद्यपि ब्रह्म शक्यं तत्प्रतिपत्तुं च लक्षणैः । 
तथापि तद्ब्रह्म वेद्यमनुमानप्रमाणतः  ।। 35 ।।
मानान्तरावेद्यमेव शास्त्रवेद्यं भवेदतः ।
यत इत्यादिवाक्यानां प्रामाण्यं नात्र सङ्गतम् ।। 36 ।।
(सि) मैवं सिषाधयिषितं सर्वज्ञं सर्वशक्तिकम् । 
जीवाद्विलक्षणं ब्रह्म न सिद्ध्येदनुमानतः  ।। 37 ।।
अतोऽन्यमानावेद्यत्वात् शास्त्रैकविषयत्वतः ।
ब्रह्मणस्तत्र शास्त्राणां प्रामाण्ये कापि न क्षतिः ।। 38 ।।
।। इति शास्त्रयोनित्वाधिकरणम् ।।
4. ।। समन्वयाधिकरणम् ।।
।। तत्तु समन्वयात् ।। 1.1.4.
(पू) अप्राप्तत्वेऽप्यन्यमानैः प्रवृत्त्यादावनन्वयात् ।
ब्रह्मणस्सिद्धरूपत्वाच्चाप्रयोजनरूपतः  ।। 39 ।।
शास्त्रस्य तस्मिन्प्रामाण्यासंभवात्तद्विबोध्यता ।
नास्य संभवतीत्येवं वादोऽतीवाऽसमञ्जसः ।। 40 ।।
(सि) शास्त्रप्रमाणकत्वं तत् पुरुषार्थतयाऽन्वयात् ।
ब्रह्मणस्संभवत्येव वेदान्ताः पुरुषं परम्  ।। 41 ।।
निर्गतावधिकानन्दस्वरूपं बोधयन्ति हि ।
गुणवत्पुत्रपित्रादिजीवनज्ञानवत्तथा ।। 42 ।।
ब्रह्मज्ञानमपीदृक्षं पुरुषार्थात्मकं भवेत् ।
अत्युत्कृष्टपुमर्थेऽस्मिन् परमानन्ददे स्वयम् ।। 43 ।।
आनन्दरूपे शास्त्रस्य बोधकत्वेन चान्वयात् ।
शास्त्रप्रमाणकत्वं तत् ब्रह्मणस्तस्य सिद्ध्यति ।। 44 ।।
।। इति समन्वयाधिकरणम् ।।
5. ।। ईक्षत्यधिकरणम् ।। 1.1.5.
सू ।। ईक्षतेर्नाशब्दम् ।। 1.1.5.
इत्थं कृतं चतुस्सूत्र्या शास्त्रारंभसमर्थनम् । 
प्रधानादेः कारणत्ववादोऽथ क्षिप्यते क्रमात् ।। 45 ।।
सद्विद्यायां कारणत्वं प्रकृतेः श्रूयतेऽचितः ।
कथं जगत्कारणस्य पुरुषार्थत्वसंभवः ।। 46 ।।
इत्युक्तिशमनायाऽभूदीक्षत्याधिकृतिस्ततः ।
(पू) गुणत्रयात्मकस्यास्य जगतो वस्तु तादृशम्  ।। 47 ।।
उपादानं भवेत्कार्यसाजात्यं स्यात्तथा सति ।
तत्तेज ऐक्षतेत्यादौ गौणेक्षाश्रवणात्तथा ।। 48 ।।
तदैक्षतेति वाक्येपि गौणमेवेक्षणं भवेत् ।
अत्र प्रतिज्ञादृष्टान्तकथनाच्चानुमानिकम् ।। 49 ।।
प्रधानमेव सच्छब्दवेद्यमित्याद्यसन्मतम् ।
(सि) सच्छब्दार्थः प्रधानं न सत ईक्षितृताश्रुतेः ।। 50 ।।
ब्रह्मणश्चिदचिन्मूर्तेस्सर्वसाजात्यसंभवात् ।
मुख्येक्षासंभवाच्चात्र हेतोरप्रतिपादनात् ।। 51 ।।
अनुमानाप्रतीतेश्च च्छान्दोग्यश्रुतिगोचरे ।
सद्विद्यावादिवाक्ये सत्पदोक्तः परः पुमान् ।। 52 ।।
सू- ।। गौणश्चेन्नात्मशब्दात् ।। 1-1-6.
(पू) गौणी तदैक्षतेतीक्षा गौणेक्षासाहचर्यतः ।
(सि) मैवं सच्छब्दवाच्येऽस्मिन् ईक्षितर्यात्मशब्दतः  ।। 53 ।।
मुख्यैवेक्षाऽत्राऽऽत्मगता तेज आदेरपीक्षणम् ।
मुख्यं सदात्मकत्वात्तस्यै तदात्म्यमिति श्रुतेः ।। 54 ।।
सू ।। तन्निष्ठस्य मोक्षोपदेशात् ।। 1-1-7.
सदुपासननिष्ठस्य जीवस्य परमं फलम् ।
मोक्षाख्यं श्रूयतेऽतश्च सद्वाच्यं ब्रह्म न त्वजा ।। 55 ।।
सू ।। हेयत्वावचनाच्च ।। 1-1-8.
यदीह कारणतया प्रधानं तद्विवक्षितम् ।
तस्य मोक्षविरोधित्वादुच्येताऽमुष्य हेयता ।। 56 ।।
न चोच्यते हेयताऽतः प्रधानं न विवक्षितम् ।
सू ।। प्रतिज्ञाविरोधात् ।। 1-1-9.
येनाश्रुतं श्रुतमिति प्रतिज्ञाऽत्र विरुद्ध्यते ।। 57 ।।
सद्विज्ञानेन चिदचित्प्रपञ्चज्ञानमत्र हि ।
प्रतिज्ञातं प्रधानं चेद्वाच्यं जीवगणान्प्रति ।। 58 ।।
प्रधानस्याकारणत्वात् ज्ञायन्ते ते न तद्धिया ।
तस्मादसङ्गता सा स्यात्प्रतिज्ञाऽतश्च न त्वजा ।। 59 ।।
सू ।। स्वाप्ययात् ।। 1-1-10.
सुषुप्तस्य चितस्स्वीयहेतौ सत्यप्ययश्रुतिः ।
विरुद्धा स्यात्प्रधानस्याकारणत्वाच्चितं प्रति ।। 60 ।।
सू - ।। गतिसामान्यात् ।। 1-1-11.
इतरोपनिषद्वाक्यसमानार्थतयाऽस्य च ।
कारणं न प्रधानं स्यात्परं ब्रह्मैव कारणम् ।। 61 ।।
सू - ।। श्रुतत्वाच्च ।। 1-1-12.
आत्मतः प्राण इत्यादि श्रूयतेऽत्रैव सामनि ।
अतः प्राधानादेवान्यत्सर्वज्ञं ब्रह्म कारणम् ।। 62 ।।
।। इति ईक्षत्यधिकरणम् ।।
।। आनन्दमयाधिकरणम् ।।
सू - ।। आनन्दमयोऽभ्यासात् ।। 1-1-13.
अचेतनस्य मुख्येक्षाऽसंभवात्तन्न कारणम् ।
इत्युक्तं तर्हि जीवोऽस्त्वित्याक्षेपोऽत्र निरस्यते ।। 63 ।।
(पू) आनन्दवल्ल्यां विज्ञानमयादन्योऽन्तरस्तथा ।
आत्माऽऽनन्दमयस्तेने त्यादिवाक्यं प्रपठ्यते ।। 64 ।।
स चानन्दमयो जीवस्तस्य शारीरताश्रुतेः ।
जीवासाधारणं तच्च शारीरत्वमतोऽस्य च ।। 65 ।।
अत्रेक्षापूर्विकासृष्टिश्चेतनत्वात्सुसङ्गता ।
(सि) मैवमत्रानन्दमयः परो जीवाद्विलक्षणः ।। 66 ।।
निर्गतातिशयत्वेनाऽभ्यस्तानन्दस्य योगतः ।
तादृशानन्दयोगित्वं जीवस्यास्य न संभवेत् ।। 67 ।।
शारीरत्वं मुख्यमेव ब्रह्मणश्चिदचित्तनोः ।
तस्मादत्रानन्दमयः परमात्मेति गीयते ।। 68 ।।
सू- ।। विकारशब्दान्नेति चेन्न प्राचुर्यात् ।। 1-1-14.
(पू) मयटोऽस्य विकारार्थतयाऽत्राविकृतः परः ।
(सि) न वाच्य इति चेन्नैतन्मयट् प्राचुर्यबोधकः  ।। 69 ।।
तादृगेव मयट् पूर्वं प्रकृतोऽतः परः पुमान् ।
यतो वाच इति प्रोक्तानन्दप्राचुर्यवानयम् ।। 70 ।।
सू - ।। तद्धेतुव्यपदेशाच्च ।। 1-1-15.
जीवानन्दयितृत्वं चास्यै षह्येवेति वाक्यतः ।
उच्यतेऽतश्च जीवात्स्यादन्य आनन्दरूप्ययम् ।। 71 ।।
सू - ।। मान्त्रवर्णिकमेव च गीयते ।। 1-1-16.
सत्यमित्यादिमन्त्रोक्तं ब्रह्मैव ह्यत्र गीयते ।
आनन्दमयशब्देनातश्चन्दमयः परः ।। 72 ।।
सू - ।। नेतरोऽनुपपत्तेः ।। 1-1-17.
मन्त्रवर्णोदितो न स्याञ्जीवो यो ब्रह्मणः परः ।
ब्रह्मैकान्तविपश्चित्त्वधर्मस्यानुपपत्तितः ।। 73 ।।
सू - ।। भेदव्यपदेशाच्च ।। 1-1-18.
तस्माद्वा इति वाक्येन विज्ञानमयशद्बितात् ।
अस्यानन्दमयस्योक्तो भेदो जीवादतः परः ।। 74 ।।
सू - ।। कामाच्च नानुमानापेक्षा ।। 1-1-19.
सङ्कल्पेन जगत्सृष्टिर्नाजापेक्षाऽस्य विद्यते ।
जीवस्य तदपेक्षाऽल्पेप्यतश्चायं परः पुमान् ।। 75 ।। 
सू - ।। अस्मिन्नस्य च तद्योगं शास्ति ।। 1-1-20.
आनन्दयोग आनन्दमये जीवस्य कथ्यते ।
रसं ह्येवेत्यादिवाक्यात्तस्माज्जीवान्य इष्यते ।। 76 ।।
।। इत्यानन्दमयाधिकरणम् ।।
।। अन्तरधिकरणम् ।। 1-1-7 ।।
सू - ।। अन्तस्तद्धर्मोपदेशात् ।। 1-1-21.
जीवसामान्यस्य पूर्वं कारणत्वं निराकृतम् ।
तद्विशेषे तदाशङ्क्य न्यायेऽमुष्मिन्निरस्यते ।। 77 ।।
(पू) छान्दोग्ये यो य एषोऽन्तरिति वाक्ये श्रुतः पुमान् । 
अक्ष्यादित्याधारतया स च जीवो विलक्षणः  ।। 78 ।।
शरीरवत्वश्रवणात् जीवा एव हि तद्युजः ।
(सि) मैवमक्ष्यादित्यवर्ती परमात्मैव नेतरः ।। 79 ।।
उपदेशादपहतपाप्मत्वादिगुणावलेः ।
शरीरवत्वं न स्याद्धि कर्मवश्यत्वसाधकम् ।। 80 ।।
अप्राकृतस्स्वानुरूपो दिव्यमङ्गलविग्रहः ।
स्वेच्छागृहीत एवास्तीत्याम्नायैर्ज्ञायतेऽखिलैः ।। 81 ।।
सू - ।। भेदव्यपदेशाच्चान्यः ।। 1-1-22
य आत्मनीत्यादिवाक्यैरादित्यमुखजीवतः ।
भेदोपदेशादन्योऽन्तरात्मा नारायणः प्रभुः ।। 82 ।।
।। इत्यन्तरधिकरणम् ।।
।। आकाशाधिकरणम् ।। 1-1-8 ।।
सू - ।। आकाशस्तल्लिङ्गात् ।। 1-1-23.
कारणं वस्तु निर्णीतं चिदचिद्भ्यांविलक्षणम् ।
तदसङ्गतमित्येष वादोऽत्र विनिवार्यते ।। 83 ।।
(पू) साम्नि सर्वाणि हे त्यादौ कारणत्वेन संश्रुतः ।
आकाशो वियदेव स्यात् लोके तत्र प्रयोगतः ।। 84 ।।
कुतो भूतानि जायन्त इत्यनिर्धारणे सति ।
आकाशादितिवाक्यं स्याद्विशेषार्थसमर्पकम् ।। 85 ।।
(सि) मैवमत्राकाशशब्दवाच्यः परमपुरुषः । 
वियदन्यस्तदेकान्तलिङ्गानां भूयसां श्रुतेः  ।। 86 ।।
सिद्धानुवादरूपं च श्रूयते वाक्यमत्र हि ।
अतः प्रमाणान्तरस्य प्राप्तिमेतदपेक्षते ।। 87 ।।
बोधयत्यखिलं मानं ब्रह्म नारायणाह्वयम् ।
व्युत्पत्याऽऽकाशत इति तस्य तच्छद्बवाच्यता ।। 88 ।।
।। इत्याकाशाधिकरणम् ।।
।। प्राणाधिकरणम् ।। 1-1-9 ।।
सू - ।। अत एव प्राणः ।। 1-1-24.
पूर्वत्र वियतस्सर्वकारणत्वं निराकृतम् ।
निरस्यतेऽत्र वायोश्च कारणत्वं परोदितम् ।। 89 ।।
साम्नि सर्वाणि हे त्यादि श्रूयते वाक्यमत्र च ।
आकाशशब्दवत्प्राणशब्दोपि ब्रह्मबोधकः ।। 90 ।।
परासाधारणाल्लिङ्गात्प्रसिद्धवदुदाहृतात् ।
शङ्काऽधिका त्वत्र भूतजातस्थित्यादिकस्य च ।। 91 ।।
प्राणाधीनत्वतो वायुर्भूतं कारणमस्त्विति ।
परिहारश्शिलादौ च चित्स्वरूपे च नेति तत् ।। 92 ।।
।। इति प्राणाधिकरणम् ।।
।। ज्योतिरधिकरणम् ।। 1-1-10 ।।
सू - ।। ज्योतिश्चरणाभिधानात् ।। 1-1-25.
निराकृत्याऽऽकाशवाय्वोः कारणत्वमथ क्रमात् ।
तेजसः कारणत्वं च न्यायेऽमुष्मिन्निरस्यते ।। 93 ।।
(पू) अतः परो दिवो ज्योतिरिति वाक्येऽतिदीप्तिमत् । 
श्रूयते तत्कारणं स्यात्कौक्षेयज्योतिषा सह  ।। 94 ।।
ऐक्योपदेशाच्चात्रोक्तं प्रसिद्धज्योतिरस्तु तत् ।
मैवं ज्योतिश्शब्दवाच्यमत्र ब्रह्मैव नेतरत् ।। 95 ।।
पूर्ववाक्ये सर्वभूतचरणत्वाभिधानतः ।
तच्च ब्रह्मण एव स्यात्पुंसूक्तादिप्रसिद्धितः ।। 96 ।।
सू - छन्दोभिधानान्नेति चेन्न तथा चेतोर्पणनिगमात्तथाहि 
	दर्शनम् ।। 1-1-26 ।।
(पू) पूर्ववाक्योक्तगायत्रीछन्द एवात्र गीयते । 
(सि) ऋचा तदर्थबोधिन्या न तत् ब्रह्मेति चेन्न तत् ।। 97 ।।
परे फलाय गायत्रीतौल्यदृष्टिर्विधीयते ।
चतुष्पदो ब्रह्मणोऽस्य तादृश्या च तया तुला ।। 98 ।।
दृष्टस्संवर्गविद्यादौ तौल्ये च्छन्दोवचोन्वयः ।
सू - ।। भूतादिपादव्यपदेशोपपत्तेश्चैवम् ।। 1-1-27.
सैषा चतुष्पदेत्युक्तिर्भूताद्यङ््घ्रित्वबोधिका ।। 99 ।।
गायत्रीशब्दवाच्येऽस्मिन् ब्रह्मण्येवोपपद्यते ।
सू - ।। उपदेशभेदान्नेति चेन्नोभयस्मिन्नप्यविरोधात् ।। 1-1-28.
(पू) दिवो दिवीति भिन्नार्थविभक्तिव्यतिरेकतः ।। 100 ।।
प्रत्यभिज्ञायते नात्र ब्रह्म पूर्वत्र संश्रुतम् ।
(सि) मैवमर्थस्वभावैक्यादुपदेशद्वयेपि च  ।। 101 ।।
अबाधात्प्रत्यभिज्ञायाः पर एवात्र कथ्यते ।
कौक्षेयैक्योपदेशस्तु फलायैवेति निश्चितम् ।। 102 ।।
परमात्मात्मकत्वं च गीताप्रोक्तं विभावसोः ।
तस्मात्स परमात्मैवेत्येतदत्र सुनिश्चितम् ।। 103 ।।
।। इति ज्योतिरधिकरणम् ।।
।। इन्द्रप्राणाधिकरणम् ।। 1-1-11 ।।
सू - ।। प्राणस्तथानुगमात् ।। 1-1-29.
ज्योतिश्शब्दितसूर्यादेः कारणत्वं निराकृतम् ।
तत् पतित्वेन सिद्धस्य देवेन्द्रस्य निरस्यते ।। 104 ।।
(पू) प्रतर्दनो हेति वाक्ये कौषीतक्यभिधश्रुतौ  ।
मुक्त्युपासनकर्मत्वेनेन्द्रप्राणपदेरितः  ।। 105 ।।
जीव एवेन्द्रशब्दस्य तस्मिन्नव प्रसिद्धितः ।
तथैव प्राणवाचोऽपि स्वात्मोपासनमत्र सः ।। 106 ।।
उपादिशद्धिततमममृतत्वाप्तिसाधनम् ।
कारणोपासनस्यैवामृतत्वप्राप्तिहेतुता ।। 107 ।।
तस्य तावदिति श्रुत्या ज्ञायतेऽतश्च कारणम् ।
प्रसिद्धजीवभावोऽयमिन्द्र एवेति निश्चयः ।। 108 ।।
(सि) मैवमिन्द्रप्राणशब्द्यं जीवमात्रं न किन्त्वतः ।
अर्थान्तरं ब्रह्म ताभ्यां पदाभ्यां प्रस्तुतस्य च  ।। 109 ।।
स्वभावसिद्धानन्दत्वामृतत्वादेश्च संश्रुतेः ।
सू - ।। न वक्तुरात्मोपदेशादिति चेदध्यात्मसम्बन्धभूमा ह्यस्मिन् ।। 1-1-30.
(पू) प्रज्ञातजीवभावस्य स्वस्यैवोपास्यतामयम्  ।। 110 ।।
वदत्यतो जीव एवोपास्यः प्रक्रान्त उच्यते ।
(सि) मैवमत्र श्रुता धर्माः परस्मिन्नेव सङ्गताः ।। 111 ।।
मोक्षार्थोपास्तिकर्मत्वं सर्वाधारत्वमप्यथ ।
कर्मकारयितृत्वं चेत्याद्या धर्माः परस्य हि ।। 112 ।।
सू - ।। शास्त्रदृष्ट्या तूपदेशो वामदेववत् ।। 1-1-31.
अन्तर्यामिब्राह्मणादेर्विज्ञायाऽऽत्मशरीरिताम् ।
अनेन जीवेनेत्याद्यैः शब्दानां जीववाचिताम् ।। 113 ।।
परे पर्यवसानं च मामुपास्वेति वाक्यतः ।
स्वदेहकं परं ब्रह्मोपास्यत्वेनोपदिष्टवान् ।। 114 ।।
वामदेवादयोप्येवं वदन्त्यध्यात्मविद्वराः ।
अहं मनुरहं सर्वमित्यादिभिरनेकधा ।। 115 ।।
सू - ।। जीवमुख्यप्राणलिङ्गान्नेति चेन्नोपासात्रैविध्यादाश्रितत्वादिह
	तद्योगात् ।। 1-1-32.
(पू) जीवमुख्यप्राणगतलिङ्गानामत्र दर्शनात् । 
पूर्वोक्ताध्यात्मसम्बन्धभूम्ना नात्रार्थनिश्चयः ।। 116 ।।
(सि) मैवमत्रोपासनस्य त्रिविधत्वाभिसन्धितः ।
स्वस्वरूपेण जीवत्मशरीरकतया तथा ।। 117 ।।
प्राणाङ्गकत्वेनेत्थं च परात्मोपासनं त्रिधा ।
त्रिधा तदुपदेशाय तत्तच्छब्देन भाषणम् ।। 118 ।।
इयं च त्रिविधोपास्तिरन्यत्रापि श्रुतौ श्रुता ।
अतः प्रकरणं चैतत्तादृशोपास्तिबोधकम् ।। 119 ।।
अतोऽत्रेन्द्रप्राणशब्दवाच्यो जीवेतरः परः ।
भोक्तृभोग्यशरीरोऽत्र परमात्मोपदिश्यते ।। 120 ।।
।। इति इन्द्रप्राणाधिकरणम् ।।
।। इति प्रथमाध्याये प्रथमः पादः ।।