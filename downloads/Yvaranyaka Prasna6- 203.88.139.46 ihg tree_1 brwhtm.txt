6.0.0
तैत्तिरीयारण्यके षष्ठप्रश्नप्रारम्भः । तैत्तिरीयोपनिषत् (- महानारायणोपनिषत्)
6.1.1
अंभस्यपारे भुवनस्य मद्ध्ये नाकस्य पृष्ठे महतो महीयान् । शुक्रेण ज्योतीषि समनुप्रविष्टः प्रजापतिश्चरति गर्भे अन्तः ।। यस्मिन्निद सञ्च विचैति सर्वय्यँस्मिन्देवा अधि विश्वे निषेदुः । तदेव भूतन्तदु भव्यमा इदन्तदक्षरे परमे व्योमन्न् ।। येनावृतङ्खञ्च दिवं महीञ्च येनादित्यस्तपति तेजसा भ्राजसा च । यमन्तस्समुद्रे कवयो वयन्ति यदक्षरे परमे प्रजाः ।। यतः प्रसूता जगतः प्रसूती तोयेन जीवान्व्यससर्ज भूम्याम् । यदोषधीभिः पुरुषान्पशूश्च विवेश भूतानि चराचराणि ।। अतः परन्नान्यदणीयस हि परात्परय्यँन्महतो महान्तम् । यदेकमव्यक्तमनन्तरूपव्विँश्वं पुराणन्तमसः परस्तात् ।। (1)
6.1.2
तदेवर्तन्तदु सत्यमाहुस्तदेव ब्रह्म परमङ्कवीनाम् । इष्टापूर्तं बहुधा जातञ्जायमानव्विँश्वं बिभर्ति भुवनस्य नाभिः ।। तदेवाग्निस्तद्वायुस्तथ्सूर्यस्तदु चन्द्रमाः । तदेव शुक्रममृतन्तद्ब्रह्म तदापस्स प्रजापतिः ।। सर्वे निमेषा जज्ञिरे विद्युतः पुरुषादधि । कला मुहूर्ताः काष्ठाश्चाहोरात्राश्च सर्वशः ।। अर्द्धमासा मासा ऋतवस्सव्वँथ्सरश्च कल्पताम् । स आपः प्रदुघे उभे इमे अन्तरिक्षमथो सुवः ।। नैनमूर्ध्वन्न तिर्यञ्चन्न मद्ध्ये परिजग्रभत् । न तस्येशे कश्चन तस्य नाम महद्यशः । (2)
6.1.3
न सन्दृशे तिष्ठति रूपमस्य न चक्षुषा पश्यति कश्चनैनम् । हृदा मनीषा मनसाऽभिक्लृप्तो य एनव्विँदुरमृतास्ते भवन्ति ।। अद्भ्यस्संभूतो हिरण्यगर्भ इत्यष्टौ ।। एष हि देवः प्रदिशोनु सर्वाः पूर्वो हि जातस्स उ गर्भे अन्तः । स विजायमानस्स जनिष्यमाणः प्रत्यङ्मुखास्तिष्ठति विश्वतोमुखः ।। विश्वतश्चक्षुरुत विश्वतोमुखो विश्वतोहस्त उत विश्वतस्पात् । सं बाहुभ्यान्नमति सं पतत्रैर्द्यावापृथिवी जनयन्देव एकः ।। वेनस्तत्पश्यन्विश्वा भुवनानि विद्वान् यत्र विश्वं भवत्येकनीळम् । यस्मिन्निद सञ्च विचैक स ओतः प्रोतश्च विभुः प्रजासु । प्र तद्वोचे अमृतन्नु विद्वान्गन्धर्वो नाम निहितङ्गुहासु । (3)
6.1.4
त्रीणि पदा निहिता गुहासु यस्तद्वेद सवितुः पिताऽसत् । स नो बन्धुर्जनिता स विधाता धामानि वेद भुवनानि विश्वा । यत्र देवा अमृतमानशानास्तृतीये धामान्यभ्यैरयन्त । परि द्यावापृथिवी यन्ति सद्यः परि लोकान् परि दिशः परि सुवः । ऋतस्य तन्तुव्विँततव्विँचृत्य तदपश्यत्तदभवत् प्रजासु । परीत्य लोकान्परीत्य भूतानि परीत्य सर्वाः प्रदिशो दिशश्च । प्रजापतिः प्रथमजा ऋतस्यात्मनाऽऽत्मानमभिसंबभूव । सदसस्पतिमद्भुतं प्रियमिन्द्रस्य काम्यम् । सनिं मेधामयासिषम् । उद्दीप्यस्व जातवेदोऽपघ्नन्निऱ्ऋतिं मम । (4)
6.1.5
पशूश्च मह्यमावह जीवनञ्च दिशो दिश । मा नो हिसीज्जातवेदो गामश्वं पुरुषञ्जगत् । अबिभ्रदग्न आगहि श्रिया मा परिपातय । पुरुषस्य विद्म सहस्राक्षस्य महादेवस्य धीमहि । तन्नो रुद्रः प्रचोदयात् । तत्पुरुषाय विद्महे महादेवाय धीमहि । तन्नो रुद्रः प्रचोदयात् । तत्पुरुषाय विद्महे वक्रतुण्डाय धीमहि । तन्नो दन्तिः प्रचोदयात् । तत्पुरुषाय विद्महे सुवर्णपक्षाय धीमहि । (5)
6.1.6
तन्नो गरुडः प्रचोदयात् । कात्यायनाय विद्महे कन्यकुमारि धीमहि । तन्नो दुर्गिः प्रचोदयात् ।नारायणाय विद्महे वासुदेवाय धीमहि । तन्नो विष्णुः प्रचोदयात् । सहस्रपरमा देवी शतमूला शताङ्कुरा । सर्व हरतु मे पापन्दूर्वा दुस्वप्ननाशिनी । अश्वक्रान्ते रथक्रान्ते विष्णुक्रान्ते वसुन्धरा । शिरसा धारिता देवी रक्षस्व मां पदे पदे । उद्धृतासि वराहेण कृष्णेन शतबाहुना । (6)
6.1.7
भूमिर्द्धेनुर्धरणी लोकधारिणी । मृत्तिके हन मे पापय्यँन्मया दुष्कृतङ्कृतम् । त्वया हतेन पापेन जीवामि शरदश्शतम् । मृत्तिके देहि मे पुष्टिन्त्वयि सर्वं प्रतिष्ठितम् । गन्धद्वारान्दुराधऱ्षान्नित्यपुष्टाङ्करीषिणीम् । ईश्वरी सर्वभूतानान्त्वामिहोपह्वये श्रियम् । हिरण्यशृङ्गव्वँरुणं प्रपद्ये तीर्थं मे देहि याचितः । यन्मया भुक्तमसाधूनां पापेभ्यश्च प्रतिग्रहः । यन्मे मनसा वाचा कर्मणा वा दुष्कृतङ्कृतम् । तन्न इन्द्रो वरुणो बृहस्पतिस्सविता च पुनन्तु पुनः पुनः । (7)
6.1.8
सुमित्रा न आप ओषधयस्सन्तु दुर्मित्रास्तस्मै भूयासुर्योऽस्मान्द्वेष्टि यञ्च वयन्द्विष्मः । नमोऽग्नयेऽफ्सुमते नम इन्द्राय नमो वरुणाय नमो वारुण्यै नमोऽद्भ्यः । यदपाङ्क्रूरय्यँदमेद्ध्यय्यँदशान्तन्तदपगच्छतात् । अत्याशनादतीपानाद्यच्च उग्रात् प्रतिग्रहात् । तन्मे वरुणो राजा पाणिना ह्यवमऱ्शतु । सोऽहमपापो विरजो निर्मुक्तो मुक्तकिल्बिषः । नाकस्य पृष्ठमारुह्य गच्छेद्ब्रह्मसलोकताम् । इमं मे गङ्गे यमुने सरस्वति शुतुद्रि स्तोम सचता परुष्णिया । असिक्निया मरुद्वृधे वितस्तयाऽऽर्जीकीये श्रुणुह्या सुषोमया । ऋतञ्च सत्यञ्चाभीद्धात्तपसोऽद्ध्यजायत । (8)
6.1.9
ततो रात्रिरजायत ततस्समुद्रो अर्णवः । समुद्रादर्णवादधि सव्वँथ्सरो अजायत ।अहोरात्राणि विदधद्विश्वस्य मिषतो वशी । सूर्याचन्द्रमसौ धाता यथापूर्वमकल्पयत् ।दिवञ्च पृथिवीञ्चान्तरिक्षमथो सुवः । यत्पृथिव्या रजस्व मान्तरिक्षे विरोदसी ।इमास्तदापो वरुणः पुनात्वघमऱ्षणः । एष भूतस्य भव्ये भुवनस्य गोप्ता ।एष पुण्यकृताल्लोँकानेष मृत्योऱ्हिरण्मयम् । द्यावापृथिव्योऱ्हिरण्मय सश्रित सुवः । (9)
6.1.10
स नस्सुवस्सशिशाधि । आर्द्रञ्ज्वलति ज्योतिरहमस्मि । ज्योतिर्ज्वलति ब्रह्माहमस्मि । योऽहमस्मि ब्रह्माहमस्मि । अहमेवाहं माञ्जुहोमि स्वाहा । अकार्यकार्यवकीर्णी स्तेनो भ्रूणहा गुरुतल्पगः । वरुणोऽपामघमऱ्षणस्तस्मात्पापात् प्रमुच्यते । रजो भूमिस्त्वमा रोदयस्व प्रवदन्ति धीराः । पुनन्तु ऋषयः पुनन्तु वसवः पुनातु वरुणः पुनात्वघमऱ्षणः । आक्रान्थ्समुद्रः प्रथमे विधर्मञ्जनयन्प्रजा भुवनस्य राजा । (10)
6.1.11
वृषा पवित्रे अधि सानो अव्ये बृहथ्सोमो वावृधे सुवान इन्दुः । जातवेदसे सुनवाम सोममरातीयतो निजहाति वेदः । स नः पऱ्षदति दुर्गाणि विश्वा नावेव सिन्धुन्दुरिताऽत्यग्निः । तामग्निवर्णान्तपसा ज्वलन्तीव्वैँरोचनीङ्कर्मफलेषु जुष्टाम् । दुर्गान्देवी शरणमहं प्रपद्ये सुतरसि तरसे नमः । अग्ने त्वं पारया नव्यो अस्मान्थ्स्वस्तिभिरति दुर्गाणि विश्वा । पूश्च पृथ्वी बहुला न उर्वी भवा तोकाय तनयाय शँय्योः । विश्वानि नो दुर्गहा जातवेदस्सिन्धुन्न नावा दुरिताति पऱ्षि । अग्ने अत्रिवन्मनसा गृणानोऽस्माकं बोद्ध्यविता तनूनाम् । पृतनाजित सहमानमग्निमुग्र हुवेम परमाथ्सधस्थात् । स नः पऱ्षदति दुर्गाणि विश्वा क्षामद्देवो अति दुरिताऽत्यग्निः । प्रत्नोषि कमीड्यो अध्वरेषु सनाच्च होता नव्यश्च सथ्सि । स्वाञ्चाग्ने तनुवं पिप्रयस्वास्मभ्यञ्च सौभगमायजस्व ।। (11)
6.1.0
परस्ताद्यशो गुहासु मम सुवर्णपक्षाय धीमहि शतबाहुना पुनः पुनरजायत सुवो राजा सधस्थात्त्रीणि च । 1 ।
6.2.1
भूरग्नये पृथिव्यै स्वाहा भुवो वायवेऽन्तरिक्षाय स्वाहा सुवरादित्याय दिवे स्वाहा भूर्भुवस्सुवश्चन्द्रमसे दिग्भ्यस्स्वाहा नमो देवेभ्यस्स्वधा पितृभ्यो भूर्भुवस्सुवरोम् । (12) - । 2 ।
6.3.1
भूरन्नमग्नये पृथिव्यै स्वाहा भुवोऽन्नव्वाँयवेऽन्तरिक्षाय स्वाहा सुवरन्नमादित्याय दिवे स्वाहा भूर्भुवस्सुवरन्नञ्चन्द्रमसे दिग्भ्यस्स्वाहा नमो देवेभ्यस्स्वधा पितृभ्यो भूर्भुवस्सुवरन्नमोम् । (13) - । 3 ।
6.4.1
भूरग्नये च पृथिव्यै च महते च स्वाहा भुवो वायवे चान्तरिक्षाय च महते च स्वाहा सुवरादित्याय च दिवे च महते च स्वाहा भूर्भुवस्सुवश्चन्द्रमसे च नक्षत्रेभ्यश्च दिग्भ्यश्च महते च स्वाहा नमो देवेभ्यस्स्वधा पितृभ्यो भूर्भुवस्सुवर्महरोम् । (14) - । 4 ।
6.5.1
पाहि नो अग्न एनसे स्वाहा । पाहि नो विश्ववेदसे स्वाहा । यज्ञं पाहि विभावसो स्वाहा । सर्वं पाहि शतक्रतो स्वाहा । (15)
6.5.0
- । 5 ।
6.6.1
यश्छन्दसामृषभो विश्वरूपश्छन्दोभ्यश्छन्दास्याविवेश । सता शिक्यः पुरोवाचोपनिषदिन्द्रो ज्येष्ठ इन्द्रियाय ऋषिभ्यो नमो देवेभ्यस्स्वधा पितृभ्यो भूर्भुवस्सुवरोम् । (16)
6.6.0
- । 6 ।
6.7.1
नमो ब्रह्मणे धारणं मे अस्त्वनिराकरणन्धारयिता भूयासङ्कर्णयोश्श्रुतं मा च्योढ्वं ममामुष्य ओम् । (17)
6.7.0
- । 7 ।
6.8.1
ऋतन्तपस्सत्यन्तपः श्रुतन्तपश्शान्तन्तपो दानन्तपो यज्ञस्तपो भूर्भुवस्सुवर्ब्रह्मैतदुपास्यैतत्तपः । (18)
6.8.0
- । 8 ।
6.9.1
यथा वृक्षस्य संपुष्पितस्य दूराद्गन्धो वात्येवं पुण्यस्य कर्मणो दूराद्गन्धो वाति यथाऽसिधाराङ्कर्तेऽवहितामव-क्रामेद्यद्युवे युवे ह वा विह्वदिष्यामि कर्तं पतिष्यामीत्येवमनृतादात्मानञ्जुगुफ्सेत् । (19)
6.9.0
- । 9 ।
6.10.1
अणोरणीयान्महतो महीयानात्मा गुहायान्निहितोऽस्य जन्तोः । तमक्रतुं पश्यति वीतशोको धातुः प्रसादान्महिमानमीशम् । सप्त प्राणाः प्रभवन्ति तस्माथ्सप्तार्चिषस्समिधस्सप्त जिह्वाः । सप्त इमे लोका येषु चरन्ति प्राणा गुहाशयान्निहितास्सप्तसप्त । अतस्समुद्रा गिरयश्च सर्वेऽस्माथ्स्यन्दन्ते सिन्धवस्सर्वरूपाः । अतश्च विश्वा ओषधयो रसाश्च येनैष भूतस्तिष्ठत्यन्तरात्मा । ब्रह्मा देवानां पदवीः कवीनामृषिर्विप्राणां महिषो मृगाणाम् । श्येनो गृद्ध्राणा स्वधितिर्वनाना सोमः पवित्रमत्येति रेभन्न् । अजामेकाल्लोँहितशुक्लकृष्णां बह्वीं प्रजाञ्जनयन्ती सरूपाम् । अजो ह्येको जुषमाणोऽनुशेते जहात्येनां भुक्तभोगामजोऽन्यः । (20)
6.10.2
हसश्शुचिषद्वसुरन्तरिक्षसद्धोता वेदिषदतिथिर्दुरोणसत् । नृषद्वरसदृतसद्व्योमसदब्जा गोजा ऋतजा अद्रिजा ऋतं बृहत् । यस्माज्जाता न परा नैव किञ्चनास य आविवेश भुवनानि विश्वा ।प्रजापतिः प्रजया सव्विँदानस्त्रीणि ज्योतीषि सचते स षोडशी । विधर्तार हवामहे वसोः कुविद्वनाति नः । सवितारन्नृचक्षसम् । अद्या नो देव सवितः प्रजावथ्सावीस्सौभगम् । परा दुष्वप्निय सुव । विश्वानि देव सवितर्दुरितानि परा सुव । यद्भद्रन्तन्म आ सुव । (21)
6.10.3
मधु वाता ऋतायते मधु क्षरन्ति सिन्धवः । माद्ध्वीर्नस्सन्त्वोषधीः । मधु नक्तमुतोषसि मधुमत्पार्थिव रजः । मधु द्यौरस्तु नः पिता । मधुमान्नो वनस्पतिर्मधुमा अस्तु सूर्यः । माद्ध्वीर्गावो भवन्तु नः । घृतं मिमिक्षे घृतमस्य योनिर्घृते श्रितो घृतमुवस्य धाम । अनुष्वधमावह मादयस्व स्वाहाकृतव्वृँषभ वक्षि हव्यम् ।समुद्रादूर्मिमधुमा उदारदुपाशुना सममृतत्वमानट् । घृतस्य नाम गुह्यय्यँदस्ति जिह्वा देवानाममृतस्य नाभिः । (22)
6.10.4
वयन्नाम प्रब्रवामा घृतेनास्मिन् यज्ञे धारयामा नमोभिः । उप ब्रह्माशृणवच्छस्यमानञ्चतुश्शृङ्गोवमीद्गौर एतत् । चत्वारि शृङ्गा त्रयो अस्य पादा द्वे शीऱ्षे सप्त हस्तासो अस्य । त्रिधा बद्धो वृषभो रोरवीति महो देवो मर्त्या आविवेश । त्रिधा हितं पणिभिर्गुह्यमानङ्गवि देवासो घृतमन्वविन्दन्न् । इन्द्र एक सूर्य एकञ्जजान वेनादेक स्वधया निष्टतक्षुः । यो देवानां प्रथमं पुरस्ताद्विश्वाधिको रुद्रो महऱ्षिः । हिरण्यगर्भं पश्यत जायमान स नो देवश्शुभया स्मृत्या सय्युँनक्तु । यस्मात्परन्नापरमस्ति किञ्चिद्यस्मान्नाणीयो न ज्यायोऽस्ति कश्चित् ।वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् । (23)
6.10.5
न कर्मणा न प्रजया धनेन त्यागेनैके अमृतत्वमानशुः । परेण नाकन्निहितङ्गुहायाव्विँभ्राजते यद्यतयो विशन्ति । वेदान्तविज्ञानसुनिश्चितार्थास्सन्न्यासयोगाद्यतयश्शुद्धसत्वाः । ते ब्रह्मलोके तु परान्तकाले परामृतात्परिमुच्यन्ति सर्वे । दह्रव्विँपाप्मं परवेश्मभूतय्यँत्पुण्डरीकं पुरमद्ध्यसस्थम् । तत्रापि दह्रङ्गगनव्विँशोकस्तस्मिन् यदन्तस्तदुपासितव्यम् । यद्वेदादौ स्वरः प्रोक्तो वेदान्ते च प्रतिष्ठितः । तस्य प्रकृतिलीनस्य यः परस्स महेश्वरः । (24)
6.10.0
अजोन्यस्सुव नाभिस्सर्वमष्टौ च ।। 10 ।
6.11.1
सहस्रशीर्षन्देवव्विँश्वाक्षव्विँश्वशंभुवम् । विश्वन्नारायणन्देवमक्षरं परमं प्रभुम् ।विश्वतः परमन्नित्यव्विँश्वन्नारायण हरिम् । विश्वमेवेदं पुरुषस्तद्विश्वमुपजीवति ।पतिव्विँश्वस्यात्मेश्वर शाश्वत शिवमच्युतम् । नारायणं महाज्ञेयव्विँश्वात्मानं परायणम् ।नारायणपरं ब्रह्म तत्वन्नारायणः परः । नारायणपरो ज्योतिरात्मा नारायणः परः ।यच्च किञ्चिज्जगत्यस्मिन्दृश्यते श्रूयतेऽपि वा । अन्तर्बहिश्च तथ्सर्वव्व्याँप्य नारायणस्स्थितः । (25)
6.11.2
अनन्तमव्ययङ्कवि समुद्रेन्तव्विँश्वशंभुवम् । पद्मकोशप्रतीकाश हृदयञ्चाप्यधोमुखम् ।अधो निष्ट्या वितस्त्यान्तु नाभ्यामुपरि तिष्ठति । हृदयन्तद्विजानीयाद्विश्वस्यायतनं महत् ।सन्तत सिराभिस्तु लंबत्याकोशसन्निभम् । तस्यान्ते सुषिर सूक्ष्मं तस्मिन्थ्सर्वं प्रतिष्ठितम् ।तस्य मद्ध्ये महानग्निर्विश्वार्चिर्विश्वतोमुखः । सोऽग्रभुग्विभजन्तिष्ठन्नाहारमजरः कविः ।सन्तापयति स्वन्देहमापादतलमस्तकम् । तस्य मद्ध्ये वह्निशिखा अणीयोर्द्ध्वा व्यवस्थितः ।नीलतोयदमद्ध्यस्था विद्युल्लेखेव भास्वरा । नीवारशूकवत्तन्वी पीताभास्यात्तनूपमा ।तस्याश्शिखाया मद्ध्ये परमात्मा व्यवस्थितः । स ब्रह्मा स शिवस्सेन्द्रस्सोऽक्षरः परमस्स्वराट् ।। (26)
6.11.0
नारायणस्स्थितो व्यवस्थितश्चत्वारि च ।। 11 ।।
6.12.1
ऋत सत्यं परं ब्रह्म पुरुषङ्कृष्णपिङ्गलम् । ऊर्द्ध्वरेतव्विँरूपाक्षव्विँश्वरूपाय वै नमः ।। (27) ।12।
6.13.1
आदित्यो वा एष एतन्मण्डलन्तपति तत्र ता ऋचस्तदृचां मण्डल स ऋचाल्लोँकोऽथ य एष एतस्मिन्मण्डलेऽर्चिर्दीप्यते तानि सामानि स साम्नाम्मण्डल स साम्नाल्लोँकोऽथ य एष एतस्मिन्मण्डलेऽर्चिषि पुरुषस्तानि यजूषि स यजुषां मण्डल स यजुषाल्लोँकस्सैषा त्रय्येव विद्या तपति य एषोन्तरादित्ये हिरण्मयः पुरुषः । (28)
6.13.0
- । 13 ।
6.14.1
आदित्यो वै तेज ओजो बलय्यँशश्चक्षुश्श्रोत्रमात्मा मनो मन्युर्मनुर्मृत्युस्सत्यो मित्रो वायुराकाशः प्राणो लोकपालः कः किङ्कन्तथ्सत्यमन्नमायुरमृतो जीवो विश्वः कतमस्स्वयंभुः प्रजापतिस्सव्वँथ्सर इति सव्वँथ्सरोऽसावादित्यो य एष पुरुष एष भूतानामधिपतिर्ब्रह्मणस्सायुज्य सलोकतामाप्नोत्येतासामेव देवताना सायुज्य सार्ष्टिता समानलोकतामाप्नोति य एवव्वेँदेत्युपनिषत् । (29)
6.14.0
- । 14 ।
6.15.1
घृणिस्सूर्य आदित्योमर्चयन्ति तपस्सत्यं मधु क्षरन्ति तद्ब्रह्म तदाप आपो ज्योतीरसोऽमृतं ब्रह्म भूर्भुवस्सुवरोम् । (30)
6.15.0
- । 15 ।
6.16.1
सर्वो वै रुद्रस्तस्मै रुद्राय नमो अस्तु । पुरुषो वै रुद्रस्सन्महो नमो नमः । विश्वं भूतं भुवनञ्चित्रं बहुधा जातञ्जायमानञ्च यत् । सर्वो ह्येष रुद्रस्तस्मै रुद्राय नमो अस्तु । (31)
6.16.0
- । 16 ।
6.17.1
कद्रुद्राय प्रचेतसे मीढुष्टमाय तव्यसे । वोचेम शन्तम हृदे । सर्वो ह्येष रुद्रस्तस्मै रुद्राय नमो अस्तु । (32)
6.16.0
- । 17 ।
6.18.1
नमो हिरण्यबाहवे हिरण्यपतयेऽम्बिकापतय उमापतये नमो नमः । (33)
6.18.0
- । 18 ।
6.19.1
यस्य वैकङ्कत्यग्निहोत्रहवणी भवति प्रतिष्ठिताः प्रत्येवास्याहुतयस्तिष्ठन्त्यथो प्रतिष्ठित्यै । (34)
6.19.0
- । 19 ।
6.20.1
कृणुष्व पाज इति पञ्च । (35)
6.20.0
। 20 ।
6.21.1
अदितिर्देवा गन्धर्वा मनुष्याः पितरोऽसुरास्तेषा सर्वभूतानां माता मेदिनी महती मही सावित्री गायत्री जगत्युर्वी पृथ्वी बहुला विश्वा भूता कतमा का या सा सत्येत्यमृतेति वसिष्ठः । (36)
6.21.0
- । 21 ।
6.22.1
आपो वा इद सर्वव्विँश्वा भूतान्यापः प्राणा वा आपः पशव आपोऽमृतमापोऽन्नमापस्सम्राडापो विराडापस्स्वराडापश्छन्दास्यापो ज्योतीष्यापस्सत्यमापस्सर्वा देवता आपो भूर्भुवस्सुवराप ओम् । (37)
6.22.0
- । 22 ।
6.23.1
आपः पुनन्तु पृथिवीं पृथिवी पूता पुनातु माम् । पुनन्तु ब्रह्मणस्पतिर्ब्रह्मपूता पुनातु माम् ।यदुच्छिष्टमभोज्यय्यँद्वा दुश्चरितं मम । सर्वं पुनन्तु मामापोऽसताञ्च प्रतिग्रह स्वाहा । (38)
6.23.0
। 23 ।
6.24.1
अग्निश्च मा मन्युश्च मन्युपतयश्च मन्युकृतेभ्यः । पापेभ्यो रक्षन्ताम् । यदह्ना पापमकाऱ्षम् ।मनसा वाचा हस्ताभ्याम् । पद्भ्यामुदरेण शिश्ञा । अहस्तदवलुम्पतु । यत्किञ्च दुरितं मयि ।इदमहं माममृतयोनौ । सत्ये ज्योतिषि जुहोमि स्वाहा । (39)
6.24.0
- । 24 ।
6.25.1
सूर्यश्च मा मन्युश्च मन्युपतयश्च मन्युकृतेभ्यः । पापेभ्यो रक्षन्ताम् । यद्रात्रिया पापमकाऱ्षम् ।मनसा वाचा हस्ताभ्याम् । पद्भ्यामुदरेण शिश्ञा । रात्रिस्तदवलुम्पतु । यत्किञ्च दुरितं मयि ।इदमहं माममृतयोनौ । सूर्ये ज्योतिषि जुहोमि स्वाहा । (40)
6.25.0
- । 25 ।
6.26.1
आयातु वरदा देवी अक्षरं ब्रह्मसंमितम् । गायत्रीञ्छन्दसां मातेदं ब्रह्म जुषस्व नः ।ओजोऽसि सहोऽसि बलमसि भ्राजोऽसि देवानान्धाम नामासि विश्वमसि विश्वायुस्सर्वमसि सर्वायुरभिभूरोङ्गायत्रीमावाहयामि । (41)
6.26.0
- । 26 ।
6.27.1
ओं भूः । ओं भुवः । ओ सुवः । ओं महः । ओञ्जनः । ओं तपः । ओ सत्यम् । ओन्तथ्सवितुर्वरेण्यं भर्गो देवस्य धीमहि । धियो यो नः प्रचोदयात् । ओमापो ज्योतीरसोऽमृतं ब्रह्म भूर्भुवस्सुवरोम् । (42)
6.27.0
- । 27 ।
6.28.1
ओं भूर्भुवस्सुवर्महर्जनस्तपस्सत्यन्तद्ब्रह्म तदाप आपो ज्योतीरसोऽमृतं ब्रह्म भूर्भुवस्सुवरोम् । (43)
6.28.0
। 28 ।
6.29.1
ओन्तद्ब्रह्म । ओन्तद्वायुः । ओन्तदात्मा । ओन्तथ्सर्वम् । ओन्तत्पुरोर्नमः । (44)
6.29.0
- । 29 ।
6.30.1
उत्तमे शिखरे देवी भूम्यां पर्वतमूर्धनि । ब्राह्मणेभ्यो ह्यनुज्ञानङ्गच्छ देवि यथासुखम् । (45)
6.30.0
- । 30 ।
6.31.1
ओमन्तश्चरति भूतेषु गुहायां विश्वमूर्तिषु । त्वय्यँज्ञस्त्वव्विँष्णुस्त्वव्वँषट्कारस्त्व रुद्रस्त्वं ब्रह्मा त्वं प्रजापतिः । (46)
6.31.0
। 31 ।
6.32.1
अमृतोपस्तरणमसि । (47)
6.32.0
- । 32 ।
6.33.1
प्राणे निविष्टोऽमृतञ्जुहोमि । प्राणाय स्वाहा । अपाने निविष्टोऽमृतञ्जुहोमि । अपानाय स्वाहा । व्याने निविष्टोऽमृतञ्जुहोमि । व्यानाय स्वाहा । उदाने निविष्टोऽमृतञ्जुहोमि । उदानाय स्वाहा । समाने निविष्टोऽमृतञ्जुहोमि । समानाय स्वाहा । ब्रह्मणि म आत्माऽमृतत्वाय । (48)
6.33.0
- । 33 ।
6.34.1
प्राणे निविष्टोऽमृतञ्जुहोमि शिवो मा विशा प्रदाहाय प्राणाय स्वाहा ।अपाने निविष्टोऽमृतञ्जुहोमि शिवो मा विशा प्रदाहायापानाय स्वाहा ।व्याने निविष्टोऽमृतञ्जुहोमि शिवो मा विशा प्रदाहाय व्यानाय स्वाहा ।उदाने निविष्टोऽमृतञ्जुहोमि शिवो मा विशा प्रदाहायोदानाय स्वाहा ।समाने निविष्टोऽमृतञ्जुहोमि शिवो मा विशा प्रदाहाय समानाय स्वाहा । ब्रह्मणि म आत्माऽमृतत्वाय । (49)
6.24.0
- । 34 ।
6.35.1
अमृतापिधानमसि । (50)
6.35.0
- । 35 ।
6.36.1
श्रद्धायां प्राणे निविश्यामृत हुतम्प्राणमन्नेनाप्यायस्व । अपाने निविश्यामृत हुतमपानमन्नेनाप्यायस्व ।व्याने निविश्यामृत हुतव्व्याँनमन्नेनाप्यायस्व । उदाने निविश्यामृत हुतमुदानमन्नेनाप्यायस्व ।समाने निविश्यामृत हुत समानमन्नेनाप्यायस्व । ब्रह्मणि म आत्माऽमृतत्वाय । (51)
6.36.0
- । 36 ।
6.37.1
प्राणानाङ्ग्रन्थिरसि रुद्रो माऽऽविशान्तकस्तेनान्नेनाप्यायस्व । (52)
6.37.0
। 37 ।
6.38.1
अङ्गुष्ठमात्रः पुरुषोऽङ्गुष्ठञ्च समाश्रितः । ईशस्सर्वस्य जगतः प्रभुः प्रीणाति विश्वभुक् । (53)
6.38.0
- । 38 ।
6.39.1
मेधा देवी जुषमाणा न आगाद्विश्वाची भद्रा सुमनस्यमाना । त्वया जुष्टा जुषमाणा दुरुक्तान्बृहद्वदेम विदथे सुवीराः ।।त्वया जुष्ट ऋषिर्भवति देवि त्वया ब्रह्माऽऽगतश्रीरुत त्वया ।त्वया जुष्टश्चित्रव्विँन्दते वसु सा नो जुषस्व द्रविणेन मेधे । (54)
6.39.0
- । 39 ।
6.40.1
मेधां म इन्द्रो ददातु मेधान्देवी सरस्वती । मेधां मे अश्विनौ देवावाधत्तां पुष्करस्रजा । (55)
6.40.0
- । 40 ।
6.41.1
अफ्सरासु च या मेधा गन्धर्वेषु च यन्मनः । दैवी मेधा मनुष्यजा सा मां मेधा सुरभिर्जुषताम् । (56)
6.41.0
- । 41 ।
6.42.1
आ मां मेधा सुरभिर्विश्वरूपा हिरण्यवर्णा जगती जगम्या ।ऊर्जस्वती पयसा पिन्वमाना सा मां मेधा सुप्रतीका जुषताम् । (57)
6.42.0
- । 42 ।
6.43.1
सद्योजातं प्रपद्यामि सद्योजाताय वै नमः । भवेभवे नातिभवे भजस्व मां भवोद्भवाय नमः । (58)
6.43.0
- । 43 ।
6.44.1
वामदेवाय नमो ज्येष्ठाय नमो रुद्राय नमः कालाय नमः कलविकरणाय नमो बलविकरणाय नमो बलप्रमथनाय नमस्सर्वभूतदमनाय नमो मनोन्मनाय नमः । (59)
6.44.0
- । 44 ।
6.45.1
अघोरेभ्योऽथ घोरेभ्यो घोरघोरतरेभ्यस्सर्वतश्शर्व सर्वेभ्यो नमस्ते अस्तु रुद्ररूपेभ्यः । (60)
6.45.0
- । 45 ।
6.46.1
तत्पुरुषाय विद्महे महादेवाय धीमहि । तन्नो रुद्रः प्रचोदयात् । (61)
6.46.0
- । 46 ।
6.47.1
ईशानस्सर्वविद्यानामीश्वरस्सर्वभूतानां ब्रह्माधिपतिर्ब्रह्मणोऽधिपतिर्ब्रह्मा शिवो मे अस्तु सदाशिवोम् । (62)
6.47.0
। 47 ।
6.48.1
ब्रह्ममेतु माम् । मधुमेतु माम् । ब्रह्ममेव मधुमेतु माम् । यास्ते सोम प्रजावथ्सोभि सो अहम् ।दुस्वप्नहन्दुरुष्वहा । यास्ते सोम प्राणास्ताञ्जुहोमि । त्रिसुपर्णमयाचितं ब्राह्मणाय दद्यात् । ब्रह्महत्याव्वाँ एते घ्नन्ति । ये ब्राह्मणास्त्रिसुपर्णं पठन्ति । ते सोमं प्राप्नुवन्ति । आसहस्रात्पङ्क्तिं पुनन्ति । ओम् । (63)
6.48.0
- । 48 ।
6.49.1
ब्रह्म मेधया । मधु मेधया । ब्रह्ममेव मधु मेधया । अद्या नो देव सवितः प्रजावथ्सावीस्सौभगम् । परा दुष्वप्निय सुव । विश्वानि देव सवितर्दुरितानि परा सुव । यद्भद्रन्तन्म आ सुव । मधु वाता ऋतायते मधु क्षरन्ति सिन्धवः । माद्ध्वीर्नस्सन्त्वोषधीः । मधु नक्तमुतोषसि मधुमत्पार्थिव रजः । मधु द्यौरस्तु नः पिता । मधुमान्नो वनस्पतिर्मधुमा अस्तु सूर्यः । माद्ध्वीर्गावो भवन्तु नः । य इमन्त्रिसुपर्णमयाचितं ब्राह्मणाय दद्यात् । भ्रूणहत्याव्वाँ एते घ्नन्ति । ये ब्राह्मणास्त्रिसुपर्णं पठन्ति । ते सोमं प्राप्नुवन्ति । आसहस्रात्पङ्क्तिं पुनन्ति । ओम् । (64)
6.49.0
। 49 ।
6.50.1
ब्रह्म मेधवा । मधु मेधवा । ब्रह्ममेव मधु मेधवा । ब्रह्मा देवानां पदवीः कवीनामृषिर्विप्राणां महिषो मृगाणाम् । श्येनो गृद्ध्राणा स्वधितिर्वनाना सोमः पवित्रमत्येति रेभन्न् । हसश्शुचिषद्वसुरन्तरिक्षसद्धोता वेदिषदतिथिर्दुरोणसत् । नृषद्वरसदृतसद्व्योमसदब्जा गोजा ऋतजा अद्रिजा ऋतं बृहत् । य इमन्त्रिसुपर्णमयाचितं ब्राह्मणाय दद्यात् । वीरहत्याव्वाँ एते घ्नन्ति । ये ब्राह्मणास्त्रिसुपर्णं पठन्ति । ते सोमं प्राप्नुवन्ति । आसहस्रात्पङ्क्तिं पुनन्ति । ओम् । (65)
6.50.0
- । 50 ।
6.51.1
प्राणापानव्यानोदानसमाना मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (66)
6.51.0
। 51 ।
6.52.1
वाङ्मनश्चक्षुःश्रोत्रजिह्वाघ्राणरेतोबुद्ध्याकूतिसङ्कल्पा मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (67)
6.52.0
- । 52 ।
6.53.1
शिरःपाणिपादपार्श्वपृष्ठोदरजङ्घशिश्ञोपस्थपायवो मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (68)
6.53.0
- । 53 ।
6.54.1
त्वक्चर्ममासरुधिरमेदोऽस्थिमज्जा मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (69)
6.54.0
- । 54 ।
6.55.1
शब्दस्पर्शरूपरसगन्धा मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (70)
6.55.0
- । 55 ।
6.56.1
पृथिव्यप्तेजोवाय्वाकाशा मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (71)
6.56.0
- । 56 ।
6.57.1
अन्नमयप्राणमयमनोमयविज्ञानमयानन्दमया मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (72)
6.57.0
- । 57 ।
6.58.1
विविट्टि स्वाहा । (73)
6.58.0
- । 58 ।
6.59.1
घषोत्काय स्वाहा । (74)
6.59.0
- । 59 ।
6.60.1
उत्तिष्ठ पुरुषा हरी लोहितपिङ्गलाक्षि देहि देहि ददापयिता मे शुद्ध्यन्ताञ्ज्योतिरहव्विँरजा विपाप्मा भूयास स्वाहा । (75)
6.60.0
। 60 ।
6.61.1
ओ स्वाहा । (76)
6.61.0
- । 61 ।
6.62.1
सत्यं परं पर सत्य सत्येन न सुवर्गाल्लोकाच्च्यवन्ते कदाचन सता हि सत्यन्तस्मात्सत्ये रमन्ते तप इति तपो नानशनात्परय्यँद्धि परन्तपस्तद्दुर्द्धऱ्षन्तद्दुराधऱ्षन्तस्मात्तपसि रमन्ते दम इति नियतं ब्रह्मचारिणस्तस्माद्दमे रमन्ते शम इत्यरण्ये मुनयस्तस्माच्छमे रमन्ते दानमिति सर्वाणि भूतानि प्रशसन्ति दानान्नाति दुष्करन्तस्माद्दाने रमन्ते धर्म इति धर्मेण सर्वमिदं परिगृहीतन्धर्मान्नाति दुश्चरन्तस्माद्धर्मे रमन्ते प्रजन इति भूयासस्तस्माद्भूयिष्ठाः प्रजायन्ते तस्माद्भूयिष्ठाः प्रजनने रमन्तेऽग्नय इत्याह तस्मादग्नय आधातव्या अग्निहोत्रमित्याह तस्मादग्निहोत्रे रमन्तेयज्ञ इति यज्ञो हि देवानाय्यँज्ञेन हि देवा दिवङ्गतास्तस्माद्यज्ञे रमन्ते मानसमिति विद्वासस्तस्माद्विद्वास एव मानसे रमन्ते न्यास इति ब्रह्मा ब्रह्मा हि परः परो हि ब्रह्मा तानि वा एतान्यवराणि तपासि न्यास एवात्यरेचयद्य एवव्वेँदेत्युपनिषत् । (77)
6.62.0
- । 62 ।
6.63.1
प्राजापत्यो हारुणिस्सुपर्णेयः प्रजापतिं पितरमुपससार किं भगवन्तः परमव्वँदन्तीति तस्मै प्रोवाच सत्येन वायुरावाति सत्येनादित्यो रोचते दिवि सत्यव्वाँचः प्रतिष्ठा सत्ये सर्वं प्रतिष्ठितन्तस्माथ्सत्यं परमव्वँदन्तितपसा देवा देवतामग्र आयन्तपसऱ्षयस्सुवरन्वविन्दन्तपसा सपत्नाप्रणुदामारातीस्तपसि सर्वं प्रतिष्ठितन्तस्मात्तपः परमव्वँदन्ति दमेन दान्ताः किल्बिषमवधून्वन्ति दमेन ब्रह्मचारिणस्सुवरगच्छन्दमो भूतानान्दुराधऱ्षन्दमे सर्वं प्रतिष्ठितन्तस्माद्दमः परमव्वँदन्ति शमेन शान्ताश्शिवमाचरन्ति शमेन नाकं मुनयोऽन्वविन्दञ्छमो भूतानान्दुराधऱ्षञ्छमे सर्वं प्रतिष्ठितन्तस्माच्छमः परमव्वँदन्ति दानय्यँज्ञानाव्वँरूथन्दक्षिणा लोके दातार सर्वभूतान्युपजीवन्ति दानेनारातीरपानुदन्त दानेन द्विषन्तो मित्रा भवन्ति दाने सर्वं प्रतिष्ठितन्तस्माद्दानं परमव्वँदन्ति धर्मो विश्वस्य जगतः प्रतिष्ठा लोके धर्मिष्ठं प्रजा उपसर्पन्ति धर्मेण पापमपनुदति धर्मे सर्वं प्रतिष्ठितन्तस्माद्धर्मं परमव्वँदन्ति प्रजननव्वैँ प्रतिष्ठा लोके साधु प्रजायास्तन्तुन्तन्वानः पितृणामनृणो भवति तदेव तस्यानृणन्तस्मात् प्रजननं परमव्वँदन्त्यग्नयो वै त्रयी विद्या देवयानः पन्था गाऱ्हपत्य ऋक्पृथिवी रथन्तरमन्वाहार्यपचनो यजुरन्तरिक्षव्वाँमदेव्यमाहवनीयस्साम सुवर्गो लोको बृहत्तस्मादग्नीन्परमव्वँदन्त्यग्निहोत्र सायंप्रातर्गृहाणान्निष्कृतिस्स्विष्ट सुहुतय्यँज्ञक्रतूनां प्रायण सुवर्गस्य लोकस्य ज्योतिस्तस्मादग्निहोत्रं परमव्वँदन्ति यज्ञ इति यज्ञो हि देवानाय्यँज्ञेन हि देवा दिवङ्गता यज्ञेनासुरानपानुदन्त यज्ञेन द्विषन्तो मित्रा भवन्ति यज्ञे सर्वं प्रतिष्ठितन्तस्माद्यज्ञं परमव्वँदन्ति मानसव्वैँ प्राजापत्यं पवित्रं मानसेन मनसा साधु पश्यति मानसा ऋषयः प्रजा असृजन्त मानसे सर्वं प्रतिष्ठितन्तस्मान्मानसं परमव्वँदन्ति न्यास इत्याहुर्मनीषिणो ब्रह्माणं ब्रह्मा विश्वः कतमस्स्वयंभुः प्रजापतिस्सव्वँथ्सर इति सव्वँथ्सरोऽसावादित्यो य एष आदित्ये पुरुषस्स परमेष्ठी ब्रह्मात्मा याभिरादित्यस्तपति रश्मिभिस्ताभिः पर्जन्यो वऱ्षति पर्जन्येनौषधिवनस्पतयः प्रजायन्त ओषधिवनस्पतिभिरन्नं भवत्यन्नेन प्राणाः प्राणैर्बलं बलेन तपस्तपसा श्रद्धा श्रद्धया मेधा मेधया मनीषा मनीषया मनो मनसा शान्तिश्शान्त्या चित्तञ्चित्तेन स्मृति स्मृत्या स्मार स्मारेण विज्ञानव्विँज्ञानेनात्मानव्वेँदयति तस्मादन्नन्ददन्थ्सर्वाण्येतानि ददात्यन्नात् प्राणा भवन्ति भूतानां प्राणैर्मनो मनसश्च विज्ञानव्विँज्ञानादानन्दो ब्रह्मयोनिस्स वा एष पुरुषः पञ्चधा पञ्चात्मा येन सर्वमिदं प्रोतं पृथिवी चान्तरिक्षञ्च द्यौश्च दिशश्चावान्तरदिशाश्च स वै सर्वमिदञ्जगथ्स च भूत स भव्यञ्जिज्ञासकॢप्त ऋतजा रयिष्ठाश्श्रद्धा सत्यो महस्वान्तमसोपरिष्टाद्ज्ञात्वा तमेवं मनसा हृदा च भूयो न मृत्युमुपयाहि विद्वान्तस्मान्न्यासमेषान्तपसामतिरिक्तमाहुर्वसुरण्यो विभूरसि प्राणे त्वमसि सन्धाता ब्रह्मन्त्वमसि विश्वसृक्तेजोदास्त्वमस्यग्नेर्वर्चोदास्त्वमसि सूर्यस्य द्युम्नोदास्त्वमसि चन्द्रमस उपयामगृहीतोऽसि ब्रह्मणे त्वा महस ओमित्यात्मानय्युँञ्जीतैतद्वै महोपनिषदन्देवानाङ्गुह्यय्यँ एवव्वेँद ब्रह्मणो महिमानमाप्नोति तस्माद्ब्रह्मणो महिमानमित्युपनिषत् । (78)
6.63.0
- । 63 ।
6.64.1
तस्यैवव्विँदुषो यज्ञस्यात्मा यजमानः श्रद्धा पत्नी शरीरमिद्ध्ममुरो वेदिर्लोमानि बर्हिर्वेदश्शिखा हृदयय्यूँपः काम आज्यं मन्युः पशुस्तपोऽग्निश्शमयिता दक्षिणा वाग्घोता प्राण उद्गाता चक्षुरद्ध्वर्युर्मनो ब्रह्मा श्रोत्रमग्नीद्यावद्ध्रियते सा दीक्षा यदश्ञाति यत्पिबति तदस्य सोमपानय्यँद्रमते तदुपसदो यथ्सञ्चरत्युपविशत्युत्तिष्ठते च स प्रवर्ग्यो यन्मुखन्तदाहवनीयो यदस्य विज्ञानन्तज्जुहोति यथ्सायं प्रातरत्ति तथ्समिधो यथ्सायंप्रातर्मद्ध्यन्दिनञ्च तानि सवनानि ये अहोरात्रे ते दऱ्शपूर्णमासौ येऽर्द्धमासाश्च मासाश्च ते चातुर्मास्यानि य ऋतवस्ते पशुबन्धा ये सव्वँथ्सराश्च परिवथ्सराश्च तेऽहर्गणास्सर्ववेदसव्वाँ एतथ्सत्रय्यँन्मरणन्तदवभृथ एतद्वै जरामर्यमग्निहोत्र सत्रय्यँ एवव्विँद्वानुदगयने प्रमीयते देवानामेव महिमानङ्गत्वाऽऽदित्यस्य सायुज्यङ्गच्छत्यथ यो दक्षिणे प्रमीयते पितृणामेव महिमानङ्गत्वा चन्द्रमसस्सायुज्यङ्गच्छत्येतौ वै सूर्याचन्द्रमसोर्महिमानौ ब्राह्मणो विद्वानभिजयति तस्माद्ब्रह्मणो महिमानमाप्नोति तस्माद्ब्रह्मणो महिमानमित्युपनिषत् । (79) - । 64 ।
6.0.0
अंभसि भूरग्नये भूरन्नं भूरग्नये च पाहि नो यश्छन्दसान्नमो ब्रह्मण ऋतन्तपो यथा वृक्षस्याणोरणीयान्थ्सहस्रशीऱ्षमृतमादित्यो वा एष आदित्यो वै तेज ओजो घृणिस्सर्वो वै कद्रुद्राय नमो हिरण्यबाहवे यस्य वैकङ्कती कृणुष्व पाजोऽदितिरापो वा इद सर्वमापः पुनन्त्वग्निश्च सूर्यश्चायात्वों भूरों भूर्भुवस्सुवरोन्तदुत्तम ओमन्तश्चरत्यमृतोपस्तरणमसि प्राणे निविष्टः प्राणे निविष्टश्शिवोऽमृतापिधानमसि श्रद्धायां प्राणे निविश्य प्राणानामङ्गुष्ठमात्रो मेधा देवी मेधां म इन्द्रो ददात्वफ्सरास्वामां मेधा सद्यो वामदेवायाघोरेभ्यस्तत्पुरुषायेशानो ब्रह्म मेतु ब्रह्म मेधया ब्रह्म मेधवा प्राणापानवाङ्मनश्शिरःपाणित्वक्चर्मशब्दस्पर्शपृथिव्यन्नमयविविट्टि घषोक्तायोत्तिष्ठो सत्यं परं प्राजापत्यस्तस्यैवञ्चतुष्षष्टिः ।। 64 ।अंभसि वृषा हसस्सर्वो वा आयातु श्रद्धायान्तत्पुरुषाय पृथिव्यप्तेजो नवसप्ततिः ।। 79 ।अम्भसीत्युपनिषत् ।। हरिः ओम् । श्रीकृष्णार्पणमस्तु ।। षष्ठः प्रश्नः समाप्तः ।