                     ।। अथ चतुर्थाध्यायस्य प्रथमः पादः।। 
 <4.1.1>
 आवृत्तमसकृच्चैव वेदनं सफलं भवेत्।  ध्यानपर्याय शब्देन वेदनस्यापदेशतः।।
 तद्रूपप्रत्यये चैका सन्ततिश्चान्यनिःस्पृहा।  इति स्मृत्यापि चावृत्तं  असकृद्वेदनं भवेत्।।
 <4.1.2>
 आत्मेत्येव परं ध्येयं उपगच्छन्त्युपासकाः।  त्वं वा अहमितीत्यत्र स त आत्मेति बोधनात्।।
 <4.1.3>
 नात्मत्वेन प्रतीकेषु ध्यानं कार्यं विचक्षणैः।  उपासितुः प्रतीकोहि नात्मेति मन आदिकः।।
 मन आदौ ब्रह्म दृष्टिः युक्ता चोत्कर्षतो भवेत्।  राजदृष्टिस्तु भृत्ये हि फलायाभ्युदयाय च।।
 <4.1.4>
 उद्गीतेषु च कर्माङ्गेष्वादित्यादेर्मतिर्भवेत्।  आदित्यादिर्हि चोद्गीथात् उत्कृष्टो भवतीत्यतः।।
 <4.1.5>
 आसीनो वेदनं कुर्यात् आसीनस्यैव सम्भवात्।  एकाग्रता तु मनसः नान्यथा सम्भवेदिह।।
 निदिध्यासनशब्देन ध्यानरूपत्व बोधनात्।  उपासनस्यापेक्षितं चित्तैकाग्र्यं तु सर्वदा।।
 निश्चलत्वं तु संप्रेक्ष्य पर्वतादिषु दृश्यते।  ध्यानवाचोयुक्तिरिति ह्यासीनस्यैव तद्भवेत्।।
 तत्रैकाग्रं मनः कृत्वा यतचित्तेन्द्रियक्रियः।  इति स्मृत्यापि चैकाग्र्यं उपास्तौ हि विधीयते।।
 यत्रकाग्र्यं भवेत्तत्र ह्युपासनमिहोच्यते।  मनोनुकूल इत्येतद्वाक्यादेवाविशेषतः।।
 <4.1.6>
 उपासनं तदावृत्तं आप्रयाणात्प्रतीयते।  आवर्तनीयमित्येव स खल्वेवमिति श्रुतेः।।
 <4.1.7>
 विद्याप्राप्तौ तु तच्छक्त्या ह्यघयोः परपूर्वयोः।  न श्लिष्यन्ते प्रधूयन्त इत्यश्लेषविनाशिता।।
 <4.1.8>
 पुण्यस्यापि भवेदेवं अश्लेषश्च विनाशिता।  विद्योपयुक्त पुण्यानां शरीरपतनात्परम्।।
 <4.1.9>
 अप्रवृत्त फले चैव विद्ययात्र विनश्यतः।  तस्य तावच्चिरमिति प्रारब्धस्यावधिश्रुतेः।।
 <4.1.10>
 अग्निहोत्रादि विदुषा कर्तव्यं यावदायुषम्।  विद्याख्यकार्यवृद्यर्थं यज्ञेनेत्यादिदर्शनात्।। 
 साधुकृत्यां सुहृद(:) इत्युभयोः पुण्यकर्मणोः।  अन्यापि प्रतिबद्धा च साधुकृत्या भवेदिति।।
 यदेव विदियया चेति श्रुत्या तदपि सूच्यते।  विद्याविहीनाः क्रतवः प्रतिबद्धफला(:) इति।।
 <4.1.11>
 आरब्धकार्येत्वितरे भोगेनैव विनश्यतः।  अद्य कलान्तरे वापीत्यथ ब्रह्म समश्नुते।।
          ।। इति ब्रह्मसूत्रार्थपद्यमालिकायां चतुर्थाध्यायस्य प्रथमः पादः।।