                                                    ॐ
                                 ।। न्यायवार्तिकतात्पर्य्यटीकायां द्वितीयोऽध्याय: ।।

2.1.01-02
	अत ऊर्ध्वं प्रमाणादिपरीक्षेत्यादिभाष्यनिराकरणीयामाशङ्कामाह वार्तिककार: त्रिविधा चास्येति। (181।4) स्थानवतां क्रमवतां परीक्षावचनमिति प्रमाणमेव परीक्ष्यत इति युक्तमिति। किमत्रादौ प्रमाणं न परीक्षितं, किं तु संश्य एव परीक्ष्यत इत्याह। तानि विलङ्घ्येति। सोऽयं क्रमभेद: कुत इति भाष्यार्थमाह। परीक्षाङ्गत्वादिति। उद्देशक्रमानुरोधेन हि प्रमाणं पूर्वं लक्षितं, न तु लक्षणे संशयस्यास्ति कश्चिदुपयोग:। परीक्षा तु सर्वा विमर्षकरणिकेति परीक्षापर्वणि सर्वथाऽऽर्थक्रमेण संशयस्य पूर्वभाव:। यथाऽग्निहोत्रं जुहोति पवागूं पचतीत्यत्राग्निहोत्रात्प्राग्भावो यवागूपाकस्य, तस्याग्निहोत्रसाधनत्वात्। संशयलक्षणं चात्र परीक्ष्यते न संशय इति नानवस्थाऽपि। देशयति। ननु चोक्तमिति। शास्त्रगता त्वियं परीक्षा, सा च न विमर्शपूर्वेत्यार्थक्रमाभावान्नोद्देशक्रमो बाधनीय इत्यर्थ:। परिहरति सत्यं न निर्णये नियम इति। न निर्णय: सर्व: संशयपूर्वं:, विचार: सर्व एव संशयपूर्व:, शास्त्रवादयोश्चास्ति विचार इति तेनापि संशयपूर्वेण भवितव्यम्। शिष्टयोश्च वादिप्रतिवादिनो: शास्त्रे विमर्शाभावो न शिष्यमाणयो:, तस्मादस्ति शास्रेऽपि विमर्शपूर्वो विचार इति सिद्धम्। संशीतिरिति संशयस्य निरुक्तम्। (182।2) नावधारयतीत्यर्थ:। ननु यथा लक्षणार्थ: पूर्वनिरूपितस्तथा निर्बीज: पूर्वपक्ष इत्यत आह। तस्य यथाश्रुतीति। परीक्षासाध्यो ह्यर्थस्तत्र व्याख्यानेन लक्षणपदेभ्य: साक्षादेव गम्यत इत्यर्थ:। समानमनयोरिति साक्षात्कारं दर्शयति। न हि साक्षात् स्थाणुपुरुषावुपलभमान: समानं चानयोर्धर्म कश्चित्सन्दिग्ध इत्यर्थ:। व्यवच्छेदात्मकत्वादिति। न निश्चयोऽनिश्चयस्य जनक:, कारणानुरूपत्वात्कार्यस्येर्थ:। न समानधर्माध्यवसायादेवेति संशयलक्षणोक्तकारणमात्रोपलक्षणपरम्। एकवृत्तित्वाच्चेति। न हि यावेवारोहपरिणाहौ स्थाणोस्तावेव पुरुषस्येत्यर्थ: ।। 1 ।। 2 ।।

2.1.03
	विप्रतिपत्तौ च संप्रतिपत्तेरिति, न स्वरूपविरोधाद्विप्रतिपत्तिरस्तीत्यर्थ ।। 3 ।।

2.1.04
	अव्यवस्थाऽऽत्मनि व्यवस्थितत्वाच्चाव्यवस्थायाः । नाव्यवस्था विद्यत इति सूत्रार्थः ।। 4 ।।

2.1.05
	तथाऽत्यन्तसंशय इति तत्पदान्तरेण समानधर्मोपपत्त्यादेर्विशेषणमपश्यत: पूर्वपक्ष: ।। 5 ।।

2.1.06
	सिद्धान्तमाह अस्योत्तरमिति । ( 183 । 13 )
	यथो-वा (सू. 6) ।। यदि निर्विशेषणं समानधर्मोपपत्त्यादि संशयकारणमुच्येत तत: पश्चादकरणात्पूर्वमपि न कुर्यादित्यसंशय: पूर्वं वा करणात्त्पश्चादपि कुर्यादित्यत्यन्तसंशय:, न त्वसौ निर्विशेषण: संशयकारणमिति नासंशयो नात्यन्तसंशय इत्यर्थ:। एतेनेति समानपदप्रयोगेण। सदृशार्थो हि समानशब्द इति पूर्वं व्याख्यातम्। यदप्येतत् सारूप्याभावाद (184।7)ध्यवसायसंशययो: कार्यकारणयोरिति। विशेषानवधारणमुभयो: समानमित्यर्थ:। भाष्यकारेण तु यत्सारूप्यमुक्तं तत्तथा न बोद्धव्यम्। यदि हि कार्यकारणयोरुत्पत्ति: सारूप्यं तदतिव्यापकं चाव्यापकं च। नित्यानामपि कारणत्वात्। तस्मात्सारूप्यशब्दो न सारूप्यस्य निर्द्देश:। अपि तु कार्यकारणधर्मान्वयव्यतिरेकपर इत्याह। कारणसद्भावादिति। अनवधारणेनैव तत्त्वानुपलब्धेरिति प्रत्युक्तम्। सत्प्रतिपक्षयोरपि मिलितयोरन्यत्रादर्शनेनासाधारणएवान्तर्भावात्, एकैकविवक्षया तु हेत्वाभासान्तरत्वमिति भाव:। न चाव्यवस्थात: संशय इति। (185।2) नासौ पृथक्कारणमपि तु समानधर्मोपपत्त्यादिपरिकरतयेत्यर्थ:। यत्पुनरेतद्विप्रतिपत्ताविति। विषयापेक्षया विप्रतिपत्ति: स्वरूपापेक्षया सम्प्रतिपत्तिरिति। एवमव्यवस्थायामपि द्रष्टव्यम् ।। 6 ।।

2.1.07
	कोऽस्य सूत्रस्येति तात्पर्यप्रश्न:। उत्तरं स्वयमिति। संशयपूर्वकत्वात्सर्वपरीक्षाणां परिचिक्षिषमाणेन 
संशयाक्षेपहेतुभिर्न प्रतिषेद्धव्योऽपि तु परैरेवमाक्षिप्त: संशय उक्तै: समाधानहेतुभ: समाधेय:। वथोहित्वेति भाष्ये यदप्युक्तमित्यर्थ:। शास्त्रकथायां वादलक्षणायामित्यर्थ: ।। 7 ।।

2.1.08
	अथ प्रमाणपरीक्षेत्यादिभाष्यम्। आर्थेन हि क्रमेण संशयपरीक्षायामुक्तेनोद्देशक्रमो बाधित:, प्रमाणादिषु तु 
तद्बाधकारणाभावाद् उद्देशक्रमानुरोधेन प्रमेयादिभ्य: प्राक् प्रमाणान्येव परीक्षितानि, तत्रापि प्रथमं प्रमाणसामान्यलक्ष्ाणपरीक्षा, तत्पूर्वकत्वाद्विशेषलक्षणानाम्। तत्र सामान्यलक्षणमुपलब्धिसाधनं प्रमाणमिति, तच्चोपलब्धिसाधनत्वं प्रत्यक्षादीनामेवेति प्रत्यक्षादीनामित्युक्तम्।
	तदेतदाह वार्तिककार:। अथेदानीमिति। (186 । 1) परीक्षणीयं पृच्छति। किं पुनरेषामिति। सर्वैरेव वादिभि: स्वसिद्धान्तव्यवस्थापनाय प्रमाणान्यभ्युपगन्तव्यानि, तदभावे तव्द्यवस्थानुपपत्ते:। यस्य तु स्वपक्ष एव नास्ति, नासौ लौकिको न परीक्षक इत्युन्मत्तवदुपेक्षणीय:। तस्मात्सर्वप्राणभृत्सिद्धेर्न प्रमाणसामान्यं परीक्षणीयमिति भाव:। उत्तरम्, आदौ तावत्संभव इति। न परीक्षा संशयमन्तरेणेति संशयबीजमाह। सदसतोरिति। पूर्वपक्षमाह। व्युदस्यसंशयमिति। अयमत्र पूर्वपक्षिणो माध्यमिकस्याभिसन्धि:। यद्यपि मम विश्वविचारासहत्ववादिन: प्रमाणं नाम न किञ्चिदस्ति विचारसहं, तथाऽपि लोकसिद्धान्येव प्रमाणानि तैरेव प्रमाणै: पर्यालोच्यमानानि विचारं न सहन्ते, सोऽयं प्रमाणानामपराधो यानि स्वविरोधेन विलीयन्ते न ममापराध इति। 

2.1.09
ज्ञानं हि प्रमाणं तद्योगात्प्रमेयमिति चार्थ इति च भवति। तद्यदि प्रमाणं पूर्वं प्रमेयादर्थादुत्पद्यते तत: प्रमाणात्पूर्वं नासावर्थ इति इन्द्रियार्थेत्यादिसूत्रव्याधात: ।। 8 ।।

2.1.10
	अथ पूर्व प्रमेयं पश्चात्प्रमाणं तत्राह। पश्चादिति। यद्यपि स्वरूपं न प्रमाणाधीनं, तथापि तस्य प्रमेयत्वं तदधीनं, तदपि चेत्प्रमाणात्पूर्वं न प्रमाणयोगनिबन्धनं स्यादित्यर्थ:। तदिदसुक्तं प्रमेयसंज्ञेति ।। 10 ।।

2.1.11
	यौगपद्ये दृष्टव्याघात:, सूत्रव्याघातश्च। प्रयोगस्तुप्रत्यक्षादयो न प्रमाणत्वेन व्यवहर्त्तव्या: कालत्रयेऽप्यर्थाप्रतिपादकत्वात्। यदेवं न तत्प्रमाणत्वेन व्यवह्रियते, यथा शशविषाणं, तथा चैतत्तस्मात्तथेति।
	एवं पूर्वपक्षिते सिद्धान्तमाह। अत्र समाधिरिति। उपलब्धिहेतोरित्यादिभाष्यस्य कालत्रयेऽप्यर्थाप्रतिपादकत्वादिति हेतोरसिद्धतोद्भावनमर्थ:।
	स्वयं वार्त्तिककारोऽस्यानुमानस्य दूषणमाह। प्रत्यक्षादीनामप्रामाण्यमिति चेति। (187।2) लब्धात्मकं खल्वनुमानं प्रत्यक्षादीनां प्रमाणानामप्रामाण्यमापादयेत्, न त्वलब्धात्मकं, तस्य तु प्रतिज्ञाविरोधेनात्मलाभ एव नास्तीति कथं तेषामप्रामाण्यमापादयितुमर्हतीति भाव:। यदि प्रमाणानि नार्थं साधयन्ति, प्रत्यक्षादीनीत्येव न स्यात्। न खलु तानि प्रमाणतोऽसिद्धानि प्रत्यक्षादीनीत्येव भवन्तीत्यर्थ:। न चैतेषामर्थसांधनत्वं     सामान्यविशेषाभिधायिप्रत्यक्षादिपदगोचरताऽपीत्याह। कथं चान्यथेति। अपि च प्रामाण्यनिषेधे न प्रमाणानां प्रत्यक्षादीनामसत्त्वम्। न ह्यकमण्डलुर्माणवक इत्यनेन माणवक: प्रतिषिध्यते, किं तर्हि ? तस्य कमण्डलुयोगो धर्म:, ततश्च प्रमाणानामसत्त्वं पूर्वपक्षिणोऽभिमतं न स्यादित्याह। धर्मप्रतिषेधाच्चेति। शङ्कते। अथ भावस्यास्वतन्त्रत्वादिति। निराकरोति। एवमपीति। प्रतिषिध्यमान (188।3) इति मात्रे वक्तव्पये विधीयमान इति दृष्टान्तार्थम्। एतेन तद्धितार्थ इति। प्रामाण्यपदार्थ 
इत्यर्थ:। यथाश्रुतश्च हेतुर्व्यधिकरण इत्याह। यश्चायं हेतुरिति।
	यत्पुनरित्यादि भाष्यं व्याचष्टे। यत्पुनरेतत्प्रमाणेनेति।
	संभव: प्रत्यक्षादीनां निवर्त्यत इति। प्रत्यक्षादीनामभावे का़रकहेतुवचनमित्यर्थ:।  न ह्यसतो निवृत्तिरिति (189।3) नासनू घटो मुद्गरप्रहारेण निवर्त्त्यत इत्यर्थ: । असम्भवं प्रत्यक्षादीनां सिद्धमेव ज्ञापयतीत्याह। अथासम्भवो ज्ञाप्यते ।। 11 ।।

2.1.12
	देशयति। त्रैकाल्यासिद्धे: प्रतिषेधानुपपत्तिरित्येवमभिधानेनेति। परिहरति। नैष दोष इति। त्वद्वचनं 
त्वदभ्युपगमविरुद्धमस्माकं तु नैतद्वचनं नाभ्युपगमविरुद्धमित्यर्थ:। न च धर्मिणां प्रतिषेधे कश्चिन्न्याय इति। (190।1) नानुमानं धर्मिप्रतिषेधे प्रभवति, आश्रयासिद्धत्वाद्धेतोरित्यर्थ:। अपि च प्रमाणमात्रमधिक्षिपत: प्रत्यक्षादीनामप्रामाण्यमिति प्रत्यक्षादीनां प्रामाण्यमिति च वाक्ययोरर्थभेदाभेदौ विचारं न सहेते इत्याह। प्रत्यक्षादीनामप्रामाण्यमिति। एवमेव वक्तव्यमिति। नञोरप्रयोगेण लाघवात्। सो ऽसाधर्म्ये वेतिति। यदा सत्येव घटे तस्यासामर्थ्यं विवक्षित्वोच्यते नास्ति घट इति नोदकाहरणसमर्थ इति तदा गम्यते। तन्त्रान्तराभ्युपगतानां प्रतिषेध इति। तन्त्रान्तरे यादृशं प्रमाणमग्युपेयते तादृशस्याभ्युपगमो भवति। यथा प्रधानं नास्तीति जगत्कारणस्य सुखदु:खमोहात्मकत्वं प्रधानत्वं तत्प्रतिषिध्यते, न युनर्जगत्कारणं, तस्यान्यादृशस्याभ्युपगमादिति। कथमिति प्रमाणाक्षेप:। कस्येति प्रतिपाद्याक्षेप:। कश्चेति प्रतिपादकाक्षेप:। प्रतिपाद्याक्षेपं विभजते। अप्रतिपन्न इति। प्रतिपादकाक्षेपं विभजते। प्रतिपन्नश्चेति। क्व ( 191 । 1 ) प्रतिपाद्ये। किं प्रतिपाद्यत इति ।। 12 ।।

2.1.13
	यद्युपादीयते उदाहरणं तत्प्रमाणेनानवधारितं न शक्यमुपादातुमिति भाव: । न केवलमशक्यं व्यर्थं चेत्याह। प्रत्यक्षादीनां चेति। सर्वै: प्रमाणैरिति। उहाहरणादिविषयै: प्रमाणैर्विप्रतिषिद्धो विरुद्धो भवति, बाधितविषयतया प्रमाणाभासो भवतीत्यर्थ:। विरुद्धं चेत्याह। सिद्धान्तमभ्युपेत्येति। प्रमाणानामित्यवयवाभिप्रायम्। अवर्जयन्निति वर्जनविरुद्धमुपादानमुच्यते, उपाददान इत्यर्थ: ।। 13 ।।

2.1.14
	तत्प्रामाण्येवेति। अस्यार्थ:। यदि माध्यमिको ब्रूयात् प्रत्यक्षादीनामप्रामाण्यं त्रैकाल्यासिद्धेरिति स्ववाक्यावयवाश्रितानि प्रमाणानि यथालोकप्रतीतिसिद्धानि, तैरविचारितसिद्धैरितरेषां प्रामाण्यं प्रतिषिध्यत इति। तत्रेदमुच्यते। तत्प्रमाण्ये वा अवयवाश्रितप्रतयक्षादिप्रामाण्ये न सर्वप्रमाणविप्रतिषेधोऽवयवाश्रितानामेव प्रामाण्याभ्युपगमात्। किं पुनरिदमविचारितसिद्धत्वं, किं विचारासहत्वम्, आहो सर्वजनसिद्धतया सन्देहानास्पदत्वम्। तत्र पूर्वस्मिन्कल्पे विचारासहत्वेन स्वयं दुस्थितेनान्येषां प्रामाण्यं बाध्यत इति सुभाषितम्। तस्मादुत्तर: कल्प:, तथा च न सर्वप्रामाण्यं तस्यैव प्रामाण्यात्।
	अत्र भाष्यं, वीत्ययमुपसर्ग: सम्प्रतिपत्त्यर्थे प्रतिषेधशब्दार्थमनुजानाति विशेषमभिदधातु न तु तव्द्यतिरिक्तार्थो न व्याघातवचन इत्यर्थ:। तदिदमुक्तं न व्याघाते। कस्मादर्थाभावात्। स्ववाक्यावयवाश्रितानां हि प्रमाणानां प्रामाण्ये सर्वप्रमाणप्रतिषेधव्याघात: पूर्वमुक्तस्तत्प्रतिषेध: पूर्वेणविरुध्यते। अशक्यश्चेति अर्थाभाव इत्यर्थ:।
	तदेतद्वार्त्तिककारो व्याचष्टे। वीत्ययमुपसर्गोविशेषप्रतिषेधे। ( 192 । 1 ) यावदुक्तं भवति विशेषेण सर्वेषु प्रमाणेषु प्रतिषेध इति, तावदुक्तं भवति विप्रतिषेध इति, प्रतिषेधशब्दार्थाभ्यनुज्ञानत्वाद्विशब्दस्य। तेन न सर्वप्रमाणविप्रतिषेध इत्यनेन विपदसहितेन किमुक्तं भवति। इदमुक्तं भवति कानिचिदिति। अवयवाश्रितानि प्रमाणानि विचार्य समुदायं विचारयति। यच्चेति ।। 14 ।।

2.1.15
	तदिदं सूत्रकारेण त्रैकाल्यासिद्धेरित्यनुयागस्य प्रतिषेधेऽपि  साम्यादप्रमाणविरोधश्चापादित:, सम्प्रत्यसिद्धतोद्भावनपरं 
सूत्रं पठति।
	त्रैका-द्धे: [सू. 15] तत्पाठमाक्षिपति। किमर्थमिति। स्वातन्त्र्येण चेदस्य सूत्रस्यार्थ: पूर्वमुक्त:, कृतं सूत्रपाठेनेत्यर्थ:। परिहरति। पूर्वोक्तेति। न तदस्माभिरुत्सूत्रमुक्तमपि तु सूत्रार्थ एवेति ज्ञापनार्थं सूत्रपाठोऽस्माकमित्यर्थ:। नियमेन य: प्रतिषेध: पूर्वमेव वा पश्चादेव वा सहैव वेति तं प्रतिषेधति। अनियमेति। खलुशब्दोऽयं यस्मादर्थे। यस्मादनियमदर्शोंऋषि:।
	वार्तिकं तदुत्थानज्ञापनार्थ: सूत्रपाइ इति दर्शयति। पाठक्रममतिलङ्घ्य कस्मात्तत्रैवेदमिति। अत्रैव तद्भाष्यं कस्मान्नोक्तमिति च द्रष्टव्यम्। परिहरति। अविशेषादिति। अथ शब्द: श्रोत्रविवरे समवेत: कथमातोद्यमसंबद्धं गमयतीत्यत आह। योऽसौ वीणावेणुशब्दयोरिति। अयं शब्दो धर्मी वीणाङ्गुलिसंयोगजशब्दपूर्व इति साध्यो धर्म:, तन्निमित्तासाधारणधर्मवत्त्वात्, पूर्वोपलब्धवीणानिमित्तध्वनिवदिति। तदिदमुक्तं वीणानिमित्तकत्वमिति। धूमदर्शनादिति।
संयोगिना हि वह्निना विशिष्टो धूमोऽनुमीयते न कारणेन, अस्तीति वर्त्तमानावभासानुपपत्तेरिति ।। 15 ।।

2.1.16 
	यत्पुनराक्षिप्यते यदनियतं न तत्परमार्थसत्- यथा रज्ज्वामारोपितं सर्पत्वं, तामेव हि रज्जुं तदैव कश्चित्सर्प इति कल्पयति कश्चिद्धारेति। स एव कदाचित्सर्प इति कल्पयित्वा पश्चाद्धारेति कल्पयति, तथा च प्रमाणप्रमेयभावस्तस्मान्न परमार्थसन्निति। अत्रेदमुत्तरसूत्रम्।
	प्रमेया च तुला प्रामाण्यवदिति (सू. 16)। तद्योजनिकां करोति। प्रमाणं प्रमेयमिति चेयमिति। अयमभिसन्धि:। क्षणभङ्गपरिणामनिरासे सति स्वकारणादुत्पन्नं स्थिरं वस्तु तत्तद्वस्त्वन्तरसन्निधानात्तत्तद्धर्मयोगे सति  तत्तदबुद्धिव्यपदेशमनुभवति। समावेशं दर्शयितुं पृच्छति। यदा पुनरिति। ( 193 । 1 ) उत्तरम्, तदा निमित्तेति। अस्वय चार्थस्य ज्ञापनार्थं सूत्रं प्रमेया च तुलाप्रामाण्यवदिति। न केवलं प्रमाणं समाहारगुरुत्वे तुला, यदा पुनरस्यां सन्देर्हो भवति 
प्रामाण्यं प्रति तदा सिद्धप्रमाणभावेन तुलान्तरेण यत्परीक्षितं सुवर्णादि तेन प्रमेया च तुला, प्रामाण्यवत्। यथा प्रामाण्ये तुला प्रमेया च तथाऽन्यदपि सर्वं प्रमाणं प्रामाण्ये प्रमेयमित्यर्थ:।
	तदेतद्भाष्यकृदाह, एवमनवयवेन कार्त्स्न्येन। तन्त्रार्थ:। शास्त्रार्थ इति। क्वचित्प्रमातृत्वप्रमेयत्वप्रमाणत्वादीनां समावेशो यथाऽऽत्मनि। स हि प्रमाता प्रमीयमाणश्च प्रमेयं, तेन तु प्रमितेन तद्गतगुणानतरानुमाने प्रमाणम्। क्वचित्पुन: प्रमाणत्वप्रमेयत्वफलत्वानां समावेशो यथा बुद्धौ, क्वचित्पुन: प्रमाणत्वप्रमेयत्वयो:,--यथा संशथादौ। सेयं समावेशस्य तन्त्रार्थव्याप्तिरिति। तथा च कारकशब्दा इति।
	अत्र पूरयित्वा व्याचष्टे वार्तिककार:। यथा च प्रमाणेति। यावन्ति। यत्र निमित्तानि तावतां तत्र नैमित्तिकानां प्रवृत्तेरवश्यंभावो नियम:।
	खस्थितौ वृक्ष: स्वातन्त्र्यात्कर्तेति भाष्यम्। तत्र स्वातन्त्र्यं पृच्छति वार्त्तिककार:, किं पुन: स्वातन्त्र्यमिति। इतरकारकाप्रयोज्यत्वं, (स: प्रयोजको ऽयं न कारकान्तराणां) प्रयोजकत्वं च कारकान्तराणां कर्तु: स्वातन्त्र्यमुक्तम। इह तु कारकान्तराणामभावात्तादृशं स्वातन्त्र्यं नास्तीति भाव:। उत्तरं कारकान्तरानपेक्षत्वं, कारकान्तरापेक्षस्य हि प्रयोजकतया कथञ्चित्स्वातन्त्र्यं विवक्ष्यते तदनपेक्षस्य नितरां स्वातन्त्र्यमित्यर्थ:। यदाऽयं स्थितिशब्दो गतिप्रतिषेधवचन इति। यावदुक्तं भवति न गच्छतीति, तावदुक्तं भवति तिष्ठतीति। अत्र च निषेधस्य निषेध्याधीननिरूपणतया तदुपाधि: पूर्वापरीभावो न तु स्वरूपेण निषेधस्य पूर्वापरीभावसम्भव इति। यदाऽप्यस्तेरभिधायक इति। सत्तासामान्याभिधायक इत्यर्थ:। अस्ति व्यनक्तीति। वृक्षस्य हि महत्त्वे सति रूपवत्त्वे सति सत्तासमवाय एव सत्ताव्यञ्जकत्वम्, तत्र चानपेक्ष इत्यर्थ:। गेहसम्बन्धानुभावो ( 194 । 2 ) गेहसम्बन्धप्राप्ति: समवाय:। तद्विषया क्रिया गतिविधारक: प्रयत्नस्तेन हि स तिष्ठति। घटो गृहेस्तीति त्वौपचारिक: प्रयोग:। यदाऽप्ययमभग्नवचन इति। अत्रापि निषेध्यस्य पूर्वापरीभावोपाधिरेव निषेधस्य तथाभाव:। अथ वा तिष्ठतीत्यत्रापि कया चिद्विवक्षया कारकान्तरापेक्षाऽस्तु, तथाऽपि तत्प्रयोजकत्वेनैव स्वातन्त्र्यमित्याह। समुदायेति। अवयवानां समूह: समुदायस्तदेकदेशोऽवयव इति। ध्रियत इति कर्त्तरि लकार:। प्रत्यभिज्ञानविषयता वा स्थिति:। तस्यां सत्यामपि कारकान्तरापेक्षायां प्रयोजकतया स्वातन्त्र्यमित्याह। पूर्वापरेति। अनेके पर्यायवन्त: प्रत्यया: प्रागनु तत्ताश्रयस्य धर्मिण: पुनरनुभव:। अथ स्मृतिरथ प्रतिसन्धानमिति। वैनाशिको देशयति। चक्रेति। यदेव दण्डसंयोगेन चक्रभ्रमणं तदेवेदमुपरतेऽपि दण्डसंयोगे इत्यर्थ:। परिहरति न प्रमाणेति। नासति बलवति बाधके प्रमाणे प्रत्यभिज्ञानस्य शक्यं मिथ्यात्वं, 
ज्वालादिषु तु तदस्तीत्यर्थ:। न च समस्तप्रतिसन्धानप्रत्ययमिथ्यात्वे मिथ्याप्रतिसंधानप्रत्ययो भवितुमर्हति बीजा (भावा) दित्याह। मिथ्याप्रत्ययाश्चेति। वैनाशिक: पृच्छति। अथ भवत इति। एवं ब्रुवाण: प्रत्यक्षमप्रमाणयन्न शक्यस्तेन बोधयितुमित्यनुमानं प्रमाणमाह। उक्तं प्रमाणमात्मलक्षणे। रूपेति। (195।4) अनुमानान्तरमाह। कार्यस्येति। कार्यकालानुभवनं कार्यकालप्राप्ति:। वैनाशिक: शङ्कते। अनाघारमिति। प्रतीत्य पूर्वभावं विकृत्येत्यर्थ:। दूषयति। तन्नेति। ओधयस्याधारसमानकालत्वमनुभवसिद्धं तेनाधारेण कारणेन कार्यकालं स्थातव्यम्। अनाधारत्वं तु कार्यस्य नानुभवगोचर:, अपि तु युक्त्या साध्यं, सा च दृष्टान्ताभावादनुपपन्ना। न च विप्रतिपत्तिमात्रादनुभव: शक्योऽपवदितुं, क्षणभङ्गसाधनानि च निराकरिष्यन्ते। यदि हि रूपादीनामाधारवत्त्वं निषिध्यते ततोऽस्याभ्युपगमविरोधो भवति, भूतानि पूथिव्यादीनि भौतिका रूपादय इति। अभ्युगमान्तरविरोधमाह। यच्चेक्तं भवद्भिरिति। न केवलं रूपादीनामाश्रितत्वं भवद्भिरभ्युपगतमुपपन्नं चेत्याह। अनाश्रितत्वाच्चेति। पृच्छति। कर्मणि क: कारकार्थ:। (196।3) कारकशब्दार्थ:। क्रियानिमित्तं हि कारकं यत्पुन: क्रियाया एव व्याप्यं न तत्क्रियानिमित्तमिति न कारकम्। अकारकं च कथं कर्म। कारकाधिकारित्वात् कर्मसंज्ञाया इति भाव:। उत्तरं क्रियाविषयत्वमिति। अनात्मसमवेतक्रियाफलशालित्वं क्रियाविषयत्वं कर्मत्वं, देवदत्तसमवेतया हि क्रियया दर्शनलक्षणया वृक्षविषयोऽनुभवो जन्यते, इदमेव चानुभवस्यार्थविषयत्वं यदर्थाधीननिरूपणत्वमित्युक्तं प्रमाणलक्षण इति। तेन क्रियांविषयस्य क्रियात: प्राग्भावाद्युक्तं कारकत्वम्। एवं च विकार्यप्राप्ययोरुपपन्न: कर्मभाव: निर्वर्त्यस्य तु पदादेर्यद्यपि क्रियाया: प्राग्भावो नास्ति, तथाऽपि तदवचवानां तन्तून प्राग्भावस्तेषां तादर्थ्येन पटत्वे उपचारात्पटं करोतीति युक्त: प्रयोग:। तथा हि सहचरणादिसूत्रे वक्ष्यति कटार्थेषु वीरणेष्विति। एतेन कर्मलक्षणेनार्हि लङ्घयति, ग्रामं गच्छन् वृक्षमूलान्युपसर्पतीत्यादयोऽपि सङ्गृहीता वेदितव्या:। नगरं गच्छति चैत्र इत्यत्र यथा प्राप्तिर्नगरसमवेता, एवं चैत्रसमवेताऽपीति चैत्रस्यापि क्रियाजनिकफलशालिनो मा भूत्कर्मत्वमित्यत उक्तमनात्ममवेतेति। आत्मविषयेऽपि च मानसप्रत्यक्षे यद्यप्यात्मनो न कर्मता, तथाऽपि ज्ञानक्रिया सकर्मिकैवात्मधर्मस्यात्मव्यतिरिक्तस्य कस्यचित्कर्मणोऽवभासनादिति सर्वमवदातम्। वृक्ष: सम्प्रदानं भवतीति। पाणिनीयलक्षणानुरोधेन लौकिकप्रयोगानुरोधाच्च सम्प्रदानमिति नेयमन्वर्थसंज्ञेति भाव:। गुरुत्वप्रतिबन्धे कारणमिति प्रकृतोदाहरणाभिप्रायम्। तथा च गुणादीनामप्योधेयत्वाधिगतेर्द्रव्यादिभिराधेयभाव: सिद्धो भवति। तेन न द्रव्यस्वभाव: कारकमिति यदुक्तं माध्यमिकेन तदस्माकमभिमतमेव, काल्पनिकं तृ कारकं न मृष्यामह इत्यनेनाभिसन्धिना भाष्यकारेणोक्तम्।
	एवं च सतीति। न क्रियामात्रमिति(1)। नावान्तरक्रियामात्रम्। यत्प्रधानक्रियासाधनमवान्तरक्रियाविशेषयुक्तमिति।
	तदेतदनुभाष्य वार्तिककारो व्याचष्टे। एवं च सतीति। तदनेन कारकसामान्यमुक्तम्।
	विशेषलक्षणपरं भाष्यं यत् क्रियासाधनं स्वतन्त्रमिति, तव्द्याचष्टे यदा तु विशेष इति। (397।2) स्यादेतत्। क्रियासाधनकित्येतावदेवास्तु, क्रियाविशेषयुक्तमिति वा कृतभुभयोपादानेनेत्यत आह। सर्वस्य च कारकस्येति। यद्यवान्तरक्रियामात्रमुच्यते ततस्तस्मिन् सर्वस्य कर्त्तृत्वात्कारकवैचित्र्यं न स्यात्, प्रधानक्रियामात्रोपादाने च तत्र सर्वेषामवान्तरव्यापारमन्तेरण वैचित्र्यायोगादत उभयोपादानं प्रयोजनवदिति।
	एवं लक्षणत इति भाष्यं व्याचष्टे। एवं च शास्त्रमिति। देशयति। यदीति। परिहरति। न शक्तेरिति। पुनर्देशयति। शक्तेरिति। परिहरति। नैष दोष इति। ननु बुध्द्यादयोऽपि शक्तिव्यक्तिहेतवो न चैते क्रियारूपा:, किन्तु गुणरूपा इत्यत उक्तं क्रियेत्यनेनेति। सामर्थ्यंबलम्। दुर्बलो हि जानन्नप्युपायं न व्यापारयति, यथा पाणिना कुण्ठ: कुठारं, तेन शक्तिक्रियासम्बन्धयो: कारकशब्दो मुख्य:, शक्तिमात्रे तु गौण इति। प्रकृते योजयति। कारकशब्दाश्चायमिति (198।5) ।। 16 ।।

2.1.17-18
	सम्प्रति प्रकारान्तरेण प्रमाणान्याक्षिप्य समाधीयन्ते। अस्ति भो: कारकशब्दानामिति। (198।7) अत्रैते कल्पा उपप्लवन्ते। किं प्रत्यक्षादीनामुपलब्धि: समाधना नि:साधना वा। यदाऽपि ससाधना तदाऽपि किमेभिरेव प्रत्यक्षादिभिराहो प्रमाणान्तरेण। यदाऽप्येभिस्तदाऽपि किं तयैव प्रत्यक्षव्यक्त्या। अथैका व्यक्तिर्व्यक्त्यन्तरेणेति। तत्र प्रमाणान्तराभ्युपगमे विभागसूत्रव्यावात:, अनवस्थापातश्च। तत्र प्रत्यक्षादिभि: प्रत्यक्षाद्यन्तराणां ग्रहणे अनवस्थापात:। तयैव व्यक्त्या तु ग्रहणे आत्मनि वृत्तिविरोध:। न हि तयैवासिधारया सैवासिधारा छिद्यते। तस्मादसाधना प्रमाणोपलब्धि:, एवं चेत् कृतं प्रमेयसाधनै: प्रमाणै:, प्रमाणवदसाधनैवास्तु प्रमेयोपलब्धिरिति पूर्व: पक्ष:। नासाधना प्रमाणसिद्धिर्नापि प्रत्यक्षादिव्यतिरिक्तप्रमाणाभ्युपगमो 
येन विभागसूत्रव्याघात: स्यात्। नापि च तयैव व्यक्त्या तस्या एव ग्रहणमुपेयते, येनात्मनि वृत्तिविरोधा भवेत्। अपि तु प्रत्यक्षादिजातीयेन प्रत्यक्षादिजातीयस्य ग्रहणमातिष्ठामहे। न चानवस्था अस्ति किं चित्प्रमाणं यस्त्वज्ञानेनान्यधीहेतु:, यथा धूमादि:। किंञ्चित्पुनरज्ञातमेव बुद्धिसाधनं यथा चक्षुरादि, तत्र पूर्वं स्वज्ञाने चक्षुराद्यपेक्षं चक्षुरादि तु ज्ञानानपेक्षमेव ज्ञानसाधनमितिक्वाऽनवस्था, बुभुत्सपा च तदपि शक्यज्ञानं साच कदाचिदेवक्वचिदिति तदर्थं प्रमाणान्तरपेक्षायामनवस्थेतिवाच्यम्। दृष्टार्थे संशयादपि प्रवृत्तौ सत्यां प्रवृत्तिसामर्थ्येन तस्य सुज्ञानत्वात्, अदृष्टार्थेषु प्रवृत्तिसामर्थ्यावघृतमामाण्यप्रमाणसाधर्म्येण तस्यशक्यज्ञानत्वादिति दिर्शितं प्रथमे सूत्रे। तस्माप्रत्यक्षादिभि: प्रत्यक्षादीनामुपलब्धिर्नचानवस्थेति सिद्धान्त:।
	भाष्यं- भोइत्यामन्त्रणे। कुत: पुनरुपलब्धिहेतुत्वमत आह। संवेद्यानि चेति, चोहेतौ। उपलब्धिविषयत्वं कुत इत्यत आह। प्रत्यक्षं मे ज्ञानमिति ।। 17-18 ।।

2.1.19
	प्रदीपभावाभावयोर्दर्शनस्य तथाभावात्। ज्ञातृमनसोश्च दर्शनादिति (100।1) भाष्यं, तव्द्याचष्टे वार्तिककार:। न चायमेकान्त इति। ज्ञाता ज्ञेय इति सकर्माभिप्रायं, न ह्यन्यस्पवय समवेता ज्ञानक्रिया येनात्मन: कर्मता स्यात् अपि तु ज्ञातृस्थैव, परसमवेतक्रियाफलशालि हि कर्मेत्युक्तं, तस्मात्सुखादीनामात्मधर्माणामत्र कर्मता, आत्मनस्तु प्रकाशमानता, तत्र विवक्षया ज्ञेयत्वाभिधानं, मनस्तु यद्यपि स्वज्ञानं प्रति करणं कर्म च, तथाऽपि न स्वात्मान वृत्तिविरोध:। यदि हि ज्ञातं करणं भवेत्तदाऽऽत्माश्रयदोषप्रसङ्ग:। स्वसत्तया च ज्ञानं प्रति करणम्, अन्यच्चास्य ज्ञानमन्या सत्ता, न च तत्समवेता ज्ञानक्रिया, किं त्वात्मसमवेता, तस्माज् ज्ञेयत्वं ज्ञानसाधनत्वं च मनसो न दोषमर्हतीति ।। 19 ।।
	
2.1.20
	येतु प्रदीपप्रकाशो यथा न प्रकाशान्तरमपेक्षते, एवं प्रमाणान्तरमनपेक्षमाणान्यपि सन्ति भविष्यन्तीत्याचार्यदेशीया मन्यन्ते, तान् प्रत्याह।
	क्वचि-न्त: (सू. 20)।। यथाऽयं प्रसङ्ग: प्रमाणानामनपेक्षत्वप्रसङ्ग:, प्रदीपे प्रदीपान्तरानपेक्षया प्रकाशकत्वदर्शनात्प्रमाणान्तरानपेक्षाण्येवालोकवत्प्रमाणानि सेत्स्यन्ति, एवमर्थमुपादीयते प्रसङ्ग, प्रमेयाण्यप्यनपेक्षाण्येव सेत्स्यन्तीत्येवमर्थमप्युपादेय:, तथा च प्रमाणभाव इत्यर्थ:। तदेवं प्रदीपदृष्टान्ताश्रयणेन प्रमाणाभावप्रसङ्गमुक्त्वा स्थाल्यादिदृष्टान्तोपादाने तु प्रमाणस्यापि प्रमाणान्तरापेक्षेत्पयाह। यथा च स्थाल्यादिरूपग्रहण इति। तदेतद्भाष्यं व्याचष्टे वार्तिककार:, यथा प्रदीपप्रकाश: सजातीयानपेक्षस्तथा प्रमाणानि सजातीयानपेक्षाणि न पुनर्यथा स्थाल्यादिरूपं प्रमाणापेक्षं तथा प्रमाणान्यपि प्रमाणापेक्षाणीति। कस्मात्पुन: स्थाल्यादिरूपं प्रमाणापेक्षमित्यत आह। स्थाल्यादिरूपप्रकाशने चेति। 200 । 18 प्रदीपप्रकाशस्तत्र प्रमाणमिति लोकसिद्धमित्यर्थ:। कस्मादेवं स्थालीरूपवन्न प्रमाणानि, तान्यपि प्रमाणान्तरेण प्रकाश्यन्तामित्यर्थ:। तदनेन प्रदीपदृष्टान्तेन निरपेक्षत्वं न तु स्थाल्यादिदृष्टान्तेन सापेक्षत्वमित्यत्र नियमहेतुर्नास्तीत्युक्तं, नियमान्तरहेत्वभावमाह। अयं च प्रदीपप्रकाशदृष्टान्त इति। यथा हि प्रमाणानि प्रदीपदृष्टान्तेन निरपेक्षाणि, एवं तेनैव दृष्टान्तेन कस्मान्नप प्रमेयाण्यपि, ततश्च प्रमाणाभावप्रसङ्ग:। न हि प्रमाणानामेव प्रदीपो दृष्टान्तो न प्रमेयाणामिति नियमहेतुरस्ति। तदनेन यथा प्रसङ्ग इति भाष्यं व्याख्यातम्। प्रदीपप्रकाशो दृष्टान्तो भवत्वि त्यनेनायमेव दृष्टान्तो नायमिति नियमो निराकृत:, पूर्वेण तु प्रदीपदृष्टान्तेन निरपेक्षत्वमेव न तु स्थालीदृष्टान्तेन सापेक्षत्वमित्ययं नियमो निराकृत इति न पुनरुक्तम्। प्रकाशकत्वादिना तु हेतुना संगृहीत: प्रदीपदृष्टान्तो भवतीति नियम: शक्यो वक्तुम्। केवलं प्रकाशकत्वं सजातीयान्तरानपेक्षत्वे साध्ये विकल्पनीयं, किमत्यन्तसजातीयमाहो सजातीयमात्रं, यद्यत्यन्तसजातीयं तत: सिद्धसाधनं, न हि चक्षुरादि प्रमाणं स्वग्रहणे चक्षुराद्यन्तरमपेक्षते, अथ कथञ्चित्सजातीयं, तदपेक्षत्वमालोकस्याप्यस्ति, तस्यापि चक्षुराद्यपेक्षत्वात्ततश्च साध्यहीनो दृष्टान्त:, विरुद्धश्च हेतुर्विष्ायज्ञानमपि विषयज्ञानेन न गृह्यते किंतु ज्ञानविषयेण ज्ञानेनेति नात्यन्तसजातीयमिति, तदनेनाभिप्रायेण वार्तिककृतोक्तमनेकान्त इत्ययं दोषो न भवति। (201।3) दोषान्तरं तु भवतीत्यर्थ:। इतरग्रन्थस्तु सिद्धान्तं दर्शयद्भिरस्माभिरुपपादितार्थ इति न व्याख्यात:। येनानवस्थामुपाददीतेति सोपहासम् ।। 20 ।।

2.1.21
	प्रत्य-त् (सू. 21)।। प्रत्यक्षलक्षणं चानेन सूत्रेणोच्यते प्रत्यक्षस्वरूपं वा, न तावत्प्रत्यक्षकारणमित्याह। यदिदं भवता प्रत्यक्षलक्षणमुच्यत इति। प्रत्यक्षकारणामित्यर्थ:। कारणे सति कार्यं लक्ष्यते ज्ञानमिति। द्वितीयं कल्पं शङ्कते अथेति। (202।1) सिद्धान्तवाद्याह। नोभयथाऽपीति। लक्षणपक्ष एव सिद्धान्तोऽभिमत:, कारणपक्षाभ्युपगम: प्रौढिवादेन द्रष्टव्य:। सकलप्रत्यक्षव्यापकमसाधारणं कारणमवधार्यते। न हीदृशमन्यत्कारण्ामात्ममन: संयोगो वा इन्द्रियमन:- संयोगो वा प्रत्यक्षस्यास्ति, पूर्वस्य साधारणत्वाद् उत्तरस्य चाव्यापकत्वादिति। समाधानान्तरमाह, अर्थतो वेत्यादिना मन:सन्निकर्षोऽपि कारणमित्यन्तेन ।। 21 ।।

2.1.22
	तदेवं सिद्धान्तसारमुक्तं नात्ममनसोरित्यादिसूत्रमपठित्वैव भाष्यकारो व्याचष्टे। न चासंयुक्ते द्रव्य इति। सर्वं हि कारणजातं कार्योपजननाय परस्परसमवधानमपेक्षते, अन्यथाप यत्र तत्र स्थितेभ्योऽपि  कारण्ोभ्य: कार्यमुपजायेत। तदात्मनाऽपि मन:- संबद्धेन कार्यं जनयितव्यं, सम्बन्धश्चात्ममनसो: संयोग एव। भवतु वा संयोगजं ज्ञानम्, अर्थेन्द्रियात्मसंयोगजं कस्मान्न भवति, कृतं मन:संयोगेनेत्यत आह। मन:सन्निकर्षे इति। तस्मादात्ममन:सन्निकर्षोऽपि वक्तव्य इति पूर्वपक्ष:। तदिदं नात्ममनसो: सन्निकर्षेत्पादिसूत्रं पाठस्य पुरस्तात्कृतभाष्यम्। तदेतद्वार्तिककारो भाष्यमनुभाष्य पूर्वपक्षसूत्रं पठति।
	नात्म-त्ति: (सू. 21) ।। सूत्रार्थमाह। आत्ममनसोरिति। पूर्वपक्षस्य क्षणमप्यवस्थानमसहमानो वार्तिककार: प्रतिषेधमस्योक्तं स्मारयति। नोक्तेति। (203।2) ।। 22 ।।

2.1.23
	तदेवं द्वाभ्यां सूत्राभ्यां पूर्वपक्षिते सति भावमात्रेण इन्द्रियार्थसन्निकर्षादीनामनेन कारणत्वमुक्तमिति मन्यमान: पार्श्वस्थ: प्रत्यवतिष्ठते। सति चेन्द्रियार्थेति (1)। न सति भावमात्रेण कारणत्वमाकाशादीनामपि कारणत्वमतङ्गात्। तादृशश्चात्ममन:- संयोग इन्द्रियात्मसंयोगश्चेति न कारणं युक्तमित्यर्थ:।
	दूषयति। अकारणभावेऽपीति। नान्वयमात्रात्कारणत्वनिश्चय:, अपित्वन्वयव्यतिरेकाभ्यां, न च दिगादावस्ति व्यतिरेक:, नित्यत्वविभुत्वाभ्यामवर्जनीय: सन्निधि:, सेन्द्रियशरीरवर्त्यात्ममन:- संयोगस्त्वन्वयव्यतिरेकावधृतसामर्थ्य:, सुप्तस्य 
ज्ञानानुत्पादात्। इन्द्रियार्थसन्निकर्षे त्वमति विप्रकृष्टे व्यवह्रिते च ज्ञानं न जायते, इन्द्रियमन:सन्निकर्षाभावे तु नायुगपज्ज्ञानानि भवन्ति, तस्मान्नाकाशादीभिरतिप्रसङ्ग इति। तदेतद्वार्तिककारो व्याचष्टे। येच सति भावात् कारणभावं वर्णयन्ति पूर्वपक्षिणश्च सिद्धान्तिनो वा असति न भवतीति वादागन्तव्यारेको *न तु प्रयोजकस्तान् प्रति पार्श्वस्थो ब्रूते। तेषां दिग्देशेति। यथा चान्द्रमसं रूपमिति। यद्यपि तत्रापि तेजस्यौष्ण्यमस्ति तथाऽप्यत्यन्ताभिभवेन स्वोचितार्थक्रियानुपयोगादसत्कल्पत्वमित्यर्थ: ।। 23 ।।

2.1.24
	एवं पार्श्वस्थे निरस्ते पूर्वपक्षी ब्रूते। यद्येवमिति (204।2) सिद्धान्त्याह। नोपसङ्ख्येय इति।
	ज्ञान-ध: (सू. 23) ।। अत्र ज्ञानस्यात्मलिङ्गत्वमुच्यते, ज्ञानं तावत्कार्यमनित्यत्वाद् घटवत्। (तच्च) क्व चित् समेवतं कार्यत्वाद् घटवत्। न च तत्पृथिव्याद्याश्रितं मानसप्रत्यक्षत्वात्। यत्पुन: पृथिव्याद्याश्रितं तत् प्रत्यक्षान्तरवेद्यमप्रत्यक्षमेव वा। न च तथा ज्ञानं द्रव्याष्टकातिरिक्ताश्रितम्। तदाश्रयश्च द्रव्यजातीय:, समवायिकारणत्वादाकाशवत्। तस्य च विभुत्वमात्मलक्षणेऽस्माभिरुक्तम्। अतो गुणजातीयं ज्ञानं, कार्यत्वे मति विभुद्रव्यसमवायाच् शब्दवत्। एवं व्यवस्थिते प्रश्नोत्तरे वार्त्तिकगते व्याख्यातव्ये। आत्मसमवायादिति। कार्यत्वे सति विभुद्रव्यसमवायादित्यर्थ:। विभुद्रव्यसमवाय एवासिद्ध इति वदतु आह। न पृथिव्यादिगुण: स्वसंवेद्यत्वात। मानसप्रत्यक्षवेद्यत्वादित्यर्थ:। स्वपरसंबद्धं प्रत्यक्षान्तरवेद्यं द्रष्टव्यम्। अन्यथा पृथिव्यादिगुणेन द्वित्वादिना व्यभिचार: स्यादिति। तस्माज् ज्ञानलिङ्ग आत्मा, न त्वसावसंयुक्तो ज्ञानं जनयति। तस्य सदातनत्वे सदा ज्ञानोत्पादप्रसङ्गात्। 
तस्मात्संयोगभेदं कादाचित्कमपेक्षत इत्यर्थात्सिद्ध आत्ममन:संयोग इति न सूत्रकृतोक्त:। प्रौढिवादितयैष समाधिरिति दर्शयितुमुक्तमेव परमसमाधिं स्मारयति। उक्तं चात्रेति ।। 24 ।।

2.1.25
	अन्यार्थमिति। प्रमेयभूतमन:स्वरूपप्रतिपादनार्थम्। अन्यार्थस्यापिप तदर्थप्रकाशकत्वम् (105।2) उपपत्ति:। 
लिङ्गम्। ईदृशं हि तल्लिङ्गं यदन्यार्थमपि मनसो ज्ञानकारणत्वं प्रतिपादयतीति। न हि ज्ञानं स्वतन्त्रं येन स्वकारणं मनो नापेक्षेत, नापि चक्षुरादि स्वतन्त्रं ज्ञानजनने येन मनोज्ञानकरणं न स्यादित्याह। न चक्षुरादीति। तस्मादर्थप्राप्तत्वादात्मन:संयोग इन्द्रियमन:संयोगश्च नोक्तौ सूत्रकारेण ।। 25 ।।

2.1.26
	देशयति। अथ कस्मादिति। इन्द्रियार्थसन्निकर्षेऽप्यर्थत: प्राप्तिरविशिष्टेति भाव:। परिहरति। प्रत्यक्षेति सर्वानमिधाने हि प्रत्यक्षं न लक्षितं स्यादिति तल्लक्षणाय किञ्चिद्वक्तव्यम्। तत्रेन्द्रियार्थसन्निकर्ष एव वक्तव्य:, समस्तप्रत्यक्षव्यापकत्वात् नेतरावव्यापकत्वादतिव्यापकत्वाच्चेति परम: समाधि: ।। 26 ।।

2.1.27
	सुप्त-त् (सू. 26) ।। ज्ञानोत्पत्तेरिति सूत्रशेष:। प्रणिधाय सङ्कल्प्य। प्रदोषे सुप्तोऽर्द्धरात्रे मयोत्थातव्यमिति, सोऽर्धरात्रे एवावबुध्यते। प्रबोधज्ञानमिति। प्रबोधे निद्राविच्छेदे सति द्रव्यस्पर्शस्य संज्ञानं प्रबोधज्ञानमित्यर्थ:। सुप्तमनसामिति व्याचष्टे। एकदा खल्वयं विषयान्तरेति ।। 27 ।।

2.1.28
	प्राधान्ये च हेत्वन्तरम्।
	तैश्चा-णाम् (सू. 27) ।। इन्र्दियैर्व्यपदेशं विग्रहसमासाभ्यां ज्ञानस्य दर्शयति। घ्राण्ोति। इन्द्रियविषयसङ्ख्यानुरोधात्तज्ज्ञानस्य तव्द्यपदेश इत्याह। इन्द्रियेति। वार्त्तिकं-यच्चा-साधारणं तेनेति। दिगादिरप्युपाधिकल्पितेन प्राचीत्वादिना कार्यं विशेषयन्नसाधारणमेवेत्यभिप्राय: ।। 28 ।।

2.1.29
	अनेन प्रबन्धेनेन्द्रियार्थसन्निकर्ष एव कारणं ज्ञानस्य, न त्वात्ममन:सन्निकर्ष इन्द्रियमन:सनिकर्षो वा ज्ञानकारणमनेनोक्तमिति मन्वानो देशयति। व्याह-तु: (सू. 28)।। व्याहतत्वादिति पूर्वपक्षसूत्रम् । अस्य तात्पर्यमाह वार्त्तिककारः- अनेनेति । नन्वियं त्रिसूत्री इन्द्रियार्थसन्निकर्षस्य प्राधान्यमाह न पुनः संयोगान्तरस्य कारणत्वं प्रत्याचष्ट इत्यत आह- इयं किलेति । कारणत्वं प्रतिषिध्यत इत्यभिमानः पूर्वपक्षिण इत्यर्थः । दृष्टव्याघात इति, अयौगपद्यं दृष्टं तस्य व्याघात इत्यर्थः । शेषं तु भाष्यव्याख्यया व्याख्यातमिति ।। 29 ।।

2.1.30
	परिहारसूत्रम् ।।
	नार्थ-त् (सू. 29) ।। अनेनेन्द्रियार्थसन्निकर्षस्य प्राधान्यमात्रमुच्यते। न त्वात्ममन:संयोगस्येन्द्रियमन:संयोगस्य वा ऽकारणत्वमुच्यत इति न व्याघात इत्यर्थ:। पृच्छति। असति संकल्पे प्रणिधाने चेति। यत्न: प्रणिधानम्। सङ्कल्प इच्छा। उत्तरं। यथैवेति। नन्वस्य जात्यायुर्भोगनिमित्तत्वमवगतं, न तु मन:प्रेरकत्वमपीत्यत आह। तेन ह्यप्रेर्यमाणे मनसीति। भोगो ह्यदृष्टस्य प्रधानं प्रयोजनं तन्नान्तरीयकतया जन्मायुषी आक्षिपति। स्वसबन्धिसुखदु:खसाक्षात्कारश्च भोग:, तदायतनं च शरीरम्। अप्राप्तं च मनो न तत्र भोगं च भोगविषयौ सुखदु:खे च तयो: कारणं च ज्ञानं जनयितुमर्हति, नूनं तत्प्राप्तिहेतोर्मन:कर्मण: कारणमदृष्टं वक्तव्यम्। अन्यथाऽस्य सर्वद्रव्यगुणकर्मकारणता न स्यात्। मा मूत्सर्वार्थतेत्यत आह। 
एषितव्यं चास्येति। अणूनां विशेषणं भूतसूक्ष्माणामिति ।।30 ।।

2.1.31
	अत: परमिदानीमिति। (207।12) न ह्यवयवीनाम कश्चिदर्थान्तरभूतोऽवयवेभ्योऽस्ति, अपि त्ववयवा एव परमार्थसन्त:, तेषु च कतिपयानवयवान् गृहीत्वा तत्सहचरितानवयवाननुमाय प्रतिसन्धानजेयं वृक्षबुद्धिस्तानेवावयवानालम्बमानाऽनुमानमिति प्रत्यक्षस्यानुमानेऽन्तर्भावाद्विभागसूत्रेण न्यूनाधिकसङ्ख्याव्यवच्छेदो नोपपद्यत इत्यर्थ:। 
	निराकरोति। न यथासम्भवं विकल्पानुपपत्ते:। एकदेशो ह्यवयविन आधार इति। (208।14) एकश्चासौ देशश्चेत्येकदेश:। देशश्चाधारो न चाधेयोऽस्त्यवयवीति कथमाधार इत्यर्थ:। आहो 
शब्दार्थकौशलमाह। शब्देऽर्थे वा कौशलमित्यर्थ:। अर्थे तावदकौशलमाह। अकार्येति। कार्यस्यैकस्य कारणानां तदेकं कार्यं कर्तु परस्परप्रत्यासत्तिभर्वति। यथा मृद्दण्डचक्रसूत्राणां घटे जनयितव्ये प्रत्यासत्ति:। कार्याणां चैकसामग्रीजन्मनां परस्परप्रत्यामत्ति:, यथा रूपरसगन्धस्पर्शानां, कार्यकारणयोर्वा, यथा अग्निधूमयो:, येषां तु न कार्यकानपरणभावो नैककार्यत्वं वा नैककारणत्वं वा, तेषां कुतो नियमवती प्रत्यासत्तिरित्यर्थ:। शब्दाकौशलमाह। न च परस्परेति। अवयविनं दधदवयवान्तरमवयवान्तरमपेक्षते। ततश्चावयवा: परस्परोपकारिणो भवन्ति। अवयव्यभावे तु न परस्परोपकारिण: कथमवयवा इत्यर्थ:। 
	न चावृक्षप्रतिसन्धानजेति। स्वस्तिमतीं हि गां गृहीत्वा कालाक्ष्यां गवि गौरिति प्रतिसन्धानं दृष्टं, न त्वश्वं गृहीत्वाऽश्वान्तरे गौरिति प्रतिसन्धानं दृष्टं, तत्कस्य हेतो:, तयोरगोत्वात्, --एवमर्वाग्भागपरभागानामवृक्षत्वाद्वृक्ष इति प्रतिसन्धानं न भवेदित्यर्थ:। यद्युच्येत मा भूद्वृक्षरूपधर्मिग्रह:, पूर्वमर्वाग्भागं धर्मिणं वृक्षविशेषमनुमाय प्रतिसन्धास्यतीत्यत आह। न चानुमानम्। ( 209 । 6 ) कस्मादित्यत आह। अनुमान इति। नायमनुमाता पूर्वमनुपलभ्याग्निमनुमानेन च धूमविशेषणमग्निं प्रतिपद्य प्रतिसंधत्ते अयं धूमोऽयं चाऽग्निरिति। अथ पूर्वं प्रतिसंधानं पश्चादनुमानमित्यत आह। न च प्रतिसन्धायेति। प्रतिसन्धानसमय एवाग्नेरवगतत्वाद्भवितव्यमत्राग्निनेति व्यर्थमनुमानं स्यादित्यर्थ:। अभ्युपेत्याह। प्रतिसन्धायापि चेति। 
	किं चार्वाग्भागमयमिति। स भागवान् भागो न भवति किं तु भाग्येव। कस्मान्न पश्यतीत्यत आह। नार्वाग्भागपरभागौ संवद्धौ। ( 210 । 4 ) एकावयविसमवायेन हि परस्परसम्बद्धौ स्यातां, न चावयव्यस्ति, न चापिव संयुक्तौ, संयोगस्यावयविनिरासमार्गेण निरस्तत्वादित्यर्थ:। पृच्छति। कथं पुनरिति। उत्तरं नित्यमर्वाग्भागेनेति। सम्बन्धस्तावन्नास्तीत्युक्तमेव। तमभ्युपगय तूत्तरं-- सत्यं सम्बद्धौ सत्यपि सम्बन्ध अशक्यग्रहोऽसावित्यर्थ:। सत्यं सम्बद्धावित्ययमभ्युपगमवाद एव। 
	यच्चेदमुच्यते प्रतिसन्धानप्रत्ययजेति। पूर्वं सत्यपि वृक्ष अवयवानामवृक्षत्वान्नावयवे प्रतिसन्धानजा वृक्षबुद्धिरित्युक्तं, सम्प्रति तु वृक्षस्यासत्त्वेन नावयवे वृक्ष इति प्रतिसन्धानम्रित्यपौनरुक्त्यम्। रूपं च मयोपलब्धं रसश्चेति। य एवोपलब्धा रसप्रत्ययोपरञ्जित: स एव रूपप्रत्ययोपरञ्जित इत्यर्थ:। प्रमाणस्य यथाभूतार्थपरिच्छेदकत्वादिति। यथा भ्रान्तमप्यनुमानमर्थसम्बन्धेन प्रमाणमिति न भवति, तथा प्रथमेऽध्याये दर्शितम्। प्रधानानुकारेण (211।1) भ्रान्तिरिति पिपरीतख्यातौ सत्यां, सा चोपपादिता प्रथमाध्याये। 
	न तथा शब्दस्यार्थानभिधानादिति। क: पुनरयं तथाशब्दार्थ:। परमाणूनां रूपं वा नैरन्तर्यं वा संयोगभेदो वा उत्पादभेदो वा। यदि रूपमात्रंए तद् घटादिष्वपीति वृक्षबुद्धि: स्यात्। अथ रूपभेद:, क्षणान्तरेणावृक्ष: स्यात्। न हि तत्पूर्वं रूपम्। अथ नैरन्तर्यए तद् घटादिष्वप्यस्ति। न वा क्वचिदपि, गन्धरसरूपस्पर्शपरमाणुव्यवधानात्। न संयोवगो भवद्भिरास्थीयत इति कुतस्तद्भेद:। उत्पादभेदोऽपि परमाणूनां रूपमेव।  न हि परमाणुव्यतिरिक्त: कश्चिदस्ति तेषामुत्पाद:। रूपं च पूर्वं विकल्पितम्। यदि हि क्वचिदवयवसन्निवेशो वास्तव: पूर्वापरभागादिशब्दप्रवृत्तिहेतुरुपलब्ध: स्यात् ततस्तथाशब्दार्थ: प्रतीयेत, न तु भवतां क्वचिदेष वास्तव:, वस्तुसतां परमाणूनामभागत्वादित्यर्थ:। सामान्यतोदृष्टे धर्मिविषयकमपि प्रत्यक्षं नास्तीति भ्रानत: पृच्छति। सामान्यतोदृष्टस्येति। (212।6) उत्तरम्। अयं विशेष इति। द्विकस्य प्रत्यक्षेण प्रसिद्धौ सामान्यतोदृष्टं प्रवर्त्तते। त्रिकस्य तु प्रत्यक्षेण प्रसिद्धौ प्रत्यक्षतोदृष्टमिति विशेष:। सर्वस्याप्रत्यक्षत्वाद् 
वृक्षबुद्धिर्न प्रत्यक्षतोदृष्टादनुमानादपि सामान्यतोदृष्टादित्याह। भवत्पक्षे त्विति ।। 31 ।।

2.1.32
	न प्र-त् (सू. 31) ।। न प्रत्यक्षस्यानुमानता। कुत: यावदेकदेशभूतस्यार्थजातस्य ग्रहणमेकदेशग्रहणादुपलब्धेरित्यत्र हेताविष्यते तावदपि प्रत्यक्षेण। अन्यथैकदेशग्रहणाभावेनानुमानानुदयात्। अनुमानान्तरेण वा तद्ग्रहणे अनवस्थापातात्। अतस्तावतोऽर्थजातस्य प्रत्यक्षेणोपलम्भात्तावत्प्रत्यक्षमनुमानमिति प्रतिज्ञा हेतुना एकदेशग्रहणानुपलब्धेरित्यनेन बाधिता, एकदेशग्रहणस्य प्रत्यक्षेणानभ्युपगमे वा प्रमाणान्तरस्य तत्रानुपपत्तेरसिद्धो हेतु:ए सेयमुभयतस्पाशा रज्जुरित्यर्थ:।  
अनुमानेनैकदेशग्रहणान्नासिद्धो हेतुरित्यत आह भाष्यकार: न चैकदेशग्रहणमिति। अनुमितिरनुमानम्। भावयितुं कर्तुम् अनवस्थाप्रसङ्गेन हेत्वभावादिति। 
	तदेतत्सूत्रं वार्त्तिककारो व्याचष्टे। विरुद्धश्चायमिति। नन्वेकदेशप्रत्यक्षत्वेऽपि तन्मात्रं प्रत्यक्षं, न तु सर्वं प्रत्यक्षं स्यादित्यत आह। न चैवं प्रतिज्ञायते सर्वमिति। अप्रकारवदिति। अनुमानस्य हि त्रय: प्रकारा यादृशा न तादृशा: प्रत्यक्षस्येति। त्रिकालविषयत्वाच्चेति। अनेन परोक्षार्थत्वं सूचयत्यनुमानस्य, प्रत्यक्षं त्वपरोक्षार्थविषयं, तस्मादपि भेद इत्यर्थ:। लिङ्गपरामर्शज्ञानस्य प्रत्यक्षफलस्यापि प्रमाणस्य सतो लिङ्गलिङ्गिसम्बन्धस्मृत्यनुग्रहोऽस्त्युत्पत्तौ, न त्वेवं प्रत्यक्षस्य प्रमाणस्य, अत उत्पत्तौ वा कार्ये वा लिङ्गलिङ्गिसम्बन्धस्मृत्यपेक्षेत्यर्थ:। 
	अन्यथाऽपि चेत्यादि भाष्यं व्याचष्टेइतश्चेति। (213 । 4) न त्वेतदनुमानमित्यादिभाष्यार्थमाह। इन्द्रियेति। इन्द्रियसम्बन्धाच्चार्थस्य प्रत्यक्षमुत्पद्यते, न त्वनुमानमेवमित्यर्थ: । 
	अपि चावयविनोऽसत्त्वं मन्यमानेन त्वयैकदेशमात्रोपलब्ध्या वृक्षबुद्धेरनुमानत्वमुक्तंए न त्वियमेकदेशमात्रोपलब्धिरपि तु तस्य तत्सहचरितस्य चावयविन उपलब्धिलक्षणप्राप्तस्य सिद्धेरित्याह। न चैकदेशोपलब्धिरिति। तदेतद्भाष्यमनुभाष्य वार्तिककारोव्याचष्टे। न चेति। 
	अत्र देश्यभाष्यम्। अकृत्स्नग्रहणादिति चेत्। उत्तरभाष्यं न कारणत इति। देश्यविवरणम्। न चावयवा इति। एकदेशग्रहणनिवृत्यर्थं हि त्वयाऽवयविग्रहणमास्थीयते, न चैतावता कृत्स्नग्रहणसम्भवो यत एकदेशग्रहणनिवृत्ति: स्यात्। न ह्यवयविग्रहणे कृत्स्ना अप्यवयवा गृहीता भवन्ति। नाप्यवयवी, तस्यार्वाग्भागस्य ग्रहणेऽपि मध्यमपरभागस्थस्याग्रहणादिति देश्यभाष्यार्थ:।
	तदेतद्भाष्यं वार्तिकाकारो व्याचष्टे। नावयविन उपलब्धिरिति। यत्खलु बहुषु वर्त्तते तत्प्रत्येकं समष्ट्या वा, यथा कलंविङ्ककण्ठगुण:। एकदेशेन वा यथा स्रक्सूत्रं कुसुमेषु। न च कृत्स्नैकदेशाभ्यां प्रकारान्तरमस्ति। अनयोरन्यतरनिषेधस्यान्यतरविधिनान्तरीयकत्वात् नित्यत्वानित्यत्ववदिति। न चैकत्र कृत्स्नसमाप्तावन्यत्र तस्यैव सम्भव इति, तथा सति कृत्स्नसमाप्तेरभावात्, तस्माद्योऽबयवान्तरे दृश्यते नासाववयवीं, तथा चावयवा एवेति प्राप्त मित्यपि द्रष्टव्यम्। न ह्यस्य कारणव्यतिरेकेणेति। ( 214 । 5 ) यदि ह्येकदेशान्तराण्यस्य स्यु:, ततस्तेष्वपि वृत्तविकदेशान्तरकल्यनायामनवस्थाप्रसङ्ग इत्यर्थ:। पूर्वपक्षवाद्येव प्रश्नपूर्वकं क्रियातिपत्तिमाह। अथोपलभ्यमान इति। 
	उत्तरभाष्यविवरणपरं भाष्यं कृत्स्नमिति वै खल्वित्यादि। तदेकग्रन्थतया अङ्ग तु भवानित्यादिसम्बोधनोपक्रमं भाष्यं व्यवस्थितम्। 
	तदेतद्वार्तिककारो व्याचष्टे। एकस्मिन्निति। अयमभिसन्धि: यत्तावत्कुसुमेष्वेकंदशेन वर्त्तमानं दृष्टमिति, तदनुपपन्नं, यदि कुसुमेषु सूत्रावयवा वर्त्तन्ते किमायातमवयविन: सूत्रस्य। न ह्यन्यस्मिन्वर्त्तमाने अन्यद्वर्त्तत इत्युक्तम्। न चावयविनोऽभावे भवेत्येतदपि सूत्रमवयव्यवयवैर्वर्त्तत इति। अथ मा भूत्सूत्रं नामावयवि, एकदेशास्तु कुसुमे वर्त्तन्त इति ब्रूम:। तथा च सति नैकमनेकत्रैकदेशेन वर्त्तत्ते किं त्वनेकमनेकत्रेति। तथा च कुसुमपरमाणावेकस्मिन्सूत्रपरमाणुरेको वर्त्तत्त इत्युक्तं भवति, न च वृत्तिरपि परमाणुभ्यामतिरिच्यते यतो भवति वर्त्तते इति, तस्मान्निरन्तरोत्पाद एव परमाण्वोर्वृंत्तिरिति व्यवहर्त्तव्या, न पुन: परमाणुस्वरूपातिरिक्ता काचिद्वृत्तिरस्ति वस्तुसती। एवेच कलविङ्ककण्ठगुणवत्प्रत्येकं 
कृत्स्नपरिसमाप्तिर्वृत्तिरित्यपि व्याख्यातम्। तथा च वृत्तेरभावादेकदेशेन वा कार्त्स्न्येन वा वर्त्तत इति रिक्त वच:। यथालोकप्रत्ययं तु वृत्तेरभ्युपगमे सूत्रं कुसुमेषु नैकदेशेन वर्त्तते, किं तु तदेकदेशा: सूत्रं च कुसुमेषु वर्त्तत इति लौकिकोऽनुभव:। तत्र सूत्रस्य वृत्ति: कुसुमेषु नैकदेशेन वा नापि कार्स्त्न्येन, किं तु स्वरूपत:, एवमवयवेष्ववयविन: 
स्वरूपत एव। इयांस्तु विशेषो यत्सूत्रस्य कुसुमेषु वृत्तिं प्रति सन्ति भागा अपीति सूत्ररूपं च भागाश्च कुसुमेषु वर्त्तन्त इति, अवयविनस्तु स्वावयवेषु वृत्तिं प्रति नावयवान्तराणि सन्तीति रूपमात्रेण तत्र वर्त्ततेऽवयवीति। तस्मान्न किञ्चित्क्वचित्कार्त्स्न्येनैकदेशेन वा वर्त्तमानं दृष्टमिति तयोर्वृत्तिं प्रति व्यापकत्वमसिद्धम्। रूपस्यैव व्यापकत्वमिति। तच्चावयविन्यप्यस्तीति व्यापकानुपलब्धेरसिद्धेर्नावयविनोऽवयवेषु वृत्तिनिवृत्तिरिति सिद्धम्। यथा च कृत्स्नैकदेशशब्दौ नावयविरूपे वर्त्तेते तथोक्तं वार्त्तिककृतेति। नैकदेशेन वर्त्तते न च कार्त्स्न्येन वर्त्तते अथ च वर्त्तत इति एष वाचोयुक्ति: यद्यथाभूतं वस्तु तत्तथा निर्दिश्यत इहेति योजना। 
	उभयेन व्याघातादिति। ( 215 । 4) एकस्यानेकवृत्ते: एकदेशेन कार्त्स्न्येन च व्याघातप इत्यर्थ:। स एव हि धर्मो विकल्प्यते यो विकल्प्यमानो धर्मिणे न बाधते, यथा शब्दो नित्योऽनित्यो वेति, यो ह्यधिकरणं धर्मिणमेव बाधते नासौ धर्मविकल्पोन्याय्य:। आश्रयासिद्ध्या तस्यानुपपत्तेरिति।
	वस्तु वन्यते यत्सत्तत्सर्वमनवयवं, यथा विज्ञानं, सच्चेर्द नीलाद्यनुनवावसितमिति स्वभावहेतु:, सत्तामात्रव्यापित्वादनवयविस्वस्य। तथा ह्येकस्य सत्त्वं विरुद्धधर्मासंसर्गेण व्याप्तं, तद्विरुद्धश्च विरुद्धधर्मसंसर्गो नीलादीनां सावयवत्वे प्रसजन्स्वविरुद्धं विरुद्धर्मासंसर्गं निवर्त्तयंस्तव्द्याप्तं सत्त्वमपि निवर्तयति। तथाहि पाण्यदिकम्पे तत्स्थानोऽवयव्यपि कम्पत इति तस्य जङ्घादिष्वप्यवयवेष्वविशेषावस्थानस्याप्यवयविन: कम्पत उपलभ्येत, न चोपलभ्यते, तस्मात्स एव तदानीं कम्पते न कम्पत इति विरुद्धधर्मसंसर्ग:। अथावयवेषु कम्पमानेष्वपि नावयवी तत्समवेत: कम्पते, ततश्चलाचलयोर्वस्त्रोदकवद्युतसिद्धिप्रसङ्ग:। एकस्यावयवस्यावरणे तत्तदवयवस्थानोऽवयव्यावृत इति अवयवान्तरस्थानस्याप्यावरणप्रसङ्ग:, अभेदात्। न वाऽस्य क्वचिदप्यावरणमित्यविकलो दृश्येत। अवयवस्यावरणं नावयविनस्तस्यान्यत्वात्, न ह्यन्यस्यावरणे अन्यदावृतं भवत्यतिप्रसङ्गादिति चेन्न। अर्धावरणेऽप्यनावृतत्वादवयविन: प्राग्वदविकलग्रहणप्रसङ्ग:। अवयवदर्शनद्वारेणावयविदर्शनाददृष्टावयवस्यावयविनोऽप्रतिपत्तिरिति चेन्न। विकल्पासहत्वात्। किं सर्वावयवदर्शनद्वारेणावयविन: प्रतिपत्तिरुत कतिपयावयवदर्शनद्वारेण। पूर्वस्मिन्कल्पे नावयवी कदाचिदपि दृश्येत। न ह्यसर्ववित्सर्वावयवोपलम्भक्षम:, अर्वाग्भागेन मध्यपरभागयोर्व्यवधानात्। कतिपयावयवदर्शने तु तदभिव्यक्तावल्पावयवदर्शनेऽपि वह्ववयवदर्शनवत्सूलोपलम्भप्रसङ्ग:। रक्ते चैकस्मिन्नवयवे तत्स्थानोऽवयव्यपि रक्त इति अवयवान्तरेऽपि तस्याभेदाद्रागोपलम्भप्रसङ्ग:। अवयवमात्ररागे वा तत्स्थानस्यावयविनो रूपमरक्तं दृश्यते, सोऽयं विरुद्धधर्मसंसर्ग इति। तदनेनाभिप्रायेण वार्तिककारो ग्रहणाग्रहणलक्षणेन विरुद्धधर्मसंसर्गेण सर्वानेव विरुद्धधर्मसंसर्गानुपलक्षयति। ग्रहणाग्रहणेति। निराकरोति। न भेद इति।
	इदं तावदत्र वक्तव्यम्। यद्यनुभूतावसितं नीलमनवयवत्वेन साध्यते, तत: सिद्धसाधनं, नो खलु रूपविशेषो नीलादिरस्माक्रमपि सावयवो गुणत्वात्। तदाश्रयो घट इति चेत्। ननु घट इत्यपि च रूपसगन्धस्पर्शा एवार्थक्रियाकारिणस्तथा व्यपद्दिश्यन्ते, ते च गुणत्वेन निरवयवा एव, न तु तदाश्रयोऽस्ति इत्थं नाम। अथ परसिद्धं द्रव्यं रूपाद्याश्रयं पक्षीकृत परसिद्धेनैव तस्य सत्त्वेनानवयवत्वं साधयति, सोऽयमसिद्धं सिद्धने साधयन् महानैयायिकत्वमात्मनो दर्शयति। न हि स्वयमप्रतीतौ साध्यधर्मिणौ परप्रत्यायनाय कल्पेते। यथा ऽऽहु:।
योऽपि तावत्परासिद्ध: स्वयंसिद्धोऽभिधीयते।
भवेत्तत्र प्रतीकार: स्वतोऽसिद्धे तु का क्रिया "
	इति। न च प्रसङ्गसाधनेऽप्येतद्भवितुमर्हति। न च सावयवत्वेन, विरोधाभावात्। न चैकस्य विरुद्धधर्मो बाधकं प्रमाणम्। न तावदेकस्यावयविनो ग्रहणाग्रहणे। अवयवावरणेऽपि तस्य कतिपयावयवावस्थानस्य ग्रहणादेव। न च बह्ववयवस्थानस्य ग्रहणे इव कतिपयावयवस्थानस्य ग्रहणे तादृशस्थौल्यानवभासादनवभासोऽवयविन इति साम्प्रतम्। परिमाणभेदो हि स्थौल्यमवयविधर्मो न च तस्य तादृशस्यानवभासे ऽवयवी नावभासितो भवति, तस्य ततोऽन्यत्वात्। तस्मादिन्द्रियसन्निकर्षमात्रादवयविनो ग्रहणम्। इन्द्रियेणार्थस्य इन्द्रियावयवैरर्थस्य इन्द्रियेणार्थावयवानां इन्द्रियावयवैरर्थावयवानां सन्निकर्षात्परिमाणभेदग्रहणमिति सामग्रीभेदादवयवितत्परिमाणभेदयोर्ग्रहणाग्रहणे उपपद्येते। एतेनार्वाग्भागसहितस्य ग्रहणेऽपि न मध्यभागसहितस्याग्रहणं कथञ्चिद्विरोधमावहतीत्युक्तं भवति। न वाऽवयवकम्पेऽप्यवयविन: कम्पो येनावयवान्तरेऽपि 
कम्पप्रसङ्ग:, भिन्नत्वादवयवावयविनो:। तथा सति युतसिद्धिप्रसङ्ग इति चेत्। का पुनरियं युतसिद्धि:, किं भेदोऽवयवावयविनो:, आहो स्विदसम्बद्धस्य विद्यमानत्वम्। यदि भ्ोद:, सोऽस्माभिरिष्यत एव। अथासम्बद्धस्य विद्यमानत्वं, 
तत्सत्यपि पृथग्गतिमत्वे नावयविनोऽस्ति, जात: सम्बद्धश्चेत्येक: काल:। तथाहि नावयव्यवयवासम्बद्धोऽस्ति। नाहि जातिमान् जात्यसम्बद्धोऽस्ति। न गुणकर्मणी द्रव्यासम्बद्धेस्त:। न च विशेषो द्रव्यासम्बद्ध इति। 
	ये त्वप्राप्तिसंयोगौ युतसिद्धिमाहुस्तैरवयवावयविनोरसंयोगे हेतुर्वक्तव्य:। अयुतसिद्धिरिति चेन्न। तस्या एवासंयोगेन बुभुत्सनादिति। रक्तारक्तत्वं च नावयविन एकस्य, तस्यारक्तत्वादेव। तत्संयोगिनस्तु महारजनस्य रक्तत्वात्, तस्य च पटादरक्तादन्यत्वात्। पटो रक्त इति तु भ्रम:, न त्वनेन विभ्रमेण सर्वत्र भवितव्यम्, तस्य महारजनसंयोगनिमित्तत्वात् तस्य च पटवृत्तित्वात् पटस्य च सर्वत्राविशेषात्, पटस्य क्व चिदसंयोगे संयुक्तासंयुक्तभेदप्रसङ्ग:। न हि स एव तदैव तत्रैव भवति। न भवति चेति युज्यते। तस्मात्संयुक्तात्पटादन्योऽसंयुक्त: पट इति प्राप्तम्।
	अत्रोच्यते। एषा तावत्प्रमेयगति:। भावाभावौ परस्परविरहात्मानौ, भावनिवृत्तिरेवाभाव:, अभावनिवृत्तिरेव भाव:। न त भावाभावाभ्यामन्या तयोर्निवृत्ति:। तेन नैतयो: कदाचिदपि परस्परात्मत्वं भवितुमर्हति, अदर्शनात्। एवमनयोराश्रयैकत्वनानात्वे अपि यथादर्शनं व्यवस्थापनीये, यथा तस्यैव श्वैवस्य यदा प्रासादे सद्भावस्तदैवाभाव: काक इति। एवं च एवं कुम्भ: श्याम: स एव पश्चादग्निसंयोगादश्याम:, य: पुनरस्य परिमाणभेदो न सति कुम्भे विनश्यति, तत्र किङ्कच्वतां परिमाणावस्थापत्तावपि न नश्यतीति। एवं प्रमेयवैचित्र्ये दर्शनवैचित्र्यव्यवस्थापितं यथाऽभ्युपेयते तथा तस्यैव संयोगस्य तस्मिन्नेकदा भावाभावौ व्यवस्थापनीयौ, तथैव दर्शनादिति। व हि दृश्यमानस्य दृश्यमानान्तरवैधर्म्येण रूपमुपलभ्यमानं शक्वमपाकर्तुम्, मा भूद् दृश्यमानवैधर्म्येण दृश्यमानरूपान्तरापाकरणमविषेषात्। तस्माद्दर्शनानुरोधात्प्रमेयवैचित्र्यसिद्धेरूपवन्न: संयोगशब्दबुद्ध्यादीनां तत्रैव तदानीमभावो भावश्चेति। अत्र एवैषामव्याप्यवृत्तित्वमास्थीयते। रूपादीनां तु न दृष्टस्तत्रैव तदानीमभावो भावश्चेति तेषां व्याप्यवृत्तीनां भावाभावौ युगपदेकत्र विरुद्धाविति सिद्धम्-रक्तारक्तयोरेकत्राविरोध: सहदर्शनादिति।
	यत्पुनर्यदनेकवृत्ति तन्नाना, अनेकवृत्तिश्चावयव्यभ्युपगत इति प्रसङ्गसाधनं स्वभावहेतु:, नानात्वाभावादनेकवृत्तित्वाभाव इति प्रसङ्गविपर्ययो व्यापकानुपलब्धिरिति। तत्र ब्रूम:। एकत्वानेकवृत्तित्वयोरविरोधेन नानात्वस्य व्यापकत्वसिद्धेर्न प्रसङ्गो नापि विपर्यय इति। यथैव नीले परिच्छिद्यमाने
तदभावो व्यवच्छिद्यते, अन्यथा न नीलं परिच्छिन्नं स्यात्, एवं तदभावाविनाभावि पीतमपि नीलपरिच्छेदकं प्रत्यक्षं व्यवच्छिनत्ति, तथैकावयवसंसर्गे अवयविन: परिच्छिद्यमाने तदभावो व्यवच्छिद्यते, तदभावाविनाभूताश्चावयवान्तरसंसर्गा इति तेपि व्यवच्छेत्तव्या:, तदव्यवच्छेदे तदभावो न व्यवच्छिद्येतेति स एव तदानीमेव तत्र भवेन्न भवेद्वेति दुर्घटमापद्येत, सोऽयमेकत्वानेकवृत्तित्वयोर्विरोध इति चेत्। हन्त भावपरिच्छेदे तदभावो व्यवच्छिद्यत् इति युक्तम्। भावपरिच्छेदलक्षणत्वात्तदभावव्यवच्छेदस्य। न हि भावादन्यस्तव भावाभावो नाम। भावान्तराणि तु कस्माव्द्यवच्छिद्यन्ते। तदभावाविनाभावादिति चेत्। कुत: पुनरयं भावान्तराणां भावाभावाविनाभाव:। पीतादिभावतादात्म्येन कदाचिदपि नीलस्य भावस्यानुपलम्भादिति चेत्। यत्र तर्ह्येकावयववृत्तेरप्येकस्यावयवान्तरेषु वर्त्तमानस्य तादात्म्यं दृश्यते न तत्रैकावयवसंसृष्टाभावाविनाभावोऽवयवान्तरसंसृष्टस्य, तस्मान्नैकत्वनानावृत्तित्वयोर्विरोध:। अपि च एकं विज्ञानमनेकै रूपचक्षुरालोकमनस्कारै: कथं सम्बध्यते, सम्बध्यमानं वा, न वास्तव: कश्चित्कार्यकारणभावो नामास्ति सम्बन्ध:। प्रतीत्य कथमेकम्। समुत्पादमात्रं तदिति चेत्। अथ कस्माद्रूपाद्येव प्रतीत्य रूपज्ञानं जायते न पुना रसाद्यपि। स्वभाव एव तादृशो यतस्तानेव प्रतीत्य जायते न पुना रासभादीनिति चेत्। हन्त भो: स्वभावान् भिन्नान् प्रतीत्य कथमेको भावो जायते। को विरोधो न हि कार्यकारण्ायोस्तादात्म्यं येन कारणस्वभावानुरोध: कार्यस्य भवेदिति चेत्। तत्किमवयवावयविनोरप्यभेद: समवायस्य वा ताभ्यां, येनावयवभदे:ऽवयविनो वा समवायस्वय वा भेदो भेवदिति सम: समाधि:। तस्माद्यद्यदवयविनि प्रमाणं वक्ष्याम: तत्तदसति बाधकेऽप्रत्यूहमवयविनमवस्थापयिष्यतीति सिद्धम्। य: पुनर्मन्यते अवयवसमुदाय एवावयवीति तं प्रत्याह भाष्यकार:। समुदाय्यशेषतेत्यादि। सुगमम् ।। 32 ।।

2.1.33
	साध्य-ह: (सू. 33) ।। न परं प्रत्यसिद्धत्वमेवावयविन: साध्यत्वम्। स खल्वेवं मेने संविन्निष्ठा हि विषयव्यवस्थिति:। स एव संविदा व्यवस्थाप्यते यस्तस्या विषय:। स एव विषयो य आकारमस्यामर्पयति। न च 
निरन्तरोत्पन्नरूपादिपरमाण्वतिरिक्तमवयव्याकारं बिभ्रतीं संविदमीक्षामहे, किं तु निरन्तरोत्पन्नरूपादिपरमाण्वाकाराम्। स्थौल्यं 
च न यद्यपि परमाणूनां प्रत्येकमस्ति, तथाऽपि प्रतिभासधर्मो बहुत्वादिवन्न पुनरवयविनमेकमवस्थापयितुमर्हति। यदाहु:, सोऽयममूल्यदानक्रयीस्वाकारं च ज्ञाने समर्पयति प्रत्यक्षतां च स्वीकर्तुमिच्छत्यवयवीति। तदेवं परं प्रत्यवयविनोऽसिद्धेर्विप्रतिपत्ति:। तत: साधकबाधकप्रमाणाभावे सति संशय इत्यर्थ:। न साध्यत्वं स्वरूपेण संशयहेतुरिति मत्वा भाष्यकृदाह। एवं च सतीति। परासिद्धत्वे सतीत्यर्थ:।
	साध्यत्वादिति यथाश्रुतं सूत्रं गृहीत्वा वार्त्तिककारो विकल्प्याक्षिपति। किं पुनरत्रेति। ( 217 । 1 ) कुतश्चिद्धेतोस्तस्य धर्मिणोऽभ्यनुज्ञानमङ्गीकारमर्हति, सर्वस्यैव हेतोराश्रयासिद्धेरिति भाव:। अथाव्यतिरेक इति। सत्येव धर्मिणि तस्यावयवेभ्योऽभेदो धर्म:प साध्य इत्यर्थ:। अवयव्यपेक्षत्वादिति। पटमपेक्ष्य हि तन्तवोऽवयवा भवन्ति, नो खलु रण्डाकरण्डावस्थितास्तन्तवोऽवयवा उच्यन्त इति। न च षष्ठीति। ( 218 । 1 ) पटस्यावयवास्तन्तव इति न षष्ठी, तथा च पटस्येति विशेषणाभावे अवयत्वमात्रं हेतु: स्यात्, स च विरुद्ध इत्यर्थ:। अनर्थान्तरभवेनावयवत्वमित्यस्योदाहरणम्। न च तन्तुस्तन्तोरिति। षष्ट्यर्थाभावे तूत्तरमुदाहरणमिति। तन्तूनां तन्त्वक्वकत्वं ब्रवीतीति। तच्छब्दस्य प्रधानपरामर्शकत्वादित्यर्थ:। अवयवशब्दस्य श्चेति। पूर्व कारणमविवक्षित्या अवयवशब्दस्य परापरशब्ददत्त्सम्बन्धिशब्दतामात्रं गृहीत्वोक्तं, सम्प्रति कारणत्वं विवक्षित्त्योच्यत इत्त्ययौनरक्त्यम्। 
	देशयति। नैव हीति असत् क्रियमाणं निर्वर्त्यं, न चास्माकं सत्कार्यवादिनां तदस्तीत्यर्थ:। दूषयति। एतच्चेति। न हि पटाकारप्रत्ययस्तन्तुमात्रालम्बनो रण्डाकरण्डावस्थितेष्वपि तन्तुषु प्रसङ्गात्। न च तन्तुपरिमाणभेदालम्बन:, तस्वय पूर्वमपि सत्त्वात्। असत्त्वे वा सत्कार्यवादव्याहतिप्रसङ्गात्। तस्यैवासत उत्पत्ते:। तस्मात्तन्तुष्वपरेषु पर इत्यकामेनापि मिथ्याप्रत्यय इति वक्तव्यं, तथा च दूषणमिति। 
	प्रतिज्ञैकदेशश्चेति। संयोगमात्रपक्षीकरण इत्यर्थ:। तान्येव तानीति। ( 219 । 13) तान्येव प्रत्यासन्नानि क्षणभङ्गपरिणामप्रतिक्षेषादित्यर्थ:। यथा दण्डा़द्यनेकं कारणमिति। दण्डवेमाद्यनेकं कारणं घटपटादीनां कार्याणाम्। संयोगादिनिमित्तान्तरापेक्षमिति। संयोग आदिर्येषां निमित्तान्तराणां कुम्भकारकुविन्दादीनां तानि निमित्तान्तराणि। अतद्गुणसंविज्ञानो बहुव्रीहि:, यथा चित्रागुरिति। तेन साध्यस्यैव दृष्टान्ततेति न दोष:। विमृश्यावधारयति। वयं तु ब्रूमो विभाग उत्पन्न इति। ( 221 । 8 ) संयोगोऽनपक्षेकर्मकारणक:, कर्मकार्यत्वाद्विभागवदिति स्थिते प्रतिबन्धकापगमात्रं विभागेन क्रियत इति सिध्यति। यथा वा संयोग: साधारणकार्यद्रव्येति। यदा हि पट: पाट्यते तदा येषामवयवानामवस्थितानां संयोगानां पटाख्यं साधारणं कार्यं, तस्य साधारणस्य कार्यद्रव्यस्य पटस्य च तदसमवायिकारणानां च संयोगानां केषां चिद्विनाशोत्तरकालमर्द्धपटारम्भे तेषामनपेक्षाणां कारणत्वं, विभागस्तु कर्मजन्यस्तत्र कतिपयसंयोगविनाशद्वारेण साधारणपटादिकार्यविनाशमात्रे व्याप्रियते न तु विभगापेक्षोऽर्द्धपटे जनयितव्ये संयोग: कारणमित्यर्थ:। 
	न हि प्रमाणमन्तरेणेति। ( 222 । 2 ) मिथ्याज्ञानमपि प्रमाणपूर्वकं, सम्यग्ज्ञानपूर्वकत्वाद्विपरीतख्यातेरित्यर्थ:। वृक्षस्थितिं भावयद्भि:। पूर्वापरप्रत्ययैकविषयस्य वृक्षस्य स्थितिं स्थिरतां भावयद्भिरित्यर्थ:। 
	भेदादर्शनमिति ( 224 । 9 ) आकारिभेदादर्शनम्। यथा घटपटावाकारिणौ भेदेन दृश्येते नैवमवयवावयविनौ, नापि समवायसमवायिनावित्यर्थ:। यस्मादयमुपनयो ( 225 । 7 ) ऽवयवाश्च तन्तवोऽवयवी च पट इति। पूर्वमवयवाश्चेत्येतावन्मात्रं हेतूकृतं, सम्प्रति त्ववयवावयविनावित्यपौनरुक्त्यम्। 
	अन्योऽवयवार्थ इति। अवयविनोऽन्योऽवयवशब्दार्थ इत्यर्थ:। प्रदेशिनोऽन्य: प्रदेशशब्दार्थ इत्यर्थ:। तत्प्रदेशशब्दस्य व्यपदेशविषयत्वस्येति। ( 226 । 7 ) तन्तवो हि पक्षीकृता: प्रधानमिति तदिति सर्वनाम्ना हेतुगतेन पराम्रष्टव्या:। तथा च तन्तुप्रदेशस्य व्यपदेशविषयत्वं न तन्तूनामित्यसिद्धो हेतुरित्यर्थ:। 
	तेभ्यस्तूत्पत्तेरिति- कल्पितस्य हेतोर्विवरणं तन्तुभ्यस्तूत्पद्यते पट इति। 
	उभयेन व्याघातादिति। ( 22 । 9) अभ्युपगमे नानभ्युपगमेनेत्यर्थ:। द्रव्यान्तरेति। द्रव्यान्तरोत्पत्तिदेशावच्छेदो व्यवच्छेद:। यथा पटोत्पत्तिदेशादन्यो घटोत्पत्तिदेश इत्यर्थ: व्यक्त्यादिधर्मभेदेनेति। आदिग्रहणेनाविर्भावसंस्थानादय उच्यन्ते ते च कारणव्यापारात्पूर्वं नासन्निति जन्मापि तेषामपूर्वमित्यर्थ:। 
	यथा चक्रादिभ्यो ( 228 । 4 ) रथावयवेभ्य इत्यर्थ:। 
	हिमवत्परमाणुकमिति। ( 230 । 1 ) परमाणुग्रहणं मूक्ष्मद्रव्योपलक्षणार्थम््। न पुन: परमाणोर्व्द्यणुकादन्यत्रारम्भसम्भव:। न च विवादाध्यासित: परमाणुर्न महद्द्रव्यमारभते परमाणुत्वाद् 
व्द्यणुकारम्भकपरमाणुवत्। अमहत्त्वाच्च न हिमवत्परमाणुकं प्रत्यक्षं स्यात्। तस्माद्धिमवद्धिमबिन्दुभ्यां संसर्गिभ्यां संयोगादवयविद्रव्यमारभ्यते महत्त्वं चास्यावयवमहत्त्वादुत्पद्यते। तथा च चाक्षुषत्वमस्य भवति। एवं तोयदविमुक्तोदबिन्द्दधिसंयोगात् द्रव्यान्तरोत्पत्ति: प्रतिपत्तव्या। भावो ऽप्रत्यक्ष: स्यादिति। भाव: सत्ता। ननु यथा 
संयोग: संयोगिद्वयनिरूपणाधीननिरूपण: तयोरेकस्यैवाप्रत्यक्षत्वे न प्रत्यक्ष एवमवयवाप्रत्यक्षत्वे नावयवी प्रत्यक्ष: 
स्यादित्यत आह। न चायं पक्ष इति। संसृज्यमाननिरूपणाधीननिरूपणो हि संसर्गो युक्तं यत्तदनिरूपणे न निरूप्यतइति। न त्ववयव्यवयवनिरूपणाधीनो यत्तेष्वनिरूपितेषु न निरूप्यत इति। त्र्यणुकस्यावयवाग्रहणे ऽपि ग्रहणात्। एवं विद्रवर्त्तिनो हस्तिवनस्पत्यापदेरवयवाग्रहणेऽपि ग्रहणादिति भाव:। न च तत्कृतो ऽस्ति भेद इति। न 
ग्रहणाग्रहणकृतो भेद इत्यर्थ:। 
	न हीन्द्रियमन्यस्य सांख्यस्यान्यथा सूक्ष्मत्वेनार्थं प्रकाशयति। अन्यस्य नैयायिकस्यान्यथा स्थौल्येन अविकल्पत्वादैकरूप्येणावस्थानादिति। 
	प्रत्यक्षप्रमाणविरोधादिति। ( 232 । 5 ) महाभूतानां हि मूलकारणं परमाणव: परमसूक्ष्मास्तेषामप्रत्यक्षत्वे मानसानुव्यवसायगम्यं परमसूक्ष्मविषयं मे प्रत्यक्षमिति तदभावश्चात्मनि संयुक्तविशेषणेन मन:सन्निकर्षेण प्रत्यक्षविरोध इत्यर्थ:।
	एके त्विति। यमेव हि त्र्यणुकं दृश्यं भवन्तो दृश्यावयवमाचक्षते तमेव वयं परमाणुमाचक्ष्महे, न हि तदवयवकल्पनायामस्ति प्रमाणमिति भाव:। कथवगम्तये भिद्यते त्रसरेणुरिति। अङ्गुल्यग्राम्यां मृद्यमानस्यास्यादर्शनं सूक्ष्मतया ऽप्युपपद्यते। जालसूर्यमरीचिस्थमेव तद्रज: कथं चिदुपलभ्यते नान्यथेति भाव:। द्रव्यत्वे सतीति सामान्यसमवायौ निवर्तयति। बाह्येत्यात्मानं निबर्तयति। अनित्यत्वाच्चेति। अनन्तावयवत्वेन मेरुसर्षपयोरभिन्नपरिमाणत्त्वप्रसङ्गात् महाभूतमूलकारणमनवयवं कल्पनीयं न च द्रव्यमनवयवं विनश्यति आकाशादिवदिति नित्या: परमाणवस्त्रसरेणवस्त्वनित्या इति न परमाणु:। अनित्यत्वमेव कुत इत्यत आह। सामान्यविशेषवत इति।
	संहतानामिति। रूपादीनां सङ्घात: परमाणुरिति। नचासंहतप्रतिषेध इति। अप्रतिषेधे वातएवासंहता: परमाणव इति भाव:। 
	संयुज्यते चायं विभज्यते चायमवयव्यन्तरेणेति न व्यतिरेक इति। यथा भिन्नात्संयोगाप्राप्त्यभावो व्यावृत्त एवमभिन्नादपि, न हि स एव तन्तुस्तेनैव तन्तुना प्राप्यतइत्यर्थ:। सत्त्वरजस्तमासां न संयोग: किं तु तेषां स्वाभाविक: स को ऽपि पंरिणतिभेदो यत: संभूयकारित्वमित्यर्थ:। 
	गुरुत्वान्तरकार्याग्रहणादिति। ( 233 । 21 ) अवयवगुरुत्वाद् गुरुत्वान्तरमवयविनस्तस्य यत्कार्यमवनतिविशेषस्तस्याग्रहणादित्यर्थ:। सत्यमुपपादित: पक्षधर्म इति। ( 234 । 10 ) कार्याग्रहणेन कार्याभावस्तत: कारणस्य गुरुत्वस्याभाव इत्यर्थ:। प्रतिषेध्यं कार्यगतरूपादि तदभ्यनुज्ञातं भवतीति। तथा ऽपि कुत: प्रत्यक्षविरोध इत्यत आह कारणरूपादय इति। चोहेतौ। एतेन कार्ये रूपादिप्रतिपत्ति: प्रत्युक्ता निषेध्यत्वेनेति। यदा हि कार्यमेव रूपादि नास्ति तदा कस्मात्तत्र रूपादिप्रतिपत्ति: प्रतिषिध्यते इत्यर्थ:। यथा रूपाद्यन्तरकार्यमिति। अवयविगतानां रूपादीनां कार्यं रूपसंस्कारादवयविनश्चाक्षुषता एवं दृश्यतेति। उपन्यास: स्थापनम्।
	यद्यप्ययमवनमनविशेषाभावस्तुलाव्यधिकरण: न, तथाऽपि न शाब्दी तुलासंबन्धिताऽस्य प्रतीयते, किं त्ववनमनविशेषसंबन्धितेत्येतावतोक्तम्। सोऽयमिति। ( 235 । 2 ) असिद्धस्तावदित्यकदेशिनो दूषणम्। तदेतदेकदेशिदूषणं दूषयति। न तद्वत्तानुपलब्धे:। परमार्थदूषणमाह। अयमपीति। गुरुत्वमात्रोपहितानामणूनामवनमनविशेषं न करोति तुला।
	द्रव्यसमाहार इति ( 236 । 2 ) कार्यकारणद्रव्यसमाहारो मृत्कणमृच्चूर्णशर्कराकपालकुम्भसमाहार इत्यर्थ:। ननु समाहार: कुम्भस्य कारणं तच्च ज्ञातेयद्गुरुत्वमेवेत्यत आह। न चेति ( 236 । 3 ) 
	ये त्वाहु: सर्वो मृत्कृणादि: कुम्भपर्यवसान: कार्यसमूह: परमाणुष्वेव समवैति, ते हि मृत्कणादिकमारभ्य मृच्चूर्णान्यारयन्त इति। प्रसङ्गात्तन्मतमपाकर्तुमुपन्यस्यति। के चित्त्विति। निराकरोति। तान्प्रतीदमिति। 
	गुरुत्वमनुपतदिति। ( 337 । 7 ) न च यथा प्रदीपाधीनप्रकाशाघटादयो न तु प्रदीप: प्रदीपार्धानप्रकाश: तस्य स्वमहिमनिषिद्धतमोनुषङ्गत्वात्। एवं गुरुत्वाधीनपाता घटादयो, गुरुत्वं तु स्वस्य चान्येषां च गुरुत्वान्तरानपेक्षं पतनहेतुरिति वक्तव्यम्। न हि प्रदीपेन स्वात्मनि प्रकाशयितव्ये किं चिदन्यत् क्रियते, यादृशा घटादय: स्वप्रकाशोपादे तादृश: प्रदीपो ऽपि। 
चक्षुष: पुनरयं स्वभावभेदो येन घटादौ प्रकाशयितव्ये प्रदीपमपेक्षते न तु प्रदीपे प्रकाशयितव्ये प्रदीपान्तरमिति। तस्मान्न प्रदीपस्य स्वात्मनि कर्मकरणभाव:। गुरुत्वं तु द्रव्यगतस्य पतनकर्मण: करणं, तेन हि द्रव्यं पात्यते। स्वगतस्य तु पतनकर्मण: करणत्वे तदेव कर्म करणं चेति स्वात्मनि वृत्तिविरोध:। आत्मनस्तु स्वात्मनि प्रकाशयितव्ये कर्तृत्वमेव न कर्मत्वमित्युपपादितामिति। तस्माद्गुणादयो विवादाधिकरणा न पतन्ति अद्रव्यजातीयत्वाद्गुरुत्ववदिति सिद्धम्। सिद्धान्त्याह। वेद पुनरितिप्तं कारणं प्रमाणम्। रूपादयो न संयोगरूपप्राप्तिमन्त: गुणत्वात्संयोगवदित्यप्राप्ते रूपादिषु निश्चयात्तददर्शननिमित्तो रूपादिषु प्राप्तिभ्रमो द्रव्येषु प्राप्तिप्रत्यय: परिमार्थिक एवेति विनिश्चय:। तदनेनाभिप्रापयेणोपसंहरति। तस्माव्द्यवस्थितमिति। ( 238 । 8 ) शेषमतिरोहितार्थम् ।। 33 ।।	

2.1.34	
	सर्वा--द्धे: (सू. 34) ।। स्यादेतद् यथा ऽवयविनं नाभ्युपैति पर: एवं गुणकर्माद्यपि। तत्कथमयं प्रसङ्ग: परस्य सर्वाग्रहणमित्यत आह तदिदं सूत्रमिति। ( 240 । 9 ) योऽपि हि तावद् गुणकर्मादि नेच्छति सो ऽपि न तत्प्रत्ययमपन्हुते अस्ति लौकिकपरीक्षकाणाभवयविद्रव्यगुणकर्मादिप्रत्यय: सोऽयमशक्यापन्हव: तस्य च प्रत्यक्षत्वमुपपादितं प्रत्यक्षलक्षणे। अवयविद्रव्यबाधकानि च प्रमाणान्यधस्तान्निराकृतानि। सो ऽयमसति बाधके स्वयं च गुणादिभिश्च सहोपलभ्यमानो न शक्यो निराकर्त्तुमित्यधिकरणार्थ: ।। 34 ।।

2.1.35	
	धार--श्च (सू. 35) ।। ते एते धारणाकर्षणे गोघटादिकमुपलभ्यमानमवयविनं साधयत:, कुतो निरवयवे विज्ञानाकाशादौ, अवयवे च परमाणौ चादर्शनात्। इदमेवं प्रयोगमारोहति। यो ऽय़ं दृश्यमानो गोघटादिरवयवी परमाणुसमूहभावेन विवादाध्यासित: नासावनवयवी धारणाकर्षणानुपपत्तिप्रसङ्गात्। यो यो ऽनवयवी तत्र तत्र धारणाकर्षणेन भवत: यथा विज्ञानादौ, न चायं गोघटादिस्तथा तस्मान्नानवयवीति। 
	न विरोध इति। ( 241 । 3 ) व्यभिचारलक्षणो दोषो विरोध:। अवयविन एव ते प्रत्येकमिति। परमाणुसमूहे तु प्रत्येकमपि न परमाणवो ऽवयविन इत्यर्थ:। विशेषहेत्वभावादिति। एवं हि विशेषहेतु: स्याद् यद्यवयविनमन्तरेण क्व चिद्विज्ञानाकाशादौ संग्रहश्चोक्तलक्षणो धारणाकर्षणहेतुता वा ऽस्य दृष्टा स्यात्। न चासौ दृश्यते काष्ठतृणोपलादय: प्रत्येकमवयविन एवेत्यर्थ:। स्यादेतत्। अवयवित्येन तुल्यत्वे ऽपि कस्मादेकत्र धारणाकर्षणे नान्यत्रेत्यत आह। पांशुराशीति। समूहमात्रत्वेन तुल्यत्वे ऽपि यथा कश्चिद्विशेषे हेतुरेवमवयवित्वेन तुल्यत्वे ऽपीति समानमित्यर्थ:। तत्सहचरितस्य सम्बन्धविशेष: स्नेहद्रवत्वकारित इति। तस्माद्भाष्यकारस्य सूत्रदूषणं परमतेन द्रष्टव्यम् । 
	अथेदानीमन्वयिपन इति। अन्वयव्यतिरेकिण इति। पटो ऽयमित्येकविषया बुद्धिरेकबुद्धि: तन्तव इति नानाविषया बुद्धिरनेकबुद्धि:। समुच्चितासमुच्चितविषयत्वादिति। असमुच्चितविषयत्वादेकबुद्धे: समुच्चितविषयत्वादनेकुबद्धेरिति ।। 35 ।।

2.1.36
प्राशङ्कात इतरसूत्रम्।
	सेना--नाम् (सू. 36) ।। तथोक्तमिति। ( 243 । 9 ) बहुंत्वसेंख्यैव सेना वनं चेति। यस्तु मन्यते सेना वनमिति व्यपदेशाय तंज्जर्निताय वा विज्ञानाय बहुत्वसंख्यां कथं चित्कारणं सम्भवति यस्त्वयमैन्द्रियक: प्रत्यय: प्रत्येकमगृहीतैकत्वेषु वृक्षेषानुत्पन्नाषेक्षाबुद्धेर्द्रागित्येकघतवनावगाही जायते तत्र कारणाभावेन बहुत्वस्यानुत्पादान्न बहुत्वसंख्यालम्बन इति न परितुष्यति तं प्रत्याह। अभेदप्रत्ययस्य चेति। उपलभ्यमानरूपेष्वेव कुतश्चिन्निमित्तादनुपलभ्यमानपृथ(त्क्वे)षु मिथ्याऽभेदबुद्धिर्भवति। न पुन: सर्वथानुपलभ्यमानेष्विति तात्पर्यार्थ:। यस्तु नोभयपक्षसंप्रतिपन्नमस्ति जगति किं चिदेकमिति मन्यते तं प्रत्याह एकं नास्तीति। स्यादेतत्। दूरात्काष्ठलोष्ठतृणपाषाणादय: प्रत्येकं पृथक्कृता नोपलभ्यन्ते। समुदायस्तु तेषां दृश्यते। न च ते द्रव्यान्तरमारभन्ते विजातीयत्वात् तथामा भूवन् परमाणव: प्रत्येकं दृश्या: समूहस्तु तेषां दृश्यते विनैव कार्यान्तरारम्भमित्यत आह। गृह्यमाणाग्रहणस्य चेति। ( 243 । 3 ) तेषामेवागृह्यमाणानामपि मिलितानां दर्शनं येन रूपेण ग्रहणयोग्यता निमित्तान्तरात्तु न गृह्यन्ते, परमाणवस्तु परमसूक्ष्मतया न स्वरूपेण ग्रहणार्हा इति मिलिता अपि न ग्रहीतव्या 
एव, न जातु मिलिता अपि पवनसमूहा भवन्ति चाक्षुषा:। रूपवन्महत्त्वमपि भावानां स्वरूपयोग्यता ग्रहणं प्रतीति भाव:। 
	अथानुपजातविशेषा इति । ततश्च त एवैन्द्रियका अनैन्द्रियकाश्चेति महान्विरोध:। अत्रान्तरे वार्त्तिककार आह स्म- 
को वा विरोधोबहव: संजातातिशया: पृथक् ।
भवेयु: कारणं बुद्धेर्यदि नान्मेन्द्रियादिवत् ।। इति।
एतदपि वार्त्तिककृतैवाथाऽनुपजातविशेषा इति वदता परास्तम्। न खलु स्थैर्यसिद्धौ भावानामयवविद्रव्योत्पादमन्तरेणास्त्यन्यो ऽतिशय: परंमाणूनाम्। न च यमागन्तुकमासाद्य परमाणवो ऽवयविनं जनयन्ति तेनैव स्थूलबुद्धिं, कृतमवयविनेति सांप्रतम्। यदाभासा हि बुद्धिस्तदस्या आलम्बनप्रत्यय:। न चेयं परस्परव्यावृत्तपरमसूक्ष्मपरमाण्वालम्बना तथा सति स्थूलभेदात्तदेकमिति च स्यात्। न चैष प्रत्ययो विकल्प: स्पष्टप्रतिभासत्वात्। न वाऽविकल्पोपाधिरस्य विशदता निर्विकल्पकेनापि तस्याऽग्रहणात्। न च प्रतिभासधर्म: स्थौन्यम्। नानादिग्देशस्थितस्य निरन्तरस्यैकेन विज्ञानेन ग्रहणं स्थौल्यम्। तत्खल्वीदृशत्वं परमाणूनां प्रतिभाससमयभावीति प्रतिभासधर्म इत्युच्यते। तथा चैष समीचीन एवानुभव: न हि ते 
न परमाणवो न च न निरन्तरोत्पन्ना न च न दिग्देशभिन्ना न वैकस्मिन्विज्ञाने न चकासति। तस्मात् कस्यात्रान्यथात्वम्। 
यथा ऽऽह-
"न च तद्दर्शनं भ्रान्तं नानावस्तुग्रहा(द्य)त्स्वत:।
सांवृतग्रहणं नान्यन्न च वस्तुग्रहो भ्रम" इति।
	अत्र तावत्तिलतण्डुलवद्गन्धरूपरसस्पर्शपरमाणुभिरन्तरिततया नैरन्तर्यमेषां नास्ति। तस्मादन्तरालाग्रहणे दूरादेकघनवनप्रत्ययवदयं मिथ्याप्रत्ययो रूपादिपरमाणूनां सान्तरत्वादू अनेकत्वाच्च। न चासति बाधके मिथ्येति युक्तम्। उक्तश्च बाधकाभाव:, स्थेमा च भावानामुपपादयिष्यते। तस्मादयुक्तमेतदपीति।
	इदमेव परीक्ष्यत इति भाष्यम्। सर्वत्रावयविनमपन्हुवानस्य अतीन्द्रियं वाऽणुसंचयमात्रमिच्छत: सेनावनाङ्गानामपि करिकुसुम्भादीनामतीन्द्रियाणुसंचयमात्रत्वाद् दृष्टान्ताभाव इति तात्पर्यार्थ:। 
	शङ्कते दृष्टमिति चेत्। सेनावनाङ्गानि तावद् दृष्टतया न शक्यान्यपह्नोतुमिति सिद्धं निदर्शनमित्यर्थ:। निराकरोति। तच्च नैवमिति। यदि दृष्टमप्रत्याख्येयमवयव्यपि दृष्ट इति सो ऽपि न प्रत्याख्येय:। अथायं परीक्ष्य प्रत्याख्यायते सेनावनाङ्गान्यपि प्रत्याख्येयानीति दृष्टान्ताभाव: साध्यसमत्वादिति भाष्यार्थ:।
	वार्तिकं यश्चायमनेकस्मिन्निति। अविद्यमानो विशेष: शुक्तौ रजतत्वं तस्य दर्शनं वणिग्वीथ्यादौ तस्य द्वारं संस्कार: तेनांध्यारोपित: शुक्तिविपरीतथर्मो रजतत्वं येन सामान्यदशनेन तत्तथोक्तं तस्य भाव: तत्ता सामान्यदर्शनस्येति।
	तिरोभूतभेदमुपमानमेव भाक्तं भेद्वोल्लेखेन ज्ञायमानमौपमिकमिति विवेक: (संज्ञाज्ञानमौपमिकीदाहरणम्) । यथा सिंहो माणवक इति। ( 244 । 5 ) नन्वेतदपि तिरोभूतभेदतया भाक्तमेवेत्य आह। सिंह इव सिंह:। अयमर्थ:। सिंहशब्दादुपमानादाचारे सर्वप्रातिपदिकेभ्य:। क्विविति क्विबन्तात्कर्त्तरि अपि कृते सिंहशब्द उपमानार्थो भवति। नानाभावे चाणूनामित्यादिभाष्यं व्याचष्टे। मिथ्याप्रत्यया अपीति। तदभावे तु। प्रधानाभावे तु घटादौ मिथ्याप्रत्ययाइति। परमाणुषु संचितेष्विति। येषामपि घटो ऽवयवी तैरपि परमाणुसंचयो ऽभ्युपेय: येषामप्येवयवी नास्ति तैरपि परमाणुसंचय उपय: सोऽयमुभयसंमत: संचय इत्यर्थ:। ते ऽपि संचिता एवेति। वैभाविका खलु वात्सीपुत्रा भूतभौतिकसमूहात् पटादीनपि शब्दादीनिच्छन्ति अतस्तेषां मते शब्दादयो न मुख्यमेकत्वं सङ्ख्याया गुणस्य गुणेषु शब्दादिष्वयावात्। अपि तु भाक्तमेवेत्यत आह। शब्दादिषुचैकप्रत्पयय इति। शङ्कते सर्वत्रेति। ( 245 । 1 ) निराकरोति। न द्वे इत्यत्रेति। समुच्चयनिवृत्तिमात्रमेव चेदेकत्वं द्वित्वनिषेधेन समुच्चायो निवर्त्ततइति तन्निवृत्तिपात्रमेकत्वमेवेति एकमनेकं वेति संशयो न स्यात्। न च तत्रोत्तरमेकमेवेति वियमार्थं भवेदिति। गतौ। प्राप्तौ। शङ्कते सर्वत्रेति। निराकरोति। नैकमित्यत्रेति। अयमभिसंधि:। द्वित्वादीनामभावे समुच्चयमात्रं स्यात्। न तु समुच्चयानामवान्तरभेद: तथा च नैकमित्यसमुच्चयसहितैकत्वसमुच्चय: प्राप्त एवेति न संशय: स्यात्।
	इदं त्विह वक्तव्यम्। शब्दादौ द्वित्वाद्यभावे कथं द्वित्वादिप्रयोग:। भाक्त इति चेत्। किं भक्तिनिमित्तं। समुच्चयमात्रं चेत् कुतो द्वाविति नियम:। समुच्चयविशेषादिति चेद् नन्वस्य नास्त्याजानतो भेद इत्युक्तम्। न चेह द्वित्वमस्ति यद्विशिंष्यात् तथा चाकामेनापि समुच्चयानामवान्तरभेद: स्वाभाविको वक्तव्य:। तथा च स एवास्तु संशयविषय: कृत्तं द्रव्ये द्वित्वादिनेति। तस्मात्संविदेव भगवती वस्तूपगमे न: शरणं समुच्चयादिविलक्षणं द्वित्वाद्यवगाहमाना व्यवस्थापिका द्वित्वादीनां 
तदनुसरणप्रकारश्च  युक्तिबहुलतया वार्त्तिककृता कृत इति मन्तव्यम्। 
	य: पुनरनुभूयमानमेकत्वं द्वित्वादींश्चानुभूयमानान्न प्रतिपद्यते तस्य खल्वनुभवमपन्हुवानस्य निर्मर्यादतयैकत्वाधारो ऽपि नास्तीति कस्य समुच्चयो द्वित्वादि: स्यात्। समुच्चयाभावे ऽपि कस्याभाव एकत्वं स्यादित्याह। य: पुनरिति। अपि च एकत्वादीन् मुख्याननभ्युपगच्छतो ऽयमपि भाक्त: प्रयोगो त स्यादित्याह। एकत्त्वद्वित्वादींश्चेति। 
	भाष्यमनुभाष्यव्याचष्टे। तेषु चैवमिति। ( 246 । 2 ) इयत्ताऽनवधारणादिति। प्रत्यक्षपरिमाणविषयमियत्तावधारणं परममहतां त्वप्रत्यक्षपरिमाणानां सत्यपीयत्तानवधारणे नापरिमाणता द्रव्यत्वेनव्योमादीनां परिमाणानुमानादिति। यथा महत्परिमाण इति। कुवलपरिमाणादामलकपरिमाणं महदिति लौकिका व्यपदिशन्ति। यथा कुवलादामलकं महदिति। न च परिमाणस्य परिमाणयोग: अनवस्थाप्रसङ्गादिति। तम्माद्भाक्तो ऽयं व्यपदेशो महत्त्वे महदिति। तस्मिन् तच््शब्दो भाक्तमहच्छब्दवान् गुणत्वान्महत्त्ववत् गुणत्वं च शब्दस्यानुमानलक्षणे प्रसाधितम्। भाक्तं च मुख्यपूर्वकमिति क्व चिन्मुख्येन महत्वेन भवितव्यं तच्चासति बाधके द्रव्ये मुख्यमिति सिद्धम्। न महत्प्रत्ययविषयत्वादिति। ( 247 । 16 ) न तन्मात्राद् अपि त्वबाधितादनन्यथासिद्धादिति तदेवाह। अपि त्वित्यादि। अनेनानन्यथासिद्धिर्द्रव्ये महत्प्रत्ययस्य दर्शिता। तथैकादिमहत्प्रत्यया इति। ( 248 । 10 ) समुदायमेकमाश्रित्येति शेष:। समुदायश्च समुदायान्तरप्राप्ताविति। यदा हि भिन्ना अपि समुदायिन: प्राप्त्या एकीकृता एक: समुदाय: तदा समुदायान्तरमपि समुदायान्तरेण प्राप्तमेक: समुदायो न चैकस्यात्मना प्राप्तिरस्ति। न हि तदेवाङ्गुल्यग्रं तेनैवाङ्गुल्यग्रेण प्राप्यते ततश्च द्वयो: समुदायाप्राप्तिरित्ययुक्तमित्यर्थ:।
	चोदयति। नैव जातिरस्तीति। अयमभिसंधि: न सामान्यं नाम वस्तुसद् यस्याश्रयो वस्तुभूतो ऽनुस्रियते। तथा हि तत्पिण्डे वा वर्त्तते सर्वत्र वा, यदि सर्वत्र सर्व एव गाव: प्रसज्येरन् यथा हि शाबलेयादयो गोत्वाभिसंबन्धाद् गाव एवं विश्वमेव तत्सम्बद्धमिति गौ: प्रसज्येत। अथ केषु चिदेव पिण्डेषु वर्तते तदा वक्तव्यं ततो यदा क्व चिद्देशेपिण्डो जायते तदा वक्तव्यं कुतस्त्यं पुनरस्य गोत्वमिति। न तावत्तत्रापि पिण्डोत्पादात्पूर्वमासीन्नापि पिण्डपान्तरादगतं तस्य  निष्क्रियत्वात्पिण्डान्तरत्यागप्रसङ्गाच्च। न च पिण्डे जायमाने जायते अनित्यत्वापत्ते: पिण्डान्तरस्य च  गोत्वाज्जन्माजन्मस्वरूपविरूद्धधर्माध्यासेन भेदे सत्यसामान्यत्वप्रसङ्ग:। तदितो महाव्यसनाद्विभ्यता सांवृतमेव सामान्पयमास्थेयं न पारमार्थिकतिति। परिहरति। जातिविशेषस्येति। ( 249 । 2 ) प्रत्ययानुवृत्तिर्यद्यपि प्रत्यक्षा तथा ऽपि विप्रतिपन्नं प्रति सैव लिङ्गमुच्यते। त्यन्ति हि के चिद्भावा ये सहावस्थाने ऽपि परस्परमसम्बद्धा यथा समानकाला गन्धरसरूपस्पर्शा विज्ञानानि च बहूनि परेषां समानकालान्यप्यसंसर्गीणि। दिक्कालाकाशात्मानश्च सहाव, स्थाना अपि परस्परासंसर्गिणो वैशेषिकाणां तथा सामान्यमपि सर्वासंबद्धमपि सर्वै: सहावतिष्ठते। यास्त्वस्य व्यक्तयस्ताभि: परं सम्बध्यन्ते। तथा च यत्र जायन्ते व्यक्तयस्तत्रासम्बद्धावपि स्त: सामान्यसमवायाविति। तासा जन्मैवव सामान्यसमवायावच्छेद:। स च स्वकारणादननुयोज्य इति वस्तुगतिं प्रामाणिकीं विद्वासो नास्माद्दूषणाद्बिभ्यतीति। बाधकान्तराणि चास्यावयविव्याख्यानेन प्रत्याख्यातानि। तावदेव तर्ह्यधिकरणं जाते: प्राप्तमिति। ये ये दृक्षत्वादिजातिमनर्पक्षा व्यञ्जयन्ति ते ते परस्परं वृक्षादिव्यक्तितया भिद्यन्ते। यथा किंशुकाशोकचम्पकादयो भिन्नास्तरवस्तथा ऽर्वाग्भागमध्यभागापरभागा अपि भिन्नस्तस्य स्यु:। अवयविनि तु जायमाने नाय दोष:। तस्य सर्वावयवसाधारण्येन प्रत्यभिज्ञायमानत्वात्। न चैवमवयविनो ऽपि तावन्त: स्युरिति वाच्यम्। तस्यैकस्य सर्वावयवसाधारण्येन प्रत्यभिज्ञायमानत्वात्। अवयवान्तरस्य तु नावयवान्तरे प्रत्यभिज्ञायमानत्वात्। तेषां वृक्ष्ाव्यक्तिहेतुत्वे वृक्षानेकत्वप्रसङ्ग इति। 
	सर्वापकृष्ट: संधातश्चेति व्याघात:। संहन्यमानापेक्षयाऽनपकर्षादित्यर्थ:। साख्यमवयवेभ्यो ऽनर्थान्तरमवयविनं मन्यमानं प्रति प्रयोगमाह। अर्थान्तरमिति। ( 250 । 18 ) प्रावरणसामर्थ्यं पटस्य तन्तूनां तु पटोत्पादनसामर्थ्यम्। तन्तुपटरूपे इति। तन्तूनां नीलपीतलोहितादिरूपं पटस्य तु चित्रं तत्र नीलादीनां समवायिकारणं तन्तव: चित्रस्पवय तु पट:। एवं तन्तुपटयो: सावर्ण्ये ऽपि कश्चिद्विशेष उन्नेय:। विशेषवत्त्वं च वैयधिकरण्येन प्रतीयमायनत्वं तेन च भिन्नकारणत्वं तेन च भिन्नसमवायिकारणत्वं साध्यत इति न सिद्धसाधनं नाप्यनैकान्तिकत्वमिति। 
	ये तु पक्षहेतू अन्यथाकारे गृहीत्वा दूषयांबभूवु: तन्मतमुपन्यस्य दूषयति। एके त्विति ।। 36 ।।

2.1.37
	अनुमानमिदानीमिति भाष्यम्। अत्रेदानीपदार्थमाह वार्तिककार:। अथेदानीमवसरप्राप्तमिति। ( 251 । 5 ) 
उद्देशक्रम एव लक्षणपरीक्षयो: सम्बन्ध इत्यर्थ:।
	रोधो णम् (सू. 37) ।। अप्रमाणदस्य व्यारूयानभाष्यमेकदाऽपीति। प्रतिपादकं निश्चायकम्। लक्ष्यपरत्वाल्लक्षणस्य लक्षणयुक्तस्य लक्ष्यस्य व्यभिचारादप्रमाणत्वेन लक्षणमेव दूषितं भवतीत्यर्थ:।
	वातिकम्। पूर्ववदादेरुदाहरणानीति। अत्र च नदीपूरमयूरवाशिते शेषवत उदाहरणे पिपीलिकाण्डसञ्चरणं चाचिरमुत्पस्त्यमानस्य वर्षस्य न कार्यं न ह्यनागतं कारणं भवति पूर्वोत्पन्नस्य। न च नासावक्रत्वादयो ऽप्यनागतेन मरणेन क्रियन्ते तथा सति पुत्रो ऽपि पितु: कारणं स्यादिति सर्वमवदातम्।
	कार्यकारणभावव्यवस्थापनं लौकिकं भवेतु। नियमवान् खलु प्राग्भाव: कारणत्वस्य व्यवस्थापको नियमवांश्च पश्चाद्भाव: कार्यत्वस्य व्यवस्थापक: नासावक्रत्वादयो मरणस्य यत्कारणं तस्य पूर्वकार्याणीति प्रत्यासत्त्या ऽनया मरणमनुमापयन्ति। न च विपीलिकाण्डसञ्चरणं वर्षस्य कारणमनुपलब्धसामर्थ्यात्। असत्यपि तस्मिन्वर्षस्योत्पत्ते:। वर्षमूलकारणस्य तु महाभूतसंक्षोभस्य पिपीलिकाण्डसञ्चरणं पूर्वकार्यं क्वथ्यमाना: खलु पिपीलिका भौमेनोष्मणा स्वान्यण्डानि भूमिष्ठान्युपरिष्टान्नयन्ति। तस्मात्पिपीलिकाण्डसञ्चारेण वर्षकारणमनुमाय यदि वर्षकारणात्कार्यं र्वषमनुमिमते अनुमातार: तदा पूर्ववदुदाहरणम्। अथ कार्यकारणभावमबुद्धैव तदा कार्यकारणभावाभावेन सामान्यतोदृष्टस्योदाहरणमिति मन्तव्यम्। 
उदाहरणव्यभिचारद्वारकमिति। लक्ष्यदूषणद्वारेण लक्षणस्य दूषणमित्यर्थ:। न हि  व्यभिचारलक्षणस्यानुमानाप्रामाण्यप्रतिपादकस्यानुमानस्य व्यभिचारे किं चित्प्रमाणमस्तीति ।। 37 ।।

2.1.38
	भाष्ये पिपीलिकाप्रायस्येति। प्रायशब्द: प्रबन्धार्थ: ।। 38 ।।

2.1.39
	तदेवमनुमानलक्षणपरीक्षाद्वारेणानुमानलक्षणं परीक्ष्य संप्रत्यनुमानविषयपरीक्षया ऽनुमानपरीक्षामवतारयति भाष्यकार:। त्रिकालविषयमिति।
	तत्र वार्त्तिककार: सत्यां कालस्य सिद्धौ वर्त्तमानत्वं परीक्ष्यते स एवापरीक्षितोऽद्यापि न सिध्यतीति कालस्वरूपं परीक्षते। तत्र तावदिति। ( 252 । 22 ) त्रिकारण्येमिति। ( 263 । 3 ) कारणान्तरवैकल्यं विषयस्यायोग्यत्वमभावो वा विषयस्येति त्रीण्यनुपलब्धिकारणानीति। अथ धर्मोऽपि नास्तीति। भावरूपो हि हेतुरभावाधिकरणो न भवति अभावरूपस्य त्वभावाधिकरणत्वाविरोध इत्यर्थ:। परिहरति। साधनार्थो हीयते। न हि पराभिमतो ऽभाव: सर्वसामर्थ्यरहित: साधनं कस्य चिद्भवति अस्मदभिमतस्त्वभाव: परतन्त्रोभावाधिकरण एव नानधिकरणो नाप्यभावाधिकरण इत्यर्थ:। 
	एवं कालस्य बाधकप्रमाणाभावमुक्त्वा साधकं प्रमाणमाह। परापरादीति। स्वयं विद्यमानयोरनियतदिग्देशयो: समानदिक्कयोर्वा देशतस्सन्निकृष्टविप्रकृष्टयोर्वा विप्रकृष्टसन्निकृष्टयोर्वा युवस्थविरयोरेकस्मिन् श्ारीरावस्थाभेदानुमितातीतसूर्योदयास्तमयरूपक्रियाप्रचयबहुत्वान्तरितजन्मनि स्थविरे युवानं शरीरावस्थाभेदानुमितातीतसूर्योदयास्तमयरूपक्रियाप्रचयाल्पत्वान्तरितजन्मानमवधिं कृत्वा विप्रकृष्टा बुद्धिरुत्पद्यते तामपेक्ष्य बहुतरसवित्रुदयास्तमयविशिष्टेन कालप्रदेशेन योगाद्वर्षीयसि परत्वस्योत्पति: एवं वर्षीयांसमपधिं कृत्वा यवीयसि सन्निकृष्टा बुद्धिरुत्द्यते तामपेक्ष्याल्पतरदिनकरोदयास्तमयाल्पत्वान्तरितजन्मानमवधिं कृत्वा विप्रकृष्टपा बुद्धिरुत्पद्यते तामपेक्ष्य बहुतरसवित्रुदयास्तमयप्रचयविशिष्टेन कालप्रदेशेन गोगा़द्यवीयस्यपरत्वस्योत्पत्ति:। तयोश्च कालपिण्डसंयोगयो: प्रत्यक्षत्व न लोकसिद्धं, ते एते परत्वापत्वे कालपिण्डसंयोगादुत्पद्यमाने कालकारणविशिष्टमात्मानं कार्यतया गमयत:। सूर्योदयास्तमयक्रियाप्रचयाल्पत्त्वबहुत्वविशिष्टात्पिण्डादेव परत्वापरत्वे भविष्यत: कृतमत्र द्रव्यान्तरेण कालेनेति चेत्। न सवितृसमवेताया: क्रियाया: पिण्डेनासंबन्धात्। संयुक्तसमवायस्त्वस्या: सम्बन्ध: कालेन सर्वगतेनास्यास्ति, न वाकाशं सर्वगतमपि परापरव्यतिकरं प्रत्यवकल्पते। अस्य स्वरूपेणाभेदात्। अपि चापकाशात्मानौ न परापरव्यतिकरकारणम् असाधारणगुणयोगित्वात् पृथिव्यादिवत्। तस्मात्परापरव्यतिकरकारणे कल्पनीये। ते च द्रव्यमपारतन्त्र्याद् आकाशवत्ते दिक्काला उच्येते एवं यौगपद्यापयौगपद्यचिराक्षिप्रप्रत्यया अपि काललिङ्गं न ह्येते क्रियायां तत्कारकेषु वा भवितुमर्हन्ति तेषु सत्स्वपि कादाचित्कत्वात्। नन्वयं कालो ऽपि नित्य इति तस्मिन् सत्यप्येते कादाचित्का: कथ्ां कालाकारणम्* अपि। 
यद्युच्येत-- एकसूर्यपरिस्पन्दावच्छिन्नकालसम्बन्धिन्य: क्रिया: युगपदनेकसूर्यपरिस्पन्दावच्छिन्नकालसम्बन्धिन्य: 
क्रिया: क्रमवत्यो यौगपप्रत्यगोचर:। एवं बहुतरानेकसूर्यपरिस्पन्दावच्छिन्नकालसम्बन्धिनी क्रिया चिरप्रत्ययगोचर:। अल्पतरानेकसूर्यपरिस्पन्दावच्छिन्नकालसम्बन्धिनी क्रिया क्षिप्रमत्ययगोचर इति। कृतं तर्हि सूर्यपरिस्पन्दस्य कालावच्छेदेन। नन्वयं साक्षादेव क्रियामवच्छेत्स्यतीति। तथा च युगपदादिप्रत्यया भविष्यन्तीति। तन्ना सूर्यपरिस्पन्दस्य क्रियाभि: सम्बन्धाभावेन तदवच्छेदकत्वानुपपत्ते: न वा ऽऽकाशादिसम्बन्धद्वारमस्य तदवच्छेदकत्वम्। तथा हि नाकाशादय: क्रियायौगपद्यादिप्रत्ययनिमित्तीम्, असाधारणगुणयोगित्वाद् घटवत्। एवं यौगपद्यादिप्रत्यया न दिक्कारणका: दिग्देशनियमानपेक्षणात्। कालपिण्डसंयोगजपरत्वापरत्वचदिति। तस्मात्सूर्यपरिस्पन्दस्य देवदत्तादिपरिस्पन्दस्य चास्ति कालेन सर्वगतेन संयुक्तसमवायलक्षण: सम्बन्ध:। एतया च द्वादा परिस्पन्दयोरप्यस्ति सम्बन्धप इति। कालसम्बन्धानपेक्षमेव च सूर्यपरिस्पन्दावच्छिन्नस्य देवदत्तादिपरिस्पन्दस्य ग्रहणमुपद्यते। यथा दण्डीति शब्दाद्दण्डावच्छिन्नं पुरुषं प्रतीत्य तदन्यथानुपपत्त्या पश्चाद्दण्डपुरुषयो: संयोगभेदो ऽवगम्यते न तु सम्बन्धज्ञानपुर:सरं दण्डिविज्ञानम्। एवं परत्वापरत्वे अपि कालपिण्डसंयोगनिबन्धने गृहीत्वा कालो ऽनुमीयते न तु कालज्ञानपुर:सरं तज्ज्ञानं तत्सिद्धमरूपतया कालो ऽप्रत्यक्ष: परत्वापरत्वाद्यनुमेयश्चेति। तस्मात्सुष्टूक्तं परादिप्रत्ययानां चेति। कार्यकारणविशेषापेक्ष इति। कार्यस्य परापरादे: प्रत्ययस्य च य: कारणविशेषोबहुतराल्पतरातीततपनपरिस्पन्दावच्छिन्नकालपिण्डसंयोगस्तदपेक्ष: काल एकोऽपि परापरादिप्रत्ययहेतु: परापरत्वलक्षणगुणोत्पादनद्वारेणेति वर्त्तते कारणव्यङ्ग्य: काल: तस्य निष्पन्नतया व्यक्तिसाधनत्वोपपत्ते:। न तु क्रियाव्यङ्न्य 
तस्या: साध्यतया असिद्धत्वाव्द्यक्तिं प्रति हेतुभावाभावात्। तथा चातीतानागतमात्रदर्शनाद्वर्त्तमानाभावेन न त्रैकाल्यविषयमनुमानं तयोश्च पितापुत्रवत्परत्वापरत्ववदूध्रस्वदीर्घवच्च परस्परापेक्षासिद्धिरन्तरेणापि वर्त्तमानकालमिति पूर्व: पक्ष: ।। 39 ।।

2.1.40
	तयो--त्वात् (सू. 40) ।। नातीतादिरूपता कालस्य कारकव्यङ्या तयोस्तादवस्थ्यात्। अपि तु क्रियाव्यङ्ग्या तां खलूररीकृत्य प्रवर्तमानानयमतीतानागतवर्तमानान् प्रतिपद्यते नान्यथा। यदा खल्वयं पुरुष: फलं प्रवर्तमानपतनक्रियाविशिष्टं प्रतिपद्यते तदा व्यपदिशति पतति फलमिति। तन्मूले चास्यातीतानागतत्वे अपतत् फलं पतिष्यतीति। न च वर्तमानपतनमसिद्धं येन न कालं व्यञ्रज्यात् (तद्द्वयोस्तादवस्थ्यात् अपि तु क्रियाव्यङ्ग्यता) तदसत्त्वे कस्येदं कारणं गुरुत्वं कस्य च फलं कारकं कस्य च फलं भूमिसंयोग: कार्य:। न च परत्वापरत्वादीनामपि सिद्धि: परस्परापेक्षा। किं तर्हि ? सन्निकृष्टबुद्ध्यपेक्षमपरत्वं विप्रकृष्टबुद्ध्यपेक्षं परत्वं पूर्वसंख्यावच्छिन्नता च संयुक्तसंयोगानां सन्निकर्ष:। परसंख्यावच्छिन्नता च विप्रकर्ष:। एवं ह्रस्वत्वदीर्घत्वे अपि परिमाणभेदौ न परस्परापेक्षौ पितापुत्रौ च प्रमाणप्रमेयव्याख्यया व्याख्यातौ। तस्मादतीतानागतयोर्वर्तमानापेक्षत्वाद्वर्तमानस्य च तदनपेक्षत्वादस्ति त्रैकाल्यमिति सिद्धान्त: ।। 40 ।।

2.1.41	
	भाष्यम् अथापीति। कस्मादतीतानागतावितरतरापेक्षौ न भवत: कृतं वर्तमानेनेति शंङ्का सूचयति। तन्निराकरणानय सूत्रम्---
	नाती--द्धि: (सू. 41) ।। परस्परापेक्षसिद्धेर्हि वर्तमानाभाव: सैव तु नास्तीति सूत्रार्थ:। कया युक्त्येति प्रश्न:। उत्तरं केन कल्पेन प्रकारेणातीत: तदनेन वर्तमानाभावे ऽतीतस्वरूपाक्षेप: कृत:। ह्रस्वदीर्घत्वादीनां परस्परापेक्षसिद्धित्वमङ्गीकृत्याह। तन्नोपपद्यते विशेषहेत्वभावादिति। परमार्थतस्तु न चेतरेतरतरापेक्षा ह्रस्वदीर्घत्वादीनामपि सिद्धिरिति।
	स्वकीयां युक्तिं वार्तिककार आह। न च वर्तमानकालानभ्युपगमे पतत इतीति। ( 255 । 6 ) ।। 41 ।।

2.1.42
	वक्ष्यमाणसूत्रावतारपरं भाष्यम्। अर्थसद्भावव्यङ्ग्यश्चायमिति। अस्यार्थ: न केवलं पतनादिक्रियाव्यङ्ग्यो वर्तमान: काल: अपि त्वर्थसद्भावोऽर्थस्य सत्ता ऽस्तिक्रियेति यावत्। तया व्यङ्न्य: काल:। एतदुक्तं भवति पतनादय: क्रिया: 
वर्तमानेष्वपयान्त्यपयान्तिच, अस्तिक्रियातु सर्ववर्तमानव्यापिनी। तदेवमस्तिक्रियाविशिष्टस्य वर्तमानस्याभावे सर्वाग्रहणं प्रत्यक्षानुपपत्ते:। न चाविद्यमानं तस्य विवरणमसदिति। न च वर्त्तमानाभाववादी विद्यमानं सत् किञ्चिदनुजानाति।
	अत्र वार्तिककार: पृच्छति। कथं पुनरिति। ( 255 । 17 ) न हि सर्वं प्रत्यक्षं वर्त्तमानविषयमतीतानागतयोरपि योगिप्रत्यक्षत्वादिति भाव:। उतरं यस्मादिति। नातीतानागतविषयतया प्रत्यक्षानुपपत्तिं ब्रूम: अपि त्वतीतानागताधारतयेत्यर्थ:। भाष्यमपि वर्त्तमानाभावे प्रत्यक्षनिमित्तं सन्निकर्ष: अस्मादिप्रत्यक्षविषयो विद्यमानो घटादि: प्रत्यक्षं प्रमाणमनाधारं सत्सर्वं नोपपद्यत इति द्रष्टव्यम् ।। 42 ।।

2.1.43
	अत्र भाष्यम्- उभयथा वर्तमानो गृह्यत इति तदवतार्य व्याचष्टे वार्तिककार:। उपपन्नश्च सन् द्वेधा भिद्यते इति। क्व चित् क्रियामात्रव्यङ्ग्य: यथा ऽस्तीति। क्व चित् क्रियासन्तानव्यङ्ग्य:। पततिच्छिनत्तीति ( 256 । 3 ) अत्र हि पूर्वपरीभाव: प्रतीयते। न च प्रतिक्षणमपवर्गवत: कर्मण एकस्य पाकस्य वा च्छेदनस्य वा पूर्वोपरीभाव इति। कर्मसंतानस्त्वास्थेय: सो ऽपि चैकमुपसंग्राहकमन्तरेण न भवत्यत उक्तं भाष्यकृता एकार्था क्रिया क्रियासंतान इति। एकप्रयोजनावच्छिन्नेत्यर्थ:। अत्र चाधिश्रयणादयो भवन्तु पच्यर्था: यथाऽह महाभाष्यकार: तदभिसन्धिपूर्वकं प्रेषणमध्येषणं वा युक्तं तत्सर्वं पच्यर्थ इति। रूपादिपरावृत्तिमात्रार्थत्वं वास्य पचे, राख्यातार्थ:। सर्वो ऽयमध्येषणादिर्भवतु भावनाऽभिधान: नोभयथापि का चिदस्ति दर्शनक्षति:। अनागताव्द्यवच्छिनत्ति नानारम्भ इति। अनारम्भोऽननुष्ठानं न विवक्षितं यथा पक्ष्यतीत्यत्रेत्यर्थ:। अतीताद् व्यवच्छिनत्ति। नोपरमो विवक्षित इति यथाऽपाक्षीदित्यत्रेत्यर्थ:। संतानारम्भविवक्षायामिति। आरम्भोऽत्र   
चिकीर्षाऽभिधीयतइति न विरोध:।
	तदेव वर्तमानं क्रियासद्भावमुक्त्वा तत्सम्बन्धव्यङ्ग्यां कारकस्य वर्तमानतामाह। यच्चेदं छिद्यमानमिति। (न) तत्क्रिक्रियमाणं। वर्तमानक्रियासम्बन्धेन वर्तमानं न तु स्वरूपत इत्यर्थ:। तस्य च कारकस्य वर्तमानक्रियासम्बन्धमतीतानागतानपेक्षमपेक्ष्यातीतानागतत्वे। क्रियाया: कारकस्यापि व्यक्ति: तद्भावव्यक्ति:। तद्धेतुकं च द्वैविध्यमिति प्रतिपादनपरं सूत्रमववतारयति। तस्मिन् क्रियामाणे।
	कृत-णम् ( सू. 43 ) ।। भाष्यम्। आरब्धोऽभीष्टफलोरीकरणेन क्रियासंतान: पचतीति। वक्ष्यमाणासंपृक्ततोपयोगितया क्रियासंतानस्वरूपमाह। तत्रति। क्रियासंताने। (नो) न (तु) नु विद्यत इत्यत्रापि पूर्वपरीभावावगमादतीतानागताभ्यां संपृक्त एवेत्यत आह वार्तिककार:। अत्र हि केवल इति। शब्दमाहात्म्यात्सम्पर्को न वास्तवो, वास्तवं तु वर्तमानत्वमत एवाह। केवल: शुद्ध इति। शब्दमाहात्म्यात्सम्पर्को न वास्तवो, वास्तवं तु वर्तमानत्वमत एवाह। केवल: शुद्ध इति। पर्यायाभिधानमात्यन्तिकं संपर्काभावं दर्शयति। यदि क्व चिन्मुख्यं वर्तमानत्वं नाभ्युपेयते ततस्तत्पूर्वको भाक्तो ऽपि वर्तमानप्रयोगो ऽपि न स्यादित्यत आह। अन्यश्च लोक इति ।। 43 ।।

2.1.44
	अत्य--द्धि: (सू. 44) ।। यथा गौरेवं गवय इत्यतिदेशवाक्यार्थस्मृतिसहकारि सारूप्यदर्शनं साध्यस्य गवयो ऽयमिति संज्ञासंज्ञिसम्बन्धस्य साधनमुपमानं तच्चेदं नोपपद्यते विकल्पानुपपत्ते:। किं यथा गौरेवं इति गवा ऽत्यन्तसाधर्म्यं विवक्षितं तथा सति गवान्तरमेव गवय: स्यात्। तदिदमाह भाष्यकार: न चैवं भवति यथा गौरेवं गौरिति। चो यस्मादर्थे। तस्माद्यथा गौरेवं गवय इति वाक्यस्यार्थो भवति यथा गौरेवं गौरिति। गवा प्रायसाधर्म्यादपि गवयोपमानं न सिध्यति। मह्विषस्यापि गवा प्रायसाधर्म्यस्य विद्यमानत्वेन तस्यापि गवयाभिधानप्रसङ्गात्। तदिदमाह। न हि भवति यथा ऽनड्वानेवं महिष इतीति। यथा ऽनड्वानेवं गवय इत्यस्य वाक्यस्यार्थो यथानड्पवानेवं महिष इति यस्मान्न भवति। एकदेशसाधर्म्यादुपमानं न भवति। एकदेशोपमानस्यैवानुपपत्तेरतिप्रसङ्गात्। तदिदमाह न हि सर्वेण सर्वमुपमीयते तथा सति सुमेरोरपि सर्षपेणोपमानप्रसङ्गात् ।। 44 ।।

2.1.45
	प्रसि--त्ति: (सू. 45) ।। प्रकरणाद्यपेक्षं हि वाक्यं स्वार्थं प्रतिपादयति, न केवलम्। तद्वशाच्च क्व चिदत्यन्तसाधर्म्यं 
प्रतीयते क्व चिद्भूय:साधर्म्यं क्व चिदेकदेशसाधर्म्यं, तदिह प्रतीतमहिषादिकं पुरुषं प्रति यथा गौरेवं गवय इति वाक्यमुच्चार्यते तदा महिषादिपरिहराराय भूय: साधर्म्यं विवक्षितमित्यवगतं वाक्यार्थं स्मरन् महिषादिषु वने गोसाधर्म्यं पश्यन्नपि न गवयसंज्ञां निवेशयति। अपि तु साधर्म्यवति गवयएव तां निवेशयति। यस्त्वप्रतीतमहिषादिस्तं प्रत्येतद्वाक्यमुपमानं न भवत्येवेति परमार्थ:। यथा च प्रकरणादिवशादत्यन्तप्रायैकदेशसाधर्म्यमाश्रित्यातिदेशवाक्यानि प्रवर्त्तन्ते तथा चोक्तं वार्त्तिककृता।
	न साधर्म्यस्यत्यादि भाष्यं नियमं निषेधति न साधर्म्यस्य कृत्स्नभावमेव वा ऽल्पभावमेव वा आश्रित्यातिदेशवाक्यं प्रवर्त्तते। किं तर्हि ! प्रसिद्धसाधर्म्याद्धेतो: साध्यसाधनभावमाश्रित्योद्दिश्येति। एतदुक्तं भवति। न नियम:, किं तु क्व चित्किं चित्साधर्म्यमाश्रित्यातिदेशवाक्यं प्रवर्त्तते तच्च प्रकरणाद्युन्नेयमिति। अनभ्युपगमादिति च वार्त्तिकं नियमाभिप्रायमेव। तत्क्रिययैव ( 257 । 23 ) तत्क्रियान्तरमित्यर्थ: ।। 45 ।।

2.1.46 
	प्रत्य--द्धे: (सू. 46) ।। यथा गौरवं गवय इति हि वाक्यं प्रत्यक्षेण गवा गवयप्रत्यक्षं प्रतिपादयति। न खलु 
श्रुतवाक्यो ऽपि यदा प्रत्यक्षेण गवयं पश्यति तदा वाक्यार्थाधिगमादधिकं किं चित्प्रतिपद्यते। संज्ञासंज्ञिसम्बन्धो ऽप्यनेन वाच्यादेवावगत:। तस्मात्प्रत्यक्षेण गवा प्रत्यक्षस्य गवयस्य गवयसंज्ञाविशिष्टस्य प्रतीतेरुपमानस्यानुमाननेति पूर्व: पक्ष: ।। 46 ।।

2.1.47
	सिद्धान्तस्तु-
	नाप्रत्यक्षे गवये प्रमाणार्थमुपमानस्य पश्याम: (सू. 47) ।। गवयत्वं हि संज्ञि, न च तद्यथा गौरेवं गवय इति वाक्यात्प्रतीयते। अपि तु कस्य चिद्गता सादृश्यं, न च वाक्यगतोपव गवयशब्दस्तस्य वाचक:। तथा तदानीमगृहीतसंगतित्वात्। न च सादृश्यं संज्ञि, तस्मात्प्रत्यक्ष एव गवयत्वस्य प्रत्यक्षत्वात्संज्ञासंज्ञिसम्बन्धपरिच्छेद: प्रमाणार्थ:। उपपादितं चैतदुपमानलक्षणे। तस्मात्प्रत्यक्षो गवय: अप्रत्यक्षेण गवा प्रतीययत इति। सिद्धमित्यर्थ:।
	पूर्वपक्षवाङ्माह। परार्थमुपमानमिति चेन्मन्यसे सिद्धावादिन् ! तन्नास्ति। कुत:। स्वयमप्यध्यवसायात्। एवं हि परार्थं स्याद्यथा गौरेवं गवय इति वाक्यं यदि परस्यैवाध्यवसायं जनयेत् यावतोच्चारयितुरण्घ्यवसायं जनयति तस्मात्स्वार्थमपीत्यर्थ:। एतदेव दर्शयति भाष्यकार: भवति भो: स्वयमप्युच्चारयितुर्वाक्यादध्यवसाय इति। सिद्धान्तवाद्याह। नाध्यवसावय उच्चारयितु: प्रतिषिध्यते उपमानम् उच्चारयितारं प्रति न भवति। कुत इत्यत आह प्रसिद्धसाधर्म्यादिति ।। 47 ।।

2.1.48
	वार्त्तिकं तु परार्थत्वेनानुमानादुपमानभेदमाह। परार्थत्वाच्चेति। ( 258 । 19 ) ननु प्रत्यक्षं सारूप्यज्ञानमुपमानं न चैतत्परार्थमित्यत आह। न हि यथागौरिति। अस्तु तर्हि वाक्यमेवेत्यत आह। न ह्यागमेति। भिन्नयोरप्यनुमानोपमानयोरेतावन्मात्रेण साध्यमित्युसंहारव्याजेनाह। तस्माद्यथेति। अतिरोहितमितरत् ।। 48 ।।

2.1.49
	अत्र हि सूत्रकारेण प्रथममनुमानान्तर्गति: परीक्षिता:, न चापरीक्षितप्रमाणभावस्य सा युक्तेति वार्त्तिककार: प्रथममस्य प्रमाणभावमेव परीक्षते। तस्याक्षेपो न शब्द: प्रमाणमिति ( 259 । 8 ) यस्मिन् सति प्रमा भवत्येव न न भवति तत् प्रमाणं साधकतमस्य करणत्वात्। सत्यपि तु शब्देव प्रमाव न भवतीति तस्य साधकत्वं विघटयति। विषयाभावच्चेति। प्रामाण्यं हि विषयवत्तया व्याप्तं सा शब्दान्निवर्त्तमाना प्रामाण्यमपि निवर्त्तयति वृक्षतेव निवर्त्तमाना स्वव्याप्तं शिंशपात्वम्। द्विविधश्च विषय: प्रत्यक्ष: परोक्षश्च। तत्र पूर्व: प्रत्यक्षस्य प्रमाणस्य विषय:। अप्रत्यक्षश्चाविनाभूताल्लिङ्गादवगन्तव्य:। तदनपेक्षणे असम्बन्धाविशेषात्सर्वं सर्वस्माद्गम्येत। तथा च सर्व: परोक्षार्थप्रत्ययो ऽनुमानव्याप्त:। न च प्रत्यक्षपरोक्षाभ्यामन्यो राशिरस्ति। तस्माद्विषयाभावादपि न शब्दप्रामाण्यमिति। 
	यत्तावत्सत्यप्रमितेरिति। तन्न। असिद्धत्वादिति। न शब्दमात्रं प्रमाणमपि तु गृहीत: स्मर्यमाणसम्बन्धश्च। न चेदृशे 
शब्दे सति प्रमा न भवति। यादृशे तु सति प्रमा न भवति नासौ प्रमाणमित्यर्थ:। तन्महत्प्रत्ययकर्तृत्वादिति। ( 260 । 3 ) मह्वत्त्वपरिमाणं हि महतो विशेषणं तन्न ज्ञातं विशेष्ये महति प्रमाणम्।
	तदेवं सिद्धप्रमाणभावस्य शब्दस्यानुमानाद्भेदं परीक्षमाण: पूर्वपक्षयति। अनुमानं शब्द इति।
	शब्दो--त्वात् (सू. 49)।। यज् ज्ञानं प्रत्यक्षेणानुपलभ्यमानार्थविषयं प्रत्यक्षस्य पश्चादुपजायते तदनुमानं यथा ऽग्निमद्धूमज्ञानं तथा च शब्दज्ञानं तस्मादनुमानमित्यर्थ: ।। 49 ।।

2.1.50
	अद्विप्रवृत्तिकत्वं प्रकारभेदरहितत्वं प्रत्यक्षानुमाने तु परोक्षापरोक्षावगाहितया प्रकारभेदवती इत्यर्थ: ।। 50 ।।

2.1.51
सम्ब-च्च (सू0 51)।। सिद्धान्तस्वरूपमुपक्रमते- यत्तावदिति । एतेन संशयादिषु व्यभिचारेण । तेऽपि हि त्रिकालविषया इति
अन्वयव्यतिरेकोपपत्तिमात्रं प्रत्यक्षेऽप्यस्ति । प्रत्यायनाङ्गान्वयव्यतिरेकज्ञानं तु अन्यादृशं शब्दे अन्यादृशं त्वनुमाने । तद्धि पक्षधर्मतापेक्षमनुमाने शब्दे तु तदनपेक्षमित्यत्र सूत्रं भवति ।। 51 ।।
 
2.1.52
	आप्तो य: (सू. 52) ।। यो ह्यत्यन्तादृष्टपूर्व: स्वर्गापूर्वदेवतादि: स वाक्यार्थरूप: तथा हि-
'यन्न दु:खेन संभिन्नं न च ग्रस्तमनन्तरम्।
अभिलाषोपनीतं च तत्सुखं स्व:पदास्पद' मिति ।।
	स्वर्गो वाक्यार्थ:। एवमपूर्वमपि, तत्खलु स्वर्गनरकादिहेतु: कालान्तरस्थायी पुरुषविशेषगुण: स्वकार्यविरोधीति वाक्यार्थ, एवं देवता ऽपि। सा ऽपि हि सूक्तहविर्भागिनी सहस्राक्षाद्युपेतदेहादिमती वाक्यार्थ एव। नैवैष शब्दादृते अस्मदादिप्रत्यक्षादिगोचर:। न चागृहीतं लिङ्गमस्मिन्प्रवर्त्तितुमर्हति। न चागृहीते सम्बन्धिनि शक्यग्रह: सम्बन्ध:। पदं तु यद्यपि पदार्थसङ्गतिसंवेदनमपेक्षते। यद्यपि पदार्थ एव पदार्थान्तरविशिष्टो वाक्यार्थ:। येऽपि वाक्यार्थे सर्गादौ पदार्थस्मरणद्वारेण प्रवर्त्तमानं सङ्गतिग्रहानपेक्षमेव स्वर्गरूपवाक्यार्थं कुर्वन्ति स्वलोकसिद्धं सुखजातीयमुद्दिश्य लोके सिद्धैरेवे दु:खाद्यसंभेदैर्विशिष्टं स्वर्गपदवाच्यं प्रतिपादयन्ति नापदार्थं वाक्यार्थं कुर्वन्ति वाक्यार्थे च पदवचनं स्वर्ग इति यथा श्रोत्रियंश्छन्दो ऽधीतइति। यथा चक्षुरादयो रूपादिष्वगृहीतसङ्गतय: प्रवर्त्तन्ते एवं पदार्थसङ्गतिग्रहापेक्षाण्यपि पदानि वाक्यार्थबोधने न सङ्गतिग्रहमपेक्षन्ते, कार्यव्यङ्न्यत्वात्प्रमाणभावस्य सङ्गतिग्रहानपेक्षेभ्यो ऽपि च पदभेदेभ्यो वाक्यार्थावबोधकार्यदर्शनात्। तस्मान्न पदं तदर्थो वा वाक्यार्थावबोधे लिङ्गं तत्र सम्बन्धग्रहानपेक्षत्वाद रूपादिबोधे चक्षुरादिवत्।
	स्यादेतत्। मा भूत्प्रत्यक्षतोदृष्टमनुमानं वाक्यार्थे सामान्यतोदृष्टं भविष्यति। यद्यपि च वाक्यार्थे साध्ये पदानामपक्षधर्मत्वं यद्यपि च पदस्मारिता: पदार्था व्यभिचारिण: तथा ऽप्याकाङ्क्षायोग्यतासत्तिविशेषणा: पदार्था: संसर्गे लिङ्गं भविष्यन्ति। तथा हि यन्न दु:खेनेत्यादिभि: पदै: स्मारिता: पदार्था: गुणप्रधानभावेनावस्थिता: संसर्गवन्त: आकाङ्क्षायोग्यतासत्तिमत्त्वे सति पदै: स्मारितत्वाद् गामभ्याजेति पदस्मारितपदार्थवत्। संसर्गस्य च संसृज्यमाना एव विशेषो न पुनराजानतो ऽस्तिकश्चिद्विशेष:। संसृज्यमानाश्च पदैरेव स्मारिता इति संसर्गविशेषप्रतिलम्भ:। स एव च वाक्यार्थ इति सिद्धमानुमानिको वाक्यार्थ इति। गामभ्याजेत्यत्र पदार्थानां संसर्गवत्त्वं च  वाक्यश्रवणसमनन्तरप्रयोज्यवृद्धप्रवृत्त्यनुमितपदार्थसंसर्गप्रत्ययादवगतम्। तदेतदचतुरस्रम्। पदानामेव पदार्थस्मरणावान्तरव्यापाराणां वाक्यार्थप्रमां प्रति करणतया प्रमाणत्त्वात्। तेषां चापक्षधर्मतया लिङ्गत्त्वानुपपत्ते:। 
	यदि तु पदानि पदार्थमात्रवपर्यवसितवृत्तीनि न वाक्यार्थप्रत्ययपराणि स्यु: ततो न पदार्थानामाकाङ्क्षा ऽस्तीति वाक्यार्थप्रत्ययो न भवेत्। न खल्वाकाङ्क्षां विना सन्निधियोग्यताभ्यामेव पदार्था: संसृज्यन्ते यथा ऽयमेति पुत्रो राज्ञ: पुरुषो ऽपसार्यतामित्यत्र पुत्रसम्बन्धेन निराकाङ्क्षोपव राजा न पुरुषेण सम्बद्ध्यते। न च पदानां वाक्यार्थप्रत्त्ययपरत्वमन्तरेण तत्स्मारितानां पदार्थानामाकाङ्क्षास्ति। न हि यद्येन विना न भवति तत्तदाकाङ्क्षति येन कारकं क्रियामपेक्षेत द्रव्यं वा गुणं तथा सति पटो भवतीति वाक्यं न निराकाङ्क्षं स्यात्। पटस्य द्रव्यस्य गुणाकाङ्क्षित्वात। तस्माद्रक्त: पटो भवतीत्यस्यैकदेश: पटो 
भवतीति साकाङ्क्षत्वादप्रमाणमेवं पटो भवतीति हि वाक्यं यं कं चिद् गुणं गृहीत्वाऽनाकाङ्क्षं प्रमाणमेव, यदा पुना रक्त: पटो भवतीत्यस्यैकदेशो यं कं चिद् गुणमाक्षिप्य निराकाङ्क्ष: एवं विभागे सति निराकाङ्क्षत्वेन वाक्यभेद: स्यात्। रक्त इत्यपि च वाक्यं यं कं चिद गुणिनं क्रियां च कां चिदाक्षिप्य निर्वृणुयात्। न च विशेषदर्शने सति नाक्षेप इति युक्तम्। एकवाक्यतायां सत्त्यां विशेषदर्शने अनाक्षेप:। अनाक्षेपे च सत्येकवाक्यतेत्यन्योन्याश्रयापत्ते:। 
तस्माद्वाक्यार्थप्रतिपादनपरसमभिव्याहृतपदकदम्बस्मारितत्वेनापर्यवसानमेव पदार्थानामाकाङ्क्षेति युक्तमुत्पश्याम:। तथा च पटो भवतीत्येतावन्मात्रं निराकाङ्क्षं यं कं चिद् गुणमाक्षिप्य निर्वृणोति रक्त: पटो भवतीत्यत्र तु रक्तपदस्यापि समभिव्याहारात् पटादिसंसर्गपरत्वमिति पटादि संसर्गमन्तरेण रक्तत्त्वमपर्यवस्यत् पटादयश्च रक्तत्वसंसर्ग विन्त ऽपर्यवस्यन्त: परस्परसंबन्धा भवन्तीति सिध्यत्येकवाक्यता। तस्मात्पदान्येव पदार्थस्मरणद्वारेण तत्संसर्गं लक्षयन्ति वाक्यार्थे प्रमाणं तेषां चापक्षधर्मतया न लिङ्गत्वम्।
	स्यादेतत्। अयं पदकदम्बकविशेष: स्मारितपदार्थसंसर्गवान् आकाङ्क्षादिमत्त्वे सति पदकदम्बत्वाद् गामभ्याजेतिपदावलीवादिति नापक्षधर्मता। मैवम्। अन्योन्याश्रयापत्ते:। कर्मकारकं हि पटादन्यद्वस्तुत: सिद्धं ज्ञानलक्षणाय फलाय कल्पते। यथा ऽग्निमत्ता धूमस्य पर्वतस्य वा ऽग्निसंयोग: न त्वग्निज्ञानजनकत्वं तद्वत्ता। फलव्यङ्ग्यं हि तन्नानुपजाते फले कल्पते। तथा च फलोपजनने सत्यग्निमत्ता तद्वत्तायां तु कर्मणि फलोपजननमित्यन्योन्याश्रयापत्ति:। न हि फलकर्मणोरैक्यम्। न हि वृक्ष एव च्छिदा भवति। तदिह संसर्गवत्त्वं पदानां तज्ज्ञानजनकत्वं नानुमानसाध्यं भवितुमर्हति। न ह्यग्निज्ञानजनकत्वं धूमस्यानुमानसाध्यमित्युक्तम्। स्मृतिजनकत्वमप्येषां वाक्यार्थप्रत्यायनाय कल्पितं न संबन्धान्तरं व्यनक्तीति। तत्सिद्धमेतन्न पदानि वाक्यार्थबोधे लिङ्गमपक्षधर्मत्वान्मनोवदिति। 
	अपि च लौकिक एवार्थ: परीक्षकैरनुगम्यते न तु स्वकृतलक्षणानुरोधेनालौकिकमास्थीयते। न च क्लेशेन कया चित्प्रणाङ्या पक्षधर्मतां कल्पयित्वा लोक: पदेभ्यो वाक्यार्थमवगच्छति अपि तु स्वतन्त्रेभ्य एव तेभ्य इति सिद्ध: शब्दस्य प्रमाणस्यानुमानाद्भेद:। आप्तोक्तत्वं तु स्वर्गादिप्रतिपादकस्पयागमस्य प्रामाण्ये लिङ्गमेव। न चैतावता तदर्थ आनुमानिको भवति। न हि प्रवृत्तिसामर्थ्यानुमितप्रामाण्यस्य प्रत्यक्षस्य विषयोप भवत्यानुमानिक:। अर्थविषयं हि प्रमाणं प्रामाण्यविषये च प्रवृत्तिसामर्थ्याप्तोक्तत्वे इति। एवं व्यवस्थिते अभ्युच्चयमात्रतया भाष्यवार्तिककाराभ्यामाप्तोक्तत्वाश्रयत्वानाश्रयत्वे शब्दानुमानभेदहेतुतयोपन्यस्ते इति मन्तव्यम्। एतेन प्रवृत्तिभेदकथनेनाद्विप्रवृतिकत्वं व्याख्यातम्- निराकार्यतया।
	संबधन्धात्प्रतिपत्तेरनुमानं शब्द इति यदुक्तं पूर्वपक्षिणा तदनुभाष्य दूषयति। यत्पुनरेतदिति।
	अस्येदमिति षष्ठीविशिष्टस्येति भाष्यं तस्य व्याख्यानं वाच्यवाचकभाव इति। स्वाभाविको हि शब्दार्थयो: संबन्धस्तथा स्यात् तादात्म्यलक्षणो वा प्रत्याय्यप्रत्यायकभावो वा प्राप्तिलक्षणो वा, तत्राव्यपदेश्यपदेन प्रत्यक्षलक्षणस्थेन तादात्म्यमपाकृतम्। शब्दार्थयो: प्राप्तिनिराकरणहेतुना चोपरिष्टादौत्पत्तिक: प्रत्याय्यप्रत्यायकभावो निराकरिष्यते। तेन प्राप्तिं निराकरोति भाष्यकार: प्राप्तिलक्षणस्त्विति। एकेन्द्रियग्राह्येभ्योहि प्राप्ति: प्रत्यक्षा यथा ऽङ्गुल्यो: न तु 
शब्दार्थयोरेकेन्द्रियग्रपाह्यता तस्माशानयो: प्राप्ति: प्रत्यक्षगम्या वायुवनस्पत्योरिवेत्यर्थ:। ननु शब्दस्यार्थ: समानेन्द्रियग्राह्य एव तत्कथं नेन्द्रियेण गृह्यते शब्दस्तस्य विषयभावमतीतो ऽर्थ इत्यत आह। अस्ति चातीन्द्रियविषयमृतो ऽपीति। शब्दग्राहकेन्द्रियमतिपतित इन्द्रियमात्रमतिपतिश्चातीन्द्रिय: स च विषयभूतश्चेति कर्मधारय:। तदेतद्यस्माच्छब्दस्येति वार्तिकेन व्याख्यातम्।

2.1.53
	प्राप्तिलक्षणे श्वेत्यादि भाष्यं व्याचष्टे। नानुमानेनापीति। उपसंपद्यते। प्राप्नोति गच्छतीति यावत्। आगच्छन्नुपलभ्येत मोदकादि: न चोपलभ्यते तस्मान्नागच्छति शब्देशामर्थ:। ततश्चास्मिन्पक्षे शब्देन लोकव्यवहार उच्छिद्येत। अथ शब्द इति। 262 । 6 न तावद्प गुणस्य शब्दस्य गतिरुपपद्यते तस्मात्संतानवृत्त्या शब्दोऽयं देशमागच्छतीति वाच्यं तथा च नित्यत्वव्याहतिरित्यर्थ:। शङ्कते। अथ नागच्छतीति। भवति विद्यतइत्यर्थ:। अभूत्वा भवनं भवत्यर्थ इति मत्वा निकरोति। नित्यश्च भवति चेतीति। शङ्किता स्वाभिप्रायमाह। अथ नागच्छतीति। निराकरोति। न सर्वार्थेति। न हि समानदेशा: समानेन्द्रियग्राह्या: प्रतिनियतव्यञ्जकव्यङ्न्या दृष्टा इत्यभिप्राय:। सामान्यस्याश्रयोपलब्धिर्व्यक्तिहेतु: न पुन: शब्दस्याश्रयोपलब्धिरस्ति यत: शब्दो व्यज्येत। प्रत्युत शब्देनैवाश्रयो व्यञ्जनीय: स्यात्। तथा चार्थाश्रित: 
शब्दस्ताल्वादिभिरप्राप्तै: सर्वान्र्पति व्यक्त इत्युक्तदोषापत्ति:। न च शब्दस्यार्थे वृत्तिरनुभवगोचर इत्याह। न च वाच्ये वृत्ति:। 
	आगसात्प्रतिपत्स्यत इति ( 263 । 7 ) निरुक्तादिरागम:। उत्तरं स एवायमिति। निरुक्तादीनामर्थसम्बन्धे प्रतिपादकत्वं भवेत्। स एव तु विचार्यत इत्यर्थ: ।। 53 ।।

2.1.54
	पूर्वपक्षवाद्याह। शब्दार्थेति ।। 54 ।।

2.1.55
	सिद्धान्तवाद्याह। न सामयिकत्वादिति। अभिधानाभिधेयनियमनियोग इति। अभिधानाभिधेययोर्नियमो गोशब्दस्य सास्नादिमानेवार्थ एवमश्वशब्दस्य केसरादिमानेवेति। तस्मिन्नियोगोबोद्धव्य इति भगवत: परमेश्वरस्य सर्गादौ सो ऽयं समय इति अर्थ:। तस्मिन्नुपयुक्ते ज्ञाते शब्दार्थव्यवस्था भवति। सम्बन्धवादिनोऽऽपिचाऽयमवर्जनीय 
इति। ये ऽपि मीमांसका वैयाकरणौ वा स्वाभाविकं शब्दार्थयो: सम्बन्धमास्थिषत तेषामपि नैव सत्तामात्रेण गमको ऽपितु ज्ञात: सन्, विज्ञाने चायमस्य वाचक इति वा ऽस्मादयं बोद्धव्य इति वा संकेत एवोपाय:। वृद्धव्यवहारो ऽपि गवादिशब्दानां देवदत्तादिशब्दवत्संकेतपूर्व एव। तद्वरमस्तु संकेत एव, कृतमत्र स्वाभाविकेन सम्बन्धेन, तन्मात्रादेव प्रयोगप्रतिपत्तिव्यवहाराणामुपपत्तेरित्यर्थ:। 
	नन्वेयं समय: केषां चित् पदानामसति स्वाभाविके ऽर्थै: सम्बन्धे न कर्तुं शक्य: निर्द्दिश्य ह्यर्थं ब्रूयादयमस्माद्बोद्धव्यं इति। न च निर्देशो ऽसति स्वाभाविके सम्बन्धे केषां चिच्छब्दानां सिध्यति। सङ्केताधीने तु वाचकत्वे सर्वेषामकृतसमयत्वात् किं केन निर्द्दिश्यते। तस्मात्संकेतकरणमेव स्वाभाविकसम्बन्धं प्रतिपादयति शब्दानामित्यत आह। प्रयुज्यमानग्रहणाच्चेति। परमेश्वरेण हि य: सृष्ट्यादौ गवादिशब्दानामर्थे संकेत: कृत: सो ऽधुना वृद्धव्यवहारे प्रयुज्यमानानां शब्दानामविदितसंगतिभिरपि बालै:- शक्यो गृहीतुम्। तथा हि वृद्धवचनान्तरं तच्छ्राविणो वृद्धान्तरस्य प्रवृत्तिनिवृत्तिभयशोकहर्षादिप्रतिपत्तेस्तद्धेतुं प्रत्यययमनुमिमीते बाल:। तस्य च सत्स्वप्यन्येष्वर्थेषु भूतस्य अभूतस्य वा श्रवणसमनन्तरं च भवतो वाक्यश्रवणहेतुतामवगच्छति तदवयवानां च पदानामावापोद्वापभेदेन तदर्थप्रत्ययोपजनापायदर्शनात्तेषु तेष्वर्थेषु तेषां तेषां पदानांप वाचकत्वं कल्पयति। एवं पदावयवेषु प्रकृत्यादिष्वपि द्रष्टव्यम्। सो ऽयं वृद्धव्यवहार: साम्प्रतिकानां संकेतग्रहोपाय: सर्गादिभवां तु महर्षिदेवतादीनां परमेश्वरानुग्रहाद्धर्मज्ञानवैराग्यैश्वर्यातिशयसंपन्नानां परमेश्वरेण सुकर एव सङ्केत: कर्तुम्। तव्द्यवहाराच्चास्मदादीनामपि सुग्रह: संकेत: (तव्द्यवह्वारपरम्परागतश्चास्मदानीनामपि) संकेतग्रहो न सम्बन्धस्मृतिमपेक्षते। आप्तपरम्परात एव ततो नि: शङ्कव्यवहारोपपत्ते:। अत एवाह भाष्यकार: लौकिकानामिति। स्यादेतत्। यदि शब्दानां साङ्केतिक: सम्बन्धो न स्वाभाविक: कृतं तर्हि साध्वसाधुविभागपरेण व्याकरणेन, स्वाभाविकं हि यस्य वाचकत्वं स साधुरसाधुश्चेतर:, सामयिकत्वेन तु सर्वएव साधवो ऽसाधवो वेत्यत आह। समयपरिपालनार्थं चेदमिति। पारमेश्वरसमयपरिपालनार्थमित्यर्थ:। तथा च येषां पदानां येनार्थेन परमेश्वरेण कृत: समय: तानि तत्र साधूनि असाधूनीतरत्रेति विभागाय व्याकरणमर्थवदिति सिद्धम्। अर्थरूपस्तुषोलेशोऽर्थतुष: स नास्ति, केवलं परै: प्राप्तिलक्षण: सम्बन्ध: कल्पित इत्यर्थ:। तथा च स्वाभाविकसम्बन्धाभावादनुमानाभेदायाविनाभावासिद्ध्यर्थं स्वाभाविकसम्बन्धाभिधानमयुक्तमिति सिद्धम्।
	वार्तिके स पुन: समय: कुत इति। यदि न के चनापि शब्दा न प्रसिद्धसम्बन्धास्ततो ऽशक्यप्रतीति: समय इति भाव:। उत्तरं पदज्ञानात्। पदं ज्ञायते व्युत्पाद्यते अनेनेति व्युत्पत्त्या व्याकरणामेत्यर्थ:। ननु सर्वेषां शब्दानामविदितसङ्गति: कथं व्याकरणादपि शब्दमात्रात्समयं प्रतिपद्यते इत्यत आह। लोकतश्चेति। वृद्धव्यवहारावधृतसमयो व्याकरणात्साध्वसाधुविभागं च प्रतिपद्यं तइत्यर्थ:। तदेतद्विभजते। तदिदं शास्त्रमिति । एवं तावद्दृष्टेनैव समयेनोभयसिद्धेन शब्दार्थव्यवस्थापनस्योपपत्तेर्नात्यन्तापरिदृश्यमानस्वाभाविकसम्बन्धकल्पना युक्तेत्युक्तम् ।। 55 ।।

2.1.56
	सम्प्रत्यनुपपन्नो ऽप्ययं स्वाभाविक: सम्बध इत्याह।
	जाति--त् (सू. 56) ।। स्वाभाविको हि सम्बन्ध: कस्य चिच्छब्दस्य केन चिदर्थेनास्ति न सर्वस्य सर्वेण। तथा सति शब्दार्थव्यवस्था न स्यात्। एवं च तर्हि न ऋष्यार्यम्लेच्छानां नियम: स्यात्। तथा हि यवशब्द आर्यैदीर्घशूके पदार्थे प्रयुज्यते, ते हि यवशब्दाद्दीर्घशूकं पदार्थं प्रतिपद्यन्ते म्लेच्छास्तु प्रियङ्गुं प्रतिपद्यन्ते। एवं त्रिवृत्शब्दमृषय: स्तोत्रीयानवके प्रयुञ्जते। आर्यास्तु लताविशेषे। सोयमनियमो न स्यात्स्वाभाविके सम्बन्धे, न हि स्वाभाविकसंबद्ध आलोको रूपेण सहस्रेणापि शिल्पिभीरसादिसम्बद्ध: शक्य: कर्तुम्। यतस्ततो रसादयो गम्येरन्। नापि तत्र संकेतेन स्वाभाविक: सम्बन्धो व्यज्यते। सदेव हि व्यज्यते नासत्। नो खलु यत्र घटो नास्ति तत्र तं प्रदीप: शक्तो व्यङ्क्तुम्। सो ऽयमनियम: सामयकत्वे उपपद्यते पुरुषच्छाधीनत्वात्। तस्याश्चानियमात्। न तु स्वाभाविकेन इति। न च वाच्यं सर्वएव शब्दा: सर्वैरेवार्थै: स्वभावत: सम्बद्धा: संकेतेन तु नियम्यन्ते इति। प्रमाणाभावात्। जातिभेदेन चार्थभेदप्रत्ययस्य संकेतभेदादप्युपपतिरिति।
	नन्वार्यदेशवर्त्तिनां म्लेच्छानामार्यव्यवहारनिश्चितसंकेतानां नानियम इत्यतं आह वार्त्तिककार: ( 265 । 2 ) जातिविशेषशब्देनेति ।। 56 ।।

2.1.57
	अनुमानान्तर्भावे कदाचिदर्थाविनाभावाद्भवेच्छब्दस्य प्रामाण्यं तद्बहिर्भावे तु सुलभमस्याप्रामाण्यमिति मत्वाऽनुमानभेदाभिधानानन्तरमप्रामाण्यमाह पूर्वपक्षी-
	तद--भ्य: ( सू. 57 ) ।। तस्येत्यादिभाष्यं तद्वार्त्तिककारो व्याचष्टे। तदित्यधिकृतशब्दाभिधानादिति। शास्त्रे ह्यस्मिन्नि:श्रेयसाधिगगमपरेव तन्नान्तरीयकतया वेदप्रामाण्यव्युत्पादनमधिकृतमित्यधिकृत: शब्दो वेद इत्यर्थ:। स्यादेतत्--अनृतत्वमप्रामाण्यमिति पर्याय: तथा च प्रतिज्ञार्थ एव हेतुरित्यत आह। अप्रामाण्यमर्थस्याप्रत्यायकत्वम्। अर्थस्येत्यविपरीतस्येत्यर्थ:। पुत्रकामेष्टिकारीर्यादयो हि ऐहिकफला नामुष्मिकफला: ऐहिकत्वेनैव तत्फलस्य चेतनेन काम्यमानत्वात् एतच्छरीरोपभोगयोग्यत्त्वाच्च। विरुद्धार्थोपस्थापकत्वेन सहासम्भवो वाक्ययोर्वा पदयोर्वेति। अत्र भाष्यकारेणोदितहोमादिविधिवाक्यानां निन्दाभिर्व्याघात इत्युक्तमधिकविवक्षया वार्तिककार आह। अग्निहोत्रमिति। होमकालानामुदितादीनां निन्दया प्रतिषेधात्। ननु मध्याह्नापराह्वसायाह्ना भविष्यन्ति होमस्य काला इत्यत आह। न चान्य इति। तेषामपि सर्वेषामुदितकालत्वादित्यर्थ:। यस्तूदयानन्तर एव काल उदितकाल इत्पुच्यते तथा चान्यो ऽस्ति काल इत्युक्तं व्याघाते न तुष्यति तं प्रत्यन्यथा व्याघातमाह। उदितानुदितेति। अग्निहोत्रं जुहोतीत्युत्पत्तिवाक्येन विहिते अग्निहोत्रनामनि होमे तदनुवादेनैकं वाक्यमुदितं कालं विधत्ते, अन्यच्चा ऽनुदितकालमपरं च समयाध्युषितकालं, न चैक एव होमस्तदा तदा शक्य: कर्तुम्। न च कालगुणानुरोधेन प्रधानस्य होमस्यावृत्तिरिति युक्तम्। न चोदितादिवाक्ये होमस्याभ्यास: श्रूयते। तस्मात्परस्परव्याघातादप्रामाण्यमेव साधीय इति। नन्वेते ऽनृतत्वादय: सर्ववेदवाक्याव्यापिन इति भागासिद्धतया हेत्वाभासता इत्यत आह। दृष्टान्तत्वेनेति। अयमत्र प्रयोग:। पुत्रकामेष्टिहवनाभ्यासवाक्यानि अप्रमाणम् अनृतत्वादिभ्य: क्षणिकवाक्यवदिति। एवं शेषाणि वेदवाक्यानि अप्रमाणं वेदवाक्यत्वात् पुत्रकामेष्टिवाक्यवदिति। पर्युदासं साध्यमुक्त्वा तेनैव हेतुना प्रसज्यप्रतिषेधसाध्यमाह। अग्निहोत्रादिवाक्यानां वेति। तदन्यवाक्यं पुत्रकामेष्ठ्यादि ।। 57 ।। 

2.1.58
	एवं पूर्वपक्षमुक्त्वा सिद्धान्तमुपक्रममाण: प्रथमं तावदनृतत्वं दूषयति-
	न क--त् ( सू. 58 ) ।। फलादर्शनमन्यथा ऽप्युपपद्यमानं नानृतत्वं साधयति ततश्चासिद्धमनृतत्वं हेतुरित्यर्थ:। स्यादे तत्--इष्टेश्चोदितत्वादनपेक्षेयं ( साधयति ) पुत्रकारणमिति किमस्या: कर्मकर्तृवैगुण्यं करिष्यतीत्यत आह। इष्टे: करणसाधनत्वेनेति। ( 366 । 5 ) दृष्टसहकार्यदृष्टं कारणं न केवलं, ततो दृष्टवैगुण्यादुपपन्नमभवनं फलस्येत्यर्थ:। 
अपेक्षणीयं कर्तारमाह पितराविति। करणमाह। इष्ट्येति। क्रियामाह। संयुज्यमानाविति।
	इष्ट्यापश्रयंतावदिति भाष्यम्। समीहा--तदङ्गसमिदादिकर्मानुष्ठानं तस्या--भ्रेषो भ्रंशो ऽननुष्ठानमिति यावत्। अविद्वान्प्रयोक्तेति। विदुषो ह्यधिकार: सामर्थ्यात्। अत एव स्त्रीशूद्रतिरश्चामसमर्थानामनधिकार: विद्वानपि यदिद्विजातिकर्महानिहेतुं कर्म ब्रह्महत्यादि कृतवान् तत्कृतमपि कर्म फलापवय न कल्पते कर्तृत्वे वैगुण्यादिति दर्शयति। कपूयेति। कपूयं निन्दितं कर्म आचरतीत्याचरण: पुरुष:। हविरसंस्कृतमपूतमप्रोक्षितं वा। उपहतं श्वमार्जारादिभि:। मन्त्रा 
न्यूना: क्रमविशेषेण। दक्षिणा दुरागता दौत्यद्यूतोत्काचादेर्दुष्टादुपायादागतेत्यर्थ:। अन्वाहार्यमिति दक्षिणा। सा ततो न्यूना वा दीयते यावत्या पुरुषो न तृप्यति1 स च पुरुषाहारो जरत्वरत्वेनापाक्यतया निन्दित:। मिथ्यासंप्रयोग: पुरुषायितादिर्मातरि, योनिव्यापदो नानाविधा: पुत्रजनप्रतिबन्धहेतव:,। लोहितरेतसो बीजस्यो पहतत्वं यत: पुत्रजन्म न भवति। मिथ्याभिमन्थनं यतो नाग्निर्जायते। 
	कर्मवैगुण्यकर्तृवैगुण्ये आह वार्तिककार:। तथेष्टे: साधयितुरिति। मन्त्राणामसामर्थ्यादिति। मन्त्रादिसाधनानां पुत्रकामेष्ट्यादीनां कर्मणामित्यर्थ:। ननु यदि निरपेक्षा नेष्टि: साधनं स्ताँस्तर्ह्यनपेक्षमाणौ पितरावेव सम्यक् संयुज्यमानौ पुत्रस्य जनकौ, कृतमत्र पुत्रकामेष्ठ्या, अत एव म्लेच्छादीनामपि पुत्रजन्मोपपद्यत इत्यत आह। तत्सहकारित्वादिति। ( 267 । 6 ) नान्वयव्यतिरेकगम्यमिष्टे: सहकारित्वमपि त्वागमगम्यं, म्लेच्छादीनां पुत्रजन्म 
जन्मान्तरीयादृष्वशादित्यागमप्रामाण्यादनुसरणीयम्। दृनश्यमानकर्मकर्तृवैगुण्ये च फलानुत्पादो ऽदृष्टमपेक्षणीयं सूचयति। तदनेन पुत्रकामेष्ट्यादीनामनियतफलत्वमपि सूचितं भवति। तथा कर्मान्तरप्रतिबन्धेन कर्मकर्तृसाधनावैगुण्येऽपि फलानुत्पपाद: समर्थितो भवति। ऐहिकफलेषु तु कारीर्यादिषु साधनवैगुण्यं परिहार:। अनूतत्वादप्रमाणमिति चेदिति। धर्मिविशेषणत्वेनोपयुक्तानामपि पश्चान्निष्कृष्याभिधानं न दोषावहमिति भाव:। उत्तरं किमिदमिति। नन्वर्थाप्रतिपादकत्वं प्रतिज्ञातमेतदेवानृतत्वं च हेतुरिति प्रतिज्ञाहेत्वोरर्थाभेद इत्यत आह। अनृतत्वं चेति ।। 58 ।।

2.1.59
	यत्पुनरुक्तमुदिते होतव्यमित्यादीनामेव परस्परव्याघात् इति तत्राह। उभयेति। ( 268 । 1 ) विधिपरेषु वाक्येष्वेकैकेनैव वाक्येनोभयवाक्यार्थप्रतिषेधानभिधानान्नान्यथा नानाप्रामाण्यमित्यर्थ:। यद्यपि चैको होम: समुच्चयेन तदा तदा न शक्य: कर्तुं तथा ऽपि विकल्पेन करिष्यते बहुलं हि विकल्पो लोके ऽप्युपलभ्यते। वस्तु हि व्यवस्थितं न विकल्प्यते अनुष्ठाने चानागतोत्पाद्ये विधिप्रतिषेधविकल्पानामविरोध: स्वरूपानिष्पत्तेरिति। वाक्यार्थो न कर्त्तव्य इति। वाक्यं तन्न कर्त्तव्यमित्यस्यार्थ:। कामतो वा प्रकल्प्येतेति। परस्परव्याहतार्थं प्रकल्प्येतेत्येर्थ:। अभिहितंवेति। यदनेन वाक्येन स्वसामर्थ्येनाभिहितं तद्वा परीक्षकैरवधृयानूद्यते इदमनेन वाक्येनाऽभिहितमिति। निर्द्धारयति। अभिहितेति। विहितानुवादो वेति क्व चित्पाठ:। विहितो होमस्तस्यानुवाद: कालविशेषविधानायेति। विहितानुवाद एव न्याय्य: कालविशेषविधानाय न तु कालान्तरप्रतिषेधो ऽर्थ: कल्प्यत इत्यर्थ: ।। 59 ।।

2.1.60
	अनु--श्च (सू0 60) ।। एकादर्श सामिधेन्य उत्पत्तौ पठितास्तासां प्रथमोत्तमयोस्त्रिर्वचनं पञ्चदशारत्वं मन्त्रस्य प्रयोजनवत: साधयत्सप्रयोजनमिति । 
	तदेवं वेदप्रापमाण्यहेतूनुद्धृत्य प्रामाण्यसम्भवहेतु: सूत्रकारेण वक्तव्य इति पूर्वं वार्त्तिकार: स्वत एव तावत्प्रमामाण्यसंभवे हेतूनाह। पूत्रकामेष्टीति।। 60 ।।

2.1.61 
	 सौत्रं हेतुमवतारयाति समस्तानीति ।। 61 ।।

2.1.63
	विधिर्विधायक: ( सू. 63 ) ।। तस्य व्याख्यानं यद्वाक्यमिति। चोदकं प्रवर्तकम्। अत्र चारोग्यकाम: पथ्यमश्नीयादित्यादित्याद्युपदेशश्रवणसमनन्तरं पथ्याशने प्रवर्त्तमानमानं प्रयोज्यवृद्धमुपलभ्य बालस्तस्य प्रवृत्तिहेतुं प्रत्ययमनुमिमीते अस्य प्रवृत्ति: प्रवर्तकप्रत्ययपूर्विका स्वतन्त्रप्रवृत्तित्वान्मत्प्रवृत्तिवत्सचायमनुमाता व्युत्पित्सु: स्मात्मसिद्धमेव प्रवर्तकज्ञानमनुमिनोति, नादृष्टपूर्वं,प न हि स्वात्मनि पूर्वसिद्धे प्रवृत्तिहेतौ दृष्टे संभवत्यदृष्टकल्पना न्याय्या। न चैष शब्दतव्द्या पारपुरुषाशयनिरुपाधिप्रवर्तकमात्रापूर्वप्रत्ययानात्मनि प्रवर्तकानवगतवान् येन तेषु प्रवर्तकत्वशङ्का ऽप्यवतरेत्। स्तन्यपानादिविषयककार्यप्रत्ययो ऽस्य प्रवर्तक इति चेत् ? किं पुनरेतत् कार्यमिति। पुरुषप्रयत्न: कृतिस्तव्द्याप्यत्त्वमिति चेत्। 
ननु कृतिरिति मानसी प्रवृत्ति: तदुपहितं कार्यं प्रवृत्तिविषय: प्रवृत्तिफलं वा फलोद्देशेन पुरुषप्रवृत्ते:, तदवगम: प्रवृत्तिहेतु:। प्रवृत्त्यवगतिस्तर्हि प्रवृत्तिहेतुरित्युक्तं भवति। ( न चाननुविधेयो ऽश्रद्धेय: ) न वाननुविधेयनियोगेष्वस्माकं व्युत्पन्नानां नास्ति प्रवृत्त्यवगम: न चास्मात्प्रवर्त्तेमहि। अपि चेयं प्रवृत्ति: प्रयत्नापरनामा इच्छाद्वेषयोनिरसति कारणे न स्वज्ञानमात्रादुदेतुमर्हति। न चेच्छाद्वेषावैव प्रवृत्तिहेतू लिङादिगोचराविति सांप्रतम्। तत्खलु लिङादिगोचरोव ऽभ्युपेय:। यत्स्वज्ञानेन प्रवर्तयति। न तु स्वसत्तया शब्दस्पवय ज्ञापकत्वादनुत्पादकत्वाच्च। न चेच्छाद्वेषौ स्वज्ञानेन प्रवर्तयतो यत: प्रवृत्तिं प्रति ज्ञानाय शब्दमपेक्षेयाताम्। अपि तु सत्तया तस्मात्तदेव लिङादेर्ज्ञाप्यम्। सत्यं ज्ञानमिच्छाद्वेषौ प्रसूते तत्र फलं निसर्गसुन्दरतया ज्ञातमात्मनीच्छां प्रसूते एवं तदुपायो ऽपि तत्तया ज्ञात: फलसम्बन्धादात्मनीच्छां, तस्माद् द्वयमवशिष्यते फलं तदुपायो वा, तत्र फलस्य यद्यपि स्वत एवेच्छादिविषयत्वं तथा ऽपि तद्विषयेच्छा न तत्र प्रवर्तयितुमर्हति तस्यायोग्यत्वेन प्रवृत्तिविषयत्वानुपपत्ते:। न च फलागोचरेच्छा अन्यच्च तदुपाये स्वकार्यं प्रयत्नं जनयितुमर्हति इति प्रयत्नयोरेकविषयतया कार्यकारणयो: सम्प्रतिपत्ते:। न च तत्सम्बन्धात्तदुपायो नेष्यते येन फलेच्छाया एवोपायविषयप्रयत्नप्रसवहेतुत्वं कल्प्येत। यथा ऽऽहु:
"अन्यदिच्छत्यन्यत्करोतीति विप्रतिषिद्ध"मिति।
	 तस्मादिष्यमाणमपि फलं प्रवृत्तिविषयत्वाभावान्नात्मनि स्वज्ञानेन प्रवर्तकं, तदुपायस्तु प्रवृत्तिविषयत्वादिष्यमाणत्वाच्च स्वज्ञानेन प्रवर्तकं इति युक्तमत्पश्याम:। बालानां तु स्तन्यादावपेक्षितोपायताज्ञानं  प्राग्भवीयव्याप्तिग्रहणजनितसंस्कारानुवृत्तिवशादुत्पन्नव्याप्तिस्मरणानां तज्जातीयत्वलिङ्गज्ञानजमनुमानमेव। एतच्च पूर्वाभ्यात्यस्तस्मृत्यनुसन्धानादित्यत्रोपपादयिष्यते। अत एव प्रयोजनलक्षणं व्याचक्षाणेनोक्तं वार्त्तिककृता
	"इदं सुखसाधनमिति बुद्ध्वा सुखावाप्तये यतते इदं दु:खसाधन मिति चावगम्य दु:खहानायेति"।।
तस्मादपेक्षितोपायता प्रवर्तना स्वात्मनि सिद्धा वृद्धस्यापि प्रवृत्तिहेतुरित्यवगच्छति व्युत्पिसुर्बाल:। सा च लिङादिश्रवणसमनन्तरमुपजायमाना लिङाद्यर्थ इति निश्चिनोति। न चापेक्षितोपायतामात्रं प्रवृत्तिहेतु: भवति हि यजमाननिर्वर्तिता कारीरी कृषीवलानामपेक्षितोपायो न चैते ऽस्यां प्रवर्तन्ते तस्या: सिद्धत्वात्। तस्मात्कर्त्तुरपेक्षितोपायता प्रवृत्तिहेतुरित्यास्थेयम्। न च सिद्धे कर्तृता ऽस्ति। यथा ऽऽह भगवान् जैमिनि:।
"शास्त्रफलं प्रयोक्तरि तल्लक्षणत्त्वा" दिति,
	लोके च क्रियैवापेक्षितोपाय: शब्दार्थ इति तदनुसारेणाग्निहोत्रं जुहुयात् स्वर्मकाम इत्यादयो ऽपि वैदिका उपदेशा: क्रियामेवापेक्षितोपायमभिदधति। सा चेयमाशतरविनाशिन्यप्यवानतरापूर्वव्यापापवरा सती चिरभाविने ऽपि फलाय कल्पते। कृषिरिव निदाघसमयजन्मा हेमन्तसमयभाविने सस्यायेति। नापूर्वस्यात्रापेक्षितोपायत्वं कल्पयितव्यम्। भवतु वा तदेवापेक्षितोपायप्रवृत्तिहेतुस्तथा ऽपि कर्त्तुरपेक्षितोपायतालक्षणसमानोपाधिर्विधिशब्दस्तदेकोपाधिसम्बन्धात्क्वचित्क्रियायां क्व चिदपूर्वे प्रवर्तत इति न का चिद्दर्शनक्षति:। तदेवमुपदेशे नियोज्यप्रयोजनकर्मणि व्युत्पन्नस्तानेव शब्दान् नियोक्तुं प्रयोजनकर्मण्याज्ञादौ प्रयुज्यमानानुपलभ्याध्येषणानुज्ञावाचकतवमप्यवगच्छति। अग्निहोत्रादिवाक्यानां तु नियोज्यप्रयोजनकर्मवाचिनामुपदेशत्वमेव। तस्माद्यद्यप्याज्ञाध्येषणामन्त्रणोपदेशा: सर्वे विधयस्तथा ऽपीहोपदेशो विधिरभिमत: तस्मात्सुष्ठूक्तं यद्वाक्यं विधायकमिति। कर्त्रपेक्षितोपायताज्ञापकमित्यर्थ:।
	विधिस्तु नियोगो ऽनुज्ञा चेति भाष्यमनुभाष्य व्याचष्टे। विधिस्त्विति। ( 269 । 11 ) यदेतदग्निहोत्रं जुहुयात्स्वर्गकाम इति वाक्यमप्रवृत्तप्रवर्त्तकलक्षणम् कर्त्रपेक्षितोपायतां ज्ञापयद्विधि: तदेव  तत्साधनद्रव्याद्यवाप्तिप्रवृत्तिमनुजानाति। एतदुक्तं भवति ये हि द्रव्यार्जननियमविधयो ब्राह्मणस्य प्रतिगहादिनेत्येवमादय: ते च रागतो धनार्जने प्रवृत्तानां ब्राह्मणानां लौकिकानेकोपायप्रयुक्तौ सत्यां नियमपरा: पुरुषार्था न क्रत्वर्था: क्रतुविधयस्तु धनसाधनास्ते ऽनूदिता: पर्यवस्यन्तोप ऽपि न धनार्ज्जंनं तन्नियमं वा प्रयुज्जते पुरुषार्थत्वेनैव तस्य प्रयुक्तत्वात् केवलमनुजानन्ति, तस्मात्तदेवाग्निहोत्रादिवाक्यमप्राप्ते ऽग्निहोत्रादौ विधिरन्यत: प्राप्ते साध्धने ऽनुज्ञेति सिद्धम्। समुच्चये वाशब्द: ।। 63 ।।

2.1.64
	स्तुतेरुपयोगद्वयं प्रवृत्त्या धर्मे कर्त्तव्ये विधिना प्रवृत्तौ कर्त्तव्यायां च सहकारिता, प्रशस्तमिति ज्ञात्वा प्रवर्तमाना: 
पुमांस: प्रवर्तन्तेतरां सा च प्रवृत्ति: श्राद्धस्य धर्मं प्रसूते नाश्राद्धस्य। तथा च श्रूयते-
"यदेव विद्यया करोति श्रद्धयोपनिषदा तदेवास्य वीर्यवत्तरं भवतीति"।
	तत्र प्रवृत्ते: कार्ये सहकारितामाह। स्तूयमानमिति। विधे: कार्ये सहकारितामाह। प्रवर्तिका चेति। 
	कथं परकृतिपुराकल्पावर्थवादाविति। चरकाध्वर्युपुरुषसम्बन्धश्रवणाद्वपाहोमपृषदाज्याभिधारणयो: क्रमभेदस्याप्राप्तस्य पुरुषविशेषधर्मतया विधायकं परकृतिवाक्यम्फ तथा बहिष्पवमानसामस्तोममन्त्रसम्बन्धस्य 
पूर्वकालपुरुषसम्बन्धितया श्रवणादिदानींतनपुरुषधर्मतया विधायकं पुराकल्पवाक्यं कस्मान्न भवतीति भाव:। उत्तरम्। स्तुतिनिन्दावाक्येन कस्य चिद्विधे: शेषभूतेन सम्बन्धादिति। न तावदेतेषु वाक्येषु सिद्धाभिधायिषु विधिश्रुतिरस्ति। तत्र किमश्रूयमाणो विधि: कल्प्यतामाहो प्रतीतेन विधिनैकवाक्यतेति। तत्र कल्पनालाघवात्प्रतीतेन विधिनैकवाक्यतैव ज्यायसी--पूर्वपक्षे विधिकल्पना तदेकवाक्यताकल्पनमिति द्वयं कल्पनीयम्, उत्तरस्मिंस्तु एकवाक्यतामात्रमिति भाव:। स्फुटतरस्तुतिनिन्दाप्रतीत्यभावाच्च परकृतिपुराकल्पयो: स्तुतिनिन्दाभ्यां भेदेनोपन्यास इति ।। 64 ।।

2.1.65
	विधि--वाद: ( सू. 65 ) ।। विहितमधिकुत्य स्तुतिर्वोच्यते निन्दावेति। यथा ऽश्वमेधेन यजेतेति विधेरर्थवादो यो ऽश्वमेधेन यजेतेइति। किमर्थ ? स्तोतुं, तरति मृत्युं तरति पाप्मानमिति स्तुति: उदिते होतव्यमित्यस्य विधेरर्थवादो यदुदिते जुहोतीति। किमर्थम् ? निन्दितुं, श्यावो वा अस्याहुतिमभ्यवहरतीति निन्दा। प्रयोजनान्तरमाह। विधिशेषो वा ऽभिधीयतइति। यथा "यदाग्नेयो ऽष्टाकपालो भवती"त्यादिभिरुत्पत्तिवाक्यै: षडाग्नेयादयो यागा: पौर्णमास्यमावास्याकालसम्बन्धा विहिस्तास्ते च विधय इष्टाभ्युपायतारूपा: स्ववाक्ये चेष्टमनासादयन्त: सापेक्षा:। एवमाघाराद्युत्पत्तिविधयोऽपि कालविशेषासम्बन्धा इष्टापेक्षा एव, तत्र 'य एवं विद्वान्पौर्णमासीं यजते य एव विद्वानमावास्यां यजत'इति कालविशेषसंबन्धेनोत्पन्नानामाग्नेनयादीनामनुवाद:। किमर्थं ? यदाग्नेयो ऽष्टाकपाल इत्याद्युत्पत्तिविध्यपेक्षितेष्टसम्बन्धनियमार्थं, दर्शपौर्णमासाभ्यां स्वर्गकामो यजेतेति षण्णामेवाग्नेयादीनां कालविशेषसम्बन्धोत्पन्नानूदितानां फलसम्बन्धो यथा स्याद् मा भूदाघारादीनां कालासम्बन्धेनोत्पन्नानामित्येवमर्थम्। अत आधारादय: 'फलवत्सन्निधावफलं तदङ्ग' मिति दर्शपौर्णमासाङ्गतयाऽवतिष्ठन्तइति सिद्धं भवति। सो ऽयं फलसम्बन्धनियमो विधिशेष: तदर्थमनुवाद इत्यर्थ:। एवमग्निहोत्रं जुहोतीति विहितो होमोऽनूद्यते। किमर्थं ? दध्यादिगुणविशेषविधानार्थम्। दध्ना जुहोति पयसा जुहोतीत्यादिषु। सो ऽयं गुणविधिविधिशेष: इति प्रयोजनान्तरमनुवादस्याह। विहितानन्तरार्थ इति। यथा सोमो विहितो 'दर्शपौर्णमासाभ्यामिष्ट्वा सोमेन यजेतेति'। एव 'मध्वर्युर्गृहपतिं दीक्षयित्वा ब्रह्माणं दीक्षयतीति'। विभागेना ऽर्थग्रहणात्प्रामाण्यं भवितुमर्हतीति। प्रामाण्यं भवतीत्यर्थ: ।। 65 ।।

2.1.66
	नानु--त्ते: ( सू. 66 ) ।। भाष्योक्तमनुवादस्य प्रयोजनमविदुष: पूर्व: पक्ष: ।। 66 ।।

2.1.67
	शीघ्र--ष: ( सू. 67 ) वार्त्तिकं यथेति। ( 270 । 5 ) यथा शीघ्रं गम्यतामित्युक्ते शीघ्रतरं गम्यतामिति न पुनरुक्तम्। तरप: क्रियातिशयप्रतीते: एवं शीघ्रं शीघ्रं गम्यतामित्यभ्यासात्क्रियातिशयप्रतीते: सकृदुच्चारिताच्चानवगते: क्रियातिशयस्य प्रयोजनवानभ्यास:। क्रियाविशेषणातिशयो ऽपि क्रियातिशय एवेत्यर्थ:। अवगतं तावच्छीघ्रं शीघ्रं गम्यतामित्य त्राभ्यासातिशयप्रतीतेरनुवादस्य विशेष्ा:। पचति पचतीत्यादौ को विशेष इत्याह। क: पुनरसौ विशेषो य: पचति पचतीत्यादौ भवतीति। न च वक्तुरन्यथा प्रत्यय:प श्रोतुश्चान्यथा येन विप्रतिपत्ते: श्रोतु: प्रत्ययो भ्रान्त इति कल्प्येतेत्याह। यथा च श्रोतुरिति। एवमन्योव ऽपीति। यथा ग्रामो ग्रामो रमणीय इत्यादिरिति ।। 67 ।।

2.1.68
	अनन्तरसूत्रावतारणपरं भाष्यं किं पुन: प्रतिषेधेति। तदनुभाष्य व्याचष्टे। किं पुनरिति। उत्तरं नेति। पृच्छति। कि 
कारणम्। उत्तरंव न साधनमन्तरेणेति। पुन: पृच्छति, कुत: तर्हीति। ( 271 । 1 ) उतरं प्रमाणत:। पृच्छति। तत्किं प्रमाणम्। तत्र तावदद्वेप्रामाण्यसम्भावनायांप प्रमाणमाह। अर्थविभागवत्त्वम्। न त्वेतद्वेदप्रामाण्ये प्रमाणं बुद्धाबुद्धापदिप्रणीतेनागमेनार्थविभागवात अनैकान्तिकत्वात्। वेदप्रामाण्यप्रमाणं तु सूत्रोक्तम्-
	मन्त्रा--त् ( सू. 68 ) ।। चशब्द: पूर्वहेत्वनुकर्षणार्य इति। पूर्वस्य प्रामापण्यसंभावनाहेतोरर्थविभागवत्त्वस्यानुकर्षणार्थ:। संभावितो हि पक्षो हेतुना साध्यते न त्वसंभावित:। यथा 
ऽऽहु:
"संभावित: प्रतिज्ञायां पक्ष: साध्येत हेतुना।
न तस्य हेतुभिस्त्राणमुत्पतन्नेव यो हत" इति ।।
	सूत्रं व्याचष्टे यथा मन्त्रायुर्वेदवाक्यानीति। पुरुषस्य भगवतो वेदकारकस्य विशेष: प्रत्यक्षीकृतहेयोपादेयता तेद्धतुभूता भूतदया यथार्थचिख्यापयिषा च करणपाठवं चेति। विशिष्यते ह्यनेनैव पुरुष: पुरुषान्तरेभ्यो ऽनाप्तेभ्य इति। त्रिविधेन विशेषणेनेत्युपलक्षणं करणापाटवमपि द्रष्टव्यम्। 
	एतदत्राकूतम्। अनन्तान्तर्गणिकसुखदु:खभेदवन्त: प्राणभृद्भेदा दृश्यन्ते। न चैषां वैचित्र्यं स्वाभाविकमिति तृतीये निवेदयिष्यते। न च दृष्टकारणमात्रनिबन्धनं तस्य दृष्टव्यभिचारत्वात्। तस्माद्दृष्टसहायमदृष्टमस्य वैचित्र्यस्य कारणं तच्चापूर्वमिति च धर्माधर्माविति चाख्यायते। तच्च कस्य चित्प्रत्यक्षं मन्वादेरित्युपपादितम्। तनुभुवनादिलक्षणस्य कार्यस्य कर्ता तन्निर्माणसमर्थ: समस्तवस्तुतत्त्वज्ञ: क्लेशकर्मविपाकाशयापरामृष्ट: परमकारुणिकस्तनुभुवनादेरेव कार्यादनुमीयते इति चतुर्थ उपपादयिप्यते। सो ऽयमात्मीयहिताहितप्राप्तिपरिहारोपायानविदुष: प्राणिन: पश्यन्  प्रत्युतानेकविधदु:खदहनदह्यमानानवलोकयन् कथं न तप्येत तप्यमानो वा हिताहितपरिहारोपायतत्त्वं विद्वान् कथं  नोपदिशेत् अन्यथोपदिशेद्वा। तस्मादनेन परमकारुणिकेन पृथिव्यादि सृष्ट्वा प्रजापश्चतुर्विधास्ताभ्यो हिताहितप्राप्तिपरिहारोपाय उपदेष्टव्य:। न ह्ययमनुपदिश्य स्थातुमर्हति। प्रजानां पितृकल्पस्य चास्योपदेशो देवर्षिमनुष्यगोचरश्चातुर्वर्ण्येन चातुराश्रम्येण चाऽऽदराद्ग्राह्य:। धार्यश्च हिताहितप्राप्तिपरिहारोपायानुष्ठानाय। तस्माद्यो वर्णाश्रमाचारव्यवस्थापक आगमो महाजनपरिगृहीत: स तत्प्रणीत आप्तोक्तत्वात्प्रमाणं मन्त्रायुर्वेदवाक्यवदिति संप्रसाध्यते। कतमो ऽसावागम आप्तोक्त: किं शाक्यभिक्षुकदिगम्बरसंसारमोचकादीनामागमा: किं वा वेदा इति। तत्र शाक्याद्यागमानां बुद्धर्षभादय: प्रणेतार इति स्फुटतरमस्ति स्मरणं न तूक्तलक्षण ईश्वरस्तेषां कर्त्तेति। न चैते शौद्धोदनिप्रभृतय: तनुभुवनादीनां कर्तारो येन सर्वज्ञा इति निश्चीयेरन् तदुपायानुष्ठानेन तु संभाव्येतैषां सर्वज्ञता न च सम्भावनामात्रेण तत्प्रणीतेष्वागमेष्वाश्वास: प्रेक्षावतां भवितुमर्हति। न चैतेषामागमा वर्णाश्रमाचारव्यवस्थाहेतव: नो खलु निषेकाद्या: क्रिया: श्मशानान्ता: प्रजानामेते विदधति। न हि प्रमाणीकृतबौद्धाद्यागमा अपि लोकयात्रायां श्रुतिस्मृतीतिहासपुराणनिरपेक्षागममात्रेण प्रवर्त्तन्ते। अपि तु ते ऽपि सावृतमेतदिति ब्रुवाणा लोकयात्रायां श्रुत्यादीनेवानुसरन्ति। तस्माद्भवतु वेदेषु जगन्निर्मातृकर्तृकत्वस्मृति: मा वा भूद् तएव त्वीश्वरप्रणीता इति पश्याम:। न ह्येते चैत्यवन्दनादिवाक्यवदन्यकर्तृका: स्मर्यन्ते। न चान्य आगमो लोकयात्रामुद्वहन् महाजनपरिगृहीत ईश्वरप्रणीततया स्मर्यमाणो दृश्यते। न चेश्वरो ऽनुपदिशन्नवस्थातुमर्हतीत्युक्तं, तत् पापरिशेष्याद्वेदा एव सकललोकयात्रामुद्वहन्तो हिताहितप्राप्तिपरिहारोपायमुपदिशन्त इश्वरप्रणीता इत्यवगच्छाम:। तथा ह्यतएव त्रैवर्णिकैरद्ययावत्प्रयत्नेन गृह्यन्ते धार्यन्ते च। तदर्थपालनायां च महर्षिपरंपराभिरङ्गोपाङ्गेतिहासपुराणधर्मशास्त्राणि प्रणीतानि। बुद्धादिवाक्यानि तु न लोकयात्रामुद्वहन्ति। न च तत्र लौकिकानामविगानं, न च विगायतां सांवृत्तमित्युक्त्वा ऽपि तदर्थानुष्ठानम्। तस्माद्विगानात्कैश्चिदेव म्लेच्छादिभिर्मनुष्यापसदै: पशुप्रायै: परिग्रहान्नैतेषामाप्तोक्तत्वसंभव:। न चैतेषां मन्वादिवाक्यवद्वेदमूलकतया प्रामाण्यमिति सांप्रतम्। अध्येत्रध्यापयित्रनुष्ठानकर्तृसामान्यस्य वेदमूलकत्वानुमानलिङ्गस्य स्मृतिवेदयोरिव बुद्धादिवाक्येष्वभावात्। तत्सर्वज्ञत्वसंदेहेन चानुभवमूलकत्वाऽनिश्चयात्। मन्त्रायुर्वेदेषु प्रवृत्तिसामर्थ्यानुमितप्रामाण्येषु वैदिकशान्तिकपौष्टिकादिकर्माभ्यनुज्ञानात्। रसायनादिक्रियारम्भे च वेदविहितचान्द्रायणादिप्रायश्चित्तोपदेशादायुर्वेदेनाप्याप्तप्रणीतेन वेदानां प्रामाण्यमप्रभ्युपेयते। तत्सिद्धमाप्तप्रणीता वेदा: प्रमाणमिति। अभ्युच्चयमात्रं तु कारीर्यादिषु संवाद इति।
	एतदेवाऽभिप्रेत्य वार्त्तिककार प्रयोगमाह। अस्य प्रयोग: प्रमाणं वेदवाक्यानीति। प्रयोगान्तरमाह। एककर्तृकत्वेनेति। मन्त्रायुर्वेदवाक्यानि सर्वज्ञकर्तृकाणि महाजनपरिग्रहे सति अलौकिकार्थप्रतिपादकत्वात्। यानि तु न सर्वज्ञपूर्वकाणि तानि 
नैवंरूपाणि यथा वातपुत्रीयवाक्यानीति व्यतिरेकी हेतु:। यथा च बुद्धादिवाक्यान्यलौकिकान्यपि न महाजनपरिगृहीतानि तथोक्तमनन्तरमेव। मन्त्रायुर्वेदवाक्यानां च सत्यपि प्रवृत्तिसामर्थ्ये तासां तासामौषधीनां तत्संयोगभेदानां च तत्तदक्षरावापोद्धारभेदवस्य च नासर्वज्ञ: सहस्रेणापि पुरुषायुषै: शक्त: कर्त्तुं प्रथममन्वयव्यतिरेकौ। न चानिदंप्रथमता तत्परिहार: सर्गादौ तदसंभवात्। सृष्टिमहाप्रलयौ चानुमानागमाभ्यामुपपादयिष्येते इति सर्वं रमणीयम्। तदेवं सर्वज्ञपूर्वकत्वे सति सिद्धमाप्तोक्तत्वेन मन्त्रायुर्वेदप्रामाण्यमोदनार्थी पचेदिति लौकिकवाक्यवदिति। यदि न नित्यानि कथं प्रमाणम्। अनित्यत्वे हि पुरुषाणां विचित्राचिसंधित्वेन भ्रमशङ्का न च शक्याऽपाकर्त्तुं, तस्मादपौरुषेयत्वमेव पुरुषाश्रयान्दोषानपाकुर्वद्वेदप्रामाण्यवस्थापकमिति भाव:। उत्तरं प्रतिपादकत्वादिति। आप्तोक्तत्वेनानित्यस्यापि निश्चायकत्वादित्यर्थ:।
	के चित्त्विति। ( 272 । 5 ) प्रमालक्षणामर्थक्रियां कुर्वत्प्रमाणं, न च नित्यस्यार्थक्रियाऽस्ति तस्मान्न प्रमाणमित्यर्थ:। निराकरोति। तत्तु न सम्यगिति पश्याम इति। यथा च नित्यस्याप्यर्थक्रियासम्भवस्तथा तृतीये वक्ष्याम इति भाव:। आत्मा चेति प्रमाहेतुतामात्रविवक्षया न तु करणत्वाभिप्रायम्। प्रमाणशब्दस्येति। अत्रापि न करणत्वविवक्षया किं तु प्रमानहेतुमात्रविवक्षयेति द्रष्टव्यम्। इतरवस्तुसाधकत्वेनेति। इतरस्य परमाणुगतस्यैव मूर्त्तत्वादे: साधकत्वेनेत्यर्थ:।
	तदेवमेकदेशिमतमपाकृत्य स्वमतमाह। तस्मादिति। स च संसारानादित्वादिति। ( 273 । 17 ) यद्यपि वर्णपदवाक्यानि प्रत्युच्चारणमन्यानि यथा ऽपि गत्वादिसामान्यावच्छिन्नानां गकारादीनां तत्समूहानां च वाक्यानां शक्यो गोत्वादिसामान्यावच्छिन्नाभि: शाबलेयादिव्यक्तिभिरेव संकेतो ग्रहीतुमिति भाव:। मन्वन्तरेति। महाप्रलये त्वीश्वरेण वेदान् प्रणीय सृष्ट्यादौ सम्प्रदाय: प्रवर्त्यत एवेति भाव:। शेषं भाष्यं वार्त्तिकं चातिरोहितार्थमिति ।। 68 ।।

।। इति मिश्रश्रीवाचस्पतिविरचितायां न्यायवार्तिकतात्पर्यटीकायां द्वितीयाध्यायस्याद्यमाह्निकम् ।।


2.2.01
।। अथ न्यायवार्तिकतात्पर्यटीकायां द्वितीयाध्याये द्वितीयमाह्निकम् ।।
।। चतुष्ट्वपरीक्षा ।।

	अयथार्थ इति भाष्यम्। प्रमाणानां निभागोद्देशो य: सो ऽयथार्थ:। तदेतद्वार्त्तिककारो व्याचष्ठे प्रत्यक्षेति। ( 274 । 3 ) 
	एवं विभ्रान्तस्याक्षेप इति भाष्यमतेन सूत्रं व्याख्याय प्रकारान्तरेणापि व्याचष्टे। संशयव्युदासार्थं वा प्रकरणम्। सूत्रं तु संशयार्थम्। न चतुष्ट्वं निश्चेतुं शक्यं, कस्मात्। ऐतिह्यार्थापत्तिसंभवाभावप्रामाण्यात्। परैरभ्युपगतादस्माकं संशयादिति सूत्रार्थ:। तात्पर्यान्तरमाह। विधीति। विभागोद्देशो ऽधिकनिषेधपर इति पूर्वपक्षे अयथार्थ: प्रमाणोद्देश इति पूर्वं व्याख्यातं, सम्प्रति तु प्रत्यक्षादिविधिपरो ऽसावारम्भ: प्रत्यक्षानुमानोपमानशब्दा: प्रमाणानीति। अधिकनिषेथस्त्वर्थलभ्य इति पक्षमभिप्रेत्योक्तमित्यपौनरुक्त्यम्। तात्पर्यान्तरमाह दोषवतामिति। तात्पर्यान्तरमाह प्रत्यक्षादिष्विति। अन्तर्भावपरात्प्रकरणादर्थाद्विभागोद्देशस्य यथार्थता सिध्यतीत्यर्थ:। देशयति। सिद्धत्वादिति। न हि यावत्सूच्यते सूत्रकारेण तावदवश्वमुपपादनीयं भाष्नयकारादिभिरपि तदुपपादनसिद्धेरिति भाव:। परिहरति नावधारपणप्रयोजनस्य प्रमाणान्तरनिरासस्येति। यत्सूचनमात्रादनुक्तमपि लभ्यते तत्सूत्रकारेण नोच्यते यच्च सूचितमपि तिरोहितमिव तत्सूत्रकारेणोद्धाटनीयमेव, न हि तत्रास्ति निश्चयो ऽस्मदभिमतमेव वदन्ति भाष्यकारादयो नान्यदिति भाव:।
	किमत्रार्थादापद्यत इति प्रश्न:। उत्तरं सत्सु भवतीति। ( 275 । 1 ) प्रत्यनीकस्य ग्रहणादिति। अपां पातप्रत्यनीकस्योपातस्य ग्रहणात्तद्विरोधिन: पातविरोधिनो वाय्वभ्रसंयोगस्य ग्रहणं तदिदं किलाभावाख्यं प्रमाणं प्रमीयते मेघोदये ऽपि यतोयपाताभावेन वाय्वभ्रसंयोग इति।

2.2.02
	सिद्धान्तमाह तान्येतानीति। ननु भविष्यत्यसौ विषय उक्तलक्षणानामगोचर: प्रमाणानाम् प्रवर्त्स्यन्ति च तत्रैतिह्यादीनि प्रमाणान्तराणीत्यत आह। विषयाभावाच्चेति। चोदयति अथ प्रयोजन भेदादिति। तदेतदतिप्रसङ्गापादनेन दूषयति। एवं
तर्ह्यष्टत्वमिति। न तावत्सन्ति तादृश: प्रयोजनसामान्यविशेषा: यै: प्रयोजनवन्ति प्रमाणानि परस्परतो व्यावर्त्तयेयु: अपि तु भेदमात्राव्द्यावर्त्तयन्तीति वक्तव्यम्। तथा चातिप्रसङ्गेनाष्टत्वसंख्याव्यावृत्तिरित्यर्थ:। अथन विषयसामान्येति। रूपत्वादिति विषयसामान्यं तस्य स्वस्वव्यक्तिष्वव्यतिरेक एकत्वं तस्मादित्यर्थ:। निराकरोति। न युक्तस्तर्हीति। निरुपाधानस्वरूपमेकं व्यापकत्वान्वितत्वसंज्ञित्वोपधानास्त्रय इति चत्वारो विषयसामान्यविशेषा इति चतुष्ट्वप्रतिषेधो न युक्तमित्यर्थ: । 	यद्येतानीति। यद्यैतिह्यादीनि प्रमाणानि क्व प्रत्यक्षादौ किमैतिह्याद्यन्तर्भवतीति वक्तव्यम्। अप्रमाणस्य। प्रमाणान्तर्भावो न भवतीति प्रमाणानीत्युक्तम्। यत्खल्वनिर्द्दिष्टप्रवक्तृकं प्रवादपारम्पर्यमैतिह्यं तस्य चेदाप्त: कर्त्ता नावधारित: ततस्तत्प्रमाणमेव न भवतीति यद्रीत्युक्तम्। 
	अथाक्षरपरम्परेत्यवगतं तत्राप्तोपदेश इति शब्दलक्षणान्नातिवर्त्तते तदिदमुक्तम्। समानलक्षणत्त्वादिति। 
पृच्छति कथमर्थापत्तिरिति। ( 276 । 1 ) असत्सु मेघेषु वृष्टिर्न भवति सत्सु: भवतीति सेयमर्थापत्ति: कथमनुमानेन संगृह्यते। उत्तरं द्वयोरिति। अत्रोदाहरणमाह। यत्र यत्रेति।
	उदाहरणस्य साध्यविकलत्वमुदाहरति। एकं त्विति। यदि दिवैव न भुङ्क्तइति कालविशेषप्रतिषेधो निश्चीयते ततो रात्रौ भुङ्क्तइति कालान्तरविधानं गम्यते न तु कालविशेषनिश्चयो ऽपि तु दिवा भुङ्क्तएव नेति। भोजनादिक्रियाया: या ऽन्या ऽऽसनादिक्रया तन्निषेधनिषेधेन रात्रिभोजनाक्षेपादिति। दिवैव न भुङ्क्तइत्यस्यैकस्य प्राप्तौ भवेद्रात्रौ भुङ्क्ते इति क्रियान्तरनिषेधा: निषेधस्य च प्राप्तौ न वक्तव्यं रात्रौ भुङ्क्तइत्यर्थ:।
	तदेतद्दूषयति। एतत्तु न सम्यगिति। प्राप्तिपूर्विका हि प्रतिषेधा भवन्ति। न चेह भुञ्जानस्याभुञ्जानस्य वा क्रियान्तराभाव: प्रसक्तो येनासौ प्रतिषध्यते भुङ्क्तएव नेति। न हि कश्चिद्भुङ्क्त एव न भुञ्जानो न वीक्षते। अन्ततोऽस्त्यादेरपि क्रियाया: भावात्। व्यापृत: कदा चिन्न व्यापारान्तरं कुर्यादपि किं पुनरव्यापृत: स हि व्यापारान्तराण्यव्यासक्त: करोत्येवेत्यर्थ:। उपसंहरति तस्मादिति। कालप्रतिषेधो दिवैव भुङ्क्त इत्यस्य प्रतिषेध इत्यर्थ:। क्रियान्तरप्रतिषेधनिवृत्तेरसम्भवेन निराकृतत्वादप्राप्तत्वान्न प्रतिषेध इति भाव:। क्रियान्तरप्रतिषेध इति। अन्तरशब्दो विशेषवचन: तेन भोजनक्रियाया यदन्तरं विशेष: क्रियान्तररहितत्वं भुङ्क्तएवं तस्य प्रतिषेध इत्यर्थ:। सामान्यतोदृष्टमिति। यत्र न कार्यकारणयोर्गम्यगमकभाव: तत्सामान्यतोदृष्टमिति ।। 2 ।।

2.2.03
	सत्यमेतानीति भाष्यम्। तस्यार्थ:। सत्यमेतान्यैतिह्यादीनि प्रमाणानि न तु प्रमाणान्तरं नैव प्रमाणान्तरमनुमानादिभ्य इत्युक्तम्। न तु प्रमाणत्वमेवामीषां न मृष्यामह इति भाव:। 
	वार्त्तिकम् अर्थापत्तिमात्रस्येति। ( 277 । 2 ) दिव्या न भुङ्क्ते इत्यादेरर्थापत्तेरैकान्तिकत्वादिति ।। 3 ।।

2.2.04
	स्वमतेन दूषयित्वा सौत्रं दूषणमाह। यामपि भवानिति। न सत्सु मेघेषु वृष्टिर्भवत्येवेत्यर्थो येन व्यभिचारो देश्येतापि तु असत्सु न भवतीति। तथा च न व्यभिचार इत्यर्थ: ।। 4 ।।

2.2.05
	यदि तु यत्र विषये ऽर्थापत्तिरैकान्तिकी ततो विषयान्तरं कल्पयित्वा ऽनैकान्तिकं देश्येत ततो य: प्रतिषेधविषय: प्रामाण्यमर्थापत्ते: ततो विषयान्तरमर्थापत्ते: सत्त्वं प्रतिषेधविषयं कल्पयित्वा प्रतिषेधस्याप्रामाण्यं शक्नुमो वक्तुं तथा च प्रतिषेधाप्रामाण्यान्नार्थापत्तेरप्रामाण्यमित्याह।
	प्रति--त् ( सू. 5 ) ।। एवं ह्येकान्तिक: प्रतिषेध: स्याद् यद्यर्थापत्ते: प्रामाण्यं सत्तां च प्रतिषेधति। न तु सत्त्वं प्रतिषेद्धुमर्हत्यनैकान्तिकत्वात्। न हि यदनैकान्तिकं तत् सर्वं नास्ति प्रमेयत्वादीनां नित्यत्वसाधने अनैकान्तिकानां सत्वात्। यस्मादर्थाषत्तेर्विशेष इति। ( 278 । 1 ) अर्थाषत्तेर्विशेष: प्रामाण्यं न ह्यर्थापत्तिमात्रं सत्तेति ।। 5 ।।


2.2.06
	न चानैकान्तिकत्वं प्रमाणत्वप्रतिषेधे ऽस्तीति यदि मन्यते पूर्वपक्षी, एवं तर्हि-
	तत्प्रामा--ण्यम् ( सू. 6 ) ।। विप्रतिपत्तिरप्रतिपत्तिर्वा निग्रहस्थानमिति वदत इत्यर्थ:।
	या ऽपि मीमांसाभाष्यकृता ऽर्थापत्तिरुदाहृता जीवतश्चैत्रस्य गेहाभावदर्शनेन बहिर्भावस्यादृष्टस्य कल्पनेति। तदप्यनुमानमेव यदा खलु सन्नेकत्र नास्ति तदा ऽन्यत्रास्ति यदा वा ऽव्यापक एकत्रास्ति तदा ऽन्यत्र नास्ति सो ऽयं स्वशरीर एव व्याप्तिग्रह: सुकर:। तथा च सतो गेहाभावदर्शनेन लिङ्गेन बहिर्भावदर्शनमनुमानम्। न च तस्य सत्वेन गेहाभाव: शक्यो ऽपह्नोतुं येनासिद्धो गेहाभावोन वा सत्त्वमपन्हूयेत येन सत्त्वमेवानपपद्यमानं न स्वात्मानं बहिरवस्थापयेत्। तथा हि सत्त्वमात्रं वा विरुध्यते चैत्रस्य गेहाभावेन मेहसत्त्वं वा चैत्रस्य। न तावद्यत्र क्व चन सत्त्वस्यास्ति विरोधो गेहे असत्तया समानविषयत्वाभावात्। देशसामान्येन गृहविशेषाक्षेपो ऽपि पाक्षिक इति समानविषयतया विरोध इति चेत्। न प्रमाणविनिश्चितस्य सांशयिकेन प्रतिक्षेपायोगात्। नापि प्रमाणविनिश्चितो ऽभाव एव पाक्षिकं तस्य गृहसत्वं प्रतिक्षिपन्सत्वमपि प्रतिक्षेप्तुं सांशयिकत्वं वा ऽपनेतुमर्हतीति युक्तम्। गृहावच्छिन्नाभावेन गृहसत्त्वं विरुद्धत्वात्प्रतिषिध्यते न तु सत्त्वमात्रं तत्र तस्यौदासीन्यात्। तस्माद्गृहाभावेन सिद्धेन सतो बहिर्भावो ऽनुमीयतइति युक्तम्। एतेन विरुद्धयो: प्रमाणयोरविरोधापादनं विष्ायव्यवस्थया अर्थापत्तिविषय: परास्त:। अवच्छिन्नानवच्छिन्नयोरविरोधात्। तस्माद् नानुमानात् 
प्रमाणात्प्रमाणान्तरमर्थापत्तिरिति स्थितम् ।। 6 ।।

2.2.07
	नाभा--द्धे: ( सू. 6 ) ।। नाभावज्ञानं प्रमाणं, कस्मात् प्रमेयस्याभावस्यासिद्धे:। नो खलु सर्वोपाख्यारहितं प्रमाणज्ञानविषयभावमनुभवति। केवलं काल्पनिको ऽयमभावव्यवहारो लौकिकानामिति पूर्वपक्ष: । 
	सिद्धान्तमाह। अभावस्य भूयसीति। सर्वजनीनाभावप्रत्ययव्यवहारौ न काल्पनिकौ भवितुमर्हत:। न च कल्पना ऽपि सर्वोपाख्यारहितं गोचरयितुमर्हतीत्युक्तं विपरीतख्यातिसाधनावसरे। क्षणभङ्गभङ्गावसरे च तस्योपाख्येयत्वमुपपादविष्यते। तस्मादस्य प्रामाण्याद्युक्त: प्रामाणान्तर्भाव:। 
	तदेतत्सर्वं वार्तिककारो व्याचष्टे। 
	नाभाव: प्रमाणमिति। यथोक्तं दूषयति। कश्चैवमाहेति। अभावो हि प्रमेयमुच्यते न तत्स्वरूपेण प्रमाणमपि तु तद्विषया प्रतिपत्ति:। सा च प्रत्यक्षफलमुपादानानदिबुद्धौ प्रमाणं यथा ऽग्रे तथा वक्ष्यते। वर्षाभावप्रत्ययस्तु वाय्वभ्रसंयोगे ऽनुमानमुक्तम्। प्रतिपद्य चानयतीति। ( 279 । 4 ) लक्षणाभावेन विशेषणेनावच्छिन्नान्यानेतव्यत्वेन प्रतिपद्यानयति। एतदुक्तं भवति लक्षणाभावज्ञानं विशिष्टे वाससि प्रत्ययं जनयत्साधकतमत्वात्प्रमाणं भवति ।। 8 ।।

2.2.09
	अस-त्ते: ( सू. 9 )।। भावाधीननिरूपणत्वात्प्राप्तिपूर्वकत्वाच्च प्रध्वंस एवाभाव:। तस्य भावपूर्वकत्वात्। नान्यो ऽस्त्य भाव इति मन्वानस्य पूर्वपक्ष:। नापरिज्ञानादिति। प्रत्यक्षं हि प्रमाणं प्रमेयाभावं व्यवस्थापयति। तच्च प्रध्वंसवत्प्रागभवे ऽपि तुल्यम्। प्रतियन्ति हि लौकिका दध्नि क्षीराभावमिव क्षीरे दध्यभावम्। ननु सूत्रमन्येषु वासस्सु लक्षणाभावरूपाणामुपपत्तिं सद्भावमाह। न त्वभावोपलब्धिं ब्रूषे तत्कुतो न विरोध इत्यत आह। अत उक्तार्थं सूत्रमिति। व्यतिरेकमुखेन सूत्रस्योक्तो ऽथ:। अत एवाह भाष्यकार:। नैवमलक्षितेष्विति। लक्षणादर्शनेन हि लक्षणाभावदर्शनमुपलक्षितम् ।। 9 ।।

2.2.10-11
	यानि तानि लक्षितेष्विति। न कस्य चिल्लक्षितस्य न सन्ति यानि च सन्ति तेषामभावो व्याहत:। एतदुक्तं भवति यत्र लक्षणानि सन्ति तत्र तेषामभावो व्याहत: यत्र च न सन्ति तत्राप्यभावो ऽनुपपन्न:। तस्य भावाधीननिरूपणस्य तदभावे ऽशक्यनिरूपणत्वादिति। परिहरति नाऽपरिज्ञानादिति। भावज्ञानाधीननिरूपणो भवत्यभावो न तु भावाधीननिरूपण: 
प्रागभावो ऽपि च शक्यो भविष्यद्भावज्ञानेनान्यत्रावस्थितभावज्ञानेन वा निरूपयितुमिति न प्रागभावाभाव इत्यर्थ: ।। 10 -11 ।। 

2.2.12
	अभावद्वैतमिति। प्रकृतापेक्षं प्रकृतं प्रध्वंसमात्रवादिनं प्रति प्रागभावप्रतिपादनं परमार्थतस्तु प्रथममभावेद्वैतं 
तादात्म्याभाव: संसर्गाभावश्चेति संसर्गाभावो ऽपि प्राक्प्रध्वंसात्यन्ताभावभेदेन त्रिविध इति चतस्रो विधा अभावस्येति। असत्यर्थेनाभाव:। तत्िसद्धेरलक्षितेष्वहेतुरिति चोभे अप्येते छलसूत्रे इति। ( 280 । 3 ) यो यो ऽभाव: स सर्व: सत्यर्थे भवति यथा प्रध्वंस: न च तथा लक्षणाभाव इति सामान्यच्छलम् ।। 10 ।।
	तत्सिद्धेरिति तु वाक््छलं यानि लक्षणानि भवन्ति कथं तान्येव न भवन्तीति हि तस्यार्थ: ।

	तदेवं शब्दपरीक्षां प्रस्तुत्य तस्य प्रामाण्यं परीक्ष्य विभागोद्देश: परीक्षित: संप्रति शब्दपरीक्षाशेषं वर्त्तयन्नाह। आप्तोपदेश: शब्द इति। संशयकारणं विप्रतिपत्तिं दर्शयन् जरन्मीमांकानां मतमाह। आकाशगुण: शब्द इति। अभिघातप्रेरितेन हि वायुना यावद्वेगमभिप्रतिष्टमानेन कर्णशष्कुल्यवच्छिन्ननभोभागसमवेत: नित्य: शब्दो व्यज्यतइति।
	तदेतद्वार्तिककारो व्याचष्टे। एके तावदिति। अविनश्यदाधारमपि संयोगाद्यनित्यमित्यत आह। एकद्रव्यमिति। तथा ऽपि पार्थिवाणुगतै रूपादिभिरनैकान्तिकमत आह। आकाश्ागुणश्चेति। एकद्रव्यत्वे     सत्याकाशगुणत्वादित्येतावताऽभिमतसिद्धेरविनश्यदाधारत्वं तत्प्रपञ्चार्थं वेदितव्यम्। संयोगविभागनादा इति। भेरीदण्डसंयोगप्रेरितो वायु: कर्णशष्कुलीमन्तमाकाशं प्राप्त: शब्दस्य व्यञ्जक: एवं वंशदलविभागप्रेरितो वायु: शब्दस्य व्यञ्जक इति द्रष्टव्यम्। संयोगविभागौ पारम्पर्येण, नादस्तु साक्षादिति।
	सांख्यीयमतमाह। गन्धादिसहवृत्तिरिति। पञ्चतन्मात्रोत्पन्नभूतसूक्ष्मसमुदायारब्धपृथिव्यादिविकारो गोघटादिवृत्ति: शब्दो 
योग्यदेशस्य आहंकारिकतया व्यापकं विषयदेशस्य श्रोत्रेन्द्रियं विकुर्वन्नवस्थित एव गृह्यते। तदेतदाह। अपरे पुनरिति। भूतविशेषाभिघाता इति। भेरीदण्डाभिघाता इत्यर्थ:।
	वैशेषिकमतमाह। आकाशगुण इति।
	बौद्धराद्धान्तमाह। महाभूतसंक्षोभज इति ( 281 । 2 )
	नासम्बन्धादिति। यदा भावो ऽस्ति तदा प्राक्प्रध्वंसाभावान्नानित्यत्वम्। अनुत्पन्नविनष्टयोश्च प्रसङ्गादिति। 
न तावत्प्रक्प्रध्वंसाभावयो: सहभावो ऽस्ति तस्मात्प्रत्येकमेव तावदनित्यत्वं तथा चानुत्पन्ने वस्तुनि नष्टे वा ऽनित्यत्वप्रसङ्ग:। न चेदं दृष्टमिष्टं वा भावधर्मत्वेनानित्यत्वस्य प्रतीतेरनित्यो घट इति। न केवलमनित्यत्वस्य भाव इति परमस्मिन्पक्षे न युज्यते षष्ट्यर्थश्च नास्ति। कस्माद् भावस्याभावो धर्मो न भवतीत्यत आह। न च धर्मकालइति। चो हेत्वर्थे। शङ्कते। अथेति। भवन्नेव हि यस्मात्प्राग् न भवति पश्चाच्च तस्मात्तस्याभाव इति षष्ठयुपपत्तिरित्यर्थ:। उत्तरम् एवमपीति। सत्यं भवन्नेव न भवतीति, न त्वेनावता ऽस्याभावसंबन्धो भिन्नकालत्वात्। तस्मान्नास्मदुक्तं किं चित्प्रतिषिद्धमित्यर्थ:। लोकविरोधमुद्भावयति घटस्य प्रागभाव इति। असंबन्धे षष्ठीप्रयोगो ऽयं भाक्त: भावाधीननिरूपणत्वं च भक्तिरित्यर्थ:। अपि च वर्तमानवस्तु नित्यमित्युच्यते तस्य भावो नित्यता। भवतु किमेतावता ऽपीत्यत आह। वर्त्तमाने चेति। ( 282 । 1 ) 
	विनाशो ऽस्यावश्यंतया भविष्यतीति अवश्यंभाविनो विनाशस्य सन्निधानेन सम्बन्धमुपचर्य मतुप: प्रयोग इत्यर्थ:। 
	उपलब्धिलक्षणप्राप्तस्येति। ( 283 । 7 ) न हि सतो विनाशो ऽस्ति येनासंबन्धो भावस्य देश्येत किं तु यथा सतव आविर्भावो जन्म एवं सत एवात्यन्ततिरोभावो विनाश इति अनित्यतेति चाख्यायते तिरोभावस्य च सता सह समानकालतया सम्बन्ध उपपद्यत इति भाव:। तिरोभावश्च घटादिना ऽपि संभवतीत्युपलब्धिलक्षणप्राप्तस्येत्युक्तम्।
	तदेतत्सांख्यीयं मतं दूषयति। एतत्तुशून्यमभिधानमिति। प्रधानविकारत्वाद्विश्वस्य विकारस्य च प्रकृतेरनन्यत्वात्प्राधनिकस्य कस्य (?) चिदुपलम्भान्नास्त्येव तद्वस्तु यदत्यन्तं नोपलभ्यत इति सांख्यसिद्धान्तस्तं बाधत इत्यर्थ:। अपि च यथा सतो न विनाश: एवमसतो ऽपि जन्म नास्ति तथा चानुपजातविशेषस्य वस्तुनस्तिरोभावो न युक्त: विशेषोपजनेन च कथं सत उत्पत्तिर्विशेषस्यैव प्रागसत्त्वात् सत्त्वे वा प्रागप्यनुपलब्धिप्रसङ्ग इति।
	ये पुनरिति। अनित्य एवानित्यता स्वार्थिकस्तल्प्रत्यय इत्यर्थ:। दूषयति। एतत्तु न युक्तम्1 पाणिनेरपि स्मृति: 
प्रमाणाविरोधिनी तत्त्वव्यवस्थाहेतुर्न तद्विरोधिन्यपि, अस्ति च ठगादीनां स्वार्थिकत्वे प्रमाणविरोध:। तथा हि 
प्रकृतिप्रत्ययो: समभिव्याहारो न स्याद् न खल्वेकार्थयो: समभिव्याहारो दृष्ट: न हि भरति वृक्ष: शिंशपा इतिवद्वृक्षस्तरुरिति प्रयोग:। कथं तर्ह्येको द्वौ बहव इति चेत्। न। लिङ्गविशेषव्यक्त्यर्थत्वाद्विभक्तिप्रयोगस्य  एवं यावकादिष्वपि विरुद्धजात्यन्तरव्यवच्छेद: प्रत्ययार्थो वेदितव्य:। यथा च व्याचक्षते शब्दा: याव एव यावक इति। तदिदमुक्तम्। अनुपलभ्यमानभेदानामप्यनुमानतो भेद इति। किमनुमानं। षष्ट्या भेदविषयत्वमिति त्वतलभिप्रापयं नित्यत्वानित्यत्वयो: प्रकृतत्वात्। तस्य भावस्त्वतलाविति त्वतलो: षष्टीसमर्थादुत्पत्ते: सर्वविषयं त्वनुमानमुक्तमिति। अवध्यपेक्षानपेक्षेति। ( 284 । 3 ) सत्तैवोभयान्तावध्यपेक्षा भवत्यनित्यता सैव च तदनपेक्षा नित्यता अवधिश्चोपलक्षणं न विशेषणम् तच्च भिन्नकालमपि भवत्येव यथा मृतायां मातरि देवदत्तायां देवदत्तापुत्रो यज्ञदत्त इति भूतपूर्वगत्वा देवदत्ता स्वपुत्रमुपलक्षयति यदा च कार्यत्वं समवायस्तदोभयान्तावच्छिन्ना सत्ता नित्यता। यदा तु पूर्वान्तावच्छिन्ना सत्तैवोत्पत्तिस्तदा ऽपरान्तावच्छिन्ना सत्ता अनित्यतेति न ह्वेतुलक्षणव्याख्यानावसरोक्तेन विरोध इति। कार्यात्मलाभहेतु: समवाय इति। कार्यस्यात्मलाभ: स्वकारणसम्बन्धित्वं तस्य हेतु: समवाय:। समवायो हि समवेतत्वं भवति समवाय: कारणविशिष्टकार्यत्वमिति ।। 12 ।।

2.2.13-14
	निमित्तकारणभेदानुविधानमुत्पत्तिधर्मकत्वं गम्यगमकयोरभेदविवक्षया । निमित्तकारणानि भेरीदण्डसंयोगादय:। तद्भेदात्खलु शब्दो भिन्नो भवति। शङ्कते संयोगविभागेति। ( 285 । 2 ) यथा हि कारणभेदेन भेदो दृश्यते एवं व्यञ्जकभेदेनापि मणिकृपाणदर्पणादिव्यज्यमानस्य मुखस्य भेदो दृष्ट: तस्मात् संशय इति। 
	श्रोत्रं तावन्न शब्ददेशं गच्छत्यमूर्त्तत्वादिति। कर्णशष्कुल्यवच्छिन्नं हि नभ: श्रोत्रं, न च कर्णशष्कुली मूर्त्ता ऽपि सती वक्तृवक्रमुपसर्पति प्रत्यक्षं हि कर्णशष्कुली श्रोत्रस्था गृह्यते तस्माद्गच्छदपि कर्णशष्कुल्यपधानविरहान्न नभोमात्रं श्रोत्रं तस्मान्मा कर्णशरूकुली यासीत् तदुपकृतं तु नभो गच्छतीति यो मन्यते तं प्रत्येतदुक्तमिति द्रष्टव्यम्। क्रियाकारणगुणसमवायादिति। नोदनाभिधातसमवायादित्यर्थ:। नायं निरपेक्षार्थ इति। यद्यपिव समवायिकारणं पतने कत्त्रव्ये गुरुत्वमपेक्षते तथा ऽपि 
चरमभाविनिमित्तान्तरं नापेक्षतइति निरपेक्षशब्दास्यार्थ:। यद्यपि प्रतिबन्धकापगमो भवति चरप्रभावी तथा ऽपि न निमित्तान्तरं प्रतिबन्धे हि सति गुरुत्वं न करोति कार्यमौत्सर्गिकं न पुन: प्रतिबन्धकापगमस्यापि तत्र निमित्तभावकल्पना युक्ता तदन्वयव्यतिरेकस्यान्यथासिद्धेरिति भावरूपं वा चरमभाविनिमित्तान्तरं नापेक्षत इत्यनपेक्षार्थ:। विषयाभावाच्चेति। ( 286 । 3 ) क्रियोत्पादं प्रति योग्यता क्रियाविषयस्तामाश्रित्य क्रिया भवति सा मूर्ति: न चासावसर्वगतद्रव्यपरिमाणलक्षणात्मा ऽऽकाशादौ सर्वगते समस्ति तस्मान्नैते क्रियावन्त इत्यर्थ:। ततो ऽन्त्यस्यातिमान्द्यादिति। नान्त्य: शब्दान्तरमारभते न केवलमसौ स्वकारणं शब्दं नाशयति, किंतु सो ऽपि स्वकारणेन शब्देन नाश्यते तदिदमनयो: कार्यकारणविरोधित्वम्। आद्यस्तु कार्येणैव नाश्यते मध्यानां त्वनियम इति।
	जरन्मीमांसकमतमुत्थापयति एव एवेति चेदिति। एक एव तेषां शब्दो नभोगुणो नभो वितत्यावस्थित: परिमाणवदित्यर्थ:। शब्दसंस्कारपक्षं कक्षीकृत्य दूषणमाह। न सर्वैरुपलब्धिप्रसङ्गादिति। न किम इति ( 287 । 2 ) प्रश्नस्येत्यर्थ:। शब्दस्याकाशवृत्तित्वादिति। आकाशस्य सर्वगतत्वेन तत्र व्यक्त: सर्वत्रैव व्यक्त इति सर्वत्रैवोपलम्भस्तदवस्थ एवेत्यर्थ:। अभ्युपेत्यैकदेशमाह। एकदेशाभिव्यक्तौ चार्थप्रत्ययो न स्यात्। वर्णसाध्यस्य कार्यस्यैकदेशेनाकरणात्। यथा नानावर्णे पदे एकवर्णाभिव्यक्तौ नार्थप्रत्यय इति। स्यादेतद् एकदेश एव वर्ण: तथा च वर्णसाध्यं कार्यमेकदेश: शक्त: कर्तुमित्यत आह। सर्वएव व्यापकाप भवन्तीति। एतस्मिन्पेक्षे वर्णैकदेशव्यक्तिरभ्युपगम्यते तस्माव्द्यापकाद्वर्णादव्यापक एकदेशो ऽन्यइत्यर्थ:। नन्वस्त्वेकदेशत एवार्थप्रत्यय इत्यत आह। एतस्मिन् पक्षे वर्णैकदेशव्यक्तिरभ्युपगम्यते न च वर्णैकदेश: शक्यो निरूपयितुम्। अल्पीयसा हि प्रयत्नेन वर्णमुच्चरितं मतिर्न गृह्णाति गृह्णती वा वर्णमेव गृह्णाति न तु तदेकदेशं कदा चिदपीत्यर्थ:। निरूपणमभ्युपेत्याह। न च निरूपितादिति। 
	बहवस्तर्हि वर्णा व्यज्यन्तां तन्निरूपणाच्चार्थो गम्यत इत्यत आह। एतेनेति। यस्तु मन्यते न वस्तुतो ऽस्त्येकदेश: शब्दस्य किं तु संस्कारस्याव्याप्यवृत्तित्वमेवैकदेश:। भवत: पक्षे शब्दस्याव्याप्यवृत्तित्वमेव नभस एकदेश इति तं प्रति दोषान्तरमाह कोलाहलश्च स्यादिति। यद्युच्यते कश्चिदेव ध्वनि: कं चिदेव शब्दं व्यनक्ति ततश्च न कोलाहल इति तत्राह। नियमश्च न स्यादिति। ( 288 । 5 ) समानदेशानामपि रूपरसादीनां व्यञ्जकनियम इत्यत उक्तं समानेन्द्रियग्राह्याणामिति। 
तथा पि भिन्नदेशानां समानेन्द्रियग्राह्याणामपि न सहसा सर्वेषां व्यक्तिरित्यत उक्तं समानदेशानामिति। शङ्कते यद्यस्य व्यञ्जकमिति। न हि व्यञ्जकानां व्यञ्जकत्वं व्यक्तेरन्यत: प्रतीयते सा च नियतेति व्यञ्जकानामपि नियमसिद्धिरित्यर्थ:। परिहरति तन्नादृष्टत्वात्। अन्येषामेव भूतानां व्यञ्जकानां व्यङ्न्यानां चानियमोव दृष्ट इहापि नियमं विघटयति। कार्याणां तु समानदेशानामपि समानेन्द्रियग्राह्याणामपि रूपादीनां संख्यादीनां च दृष्ट: कारणनियम इति शब्दानामपि नियतकारणतयोत्पत्तिनियम उपपद्यत इति भाव:। समस्तवस्त्वव्यवधानेन सामान्यानां सर्वसामान्यसंगतं समस्तं वस्त्विति मन्वान: शङ्कते। सामान्यवदिति। सर्वार्थाव्यवधाने ऽपि किं चिदेव वस्तु केन चिदेव सामान्येन संबद्धं न सर्वं सर्वेणेत्याशयवान्निराकरोति। नानभ्युपगमादिति। यद्यप्येकदेशस्थानां समानेन्द्रियग्राह्याणां सत्त्वनरत्वब्राह्मणत्वानां स्वरूपभेदसंस्थानयोनिव्यङ्न्यानां प्रतिनियतव्यञ्जकव्यङ्न्यत्वं तथा ऽपि समानदेशत्वाभावान्न व्यभिचार:। सत्त्वस्य पदार्थत्रयसमवायादधिकदेशतया नरत्वस्य ब्राह्मणवत् क्षत्रियादिषु सद्भावात् ब्राह्मणत्वस्य क्षत्रियादिपरिहारात् कठ दिष्वेव भावाद् न्यूनाधिकदशतया न समानदेशत्वमिति। एतेन श्रोत्रसंस्कारे ऽप्यनिमो बोद्धव्य: यथोन्मीलनसंस्कृतमिन्द्रियं समानदेशान्स्वग्राह्यान्सकृदेव दर्शयति न तु किं चिदेवेति सर्वमवदातम्। 
	अपि च सर्वशब्दस्य ताल्वादिसंयोगव्यङ्न्यत्वे तदुपरमे विदूरे शब्देनोपलब्धव्यं न चोपलभ्यते। वायुसंतानव्यङ्न्यत्वे तु प्रागुक्तनियमाभाव एव दोष इति शङ्कोत्तराभ्यां दर्शयति। यदि चेति। अपि चायं नित्य: शब्द: प्रादेशिको वा स्याव्द्यापको वा उभयथा ऽपि दोष इति शङ्कोत्तराभ्यां दर्शयति। निमित्तसन्निधाने चेति। ( 289 । 10 )
	स्यादेतत्। मा भूद्रायुसंतानो व्यञ्जक: सन्ति खलु वायुगुणा नादास्तेऽस्य शब्दस्य व्यङ्क्तापर इत्यत आह। नादोपलब्धौ चेति। न तावन्नादो नाम वायुगुण: कश्चिदुपलभ्यते, अभ्युपेत्यापि ब्रूम:। नादोपलब्धावपि यत्र वायुस्तत्र तद्गुणो ऽङ्गीकर्तव्य: न च विप्रकृष्टेन पुरुषेण शब्देपलब्धौ तत्र वायुरस्ति तद्गुणो वा नाद: वायुसन्तानगमनं चात्मिन् पक्षे नेष्यते यस्माद्विमकृष्टेन पुरुषेण शब्दोपलब्धेन व्यञ्जको नाद इति।
	स्यादेतत् मा भूद्वायुसंतानो मा च भूत्तद्गुणो नाद: शब्दस्य व्यञ्जको वायवीयास्तु संयोगविभागा व्यञ्जका 
भवन्तीत्यत आह। एतेनेति। यस्तु मन्यते प्रत्यभिज्ञैव भगवती शब्दस्येमसाधिनी तदानुगुण्याय व्यापिन: शब्दस्य गुणस्य द्रव्यस्य वा प्रयत्नप्रेरिता वायवो यावद्वेगं प्रतिष्ठमाना: श्रोत्रं श्रोत्रावच्छिन्नशब्दविशेषं वा संस्कुर्वन्तो व्यञ्जका इति कल्प्यते। न 
च समानदेशानां समानेन्द्रियग्राह्याणां नियतव्यञ्जकव्यङ्न्यत्वं न दृष्टमितीमं प्रसङ्गं प्रत्यभिज्ञा मृषति सो ऽयमनया बाधितविषयो विलीयत इति तं प्रत्याह। कृतकवदुपचारात्। ( 290 । 1 )
	अत्र चोपचारेण प्रयोगेण तत्कारणं शब्दभेदप्रत्ययमुपलक्षयति। अस्ति हि शुकसारिकामनुष्यवक्रप्रभवेषु गकारादिषु स्फुटतरा रूपभेदप्रत्यया: पुंसाम्। एवं स्त्रीपुंसप्रभवेषु स्त्रीपुंसभेदप्रभवेषु च। न चेयमौपाधिकी न तु स्वरूपत इति वाच्यम्। तथा ह्यौगाधिकत्वमानुभाविकं वास्याद् यथा कुङ्कुमारुणा तरुणीति। उपपत्तिगोचरो वा यथा कृपाणधारायां जले व प्रतिबिम्बहेतौ रोचिष्णुतायां दीर्घश्यामतायां मुखस्य न तावदानुभाविकं, विदितोपाधे: खलु: तद्भवति यथा विदितकुङ्कुमस्य कुङ्कुमारुणेति। शुकादिभेदमविदुषो ऽपि च काण्डपटाद्यावृते शुकादौ शब्दभेदप्रत्ययो भवति यत एतदुन्नयति शुकोदीरिता मञ्जुतमा गाथेति। नाप्यौपाधिकत्वमुपपत्तिगोचर: न हि शब्दस्वरूपसमवायिनो भेदस्यौपाधिकत्वे किचिदस्ति प्रमाणं मुखस्येव मणिदर्पणकृपाणगतस्य। न खलु विरुद्धपरमाणेषु दर्पणादिषु विरुद्धपरिमाणानां प्रतिबिम्बानामुत्पाद: संभवति। शब्दानां तु संयोगविभागयोनीनां युक्तस्तद्भेदेन रूपभेद:।
	स्यादेतत्। तीव्रमन्दत्वादयो धर्मा: परं भिद्यन्ते न तु तदाश्रय: शब्द: न ह्यन्यस्य भेनेनान्यो भेत्तुमर्हति अतिप्रसङ्गात्। न हि रूपरसादीनां युगपद्भाविनां वा क्रमभाविनां वा संयोगादीनां भेदे द्रव्यं भिद्यते। कथमेकस्यैव शब्दस्यापर्यायेण तीव्रमन्दत्वादिविरुद्धधर्मसंसर्ग इति चेत्। अत एवौपाधिको ऽस्तु मुखस्येवाभेदिनो। ऽपर्यायेण कृपाणादिषु दीर्घपरिमण्डलत्वादि:। अत्रोच्यते, न वयं धर्मभेदमात्रेण धर्मिणो भेदमाचक्ष्महे किं तु 
धर्मभेदमात्रप्रथा उत धर्मिभेदो ऽपि प्रथतइति निरूप्यताम्, अस्ति हि गौर्गौरिति प्रथानुगमे ऽपि शुङ्ककपिलकपोतिकासु गोषु धर्मिभेदावगाहिनी प्रथा। अस्ति च धर्ममात्रभेदावगाहिनी प्रथा धर्मिणमभिन्नमाकलयन्ती यथा शालप्रांथु: वृथुलविशालवक्षा: प्रलम्बभुजो नीलोत्पलदलश्याम: सिंहास्यो नवाम्भोदध्वनिर्गम्भीरमधुरघोषश्चकोरेक्षण: क्षत्रिययुवेति। सेयं शुकशारिकामनुष्येषु युगपद्गकारानुच्चारयत्सु तीव्रमन्द्रानुनासिकादिगकारावगाहिनी प्रथा किमेकमेव क्षत्रिययुवानमिव गकारमनेकधर्मवन्तमालम्बते एको गकारो नानाधर्मेति किं वा यथेयं शुक्ला गौरियं कपिला गौरिति तथा तीव्रो ऽयं गकारो मन्दो ऽयं गकारो ऽनुनासिको 
ऽयमिति भवन्त एव विदांपव कुर्वन्तु। सेयं गोत्त्वमिव कपिलादियु गोविशेषेषु गत्वं तीव्रमन्दादिशब्दभेदेष्वालम्बमाना प्रत्यभिज्ञा च भेदप्रथा चोपपत्स्यते। अपि च युगपत्तीव्रमन्दत्वादिलक्षणविरुद्धधर्मसंसर्गादपि गकाराणां परस्परतस्तपनखद्योतवद्भेदमनुमिमीमहे। न चायं विरुद्धधर्मसंसर्गो न गकारादिनिवेशी किं त्वापाधिक: उपाधयश्च भिद्यन्तएव न गकार इति सांप्रतम्। गकापरसमवायिन: प्रतीयमानस्यासति बाधके औपाधिकत्वकल्पनाऽयोगात्। प्रत्यभिज्ञानस्य च गत्वसामान्यालम्बनत्वेनोपषत्ते:। अपि चौपाधिकत्वपक्षे ताल्वादिसंयोगधर्मो वा तदभिघातप्रेरितध्वनिधर्मो वा तीव्रानुनासिकत्वादि: शब्दे समारोष्यत इत्यास्थेयम्। न चारोष्यमजानतामारोप: संभवति। न च ध्वनीनां ताल्वादिसंयोगविभागानां वा धर्म: श्रोत्रेण शक्यो ग्रहीतुं तदन्यधर्मवत्। न चैते तदार्नी प्रमाणान्तरेणोपनीयन्ते स्मृता वा येनारोप्येरन्। न च ध्वनिभेदसंस्कारवशाच्छ्रोत्रस्यैतादृश: सामर्थ्यभेद आविर्भवति। येन आरोप्याग्रहे ऽपि भ्रमो भवति। न च मण्डूकवसाक्ताक्षाणामिवानवगतास्मृतोरमाणामपि प्रथमाक्षसन्निपाताद्वंशेषूरगारोप इति सांप्रतम्। सर्वासामेव भ्रान्तीनां प्रमाणगृहीतारोप्यारोपविषयग्रहणपुर:सरत्वनियमात्। तदनुसारेण मण्डूकवसाक्ताक्षाणामपि वंशेषूरगभ्रमो व्याख्येय:। वंशानां तावदस्ति भूय: सारूप्यमुरगेण तेन चैते तन्मात्रेण रूपेण शक्नुवन्ति गृहीता: स्मारयितुमुरगम्। एवमपि यदन्येषां भ्रमो न भवति तत्र सर्पाकारव्यावृत्तवंशग्रहो हेतु: मण्डूकवसाञ्जनं च वंशाकारपिधानमात्रहेतु:। न च प्रयमाक्षसन्निपातादेव भ्रम इति प्रामाणिकं क्षणभेदस्य दुर्जानत्वात्। च चागृहीतसर्पस्य भवतीति युक्तं शक्यं वक्तुम्। तस्मिन् जन्मनि जन्मान्तरेव वा सर्पग्रहसम्भवात्। ध्वनिधर्मस्त्वनुनासिकत्वादिरस्मिन्नेव जन्मनिजन्मान्तरे ऽप्यशक्यग्रह एव। तस्माद्वर्णसमवेतो ऽनुनासिकत्वादि: प्रतीयमानां वर्णधर्म एव नौपाधिक: तथा च युगपद्विरुद्धधर्मयोगात्परस्परमन्यत्वं गकारादीनामिति युक्तम्। तदनेनाभिसंधिनोक्तं कृतकवदुपचारादिति।
	तदेतद्वार्तिककारो व्याचष्टे। तीव्रं मन्दमिति कृतकमुपचर्यत इति। शब्दविषयत्वेन विरुद्धधर्ममुपलक्षयति। अपरानपि शब्दानित्यत्वहेतूनाह। कृतकवदुपचारादित्यनेनेति। सामान्यवत इत्येतावतैव जातिनिराकरणे सिद्धे विशेषग्रहणं साधर्म्यं सामान्यमिति भ्रमनिराकरणार्थम्। तद्धि प्रमेयत्वसत्त्वादिकं गुण इव जात्यादावप्यस्तीति। विशेषपदेन तु जातिग्रहणान्निवर्त्तितं भवति। उपलभ्यस्येति तूपरिष्टात्स्फुटीभविष्यतीति। शङ्कते तीव्रशब्दस्येति। तीव्रत्वधर्मान्वयव्यतिरेकानुविधायिप्रवृत्तिस्तीव्रशबदो न शब्दं धर्मिणमभिधातुमर्हतीति यथोक्तमात्रस्याक्षेप इत्यर्थ:। 
निराकरोति। न शब्दशब्देन समानाधिकरणस्येति। एतच्च व्यक्त्याकृतिजातय: पदार्थ इत्यत्र प्रतिपादयिष्यते। 
	शङ्कते व्यञ्जकस्येति। स्वकारणात्खलु व्यञ्जकाच्छब्दज्ञानमुत्पन्नं तीव्रं मन्दं चेति। तेन तीव्रज्ञानज्ञेय: शब्दो ऽपि 
तीव्र इव मन्दज्ञानज्ञेय: शब्दो मन्द इव भासते न त्वाजानतो ऽस्य तीव्रत्वं मन्दत्वं वा येन भिद्यत इत्यर्थ:। निराकरोति नाभिश्रवेति। अन्यत्खल्वन्येन समानजातीयेनाभिभूयते न तु तदेव तेन, न हि मध्यन्द्रिनोल्काप्रकाशसंबन्धी पट: पटुना सावित्रेण प्रकाशेन प्रकाशमानमात्मानमात्मना ऽभिभवति। एवं गकारो ऽपि तीव्रध्वनिप्रकाश्यं गकारमात्मानमभिभवेत्। यदि त्वयं मन्दध्वनिप्रकाश्यो गकारस्तीव्रध्वनिप्रकाश्याद्गकारादन्यो भवति। ततो मध्यदिनोल्काप्रकाश: सवितृप्रकाशेन चाल्पत्वादभिभूयते इति युज्यते तदिदं शेषं भाष्यउक्तमिति। सत्यमन्यदन्येनाभिभूयते तथा ऽपि न गकारस्य नानात्वमपि तु तद्ग्रहणानां तेषां चाभिभाव्याभिभावकभावो न गकारस्येत्यनेनाभिप्रायेण शङ्कते। ग्रहणमिति। निराकरोति। न ग्रहणभेस्येति। अर्थभेदाधीननिरूपणो ग्रहणभेदो नार्थभेदमन्तरेण शक्यो निरूपयितुं, न च भेदेनानिरूपित:प शक्यो 
ऽभिभाव्याभिभावकभावेन प्रत्येतुमित्यर्थ:। नित्यं ग्रहणभेद: स्यादिति। ग्रहणभेददर्शनाभ्युपगमे नियतमर्थभेदो ऽभ्युपगन्तव्य:। तथा च सर्वमेव भिद्यत इति नाभिन्नं किं चिद्भवेत्। भेदो ऽपि न स्यादभेदाश्रयत्वाद्भेदस्येत्यर्थ:। अभिश्रवानुपपत्तिश्चेति। ( 291 । 1 ) यस्मिन्नेव क्षणे पूर्वं ज्ञानमुत्तरेणोत्पद्याभिभवनीयं तदैव तेन विनाश्यते न चासतो ऽभिभव इत्यर्थ:। सांख्यमते ऽपि नाभिभव इत्याह। अभिभवेति। पराजितं सांख्यं दृष्ट्वा नास्माकमयमस्त्यनुयोग इति मन्वानो मीमांगक: पुन: शङ्कते। सर्वत्रेति। निराकरोति नेति। सांख्यश्चोदयति। यदि संतानवृत्तिरिति। परिहरति। शब्दसंतानस्य निमित्तभेदाभिमुख्येनादौ प्राप्तेरिति। ( 291 । 8 ) निमित्तभेदो भेरीशङ्खताल्वादिश्च तदाभिमुख्येन य: कर्णशष्कुल्यवरुद्धस्य नभस: श्रोत्रस्य भाग: स्थितस्तस्मिन्नादौ च उत्षन्न: शब्दस्तस्य प्राप्ते: पूर्वादिदिगवस्थितशङ्खादिजन्मा ऽयं शब्द इत्यनुमीयते। एतदुक्तं भवति विशिष्टदिग्देशावस्थितशङ्खादिप्रभवशब्दसंतानजन्यस्य तस् शब्दस्य को ऽपि धर्मभेद: श्रोत्रगोचरो यस्मात्तस्य विशिष्टदिग्देशावस्थितशङ्खादिप्रभवत्वमनुमीयते न चासौ सामान्यविशेषो ऽव्यपदेश्यत्वान्नास्ति। न हीक्षुक्षीरगुडादीनां मधुरत्वावान्तरसामान्यभेद: प्रत्यक्षवेदनीया: शक्या अव्यपदेश्यतपया प्रत्याख्यातुम्। अनुभवश्च समान:। तस्मादानुमानिक: 
शब्दे दिग्देशप्रत्यय इति। य: शब्दसंतान इति। संतनोतीति संतान: आद्य: शब्दो यो जायते स संतानोतीति सम्बन्ध: यस्मात्तनिमित्तादभिमुखे नेति योजना। आद्यशब्देति। तदभिमुखभागयुक्त: शब्द इति।
	तदेवं स्वमतमुक्त्वा परमतमाह। एके त्विति। परोक्षे वक्तरीति शेष:। यद्यपि जात्यन्धानामपि कथं चिदभिमुख्ापृष्ठपार्श्वत: शब्दविवेक: संभवति तथाऽपि पूर्वापरदिग्विभागो नास्तीत्यत उक्तं जात्यन्धानामिति ।। 13-14 ।।

2.2.15-16 ।।
	एतच्चाभावे नास्तीति। ( 293 । 3 ) न सत्तांसबन्धो नोभयान्तावच्छिन्नत्वमित्यर्थ: ।। 15-16 ।।

2.2.17
	ननु यद्यन्यव्द्यापकत्वं नास्ति कथं तर्हि भवद््बि:कंषां चिव्द्यापकत्वमव्यापकत्वं च केषां चिदिष्यतइत्यत आह। वयं तु व्याप्तिमङ्गुलिरूपस्येति ( 296 । 6 )। यत्र यत्राश्रयोपलब्धिस्तत्र तत्र यद्वस्तूपलब्धियोग्यं सदुपलभ्यते तव्द्यापकं तेन बलाकाव्यापकमपि शौक्यं मन्दमन्दालोके बलाकायामुपलभ्यमानायामपि नोपलभ्यते योग्यताभावात्। ईदृशं संयोगादीनां व्यापकत्वमशक्यं गुणत्वेन साधयितुमनुपलब्धिविरोधादित्याह। न पुन: शब्दादय इति। उपलब्धियोग्या इति शेष:। सर्ववस्तुविषयं च स्वाभिमत्तं व्यापकत्वाव्यापकत्वं संक्षिप्याह। समुदितस्थानानामिति। समुदितस्थाना हि सत्तादयो गोत्वादयश्च व्यापका एकसमुदाथ्युपलम्भे ऽप्युपलब्धे: संयोगादयस्तु समुदितस्थाना अव्यापका: न ह्येते समुदायिन्येकस्मिन्निरूप्यन्ते, अपि तु समुदितेष्वेव एकाश्रयाणां रूपादीनां व्यापकानामव्यापकानां च शब्दबुद्ध्यादीनामाश्रयोपलब्धातुपलब्ध्यनुपलब्धी व्याप्त्यव्याप्ती इति योजना। एकसमुदायीत्यत्रैकग्रहणमशेषसमुदायिनिवृत्त्यर्थम््। न त्वेको विवक्षितस्तद्ग्रहणं वा तेन कतिपयावयवोपलब्धौ तदनुपलब्धौ चोपलभ्यमानो ऽवयवी व्यापकत्वेनोक्तो भवति। मूर्तिमत्त्वादिभ्य इत्यादिग्रहणेन स्पर्शवत्त्वाव्यापित्वादीनि गृह्यन्ते। कार्याकाशसंयोगो विप्रतिपत्तिविषय इति। यदि कार्याकाशसंयोगमात्रं पक्षीक्रियते ततो विनश्यदाथारद्रव्यवर्तिन: संयोगस्येत्यस्त्यत एव यावद्द्रव्यभावित्यमित्यपसिद्धान्त: स्यादित्यत उक्तं विप्रतिपत्तिविषय इति। तेनैवानैकान्तिकं स्यादत उक्तमविनश्यदाधारत्व इति। तथा ऽपि पटस्य नीलीद्रव्यसंयोगेन यावद्द्रव्यभाविना ऽनैकान्तिकं स्यादित्यत उक्तं क्रियावद्द्रव्यवृत्तित्वे इति। विवक्षितपरस्परविभागहेतुक्रियावत्त्वमिह ग्राह्यम्। क्व चित्पट्यते विप्रतिपत्तिविषया विभागिन आकाशादय: 
क्रियावद्द्रव्यसंयोगित्वात्परमाणुवदिति, अत्र यद्याकाशादयो विभागिन इति साध्येत तत आत्मादिभिरपि विभागिन: स्युरित्यपसिद्धान्त: स्यादत उक्तं विप्रतिप्रत्तिविषया इति। ततो मूर्त्तेन विभागो न इन्यभिमतं लभ्यते। संयोगस्यचाव्याप्यवृत्तित्वपिति। प्रदेशवतो: खल्वामलकयो: संयोगो व्याप्यवृत्तिता संयोगस्याकाशादावपि प्रदेशवद्द्रव्यसामान्यं तेनाकाशादौ प्रदेशापचार इत्युक्तं, संप्रति सामान्यान्तरउपचारबीजमाह एकस्य चेति। ( 297 । 4 ) यथा घट एको ऽनेकमूर्त्तिमद्द्रव्यसंयोगी प्रदेशवानेवमाकाशमित्यर्थ:। 
	कतमस्मिन्नर्थइति प्रश्न:। तस्यार्थ:। "तत्त्वभाक्तयोर्नानात्वस्य विभागादव्यभिचार:" "संतानानुमानविशेषणात्" "कारणद्रव्यस्य  प्रदेशशब्देनाभिधाना" दिति सूत्रैरेवानैकान्तिकत्वपरिहारादस्मिन्नर्थे  सूत्रं न श्रूयते इत्ययुक्तमिति। उत्तरं निष्प्रदेशमाकाशमिति। न हि कारणद्रव्यस्य प्रदेशशब्देनाभिधानादिति सूत्रमाकाशादीनां निष्प्रदेशत्वं साक्षाद् ब्रूतइत्यर्थ:। एवं स्थिते भाष्यकारीयप्रश्ने वार्तिककार: स्वमुत्तरमाह। अर्थतो ऽधिगतेरिति। विषयान्तरं प्रश्नोत्तरयोराह शब्दसंतानेति। 
	भाष्यकारीयमुत्तरमाह द्वौ पक्षौ न व्यवस्थापयतीति भाष्यस्यार्थ: निष्प्रदेशत्वमात्मादीनां शब्दसंतानं च साक्षादाचक्षाण: सूत्रकार: पक्षं व्यवस्थापयेन्न तु तेनेदमभिहितमिति अनुमानतरोश्च पञ्चानां रूपाणां चतर्णां वा संपद: शाखा बहव इत्यर्थ: ।। 17 ।।

2.2.18
	सतो ऽनुपलब्धिकारणाभाव इति। ( 298 । 2 ) प्राक्प्रध्वंसाभाभ्यां व्यभिचारो या मूदिति सत इत्युक्तम् ।। 18 ।।

2.2.19-20
	अत्र जातिवादिन: सूत्रद्वयं "तदनुपलब्धेरनुपलम्भादावरणोपपत्ति:" आवरणानुपलब्धेस्तावदुपलब्धिर्न संभवति। अनुपलब्धिस्वरूपविरोधात्। तस्मापदावरणानुपलब्धिर्वक्तव्या तथा चावरणानुपलब्धेरभावे सत्यावरणोपलब्धिस्तया त्वावरणसद्भाव:। ज्ञानस्य निरालम्बनत्वायोगात्। द्वितीयंसूत्रम् "अनुपलम्भादनुपलब्धिसद्भावान्नावनणानुपपत्तिरनुपलम्भात्"। 
यदि पूर्वोक्तदोषभयादनुपलभ्यमाना ऽप्यावरणानुपलब्धिरस्ति तथा सत्यनुपलब्धेरनैकान्तिकत्वान्नाबरणाभावो ऽनुपलम्भादिति। तदिह द्वाभ्यां सूत्राभ्यामनैकान्तिकत्वं देशितम्।
	अस्यावतारभाष्यम् एवं च सति तत्त्वमिति। तदेत द्वार्तिककारो व्याचष्टे एवं चेति। सूत्रयोस्तात्पर्यं प्रश्नपूर्वकमेकत्र दर्शयति को ऽस्य वाक्यस्येति। अत्र सिद्धान्ती किं मत्र ज्ञेयं प्रत्यात्मवेदनीयत्वादिति। सिद्धान्त्याह एवंसतीति। यद्यावरणानुपलब्धिपरुपलभ्यते मानसेन प्रत्यक्षेण तदा नानैकान्तिकत्वं न चावरणसद्भाव:। उत्तरवाक्यमिति। जात्युत्तरवाक्यमित्यर्थ:। नास्योत्थानमस्तीति। न सूत्रद्वयस्याप्युत्थानमस्तीत्यर्थ:। ननु पूर्वेणैव सूत्रेणावरणोपपत्तौ दर्शितायां कृतमनुपलम्भादित्यनेन सूत्रेणेत्यत अह। अभ्यनुज्ञावादेनेति। पूर्वसूत्रेणानुपलब्धेरनुपलम्भादभाव उक्त: इह त्वनुपलम्भादपि यद्यनुपलब्धेर्नाभावादिति तदनेनाभ्यनुज्ञाया अनैकान्तिकत्वमुच्यत इति नापार्थकमेतत्सूत्रमित्यर्थ:। सूत्रगतो ऽपिरभ्युपगमांशमवद्योतयति। एतदेवाह भाष्यकार:। यद्यप्यनुजानाति भवानिति। तदनेन सूत्रद्वयेनानैकान्तिकत्वमुक्तमिति स्थितम् ।। 29-20 ।।

2.2.21
	अस्योत्तरसूत्रम्---
	अनु--तु: (सू. 21)।। जातिवाद्यनुपलब्धेरनुपलब्धिर्नास्ति विरोधादिति मन्यते तत्र विधिविषयप्रमाणगोचरता ऽनुपलब्धौ विरुध्येत। ननु निषेधगोचरप्रमाणविषयता ऽपि, ततश्चोपलब्धिं निषेधता प्रमाणेन मनसा ऽनुपलब्धिग्रहणं न विरोधमावहति तदयं सूत्रार्थ:। अनुपलब्धेरावरणानुपलब्धेरनुपलम्भात्मकत्वादावरणोपलब्धिनिषेधात्मकत्वात् तदनुपलब्धेरनुपलम्भादित्ययमावरणोपपत्तौ न हेतु:। असिद्धत्वाद् निषेधविषयेणानुपलब्धेरनुपलम्भादिति। तदेतद्भाष्यकारो व्याचष्टे। यदुपलभ्यतइति। यदुपलभ्यते विधिविषयेण प्रमाणेन तदस्ति यन्नोपलभ्यते यन्निषेधविषयेण प्रमाणेनोपलभ्यते तन्नास्तीति। तस्मादनुपलम्भात्मकं निषेधविषयप्रमाणागम्यमसदिति स्थितम्। उपलब्ध्यभावश्चानुपलब्धि: सेयमभावत्वान्नोपलभ्यते विधिविषयेण प्रमाणेन। शेषं सुगमम्।
	अस्य वार्तिककार: परमतात्पर्यमाह। अतथाजातीयेनेति। अनुत्तरं जात्युत्तरमित्यर्थ:। यथाजातीयक इति। उपलब्धस्य हि शब्दस्यासत्यनुपलब्धिकारणे प्रागूर्द्धं चोच्चारणादनुपलभ्यमानस्यानित्यस्य सधर्मा नान्य आत्मादिर्दृष्टो ऽनित्य इति। ननु प्रागूर्द्धं चोच्चारणान्मा भूच्छब्द इति एतावता ऽपि नित्यान्तरवैधर्म्येण कस्मान्न नित्य: शब्द: न ह्यात्माकाशादयो 
नित्या: सर्वथाप सर्वेषां सधर्माण: मा भूदेषामभेद इत्यत आह। उक्तं चेति। 
	अनित्यत्वसाधनमाह। अनित्य इति। प्रत्यक्षत्वादित्युच्यमाने गोत्वादिभिर्व्यभिचार: स्यादत उक्तं व्यापकद्रव्ये 
समवाये सतीति। तथा ऽप्यात्मसमवायिनैकत्वेन व्यभिचार: स्यादत उक्तम्। अव्यापकस्यासमवाये सतीति। तथा ऽप्या त्मसमवायित्वस्येति अमूर्त्तत्वादित्युच्यमाने घटादिभि: प्रदेशवद्भि: प्रथमे क्षणे व्यभिचारो ऽत उक्तं सर्वदेति। तथा ऽपि क्रियागुणादिभिर्व्यभिचारस्तेषामपि हि समवायिकारणं प्रदेश इत्यत उक्तम्। द्रव्यस्य सत इति ।। 21 ।।

2.2.22-24
	तदेवं स्वपक्षसाधनमुत्क्वा विप्रतिपत्तिनिमित्तं परपक्षसाधनमुपन्यस्य निराकरोति। अथ शब्दस्येति। ( 299 । 19 ) अस्पर्शेन कर्मणैवोभयतो व्यभिचारे लब्धे नित्येनाणुना व्यभिचारोद्भावनं कृतकत्वानित्यत्ववत्समव्याप्तिकत्वनिराकरणार्थं द्रष्टव्यम् ।। 22-24 ।।

2.2.25-30
	अयं तर्हि हेतु: सम्प्रदानादिति। संप्रदीयमानत्वादित्यर्थ:। दातृप्रतिग्रहीत्रोरन्तराले शब्दो ऽस्ति अध्यापनाद गुरुणा 
शिष्यापय दीयमानत्वाद धनूर्वेदविदा ऽऽचार्येण शिष्याय दीयमानेष्वादिवदिति । यद्यन्यन्नाम जगति भवेत् ततो न्यत्वे ऽप्यभ्यासस्योप चारादित्यनेनानैकान्तिकतवमुद्भाव्येत तदेव नास्तीति वाच्छलेन प्रत्यवतिष्टते ।। 25-31 ।।

2.2.32
	तस्य परिहारसूत्रम्।
	तद--द्धे: (सू. 32)।। तयोरन्यानन्ययोर्मध्ये ऽनन्यस्यान्यापेक्षसिद्धेरित्यर्थ:। न चान्यस्वरूपात्तदनन्यदिति परस्मादप्यनन्यद्भवितुमर्हति। न हि नीलमात्मनो ऽनन्यदिति पीतादप्यनन्यदिति। अन्यदेव हि पीतान्नीलमिति परमार्थ:। 
	अयं तावत्प्रत्यय: पुरुषान्तरे निबर्त्तमानो दृष्ट इति। ( 302 । 9 ) यदा खल्वेकस्य पुरुषस्य तत्प्रत्ययो भवति तदा ऽवश्यं न पुरुषान्तरस्य, तस्मात्प्रत्ययाव्यावृत्तिरसिद्धैवेति। एवमेतदिति। सत्यं विशेषदर्शनं तत्प्रत्ययनिवृत्तिहेतु: तदभावे तु विशेषादर्शनस्य न शक्यं संशयहेतुत्वं निवारयितुमित्यर्थ:। यत्पुनरेतद्गोशब्द इति। गोशब्दो गोशब्द इत्येकाकार: प्रत्ययो नैकमन्तरेण भवितुमर्हति। अथ भ्रान्त: कस्मान्न भवतीत्यत आह। न च गोशब्दस्येति। भ्रान्तत्वे हि ततो गोशब्दादर्थप्रत्ययो भ्रान्त: यथा समारोपितधूमभावया मशकवर्त्या धूमध्वजानुमानम्। तस्मादभ्रान्तो गोशब्दैकत्वप्रत्यय: स्थायितामस्य सूचयतीत्यर्थ:। दूषयति एतदपीति। युक्ता तु कारणसामान्यात्तत्प्रत्ययस्याव्यावृत्तिरिति गोशब्दबुद्धे: कारणमालम्बंन गोशब्दस्तस्य सामान्यं गत्वमोत्वं गोशब्दत्वमिति यावत्। तस्मात्तत्प्रत्ययस्य व्यावृत्तिर्युक्ता गोशब्दो गोशब्द इत्येवंरूपा। कथमिति प्रश्न: गोबुद्धौ गोबुद्धिप्रत्ययो न व्यावर्त्तते जात्यभिप्रायमेकवचनं गोबुद्धाविति। यथा हि गोबुद्धिषुभिन्नास्वपि परस्परं गोबुद्धिर्गोबुद्धिरित्यनुगतावभासिनी प्रथा गोबुद्धित्वसामान्योपधाना स्वकारणभूता गोबुद्धीरालम्बते एवं गोशब्दो गोशब्द इति षुद्धिरपि गोशब्दत्वोपधाना गोशब्दव्यक्तीर्न पुनर्गोशब्दव्यक्तिमेकामनेकदेशकालव्यापिनीम्। न चास्या गोशब्दबुद्धेरित्यत्रापि जातावेकवचनम्। गोशब्दो गोशब्द इति बुद्ध्यनुगति:--सामान्यनिबन्धना अनुगतित्वे सति गोशब्दबुद्धिसम्बन्धित्वात्। गोशब्दबुद्धिर्गोशब्दबुद्धिरित्यनुगतबुद्धिवदिति। 
	भिन्नमभेदेन विद्वान् यश्चानुपलब्धविशेष एव निवर्त्तते तं प्रति तस्य वस्तुन: किं विशेषो ऽस्ति नास्तीति भवन्त एव प्रष्टव्या:। उभयत्र दोषमाह यद्यस्तीति। व्द्यात्मकमिति। भिन्नमभिन्नमित्यर्थ:। अशेषपुरुषविषयतयेति। आधारतयेत्यर्थ: ।। 32 ।।

2.2.33-34 ।।
	कारणद्रव्यविभाग। इति। ( 303 । 5 ) विभागेनासमवायिकापरणसंयोगविनाशो लक्षित: तत्कार्यत्वात् ।। 33 ।। 34 ।।

2.2.35
	अनपदेशो ऽहेतुरित्यर्थ:। उभयमितीति। यदा क्रमेलकंविषाणित्वादश्वत्वेन साधयति तदा ऽस्य न विषाणं नापि तत्सम्बन्ध: यथा विषाणित्वं क्रमेलके ऽसिद्धं तथा ऽनुमानेन विनाशकारणोपलब्धौ तदनुपलब्धिरसिद्धेति। अश्वविषाण संबन्धस्याभावादिति। अश्वत्वविषाणत्वयोर्यत: को ऽपि संबन्धो ऽश्वेषु सिद्धो नास्ति तस्माद्विरोधादनुमानमेतदशाभनमित्यर्थ:। तस्माद्यथा विरुद्धाद्धेतोरनुमानमसदेवमसिद्धादपीत्यर्थ:। 
	शङ्कते कर्मत्ववदिति चेत्। निराकरोति। तच्च न आश्रयस्यानित्यत्वात्। कर्मत्वाश्रय: कर्म तस्यानित्यत्वादित्यर्थ:। शब्दस्य नित्यस्याश्रवणमनुपपन्नम् अश्रवणकारणानुपपत्तेरिति ब्रूम:। तन्नाश्रयानित्यत्वादिति ग्रहणकवाक्यं विभजते। कर्मत्वस्य पुनरिति।
	प्रतिघातिद्रव्यसंयोगस्त्वन्त्यस्य शब्दस्य निरोधक इति भाष्यम्। तस्यार्थ:। प्रतिघातिद्रव्यं कुड्यादि तत्संयोगो नभस:। एतदुक्तं भवति घनतरद्रव्यसंयुक्तं नभो न शब्दसमवायिकारणतां प्रतिपद्यते ततश्च सन्नप्यसमवायिकारणं शब्दो न शब्दान्तरमारभते तस्य व स्वकारणं तत्कारणस्य तस्माद्विनाशो भवतीति द्रष्टव्यम्। एवमन्यत्रापीदृश एव शब्दविनाशहेतुरूहनीय इति। 
	इतश्च शब्दोऽनित्य इत्याह। घण्टायामश्रिहन्यमानायामिति। यदि घण्टास्थेन व्यञ्जकेनान्यवृत्तिना वा ऽवस्थितेन 
सन्तानवृत्तिना वा नित्य: शब्दो व्यज्येत ततस्तारतारतरतारतममन्दमन्दतरादिश्रुतिभेदो न स्यात्। नित्यस्य च शब्दस्य न स्वाभाविको भेदो नाप्यौपाधिक इत्युपपादितमधस्तात्। यदि तु तारतमादयस्तावन्त एव शब्दा नित्यास्ततस्तावन्त एव युगपदेव गम्येरन् विशेषाभावाद् एकोह्येषां व्यञ्जक: स्थिर इति। अथ सन्तानवृत्तिस्तथा ऽपि सर्वएव तत्सन्ततिपतिता: समर्था इत्याद्येनैव सर्वे व्यज्येरन् न तु समानदेशानां समानेन्द्रियग्राह्याणां व्यञ्जकनियमो युक्त इत्युपपादितमधस्तात्। कारणत्वे तु धण्टास्थस्य संतानवृत्तेर्युक्तं यत्तारतमादिभेदेन कारणभेदात्कार्यभेद इति। तात्पर्यार्थ:। युगपदनेकशब्दोपलब्धिप्रसङ्ग इति। ( 304 । 5 ) अनेकस्य तारतमादे: शब्दस्योपलब्धिप्रसङ्ग इत्यर्थ:। घण्टास्थं चाभिव्यक्तिकारणं कथमन्यत्र वत्त्रमानमिति। श्रोत्रे वर्तमानमित्यर्थ:। द्वितीयं कल्पमाशङ्क्य दूषयति। अथान्यगतमिति। घण्टासबन्ध्येष शब्द इति हि तावल्लौकिकप्रत्यय: सो ऽयमन्यगते शब्दव्यञ्जके यथैकस्यां धण्टायां भवति तथा घण्टान्तरेष्वपि तत्प्रत्यासन्नेषु भवेदविशेषात्। तस्मादेकघण्टास्थत्वे नियमहेतुर्वक्तव्य इति। असति शब्दभेदे श्रुतीनामिति। शब्दज्ञानानामित्यर्थ:। नाद इति वायुधर्मोऽभिधीयतइति शङ्क्तते व्यामोहप्रत्यय इति। यथा हि वस्तुत: स्वच्छधवले स्फटिकमणौ लाक्षारसावसेकतिरस्कृतधवलिम्नि लोहित: स्फटिक इति प्रत्यय: एवमभिव्यञ्जकवृत्तिस्तारत्वादिर्भ्रान्त्या: शब्दे प्रतीयते इत्यर्थ:। निराकरोति। न विशेषहेत्वभावादिति। न हि समीचीनात्प्रत्ययात्तारो ऽयं शब्द इति प्रत्ययस्य कश्चिद्विशेषहेतुरस्ति बाधकप्रत्ययो येनैष मिथ्याप्रत्यय: स्यादित्यर्थ:। न च निर्बीजा भ्रान्तिरपि संभवितुमर्हति दीर्घत्वादिभ्रमाणांप तु शब्दे ऽस्ति बीजमित्याह। यदि चायमिति। यानि खलु दीर्घाणि वंशप्रभृतीनि एषामवयवो वा ऽपचय: समानजातीयोपचय इहाप्यविरतभृतौ शब्दसंताने विवृतकारणनिष्पन्ने समस्ति समानजातीयोपचय इति तत्साधर्म्याद् दीर्घत्वभ्रम एव शब्दसंतान एव तारो महानित्युच्यते तत्राप्यस्ति समानजातीयोपचयो ऽस्ति च स्फुटतरत्वं महानपि स्फुटतरो ऽयमपि तथेति महानित्युच्यते। 
	शङ्कते तुल्यमिति चेत्। यथा ह्यनित्यवादे घण्टास्थमवस्थितं संतानवृत्ति न युगपत्तारमन्दानुत्पादयति र्कि तु क्रमणैव एवं नित्यानपि शब्दान् क्रमेण व्यङ्क्ष्यतीत्यर्थ:। निराकरोति। न तन्निमित्तस्य कदा चिद्भावात्। न तावन्नित्यवादिभिस्तारत्वादिधर्मभेदेन शब्दभेदो ऽभ्युपेयते तथा चैकेनावस्थितेन घण्टास्थेन संतानवृत्तिना व्यज्यमान एकस्मिन् शब्दे नित्यं श्रुतिभेद: कादाचित्को नोपपद्यते। शब्दे त्वनित्ये ऽन्पयस्मिन्नन्यस्मिन् क्रियमाणे संतानवृत्तिना कारणेन तद्भेदात्कार्यत्वात्कादाचित्कत्वाच्च श्रुतिभेदोपपत्तिरिति वैषम्यमित्यर्थ:। तच्च कारणमिति। ( 305 । 8 ) निमित्तकारणमित्यर्थ:। पाणिसंश्लेषमपेक्षमाणादिति। स्पर्शवद्वेगवद्द्रव्यसंयोगाद घण्टायां कर्म  कर्मवद्घण्टाकाशसंयोगात्तादृशाच्छब्दश्चेत्येक: काल: तत्कर्म पाण्यभिधातमपेक्षमाणं विभागसमकालं संस्कारं घेगाख्यं करोति। सा घण्टा चलन्त्याध्यात्मिकं वायुमुपगृह्णाति घण्टातदवयवसंयुक्ता वायुपरमाणव एवाध्यात्मिको वायु: तदुपग्रहो घण्टानया: स्ववेगमपेक्षमाणाया वायुसंयोगाद्वायौ क्रियोत्पादकत्वं ततश्चानिलकर्मणो घण्टानिलसंयोगो वायुगतवेगापेक्षो घण्टायां कर्मारभते। तदिदमाह सा च वायुना ऽभिहता पुन: कर्म करोति। तदेवं वायुघण्टासंयोगो घण्टावेगापेक्षो घण्टाकाशसंयोगश्च शब्दमारभतइति द्रष्टव्यम्। ततश्च कर्मणा संस्कार: संस्कारेण पुन: कर्म शब्दश्चेत्यपि द्रष्टव्यम्। सुगममन्यत् ।। 35 ।।

2.2.36
	देशयति अथ घण्टास्थ इति। न खलु कारणविनाशे कार्योच्छेदो, मा भूत्कुलालादिनिवृत्तावपि 
घटादिनिवृत्तिरित्यर्थ:। परिहरति न ब्रूम इति। यद्यपि निमित्तनिवृत्तावपि कार्यं निवर्त्तते यथा ऽपेक्षाबुद्धिनाशाद् द्वित्वादि तथा ऽपि निमित्तनिवृत्तावपि तदनिवृत्तिमभ्युपगम्यैव परिहार इति मन्तव्यम् ।। 36 ।।

2.2.37
	सिंहावलोकितन्यायेन पूर्वोक्तं हेतु दूषयति। विनाशेति। ( 306 । 3 ) प्रत्यक्षेण 
शब्दविनाशकारणानुपलब्धेश्चावस्थाने शब्दस्य शब्दोपलब्धेरपि नित्यत्वप्रसङ्ग:। न हि तस्या अपि विनाशकारणं प्रत्यक्षेणोपलभ्यत इति तदनेन विनाशकारणानुपलब्धिरित्यस्यानैकान्तिकत्वमुद्भावितम् ।। 37 ।।

2.2.38
	संप्रति सांख्य: प्रत्यवतिष्ठते। कम्पसमानाश्रयस्येति। अनुवृत्तो नाद: शब्दो ऽनुनाद इति। वैयधिकरण्ये हीति। 
द्रव्यप्रश्लेषासमानाधिकरणस्यैवव संस्कारस्योच्छेद: स्याद् न व्यधिकरणस्य शब्दस्य, व्यधिकरणस्य तूच्छेदाभ्युपगमे ऽतिप्रसङ्ग: स्यात् तस्मात् कम्पसंतानसंस्कारसमानाश्रय: शब्दो ऽभ्युपगन्तव्य:। तदनेनाकाशाश्रयत्वं शब्दस्य प्रतिषिद्धं तदेतद्वार्त्तिककारो व्याचष्टे। व्यधिकरणत्वादयुक्तमिति । अस्योत्तरसूत्रम् ।
	अस्प--ध: (सू. 38)।। प्राप्यकारित्वमिन्द्रियाणां व्यवस्थितं प्राक्। घण्टाद्याश्रय: शब्दो न श्रोत्रं प्राप्नोति। एवं हि प्राप्नुयाद् यदि घण्टा कर्णशष्कुलीमागच्छेत् कर्णशष्कुली वा घण्टां, न चैतदुभयमस्ति। न चाहंकारिकमिन्दियं व्यापीत्युक्तम््। तस्माच्छब्दाधारो नि:स्पर्शो व्यापी वाकाशस्तदाधार: शब्द: श्रोत्रमायाति संतानवृत्त्येति युक्तं तथा च श्रवणमस्योपपन्नं नान्यथेति। तदेतद्वार्त्तिककृद्विभजते, अस्पर्शेति। येन केन चिदिति। मन्दतरेण वा मन्दतमेनवा कारणशब्देनेत्यर्थ:। 
	अनेक: संस्कार इति तत्त्वं शब्दभेदादिति। एकस्य हि संस्कारस्य धर्मभेदकल्पनायां कल्पनागौरप्रसङ्ग: संस्कारस्तावदेको धर्मो धर्मभेदाश्चेति। तदिह धर्मभेदस्थाने ऽस्तु संस्कारभेद: कृतमत्रैकेन धर्मिणा। न च संस्कारभेदेषु धर्मभेदा: कल्पनीया: संस्कारभेदमात्रादेव कारणात्कार्यभेदोपपत्तौ तद्गतधर्मभेदकल्पनावैयर्थ्यादिति भाव:। यस्य च वैशेषिकस्यैक: संस्कारस्तस्येषो: पात: प्राप्नोति संस्कारस्य हीषोर्मूर्तद्रव्यसंयोगो विनाशको ऽविनाशको वा, विनाशकश्चेद् आद्येनैव मूर्त्तद्रव्यसंयोगेन तस्य विनाशादगत्वैव यावद्गन्तव्यमिषो: पातप्रसङ्ग:। द्वितीये तु कल्पे कृतकस्यापि संस्कारस्य विनाशकारणाभावेनाविनाशान्न कदा चिदपि पात: स्यात् प्रयोगश्च इष्वादिवेग: क्षणिक: वेगत्वात् घटादिगतवेगवदिति ।। 38 ।।

2.2.39
	विभ--से ( सू. 39 )।। संख्यानां रूपरसगन्धस्पर्शशब्दसमुदायो वीणावेणुशङ्क्षादिद्रव्यं तत्र समासे समुदाये स्थितएव व्यज्यतइति दर्शनं तस्मिन्समुदाये सांख्याभिमते विभक्त्यन्तरोपत्तेश्च न व्यज्येत शब्द: यदि समुदाये व्यज्येत शब्द: विभक्तिश्च षड्जधैवतगान्धारादिभेदेन विभागान्तरं च षड्जजातीयस्यैव तारमन्द्रादिरूपं नोपपद्यते न हि तद्गतानां गन्धादीनामेकस्मिन्नेव द्रव्ये वीणादौ नानाजातीयानां च प्रतिक्षणं भेदो दृश्यते तस्माद्विभक्त्यन्तरोत्पत्तेर्न समासे व्यज्यते शब्द: अपि त्वाकाशगुण: क्रियतइति सांप्रतम्। सूत्रव्याख्ययैव भाष्यवार्त्तिके व्याख्याते ।। 39 ।।

2.2.40
	तदेवं रूपादिसन्निविष्ट: शब्दो व्यज्यतइति सांख्यमते दूषिते स एव सांख्यो वर्णेषु प्रकृतिविकारभावश्रुतेर्मृत्सुवर्णादिवत्परिणामिनित्या वर्णा इति यदि प्रत्यवतिष्ठते तत्र परीक्षामारभतेदिविधश्चायं शब्द इति। 	विकारोपदेशो ऽपि न ध्वनिमात्रे शब्दे ऽस्तीति न तस्य परिणामिनित्यतामापादयितुमर्हति केवलं वर्णात्मन्यापादयेद् यद्यसंदेह: स्याद्, अस्ति तु तत्रापि संदेह:। तथा हि इको यणचि इत्यादिकं विकारोपदेशमाचक्षतएके। अन्ये त्वादशोपदेशं, तत्र व्याख्यातृविप्रतिपत्ते: संशय:। तन्नापरीक्ष्य शक्यमवधारयितुमित्यर्थ:। तत्र परीक्षायामादेशोपदेशस्तत्त्वमित्यवधारयते। 	
	आदेशोपदेश इति। सुवर्णजातीया: खल्ववयवा अन्यतमव्यूहपरित्यागेनान्यतमं व्यूहमापद्यमाना रुचक इति वा वर्द्धमान इति वा परिणमन्ते, अस्ति हि तेषु सर्वेषु सुवर्णजातीयानामवयवानामनुगम: न तु यकारे इकारस्य वा तदारम्भकस्य वा अवयवस्यानुगममीक्षामहे। तस्माद्विकाराभाबादादेशत्वमस्य निश्चिनुम इति। 
	उपपत्त्यन्तरं चाविकारे दर्शयति। भिन्नकारणयोश्चेति। यदि हीकारविकारो यकार: स्याद्  यकारप्रयोगायेकारमुपाददानास्तत्कारणं विवृतकरणं पूर्वमुपाददीरन्। तन्निरपेक्षास्तु यकारं प्रयोक्ष्यमाणा ईषत्स्पृष्टकरणमुपाददते तस्मान्नेकारविकारो यकार इत्युत्पश्याम:। 
	उपपत्त्यन्तरमाह। अविकारे चेति। कारकज्ञापकयोर्हेत्वोरविशेषमाह। उभयत्रेति। उपपत्त्यन्तरमाह। प्रयुज्यमानेति। यथा हि क्षीरं कालविपाकापेक्षं दधि भवद्दृश्यते न तथेकारो यकारो भवन्नित्यर्थ:। 
	यदि न विकार: कथं तर्हि शब्दान्वाख्यानमिको यणर्चात्यत आह। अविकारे चेति। इक: प्रयोगप्रसङ्गे: संहितायां यण: प्रयोगमाह तत्सूत्रे न पुनरिग्विकारं यणमित्यर्थ:। ननु मा भूद्विकार: परिणामो ऽर्थान्तरं तु भविष्यति ततो नित्यावर्णा भविष्यन्तीत्यत आह। एतावच्चैतदिति। परिणामो वेत्यापातत: कार्यकारणभावो वेति परमार्थ:। न जातु क्षीरं तदवयवा वा दधिरूपेण परिणमन्ते न ह्यवयवा अवयविस्वभावा: तस्मात्कार्यकारणभाव एव तात्त्विक इति। स च वर्णेषु नास्ति 
इगनपेक्षस्य वणो निष्पत्ते:। तस्मादिक्प्रयोगप्रसङ्गे संहितायां यण: प्रयोग इत्यन्वाख्यानार्थ इति। 
	इतश्चायमादेशोपदेश इत्याह। वर्णसमुदायेति। वर्णस्यैकस्य वास्तवत्वात् कदाचिद्विकार उपपद्यते बुद्धि: समाहारमात्रस्य तु तत्समुदायस्य न विकारसम्भव:। तस्मात्तत्राकामेनाप्यादेशोपदेशो वक्तव्य:। स वरं क्लृप्तत्वादेकस्मिन्नप्यस्तु वर्णइति इत्यर्थ: ।। 40 ।।

2.2.41
	इतश्च न प्रकृतिविकारभाव:। प्रकृतिविवृद्वाविति। महद्भि: खलु तूलपिण्डैरारब्ध: स्थूल: पिण्डो ऽल्पैश्चारब्धो महानल्प इति दृष्टं तद्वदिहापि दीर्घेकारविकारस्य यकारस्येकारविकाराद्भवितव्यं विशेषेण, न चास्ति विशेष: तस्मान्न प्रकृतिविकारभाव इत्यर्थ: ।। 41 ।।

2.2.42
	अस्याक्षेपसूत्रम्-
	न्यून--तु: ( सू. 41 ) ।। अल्पेन हि न्यग्रोधवीजेनारब्धो न्यग्रोधतरुर्महान् ततो ऽतिमहता वा नारिकेलबीजेनारब्धो नारिकेलतरुरल्प: नारिकेलबीजैरेव परस्परापेक्षमाणसमैरारब्ध: सम इति।। 42 ।।

2.2.43
	अस्य प्रत्याचयानसूत्रम्। द्विविधस्यापि हेतोरिति। यदि च न्यूनसमाधिकोपलब्धेरिति साधनं तदा द्विविधस्य हेतोरभावाद् दृष्टान्तमात्रस्य चासाधकत्वात्। प्रतिदृष्टान्तस्य च संभवादित्येतद् दूषणम् ।। 43 ।।

2.2.44
	यदि च न्यूनसमाधिकोपलब्धेरित्यनेनानैकान्तिकोद्भावनं प्रकृत्यनुविधानस्य क्रियते तदा दूषणपक्षे नातुल्यप्रकृतीनां विकारविकल्पादिति दूषणम्। अनैकान्तिकदोषस्यासम्बन्धत्वं नाम न्यूनसमाधिकत्वे तु प्रकृत्यनुविधानं विकापराणामप्रच्युतम्। तथा ह्यतुल्याया: प्रकृतेर्विकारा विकल्प्यन्ते प्रकृतिभेदमनुविधीयन्ते, न जातु न्यग्रोधबीजाद् नारिकेलपादपो भवति भवति च न्यग्रोधबीजान्न्यग्रोधपादप इति। एतदुक्तं भवति प्रकृतिभेदानुविधानं विकारभेदानां ब्रूमोप न पूनस्तद्विवृद्धिह्रासाभ्यां तद्विवृद्धिह्रासौ येनानैकान्तिकत्वमुद्भाव्येत तस्मादनैकान्तिकोद्भावनमसंबद्धामित्यर्थ:। 
	न त्विवर्णमनुविधीयते यकार इति भाष्यम्। तस्यार्थो न त्विवर्णभेदमनुविधीयते इति। तस्मादनुदाहरणं न्यूनसमाधिकभावे द्रव्यविकार इति ।। 44 ।।

2.2.45
	अस्याक्षेपसूत्रम्---
	द्रव्यविकार इति। ( 308 । 1 )	न प्रकृतिभेदमवश्यमनुविधीयन्ते विकारा: द्रव्यत्वेन तुल्यत्वे ऽपि प्रकृतीनां विकारवैषम्यं तथा च दीर्घह्रस्वाभ्यां वैषम्ये विकारवैषम्यं भविष्यति प्रकृतिसाम्यइव विकारवैषम्यम् इति भाव: ।। 45 ।।

2.2.46
	तत्र प्रत्याख्यानसूत्रम्। न विकारधर्मेति। यद्यपि प्रकृतेर्द्रव्यत्वमभेदस्तथा ऽपि विकारभेदे प्रकृतिभेद एवोपयुज्यते न पुन: प्रकृतेरभेद: तद्विकाराणां तु यदभिन्नं रूपं द्रव्यत्वं तत्र तस्योपयोग इति स्थिते परिहारो 
ऽन्वय (स्याक्षेपसूत्रं द्रव्येविकार इति।) ग्रहणं परिहार उक्त: ।। 46 ।।

2.2.47
	इतश्च न सन्ति वर्णविकारा इत्याह। विकारेति। नो खलु क्षीरविकारो दधि पुन: क्षीरं दृष्टमित्यर्थ:। अननुमानादिति 
प्रमाणाभावमुपलक्षयति ।। 47 ।।

2.2.48
	अस्याक्षेप: सुवर्णादीनामिति सूत्रम्। साधनपक्षे दूषणं व्यभिचारादिति । दूषणपक्षे दोषमाह। सुवर्णोदाहरणोपपत्तिश्चेति।। 48 ।।

2.2.49
	 तथा हि। ये सुवर्णजातीय अवयवा रुचकत्वमापन्नास्तएव 
पूर्वव्यूहपरित्यागेन वर्धमानतामापन्ना: पुना रुचकत्वमापद्यन्ते तदवयवानां तत्र प्रत्यभिज्ञायमानत्वात। न त्विहेकारो यकारानुगत इकारयकारानुगतो वा ऽन्य: कश्चिद्धर्मी दृश्यते य इत्त्वं परित्यज्य यत्त्वमापद्यते वर्णत्वं त्वनुगतमपि न धर्मि, किं तु धर्म एव। न च निवर्तमान ईकारो यकारस्य धर्मो भवितुमर्हति धर्मधर्मिणो: समानकालत्वादित्यर्थ: ।। 49 ।।

2.2.50
	ननु दध्यत्रेति प्रयोगे कदेकारस्योत्पद्य निरोध:। तथा दधि अत्रेति प्रयोगे कदा यकारस्योत्पद्य निरोध इत्यत आह। तदेतदवगृह्य संधानइति। अवग्रहो ऽसंहिता दधि अत्रेत्युच्चार्य दध्यत्रेत्युच्चार्यते दध्यत्रेति वा संधाय दधि अत्रेत्यवगृह्यतइत्यर्थ:। ।। 50 ।।

2.2.51
	जातिवादी प्रत्यवतिष्ठते। नित्यपक्षे तावदिति। यथा हि सत्यपि नित्यत्वे के चिदतीन्द्रिया: यथा परमाण्वाकाशादय: के चिदैन्द्रियका: यथा गोत्वादय: एवं सत्यपि नित्यत्वे परमाण्वाकाशादयो न प्रकृतिविकारभूता: वर्णास्तु प्रकृतिविकारभावमापत्स्यन्ते। नित्या अपत्यिर्थ:। सेयं विकल्पसमा जातिरित्याह। विरोधादिति। न खल्वैन्द्रियकत्वानैन्द्रियकत्वाभ्यामस्मि कश्चिन्नित्यत्वस्य विरोध:। प्रकृतिविकारभावेन त्वस्ति, न हि संभवति कार्यं च नित्यं चेत्यर्थ:। ।। 51 ।।

2.2.52
	अनित्यपक्षे जातिवाद्याह। अनवस्थायित्वे चेति। यथा सत्यप्यनवस्थायित्वे वर्णा इन्द्रियेण सम्बध्य स्वविषयं 
ज्ञानं जनयन्ति एवं विकारमपि करिष्यन्तीत्यर्थ:। सेयं साधर्म्यसमा जातिरित्याह। असंबन्धादिति। कतिपयक्षणावस्थानेन वर्णानां क्षणिकानामपि स्वविषयज्ञानहेतुभावो युज्यते अवगृह्य चिरं स्थित्वा यदा संधीयते संधाय वा चरिं स्थित्वा यदा विगृह्यते तदा वर्णानामनित्यानां न तावन्तं कालमवस्थानमस्तीति नोपलब्धिहेतुत्वेन विकारकृर्तत्वं वर्णानां तुल्यम्। तस्मादसंबन्धादसमर्था वर्णोपलब्धिर्वर्णविकारप्रतिपाद इत्यर्थ:। माभूद्रर्णोपलब्धिर्वंर्णविकारेण साक्षात्संबद्धा ओदशविरोधितया तु तन्निवृत्त्या पारिशेष्याद्विकारं साधयिष्यतीत्यत आह। न च वर्णोपलब्धिरिति ।। 52 ।।

2.2.53
	तदेवं जात्युत्तरमुत्थितमेव मारितं कृत्वा भाष्यकारो ऽत्रैवार्थे सूत्रं पठति। विकारधर्मित्वइति। वार्तिकम् उपलभ्यमानस्य चेकारस्य यत्वानुपपत्तेरिति। ( 309 । 17 ) अवगृह्य चिरं स्थित्वा संधाय यदा यत्वं तदोपलभ्यमानतेकारस्य नास्तीत्यर्थ: ।। 53 ।।

2.2.54
	इतश्च वर्णविकारानुपपत्ति:। प्रकृत्यनियमादिति। क्षीरजातीयस्य दधिजातीयो विकारो न पुन: कदा चिदपि दधिजातीयस्य क्षीरजातीया विकारा उपलभ्यन्ते। इह तु यथेकारजातीयस्य यकारजातीयो विकारो दध्यत्रेति दृश्यते एवं 
यकारजातीयस्यापि विकार इकारजातीयो दृश्यते यथा व्यथे: सति प्रसारणे यकारस्येकार इति। तस्मादनियमान्न प्रकृतिविकापरभाव इत्यर्थ: ।। 54 ।।

2.2.55
	अत्र च्छलवादी प्रत्यवतिष्ठते। अनियमे नियमादिति ।। 55 ।।

2.2.56
	तदेतस्य वाक््छलत्वमापादयति। नियमानियमविरोधादिति। नियमानियमसामानाधिकरण्यं विरुध्यते न त्वाधाराधेयभाव इत्यर्थ: ।। 56 ।।

2.2.57
	तदेंव प्रकृतिविकारभावं निराकृत्य विकारवचनव्यक्तिं शब्दानामादेशपक्षे समर्थयति। न चेयं वर्णविकारोपपत्तिरिति। एकस्याप्रयोगे अन्यस्य प्रयोगो विकार इति सामान्यलक्षणम्। तस्य विशेषानाह। स भिद्यतइति। उपमर्द्दो नामेति। यथा ऽस्तेर्भूरिति। लेश: स्त इत्यत्रास्तेरकारलोपे सकारमात्रस्य लेशस्यैकदेशस्य व्यवस्थापनम्। श्लेषप आगम: प्रकृते: प्रत्ययस्य वा। अत्रापि केवलस्याप्रयोगे विशिष्टस्य प्रयोग इत्येतावता विकारसामान्यलक्षणं लक्षणीयम्। एतेन वार्त्तिकमपि व्याख्यातमेवेति ।। 57 ।।

2.2.58
	तदेवमुक्तेन क्रमेण वर्णानामनित्यतां प्रतिपाद्य शब्दप्रामाण्योपयोगि पदं निरूपयति।
	ते वि--दम् ( सू. 57 )।। एवं किल के चित्पश्यन्ति न वर्णा: प्रतिपादयन्त्यर्थान् ते हि प्रत्येकं वा अन्वयधियमादधीरन् नागदन्ता इव शिक्यालम्बनं मिलिता वा ग्रावाण इव पिठरधारणम्। तत्र न तावत्पूर्व: कल्प:। प्रत्येकमर्थप्रत्ययानुत्पादात्। वर्णान्तरोच्चारणानर्थक्याच्च। नापि संहता: एकवक्तृप्रयोगे क्रमनियमेन संघातानुपपत्ते:। अनेककर्तृकप्रयोगे ऽपि सत्यपि यौगपद्ये अर्थप्रत्ययानुत्पादनात्। नापि क्रमवत्पूर्ववर्णानुभवभावितसंस्कारसहितो ऽन्त्यवर्णप्रत्ययोऽर्थप्रत्ययहेतुरिति सांप्रतम्। भावनापरनाम्न: संस्कारस्य स्वोत्पादकानुभवविषयस्मृतिजननादन्यत्र सामर्थ्यादर्शनात्। न हि गवानुभवजनित: संस्कार: करोति स्मृतिं तुरङ्गमे। अपि चेयमन्त्यवर्णश्रुति: स्वार्थसंकेतस्मृत्यपेक्षा वार्थप्रत्ययमादधीत अनपेक्षा वा, तदपेक्षत्वे तत्काले अन्त्यवर्णश्रुतिरुपरता क्षणिकत्वेनेति कया सङ्केतस्मृतिरपेक्ष्यते अन्त्यवर्णश्रुतिसमये च संकेतस्मृतिरनागतेति किमन्त्यवर्णप्रत्ययो ऽपेक्षेत। संकेतस्मृत्यनपेक्षत्वे अगृहीतसंकेतस्यापि प्रथमश्राविणो ऽर्थप्रत्ययप्रसङ्ग:। न हि चिरध्यस्तस्यानपेक्षितस्मृते: संकेतग्रहस्यास्ति कश्चिदुपयोग इति। न च भावनाख्यसंस्कारसहितो ऽन्त्यवर्ण: प्रत्यायको ऽर्थस्य। नाप्यन्य एव कश्चित्पूर्ववर्णानुभवजनित: संस्कार: प्रोक्षणादिभिरिव व्रीह्यादेरन्त्यवर्णप्रत्ययसहकारीति युक्तम्। अनेकादृष्टकल्पनाप्रसङ्गात्। स एव तावददृष्टचर: कल्पनीयस्तस्य चानेकत्वमिति सो ऽयं वर्णेभ्यो ऽर्थप्रत्ययो भवन्ननुपपद्यमानस्तदतिरिक्तं स्फोटानुभवमायतते। अस्ति हि भिन्नष्वेपि वर्णेषु वाक्यमिदमेकं पदमिति चा सर्वजनीनो ऽनुभव:। न चासौ भिन्नवर्णालम्बनो भवितुमर्हति एकस्य नानात्वविरोधात्। तस्माद्वर्णातिरिक्तं पदं वाक्यं वाऽऽलम्बते। तच्चे प्रत्येकमेव ध्वनयो ऽभिव्यञ्जयन्ति केवलं पूर्वे ध्वनय: स्वरूपमाभासयन्ते चरमस्तु व्यक्तम्। न चेयमर्थे विधा संभविनी प्रत्यक्षज्ञाननियतत्वात् व्यक्तव्यक्तावभासिताया: पदे प्रत्यक्षे उपपत्ति: अर्थस्य तु पदगम्यस्याप्रत्यक्षस्य मानान्तरेण ग्रहणमस्तीति अग्रहणं वा न तु स्फुटास्फुटत्वाभ्यां योग:। अपि च यस्मिन्ननुवर्तमाने यव्द्यावर्तते तत्तस्माद्भिद्यते यथा सुवर्णाक्यवेष्वनुवर्तमानेषु कटकमुकुटादय:। अनुवर्तमानेषु तु वर्णेषु व्यावर्तन्ते पदभेदास्तस्मात्ते ऽपि वर्णेभ्यो भिन्ना इति तान्प्रत्याह।
	ते विभक्त्यन्ता: पदम्। तएव वर्णा एव पदं न तु तदतिरिक्तं स्फोटाख्यमित्यर्थ:।
	इदमत्राकूतम्। न तावद्वर्णातिरिक्त: पदात्मा कश्चिदुपलभ्यते प्रत्यक्षेण, पदमिति तु व्यपदेशस्तानेव वर्णान् बहूनप्येकस्मृतिसमारोहितया वा एकार्थधीहेतुतया वा अभिन्नकारकावस्थावत्तया वा ऽऽलम्बते भाक्त:। न चैवमन्योन्यसंश्रय: 
नर्त्ते पदावधारणापदर्थाधिगमो न चार्थाधिगमन्तरेण पदावधारणमिति। एकस्मृतिबुद्धिसमारोहिणां वर्णानामसत्यर्थवत्तया ऽवबोधे सुज्ञानत्वात् तन्मात्रस्य च स्वार्थेन संकेतग्रहस्यापि सुकरत्वात् तदुत्तरकालत्वाच्च पदमिति कारकशब्दप्रवृत्ते:। इतरथा सर्वेषु कारकशब्देषु दुर्वारमितरेतराश्रयत्वं कार्योपहितमर्यादत्वात्कारकाणां तदनुपातित्वाच्च तच्छब्दानां, तस्माव्द्यपदेशमात्रानुरोधेन नैकैकवर्णमात्रावभासिनीषु श्रोत्रजासु बुद्धिषु तदाहितवासनालब्धजन्मायां चानु भूतवर्णसंकलनात्मिकायां स्मतिबुद्धावप्रथमानो वर्णविभागोपमर्देन न शक्य: पदात्मा प्रत्यक्ष इति वक्तुं, नापि निर्भागस्य स्फुटास्फुटत्वे वा भागविपर्यासोव वा युज्यते, नो खलु सर्वथा ऽदृश्यमानो नाम स्फुट: नापि समारोपविषय:। न हि सामान्यात्मना ऽप्यगृहीता शुक्ती रजतत्वसमारोपविषय:। न च निर्भागेपदात्मनि गृहीते किं चिदस्यागृहीतमवशिष्यते यदग्रहणादव्यक्तत्वं वा समारोपो वा भवेत्। न च तदेव तदैव तेन गृहीतमगृहीतं च संभवति। तस्मान्न प्रत्यक्षस्य तदाभासस्य वा गोचर: पदात्मा। नाप्यनुमानस्यार्थप्रत्ययलिङ्गजन्मन: परस्पराश्रयप्रसङ्गात्। न तावत्सत्तामात्रेण पदात्मा ऽर्थप्रत्ययमाधत्ते मा धान्नित्यत्वेन नित्यमेनम्। तस्मात्स्वज्ञानेन। तच्च स्वज्ञानमर्थप्रत्ययात् तथा च सत्यर्थप्रत्यये पदप्रत्यय: पदप्रत्यये च सत्यर्थप्रत्यय इति व्यक्तमन्योन्याश्रयत्वम्। न चेयमर्थधीर्वर्णेभ्यो नोदेतुमर्हति ते हि पूर्वमनुभूता: प्रत्येकम् अनुभूतताक्रमोपसृष्टा एकबुद्धिसमारोहिण: शक्नुवन्त्यर्थधियमाधातुम्। न चाक्रमानुक्रमविपरीतक्रमाणामविशेषो वर्णानाम्। पूर्वानुभवसन्निवेशानुसारित्वात्स्मृते: तत्सन्निवेशस्य च विशेषाद्विशेषोपपत्ति:। अभेदे ऽपि च वर्णानां न हि हिनेत्यादौ पदभेद उपपत्स्यते विना ऽपि स्फोटकल्पनाम्। क्रमभेदानुविधायित्वात्पदभेदस्य, अर्थप्रत्ययकारकत्वं च न वर्णमात्राणामपि तु क्रमन्यूनातिरिक्तत्वाद्युपहितानाम्। तत्तदुपधानं न तुल्यत्वे ऽपि वर्णानामन्यदन्यदिति पदभेदसिद्धि:। तस्माद् दृष्टेभ्य एव वर्णेभ्यो दृष्टप्रकारानुपातिभ्यो ऽर्थप्रत्ययोत्पत्तिरुपपद्यमाना नादृष्टं स्फोटात्मानं दृश्यमानवर्णभेदापह्नवेन कल्पयितुमर्हतीति सिद्धम्।
	ते विभक्त्यन्ता: पदमिति। यथादर्शनं विकृता इति भाष्यम्। गुणान्तरापत्त्यादिभिरादर्शरूपेण विकृता: यथादर्शनं यथाप्रमाणं न तु प्रकृतिविकारभावेन तस्नपवय प्रमाणबाधितत्वादित्यर्थ:। वार्त्तिकम् अर्थप्रत्ययस्तर्हि न प्राप्नोतीति। स्फोटवादिन उक्तो ऽभिप्राय:। उत्तरम्। अन्त्यवर्णप्रत्ययादिति। वर्णेषु प्रत्ययो वर्णप्रत्यय:। अन्त्यश्चासौ वर्णप्रत्ययश्चेति अन्त्यवर्णप्रत्यय: सकलवर्णावगाहिनी स्मृति:। सा च प्राच: प्रत्येकवर्णानुभवानपेक्ष्यान्त्या भवति। यद्येवमगृहीतसंकेतानामप्यसावस्तीति तेषामर्थप्रत्ययप्रसङ्ग: स्यादित्यत आह। पूर्ववर्णप्रतिसन्धानप्रत्ययापेक्षादिति। संकेतग्रहणसमय: पूर्व: तद्भाविनो वर्णा: पूर्वे तेषां प्रतिसंधानं यावतां यज्जातीयानां गृहीत: संकेतस्तादृशास्तावन्तस्तज्जातीया एवैतइत्येवमाकारं तदेव प्रत्ययस्तदपेक्षात्। न चासावगृहीतसंकेतानामस्तीति सन्नप्यन्त्यवर्णप्रत्ययो नार्थस्य प्रत्यायक इत्यर्थ:। अभिधेयस्य क्रियान्तरयोगाद्विशिष्यमाणरूप: शब्दो नाम,प अन्तरशब्दो विशेषवचन: क्रियाविशेषयोगाद्धेतोरित्यर्थ:।
	एतदुक्तं भवति। यस्याभिधेयं क्रियाविशेषसबन्धेन विनान पर्यवस्यति तन्नाम आख्यातार्थस्तु यद्यपि क्व चित् क्रियया ऽपि सम्बध्यते यथा ऽभिक्रामं जुहोति भुक्त्वा व्रजतीत्यादिषु तथा ऽपि जुहोति व्रजतीत्यादयो न क्रियासम्बन्धमन्तरेण न पर्यवस्यन्ति अपि तु तत्समभिव्याहृता अपि संबध्यन्ते। नामार्थस्तु न पूर्वापरीभूतप्रधानक्रियापदार्थमन्तरेण पर्यवस्यति। अतएवाहु:--यत्रान्यत् क्रियापदं न श्रूयते तत्रस्तिर्भवन्तीपर: प्रयोक्तव्य: तथा च ब्राह्मणे ऽभिक्रामं भोक्तुं भक्तेत्यादयश्च समुच्चयाद्यपेक्षा: क्रियाविशेषमन्तरेणापर्यवस्यन्तो नामत्वेन संगृहीता भवन्ति।
	अस्योदाहरणमाह। यथा ब्राह्मण इति। अस्यार्थमाह क्रियाकारकसमुदाय: कारकसंख्याविशिष्ट:। अत्र हि क्रियाशब्देन ब्राह्मणस्य भावो ब्राह्मणत्वमभिधीयते भावशब्दस्य क्रियार्थत्वात्। भविता च ब्राह्मण: कारकम्। तयोर्ब्राह्मणत्वब्राह्मणयो: समुदाय: स च कारकस्य भवितुर्ब्राह्मणस्यैकत्वसंख्यया विशिष्टो ब्राह्मण इत्येतस्मान्नामपदाद्गम्यत इत्यर्थ:। आख्यातलक्षणमाह। क्रियाकालयोगाभिधायि क्रियाप्रधानमाख्यातं क्रियाया: कालयोग: पूर्वापरीभाव:। कालयोगाद्धि संभवति तदभिधायि। तदनेन पाक इत्यादेर्नामपदाद् व्यवच्छिनति। एवमपि भुक्त्वा भोक्तुमित्यादावपि नाम्नि प्रसङ्ग:। अस्ति हि तत्रापि कालावधिपूर्वापरीभूतकर्मक्षणप्रचयप्रत्ययो ऽन्यथा ओदनमिति कर्मसम्बन्धो न स्याद् अत उक्तं क्रियाप्रधानमिति। स्वनिष्ठा ह्याख्यातात् क्रिया प्रतीयते नान्यतन्त्रा। भोक्तुमित्यादौ तु क्रियान्तरमन्तेण न पर्यवस्यन्तीति क्रिया गम्यते। व्रजतीत्यादौ तु न तथा तदिदं क्रियाप्राधान्यम्। तदनेन पचति पचेत पच्यते स्थीयतइत्यादि सर्वमाख्यातं संगृहीतं भवति। न क्व चिदपि नाम्नि प्रसङ्ग: यदप्यस्त्यादि नामाख्यातप्रतिरूपकं तत्रापि सन्नित्यस्यार्थे सिद्धरूपे तद्वर्त्तते न पुन: पूर्वापरीभूतक्रियार्थत्वमिति द्रष्टव्यम्। यस्मान्नाम्ना सर्वं पदं व्याप्यत इति। ( 311 । 6 ) बाहुल्यं व्याप्त्यर्थ:। 
प्रायेण हि वाक्ये बहूनि नामपदानि आख्यातं पुनरेकमेवैकस्मिन् वाक्ये आख्यातभेदे वाक्यभेदादिति। अधिकरणमाक्षिपति न पदादर्थाधिगतिरिति। पदेन हि विशेषो वा ऽभिधीयते सामान्यं वा तत्र विशेषाभिधानं तावद् दूषयति। विशष इति। अनवस्थानमनवधारणमिति। सामान्याभिधानमास्थायाह न पदस्येति। दूषयति न सामान्यस्येति। व्यवहाराय हि वाक्यमुच्चारयन्ति वृद्धा: न तु व्यसनितया। न चास्ति सामान्यसाध्य: कश्चिव्द्यवहार: किं तु सर्वो व्यवहारो विशेषसाध्य:। न चास्य पदं वाचकं तद्वाक्यमेव वाक्यार्थस्य वाचकमिति त पदार्थचिन्तावसर इत्याक्षेपार्थ:। समाधत्ते न सामान्यविषयत्वेसतीति। न तावत्पदातिरिक्तमस्ति वाक्यं नामेत्युक्तमधस्तात्। न च वर्णमालैव पदार्थप्रतिपादनावान्तरव्यापारानपेक्षा वाक्यार्थबोधिनीति युक्तम्। अनपेक्षिंतसंकेतग्रहायास्तदवबोधनं प्रथमश्राविणो ऽविदितसंकेतस्य वाक्यार्थबोधप्रसङ्ग:। यत: संकेतग्रहापेक्षत्वे वाक्यार्थेन सहानन्त्यव्यभिचाराभ्यां वाक्यसंकेतग्रहासंभव इत्यकामेनापि पदानां स्वार्थे संकेतो ऽभ्युपगन्तव्य:। तस्मात्पदानां सामपान्यमर्थस्तत्प्रतिपादनावान्तरव्यापाराणां च यथा वाक्यार्थप्रतिपादकत्वं तथा ऽस्माभिस्तत्त्वबिन्दौ निपुणतरमुपपादितम्। सेयं पदात्सामान्यप्रतीतिर्गौरिति वा अश्व इति वा सर्वगबीषु सर्वाश्वेषु वोपसर्पन्ती शुक्ल इति कृष्ण इति वा विशेषश्रुत्यापव नियम्यतइत्यर्थ:। पृच्छति कथं पुनरियमिति। तिष्ठति गच्छतीत्यादयो ऽपि न पदत्वेन विशेषे वर्त्तितुमर्हन्ति सम्बन्धग्रहणासम्भवात्। तस्मादेते ऽपि सामान्यवचना इति भाव:। उत्तरं नैवेयमिति।
	तदेवं पदस्य सामान्यवाचकत्वनिश्चयादाकृतिव्यक्त्यो श्च पदात्प्रतीतेर्वादिनां विप्रतिपत्तेर्भवति संशय:। किं त्रितयमर्थ आहो अन्यतम इति। एथं तावत्सामान्यावगमाद्वाचकत्वं निश्चित्य चिन्तान्तरावतारो दर्शित:। संप्रति द्वितयावगमात्पदस्य वाचकत्वशङ्कैव नास्ति तस्माद्युक्तश्चिन्तान्तरावतार इत्याह भवतु वेति। प्रतीतिवसिद्धमनुजानाति क्रिया च तत्साधनं चति। भविता गौरित्यर्थ: ।। 58 ।।

2.2.59
	किमन्यतम: पदार्थ उतैतत्सर्वमिति भाष्यम्। तत्रान्यतमार्थमाह वार्त्तिककार:। किं व्यक्तिरिति। ( 312 । 9) ।। 59 ।।

2.2.60
	अत्र याशब्दादिप्रयोगसामर्थ्याव्द्यक्तिरेव पदार्थ इत्येके मन्यन्ते। स्यादेतत्। व्यक्तिवदाकृतिरपि भिद्यतइत्याकृतेरप्यभिधायकं कस्मान्न भवतीत्यत आह। आकृतेरपीति। गोत्वं च जातिरुपाधिर्मविष्यति तेन नातिप्रसङ्ग:। न चोपाधेरभिधानम्। अनभिहितस्यापि तच्छब्देनोपहितावच्छेदकत्वदर्शनात्। यथा गार्गिकया श्लाघतइत्यत्र श्लाघोपाधिविहितो वुञ् न श्लाघामाहेति भाव: ।। 60 ।।

2.2.61-62
	तमिमं व्यक्त्यभिधाननियमवादिनमपाकरोति। नानेनेति। नाप्रतीत उपाधिरुपहितावच्छेदाय प्रभवति। न च गार्गिकयेत्यत्रोपाधिर्वुञाभिहितो ऽपि न प्रतीयते श्लाघतइति पदान्तरेण तस्याभिधानात्। यत्र तु श्लाघतइति न प्रयुज्यते न तत्र वुञोभावाभिधायिन: साधुत्वमस्ति। सेयं व्यधिकरणे ऽनुपाधौ गति:। समानाधिकरणे तु पश्वादावुपाधौ प्रत्ययान्तशब्दवाच्यत्वमेव। यथा दृतिहरि: श्वेति। अत्र हि दृतिहरिरित्येतावतैव पशौ लब्धे तद्विशेषनियमार्थ श्वेति प्रयुज्यते। न च प्रयोगादेवोपाधेर्गम्यमानत्वादनभिधानं सांप्रतम्। तदुपाध्यनभिधायिनस्तत्र प्रयोगनियमस्य पर्यनुयोज्यत्वात्। अननुयोज्यत्वे अनादेर्लोकप्रयोगस्य सर्वेषामेव शब्दानामनभिधायकत्वप्रसङ्ग:। प्रयोगनियमादेव हि तेभ्यो ऽप्यर्थो ऽवगम्यते। अथाप्रतिपादकस्य प्रयोगनियमो नोपपद्यतइति यत्र प्रयोगस्तत्प्रतिपादकत्वमित्यभ्युपेयते तदुपाधावपि समानम्। तथा च स्मरति भगवान्कात्यायन: तदन्तवाच्य: समानशब्दो ऽयमिति। समानशब्द: समानाधिकरणशब्दो य उपाधिरसौ प्रत्ययान्तशब्दवाच्य इत्यर्थ:। तस्माव्द्यक्तिनियमे अप्रतीता जातिरशक्ता। न च गोशब्दादन्यदस्या: प्रत्यायकमस्तीति सा ऽपि तेन प्रत्यायनीयेति सिद्धं न व्यक्तिमात्रं पदार्थ इति । 
	कटार्थेषु वीरणेषु व्यूह्यमानेष्विति भाष्यम्। कटं करोतीति निर्वर्त्यस्य कटस्य कर्मत्वमनुपपन्नं 
कारकाऽधिकारीयत्वात् कर्मसंज्ञाया:, क्रियानिमित्तस्य च कारकत्वात्। असिद्धस्य च क्रियाया: पूर्वं निमित्तभावायोगात्। तस्मात्तादर्थ्यनिमित्तादेव कटशब्द: कटार्थेषु वीरणेषु व्यूह्यमानेषु वर्तते। वीरणानां च वा 
रच्यमानानामस्ति कटक्रियापूर्वभावित्वेन निमित्तभाव इति ।। 61-62 ।।

2.2.63
	यदि न जात्या विना व्यक्तिनियम इति जातिरभिधेया हन्त भो: सा ऽप्याकृत्या नियन्तव्पयेत्याकृतिरेवाभिधीयतामित्याह। यदि तर्हीति। ( 314 । 9 ) एतदपि दूषयति। अत्रापि तदेवोपस्थितं न तदनवस्थानादिति। संस्थानेनापि व्यज्यमानां जातिरेकार्थसमवायाव्द्यज्यते च व्यवस्थाप्यते च। सा तु व्यक्तिसंस्थानाभ्यां व्यावर्तमानाभ्यामनुवर्तमाना ऽभिन्नबुद्ध्या ऽवसीयते। तादृशी च व्यक्तिसंस्थानाभिधानानपेक्षेणापि पदेन शक्या बोधयितुं, संस्थानं तु व्यक्तिवद्भिन्नमानन्त्यव्यभिचाराभ्यामशक्यसंकेतग्रहणं जात्यभिधानमपेक्ष्य न शक्यं पदेन बोधयितुमिति न संस्थानापरनामा ऽऽकृति: पदार्थ इत्यर्थ:। नापि जातिद्वारेण व्यक्तिवदाकृति: पदार्थो जात्या सहासम्बन्धादित्याह। यस्य च जात्या योग इति ।। 63 ।।

2.2.64-65
	अस्तु तर्हिं जातिरेव पदार्थ: तत्र हि सुकर: संकेतग्रह: व्यभिचाराभावादिति। व्यक्त्याकृत्योस्तु व्यभिचार: जात्यभिधायिनो व्यक्तावाकृतौ चौपचारिक: प्रयोगो भविष्यतीत्यभिप्रायेणाह। अस्तु तर्हीति। शेषमस्यातिरोहितार्थम्।
	एकमनेकत्र वर्त्ततइति प्रतिजानानोपव नानुयोक्तव्य:। उभयेन व्याघातादिति। ( 318 । 13 ) यद्येकमनेकत्र वर्तमानं प्रतिव्यक्ति सर्वात्मना वर्ततइति किं त्वनेकमनेकत्र वर्ततइति प्राप्तम्। एवं चानुयोगाधिकरणव्याघात:। अथैकमनेकत्र वर्तमानं प्रतिव्यक्त्येकदेशेन वर्त्तते तथा ऽपि नैकमनेकत्र वर्तते किं त्वनेकमनेकत्रेति एकदेशानामनेकत्वादिति। सो ऽयमुभयेन व्याघात: उक्तो ऽवयविवादे ।। 64-65 ।।

2.2.66
	तदेवमन्यतमाभिधाननियमं निराकृत्यानियमाभिधानं सिद्धान्तमाह।
	व्यक्त्या--र्थ: ( सू. 65 )।। इदमत्राकूतम्। गोशब्दोच्चारणानन्तरं विदितसंगतेरेकपदे व्यक्त्या कृतिजातिनिर्भास: 
प्रत्यय उदयमासादयति न पुनर्यथा गङ्गायां घोष: प्रतिवसतीत्यत्र गौर्वाहीकं इत्यत्र वा गङ्गात्वगोत्वावगमोत्तरकालं वाक्यार्थे तत्सम्बन्धानुपपत्तेस्तदविनाभावेन वा लक्ष्यमाणगुणयोगेन वा तीरं वाहीको वा ऽवगम्यते तथेहावगति:। प्रयोगप्राचुर्यादत्यन्ताभ्यासेनातिशीघ्रतया सन्नपि प्रत्ययक्रमो न लक्ष्यते। शीघ्रतरबाणहेतुकशतपत्रशतव्यतिभेदवदिति चेत्। न असति बाधके बलवति प्रत्ययाभेदप्रथायामन्यथाकरणायोगात्। तथा च सति न क्व चिदप्यभेदो ऽवतिष्ठेत तथा च भेदो ऽपि न स्याद् अभेदश्रयत्वाद्भेदस्य। अपि च न रूपिशून्या रूपावगति: रूपं च द्रव्यस्य जाति: तेन रूप्यमाणत्वाद् रूपि द्रव्यम्। न च येन यद्रूप्यते तदनवगमे तदवगम:। यथा नार्थमन्तरेण बुद्धेरुपलम्भनं, तस्माज्जात्युपलम्भो द्रव्योपलम्भैकदेशो न द्रव्योपलम्भमन्तरेण केवल: सम्भवति। तस्मादेकीपलम्भगोचरत्वान्न जातिजातिमतोर्लक्ष्यलक्षणभाव: स चोपलम्भ: शब्दज्ञानानन्तरं जायमान: शाब्द:। न च वाच्यमेकोपलम्भगोचरत्वे ऽपि जातिव्यक्त्योर्जातिरेव वाच्या न व्यक्ति: एकवाच्यत्वे ऽप्युभयोपलम्भोपपत्तावुभयवाच्यत्वकल्पनानुपपत्तेरिति। कार्यव्यङ्न्यं हिकारणानां सामर्थ्यं कार्यएव नाकार्ये। कार्यं चानुभव: स चैक एवेति न सामर्थ्यभेदकल्पना। तद्द्वारेण तु कर्मण्यप्युच्यते पदमर्थे समर्थमिति कार्यं च द्वारमेकमिति विषयभेदे ऽपि सामर्थ्यमेकमेवेति। अपि च पुरुषसङ्केतापेक्षवृत्तीनां पदानां न किं चित्सामर्थ्यं नाम प्रमाणगोचर: यदेकमनेकं वा स्यात्। एतेन निरूढलक्षणायां शब्दस्य जात्यभिधानोपक्षीणस्य न व्यक्तिसामर्थ्यं कल्पनीयम्। अन्यत्राव्यापृतस्य तत्रार्थस्यैव सामथ्र्यमिति यदाहुस्तदपि निरस्तम्। स खल्वर्थ: प्रतीतो वा व्यक्तिं गमयेद् अप्रतीतो वा। अप्रतीतस्य गमकत्वे सर्वदैव व्यक्त्यवगतिप्रसङ्ग: कारणस्य नित्यत्वात्। प्रतीतस्य गमकत्वे दुरुत्तरमात्माश्रयत्वं न हि जातिप्रत्ययादन्यो व्यक्तिप्रत्यय इत्युक्तम्। तस्मात्साधु पारमर्षंसूत्रं व्यक्त्याकृतिजायस्तु पदार्थ इति।
	संप्रत्यन्यापोहपदार्थवादिनमुत्थापयति न व्यक्त्याकृतिजातयस्तु पदार्थ इति के चिदिति। ( 321 । 3 ) अथ 
द्रव्यादिवृत्तित्वादिति। गवाश्वस्य तु नाश्रयाश्रयिभाव इति भाव:। जातिमन्मात्राभिधायको ऽपि सच्छब्दो न भवति। कस्मात् अस्वतन्त्रत्वादिति। जातिमन्तो घटपटादय:, च चैते घटादिशब्दादिव निरपेक्षात्सच्छब्दात्प्रतीयन्ते किं तु सच्छब्दाद् घटादिषु बुद्धि: परिप्लवते घटादिशब्दापेक्षस्तु सच्छब्दो घटादिनिश्चयहेतु:। तस्मात् घटादिशब्दपरतन्त्रत्वान्न तद्वतो वाचक इत्यर्थ:। 
	अथ वेति। य़द्यत्र प्ररतन्त्रं वर्तते तत्तस्य न वाचकं यथा गङ्गागवादिशब्दास्तीरवाहीकादे:। तथा च जातिशब्दा जातिमति। तस्मान्न जातिमद्वाचका: ते हि जातिमपेक्ष्य जातिमति वर्तन्तइति तादृशं पारतन्त्र्यमित्यर्थ:। अथ जात्यनपेक्षं कस्मान्न तद्वति वर्तततइत्यत आह। उक्तं चात्रति। ( 321 । 3 ) अस्तु तर्ह्यौपचारिक एव तद्वति प्रत्यय इत्यत आह तद्वति चेति। यथा ऽऽधिपत्यलक्षणो गुण: स्वामिनो जितकाशिनि भृत्ये ऽप्यस्तीति तत्र स्वामिशब्द: प्रर्वतते न तथा जातिगुणयोगो व्यक्तेरित्यर्थ:। अपि च अन्यशब्दो ऽन्यत्र वर्तमान: प्रथमं तावदन्यधियमुत्पादयति अथान्यत्र वर्तते यथा गोशब्दो गवि बुद्धिमुत्पाद्य वाहीके वर्तते। न चेह जातिशब्दो जातौ तव्द्यतिक्रमेण प्रवृत्त: न चौपचारिकस्य वृत्तियौगपद्यमित्याह। क्रमवृत्त्यभावात् युगपदसंभवाच्च। गुणोपरागं दूषयति। अयथार्थज्ञानोत्पत्तिप्रसङ्गाच्च। गुणोपरागाद्यथा नील: स्फटिक इति ज्ञानमेवं सर्वमेव शाब्दं ज्ञानं विना बाधकमयथार्थमेव स्यादित्यर्थ:। एकस्वलक्षणाभिधानं दूषयति। असाधारणेति। अशक्यसमयत्वाच्चेत्यपि द्रष्टव्यम्।
	तदेवमन्यापोहवादिनमुत्थाप्य दूषयति। अत्रास्माभिरिति। व्यक्त्याकृतिजातयस्तिस्त्रो ऽस्माकं पदार्थ:। गुणप्रधानभावस्तु क्व चिदेव कस्य चित् जातिमव्द्यक्त्यभिधाने द्विविधमप्यस्वातन्त्र्यं न संभवति शब्दानाम्। न तावव्द्यकिज्ञाने जनयितव्ये तदर्थं जातिज्ञानं पूर्वमपेक्षन्ते शब्द: इति संभवति। द्वयोरप्येकज्ञानवेद्यत्वनियमेन पौर्वापर्यायोगात्। नापि विशेषवाचकं पदं विना जातिशब्दानां बुद्धिपरिप्लवात्तद्विनिश्चयाय विशेषशब्दापेक्षया स्वातन्त्र्यम्। स्वविषये जातिशब्दाद्बुद्धेरपरिप्लवात्। जातिमव्द्यक्तिमात्रमस्य हि विषयो न चात्र बुद्धिपरिप्लव:। व्यक्तिनियमस्तु विषय इति न तत्र बुद्धिपरिप्लवो दुष्यति। दूराद्धि आरोहपरिणाहवदद्रव्यमात्रं गोचर: प्रत्यक्षस्य न तु स्थाणु: पुरुषो वा। न चात्र बुद्धिपरिप्लुति: प्रत्यक्षक्षतिं कां चनावहति। न चास्मिन् पक्षे जातिशब्दो व्यक्त्याकृत्यो: परशब्दो येनौपचारिक: स्यात्। न च सामानाधिकरण्यं न कल्पते जातिव्यक्तिपदयोरेकार्थाभिधायिनोर्वैयधिकरण्यायोगात्। तस्मात्सर्वमवदातम्।
	एवमनेकान्तवादे परोक्तदोषाप्रसङ्गमभिधाय दूषणवाक्यं परोक्तं दूषयन् दोषाभावमाह। न वेतै दोषा इति। सत्ताशब्द इति सत्ताया: शब्द इति वा विग्रह: सत्तारूप: शब्द इति वानपव तत्र पूर्वस्मिन्कल्पे सत्ताया न वाचक: सत्ताशब्द इति व्याघात:। उत्तरस्मिन्कल्पे न वाचक: सत्ताया इत्यनेन व्याघात: सत्ताया इत्यनेन शब्देन सत्तामभिधत्से अथ च तस्य वाचको न सत्ताशब्द इति ब्रूषे ततो व्याघात: सत्ताशब्द इति चोपलक्षणार्थं सत्तानया न वाचक इति द्रष्टव्यम्। शङ्कते 
भवदभिप्रायेणेति। निराकरोति। नेति। यद्यस्मदभिप्रायार्थं प्रतिपद्यसे अर्थप्रतीत्यधीनो ऽभ्युपगम इति अभ्युपगमं ब्रूषे तत्तथा च न निषेद्धुमर्हसीति भाव:। 
	अथ निषेद्धुं प्रत्येमि न पुनरभ्युपैमीत्याशङ्क्याह यच्चेदमिति। ( 322 । 4 ) दूषयति तदपि नेति। 
	अतथाभूतस्यापुरुषभूतस्य स्थाणोस्तथाभाविभि: पुरुषै: सामान्यं सत्यध्यारोपित: पुरुषत्वादिधर्मो यस्य स तथेत्युक्त: तस्य प्रधानमर्थ: पुरुष: तदकाराप प्रतीतिरित्यर्थ:। सत्ताया: प्रधानसाधनवाचिनेति। प्रधानं साधनं व्यञ्जकतया भवितृद्रव्यं तद्वाची खलु सच्छब्द: मत्ताशब्दस्तु द्रव्योपसर्जनभाववाची न तस्य द्रव्यवाचिना सामानाधिकरण्यमित्यर्थ:। सामानाधिकरण्यासिद्धि: सद्द्रव्यशब्दयोरिति। सिद्धि: प्रतीति: सा भवन्मते न स्यादिति यदुक्तं कैश्चित्तदप्यनेन सामानाधिकरण्यव्यवस्थापनेन प्रत्युक्तम्। व्याख्यातोप निराकार्यत्वेन। स्वयं प्रक्लृप्तां वाचोयुक्तिमिति। ( 323 । 3 ) जातिशब्द इति सदादिशब्देषु स्वयं प्रक्लृप्ता या वचनव्यक्तिस्तां प्रतिषेधति तत्र चास्माकं सिद्धसाधनमित्यर्थ:। सच्छब्दो जातिशब्दस्तस्य भेदवाचकत्वं नास्य संमतमिति भन्वानो देशयति। यदि तर्हीति। सुगम: परिहार:। तथा ऽपि नान्वयी न व्यतिरेकी चेति। ये ये अनन्ता न ते जातिशब्दवाच्या इति न दृष्टान्त:। सर्वभेदपक्षीकरणात्। नापि यो जातिशब्दवाच्यो न तत्रानन्त्यं यथा गोत्वादिकमिति शक्यंप वक्तुं जातेरेव भवन्मते व्योमारविन्दायमानत्वादिति भाव:। शङ्कते अथापीति। तथा सत्यन्वयी दृष्टान्तो लक्ष्यत इति भाव:। निराकरोति। अयमपि नेति। विशेषणोपादानविरोधात्। न हि भेदमन्तरेण किं चिदस्ति वस्तुसद यतो विशेषणं व्यावर्त्तयोदिति भाव:। 
	हेतुभावानभ्युपगमादिति। ( 324 । 5 ) न शब्दोऽर्थप्रत्यायने लिङ्ग येन व्यभिचारेण दुष्यति। न च प्रत्यायकमात्रं व्यभिचारेण दुष्यति चक्षुरादीनामपि नीलादिव्यभिचारेण पीतादौ वर्त्तमानतया व्यभिचारिणामप्रत्यायकत्वप्रसङ्गात्। सङ्केतग्रहस्तु 
सत्यपि भेदानां व्यभिचारे चैकैकजातिक्रोडीकृतानां सुकर एवेति भाव:। भेदवाचकत्वप्रतिषेधादिति। भेदवाचकत्वे निषिद्धे द्रव्यवाचकत्वं निषिद्धं भवति द्रव्यस्य भेदत्वात्। ततश्च द्रव्यशब्द इति व्याघात इत्यर्थ:। 
	उक्तोत्तरमेतत् सच्छब्दद्रव्यशब्दयोरेकविषयत्वादिति। विशेषमात्रं विषय: सदादिशब्दस्य न पुनर्नियतो ऽयमेव नान्य इति भाव: *। सत्ताशब्देन द्रव्यगुणकर्माणि नाक्षिप्यन्त इति। सामानाधिकरण्ययोग्यतयेत्यर्थ:। तदन्तरेण तदनुपपत्ते:। आक्षेपामात्रं तु शक्यं वक्तुमित्याह। शक्यं वक्तुमिति। पृष्ट्वासच्छब्दस्य गुणप्रधानभावेन त्रयो ऽर्था इति सूत्रकारन्यायेनावधारयति। सदिति चायमिति। अर्थकृत इति। अर्थ: कार्यं तत्कृत:। तएदुक्तं भवति यस्य कार्येण सम्बन्धस्तत्प्रधानं यस्य कार्यसम्बन्धावच्छेदकत्वं तदङ्गमिति। एतेनेति। ( 325 । 9 ) अर्थत्रयाभिधानेन। 
	न हि स्वामिप्रत्ययो भवति भृत्ये। अपि तु तदर्थक्रियाकारितया स्वामिव्यपदेशमात्रमित्यर्थ:। नात्र क्रमो न युगपत्प्रत्यय इति। ( 326 । 3 ) भेदाधिष्ठाने क्रमयौगपद्ये नैकस्मिन् विशिष्टद्रव्यप्रत्यये सम्भवति इति। एतेनेति। शब्दस्य सत्ताविशिष्टद्रव्यबाचित्वाभिधानेनायथार्थज्ञानोत्पत्तिप्रसङ्गादिति प्रत्युक्तम्। परमार्थस्वच्छधवले हि स्फटिके नीलीद्रव्योपधानान्नीलाप्रत्ययो भवतु भ्रान्त: तस्य परमार्थतो नीलगुणासमवायात्। सत्तासमवायस्तु द्रव्यादीनां पारमार्थिक इति न द्रव्यादिषु सदिति प्रत्ययस्य मिथ्यात्वमित्यर्थ:। 
	न हि कश्चिच्छब्द इति। स्वलक्षणानामशक्यसमयतया न कश्चिदपि शब्दो भवता तद्वाचकत्वेनाभ्युपेयतइत्यर्थ:। न च जातिशब्दस्येति। जातेरभावादिति भाव:। न जातिशब्दो भेदानां वाचक: कस्य तर्हीति पूर्वं भेदान्प्रधानीकृत्योक्तं सम्प्रति तु जातिशब्दानित्येतावता अपौरुक्त्यम्। 
	नास्ति विवाद इति। ( 327 । 20 ) अन्यापोहजात्योर्लक्षणाभेदे नास्ति विवाद इत्यर्थ:। द्रव्यसच्छब्दयोस्तु सामानाधिकरण्यं न च श्रेदवाचका: शब्दा इति व्याहतमिति। ( 328 । 4 ) द्रव्यमिति हि विधिरूपमेवं सदित्यपि विधिरूपं तच्छब्दौ तयोर्वाचकौ तयोरन्यापोहार्थत्वं व्याहतं विधिशब्दौ चान्यापोहार्थाविति न सम्भवति। न च भेदानभिधायिनो: सामानाधिकरण्यमपि युज्यते। भिन्नाभ्यां हि निमित्ताभ्यामेकस्मिन्नर्थे भेदरूपे वर्तमानौ समानाधिकरणौ भवेतां भेदं चेन्नाभिधत्तो नैकत्र वर्तेयाताम्। अवर्त्तमानौ च भिन्नप्रवृत्तिनिमित्तपर्यवसितौ गौरश्व इतिवन्न समानाधिकरणौ भवितुमर्हत:। सोऽयमपरो व्याघात:। भेदानभिधानं च सामानाधिकरण्यं चेति। तदनेन व्याघातद्वयमुक्तं तदेतव्द्याघातद्वयं निराचिकीर्षुराशङ्कते। उपचारतो न व्याघात इति चेत्। तदेतद्विभजते द्रव्यसच्छब्दाविति। तदनेन प्रथमो व्याघात: परिहृत:। द्वितीयं व्याघातं शङ्किता परिहरति। तावेताविति। ब्रूत: प्रतिपादयतो ऽध्यवस्यत इति यावत्।
	एतदत्राकूतम्। विकल्पयोनयो हि शब्दास्तदेवाभिनिविशन्ते यद्विकल्पानां गोचर:। कार्यकारणयो: सामानाधिकरण्येन प्रतिपत्ते:। चतुष्टयी चेयं विकल्पानां सदसद्धर्मिसद्धर्मावगाहिनां जाति:। गौरीश्वरो नीलं नित्त्यमित्येवमादीनां न च विकल्पानां गोचरो यो विकल्पते देशकालावस्थाभेदेनैकत्वेनानुसंधीयते तदेवेदमिति। एव च स शब्दगोचर: तत्र शब्दानां शक्यसङ्केतत्वात्। न च स्वलक्षणानि त्रैलोक्यविलक्षणान्येवमिति न विकल्पविषय:। न च सामान्यं नाम किं चिदस्ति यद्विषय: स्यात्। अत एव न तद्वन्ति स्वलक्षणान्यपि तेषां सामान्यानामभावे तद्वत्ताया: स्वलक्षणेष्वभावात्। अपि चास्तु सामान्यं वस्तुसत् तथा ऽपि नित्यत्वादनुपकार्यतया स्वलक्षणाधारत्वानुपपत्ति: आधारत्वमपि हि करणत्वमेव। पतनधर्माणो हि बदरादय: कुण्डादिभिरपतनधर्माण: क्रियन्त। न च नित्यं क्रियतइति नाधेयम्। तथा वृक्षत्वशिंशपात्वे स्वतन्त्रे एव सामान्ये स्वशब्दाभ्यामवगमिते न गौरश्वर इतिवत्सामानाधिकरण्यं भजेताम्। अपि च भवतु नित्यस्याप्युपकार्यत्वेनाधेयत्वं तथा ऽप्येतद्विकल्पनीयम्। किं येनैव स्वभावेन तत्स्वलक्षणं वृक्षत्वमुपकरोति तेनैव शिंशपात्वमपि अथ स्वभावान्तरेण। अथ हि स्वभावान्तरेणप स्वभावभेदादन्यत्स्वलक्षणं शिंशपात्वाधारोऽन्यच्च वृक्षत्वाधार इति पुनरपि गौरश्व इतिवत्सामानाधिकरण्याभाव एव। अथैकेन स्वभावेन स्वलक्षणं सर्वसामान्योपकारि तथाऽपिपव स्वभावाभेदे तदुपकाराधीनस्वभावानां सामान्यानां च मध्ये एकसामान्यवत: स्वलक्षणस्य एकेन शब्देन विकल्पेन वा ग्रहणे सर्वेषां तदेकोपकारनिबद्धस्वभावानां सामान्यानां ग्रहणात्सद् द्रव्यपार्थिववृक्षशिंशपाविकल्पानां शब्दानां च पर्यायत्वप्रसङ्ग:। यथा ऽऽह।
"एकोपकारके ग्राह्ये नोपकारास्ततोऽपरे।
 दृष्ट तस्मिन्नदृष्टा ये तद्ग्रहे सकलग्रह" इति।
	तस्मान्न सामान्यवद्भेदगोचरा विकल्पा:। स्वलक्षणभेदगोचरत्वनिषेधेन ज्ञानग्राह्याकारगोचरत्वमप्यपास्तम्। 
स्वाकारमबाह्यं बाह्यमध्यवस्यन् विकल्प: स्वाकारबाह्यविषय इति चेत्। यथा ऽऽह 
"स्वप्रतिभासेऽनर्थे ऽर्थाध्यवसायेन प्रवृत्ति"रिति। 
	अथ को ऽयमध्यवसाय:। किं ग्रहणमाहो स्वित्करणम्। उत योजना अथ समारोप:। तत्र स्वप्रतिभासमनर्थमर्थं कथं गृह्णीयात् कुर्याद्वा विकल्प: न हि पीतं नीलं शक्यं ग्रहीतुं कर्तुं वा शिल्पिशतेनापि। नाप्यगृहीतेन स्वलक्षणेन स्वाकारं योजयितुमर्हति विकल्प:। न च स्वलक्षणं विकल्पगोचर इति चोपपादितम्। न च स्वाकारमनर्थमर्थ आरोपयति। न तावदगृहीत: स्वकार: शक्य आरोपयितुमिति तद्ग्रहणमेषितव्यम्। तत्किं गृहीत्वा आरोपयति अथ यदैव गृह्णाति तदैवारोपयति। न तावत् पूर्व: पक्ष: न हि विकल्पज्ञानं क्षणिकं क्रमवन्तौ ग्रहणसमारोपौ कर्तुमर्हति। उत्तरस्मिंस्तु पक्षे विकल्पस्वसम्वेदनप्रत्यक्षा द्विकल्पाकारादहङ्कारास्पदादनहङ्कारास्पदं समारोप्यमाणो विकल्पो नास्वगोचरो न शक्योऽभिन्न: प्रतिपत्तुं नापि बाह्यस्वलक्षणैकत्वेन शक्य: प्रतिपत्तुं विकल्पज्ञानेन स्वलक्षणस्य बाह्यस्वयाप्रतिभासनात्। तस्मादेष विकल्पविषयो न ज्ञानं न ज्ञानाकारो नापि बाह्य इत्यलीक एवास्थेय:। यथा ऽऽह भदन्तधर्मोत्तर:।
"बुद्ध्या कल्पिकया विविक्तमपरै र्यद्रूपमुल्लिख्यते बुद्धिर्नो न बहिरिति"।
	तथाऽपि विकल्पज्ञानाद्वाह्याभिमुखी प्रवृत्तिस्तदर्थिनां न स्यात्। तस्मादलीकबाह्यमेषां विषय: बाह्यभेदाग्रहश्चास्य बाह्यत्वं न पुनर्बाह्याभेदग्रह:। विकल्पगोचरेव बाह्ये तदभेदग्रहस्याशक्त्वात्। तस्मान्निर्विकल्पकपृष्ठभाविनो विकल्पा: तदुपनीतबाह्यस्वलक्षणभेदं स्वग्राह्यालीकस्यागृह्णन्त: तदभिमुखं प्रवर्त्तयन्ति व्यवहर्तॄनर्थिन: पारंर्येण तत्सम्बन्धात्। प्राप्तेर्न्न विसम्वादयन्ति लोकम्। तेषां च विकल्पविषयाणां न तैरेव विकल्पै: परस्परतो भेदो गृह्यते नापि विकल्पान्तरैरिति भेदाग्रहादभेदमभिमन्यते पुरुष: तदभेदाच्चावमर्षाणाम् अभेद: तदभेदाच्च तद्धेतूनामविकल्पधियामभेद: तदभेदाच्च स्वलक्षणानामविकल्पधीविषयाणामप्यभेद:। यथाऽऽह।
"एकप्रत्यवमर्षस्य हेतुत्वाद्धीरभेदीनी।
एकधीहेतुभावेन व्यक्तीनामप्यभिन्नतेति" ।।
	तत् सिद्धमलीकं बाह्यं विषयोविकल्पानां शब्दानां चेति। तच्चेदमन्यव्यावृत्तिरूपं भावाभावसाधारण्याच्चात्यन्तीवलक्षणानीं सालक्षण्यापादनाच्च ताद्रूप्यानुभवाच्च। तथा हि यद्भावाभावसाधारणं तदन्यव्यावृत्तिरूपमेव। यथाप ऽमूर्त्तत्वं तत् खलु विज्ञाने च शशविषाणे च साधारणम्। तथा च विवादाध्यासिता विकल्पविषया: घटपटादय इति स्वभावहेतु:। गौरस्ति गौर्नास्तीति हि भावाभावसाधारणो गावादिविकल्पविषयो विधिरूपस्वलक्षणवद्भावासाधारण्ये नास्तीत्यनेन न संबध्यते विरोधात्। अस्तीत्यनेनापि न संबध्यते पौनरुक्त्यात्। भावाभावसाधारणग्रहणं च नानिमित्तं नाप्यन्यनिमित्तं न हि विधिरूपविषयस्य तत्स्वरूपविषयस्य वा विधिधर्मापातिनस्तत्र निमित्तभाव: संभवति। तस्मान्निमित्तवत्तया साधारणग्रहणं व्याप्तं विपक्षान्निमित्तवत्त्वस्य व्यापकस्यानुपलब्ध्या निवर्त्तमानमन्यव्यावृत्तिविषयत्वेन वयाप्यतइति प्रतिबन्धसिद्धि:। अपि चात्यन्तविलक्षणानां सालक्षण्यम् अन्यव्यावृत्तिकृतमेव। 
यथा गवाश्वमहिषमातङ्गानामत्यन्तविलक्षणानामपि सिंहव्यावृत्या सालक्षण्यम्। तथा च बाह्यस्य स्वलक्षणस्य विधिरूपस्य परमार्थसतो ऽपरमार्थसताऽत्यन्तविलक्षणेन सालक्षण्यमिति स्वभावहेतु:। बाह्यं हि विधिरूपमप्यगोव्यावृत्तम्। विकल्पविषयोऽपि चेदगोव्यावृत्तस्तत: सालक्षण्यं नान्यथा तथा च सालक्षण्यमिति निमित्तवत्तया व्याप्तं तदनुपलब्ध्या विपक्षाव्द्यावर्त्तमानं स्वसाध्येन व्याप्यतइति प्रतिबन्धसिद्धि:। अपि चानुभूयतएव विकल्पविषयो व्यावृत्तिरूप:। तथा हि। तदप्रतिभासने गां बधानेति देशितो ऽश्वं बध्नीयाद् गोरश्वाद्प भेदेनाप्रतिभासनात्। प्रतिभासे वा कथं नागोव्यावृत्तिप्रतिभास:। तस्मादन्यापोहगोपचरौ शब्दविकल्पाविति। तदेतदुक्तम् वार्तिककृता। तावेतावसद्द्रव्यव्युदासरूपेण प्रवर्तमानावेकमर्थमधिकुरुत इति। ( 328 । 8 ) एकं स्वलक्षणमध्यवस्यत: अध्यवसायश्च स्वविषयस्य स्वलक्षणाद्भेदेनाग्रह इत्युक्तम्।
	अत्रोच्यते। जातिस्तावदुपपादितसद्भावा तत एव तद्वतीव्यक्तिरपि परमार्थसती। स्वाभाविकश्च सम्बन्धो व्यक्तेर्जात्या सह नोपकारमपेक्षते। अपि चानित्यस्याप्युपकार्यता क्षणभङ्गभङ्गउपपादयिष्यते। यथा चैकोपाधिग्रहे 
ऽपि नोपाध्यन्तरविशिष्टग्रहस्तथोपपादितं प्रत्यक्षलक्षणावसरे। न चात्यन्तासत: केन चिदसदूपस्य प्रथोपपद्यत- इति सारूप्यनिमित्तां भ्रान्तिमुपपादयता वार्तिककृतोक्तम्। उपपादितं चास्माभि:। तस्माज्जातिमत्यो व्यक्तयो विकल्पानां शब्दानां च गोचर: तासां तद्वृत्तीनां रूपमतज्जातीयव्यावृत्तमित्यर्थ: अतस्तदवगतेर्न्न गां बधानेति चोदितो ऽश्वादीन् बध्नाति। न च 
शब्दार्थस्य जातेर्भावभावसाधारण्यं नोपपद्यते। सा हि स्वरूपतो नित्या ऽपि देशकालविकीर्णानन्तव्यक्त्याश्रयतया भावाभावसाधारणी भवत्यस्तिनास्तिसम्बन्धयोग्या। वर्तमानव्यक्तिसम्बन्धिता हि जातेरस्तिता अतीतानागतव्यक्तिसम्बन्धिता च नास्तितेति। संदिग्धव्यतिरेकित्वादनैकान्तिकं भावाभावसाधारण्यमन्यथासिद्धं चेति। जातिमती व्यक्तिर्विकल्पगोचरो नालीकमिति कस्य वस्तुना सह सादृश्यायान्यव्यावृत्ति-- रूपता ऽऽस्थीयते। अपि चालीकस्य समस्तसामर्थ्यविरहिणो ऽत्यन्तविसदृशस्य समर्थेन स्वलक्षणेन विधिरूपेण किं सादृश्यम्। अन्यव्यावृत्तिरिति चेत्। नन्वन्यव्यावृत्तिर्भाविकी स्वलक्षणस्य स्वभावो वा अन्यो वा न तत्स्वभावो विधिरूपेण विरोधात्। अविरोधे वा विधिनिषेधयोरेकत्वाद्विधिरूपतानिषेधेनालीकस्य स्वलक्षणसारूप्यायाऽन्यव्यावृत्तिरूपतोपपादनमनर्थकम्। विधिरूपेणानुच्छेन तुच्छस्य सारूप्यमनुपपन्नमिति चेत्। हन्त भो: स्वलक्षणस्यास्ति किं तुच्छमपि रूपं येनालीकस्य तुच्छस्य सारूप्यं स्यात्। तथा सत्ययमेकस्य स्वलक्षणस्य तुच्छातुच्छविरुद्धस्वभावद्वयसमावेशमभ्युपगच्छन् श्लाघनीयप्रज्ञो देवानांप्रिय:। न च स्वलक्षणोदन्यव्यावृत्तिरलीकमन्यव्यावृत्तं स्वलक्षणेन सरूपयति तथा सति हस्तिमशकावपि रासभ: सरूपयेत् * धर्मो न च स्वलक्षणधर्मो व्यावृत्तिर्भवद्भिरभ्युपेयते।
	स्यादेतत्। अध्यवसीयमानमपि स्वलक्षणं न परमार्थसत्, अपि तु तदपि कल्पितं, तस्मात्तस्य विधिनिषेधरूपता न विरुध्यते, वस्तुनि हि विरुद्धधर्माध्यासो विरुध्यते नावस्तुनि तेनास्य विधिरूपपरित्यागेन निषेधरूपतामुपादायाऽलीकस्य सारूप्यमुपपद्यते। यथाऽऽह---
"यच्च गृह्यते यच्चध्यवमीयते ते द्वे अप्यन्यब्यावृत्ती न वस्तुन" इति।
अथालीकस्य स्वलक्षणस्यालीकसादृश्ये किं सिध्यति। न तावत् तत्र प्रवृत्ति: असत: प्रवृत्तिविषयत्वायोगात्। सतस्तु प्रवृत्तिविकल्पस्य न सादृश्यमसता सादृश्ये वा वृथा अलीकस्वलक्षणाभ्युपगम:। अथ न वयमलीकं स्वलक्षणान्तरमातिष्ठामहे किं त्वलीकस्यैव दाहपाकादिकसामर्थ्यरोपम्। न तत्स्वलक्षणं तस्य सर्वतो व्यावृत्त्या अभिलापसंसर्गायोग्यत्वेन विकल्पज्ञानप्रतिभासाभावात्। अभिलापसंसर्गयोग्यस्य चान्वयिनो ऽस्वलक्षणत्वात्। तस्मात्स्वान्वयिनो ऽन्यव्यावृत्तिरूपस्यासमर्थस्यापि सामर्थ्यं समारोप्य तत्तदर्थिनो व्यवहर्त्तॄन् प्रवर्त्तन्ते लोकविकल्पा: पारम्पर्येण सम्बन्धात्समर्थं वस्तु प्रापयन्तो न विसंवादयन्ति लोकमिति युक्तमुत्पश्याम:। 
	अथास्य अतदर्थक्रियासामर्थ्यारोप: किं दृष्टार्थक्रियास्वलक्ष्ाणसालक्षण्येनाहो स्विदनादिवासनावशात्। तत्र स्वलक्षणेन सर्वतो व्यावृत्तेन समर्थेन समस्तसामर्थ्यविरहिणोऽन्वयिना न किंचिदस्ति सारूप्यम्। अन्यवृत्त्या तु सारूप्ये विधिरूपेणापि प्रसङ्ग:। तस्यास्ततो भेदाभावादित्युक्तम्। अनादिवासनावशात्तु तदारोपे प्रथमदर्शने ऽपि नालिकेरद्वीपागतस्य वह्नौ दाहपाकादिसामर्थ्यज्ञानप्रसङ्ग:। वह्निस्वलक्षणाद्दाह्वाकादिकारिणो भेदाग्रहादलीकस्य तद्रूपसमारोप इति चेत्। किं स्वलक्षणे गृह्यमाणे अथागृह्यमाणे। न तावद्गृह्ममाणे तस्य विकल्पज्ञानगोचरत्वाभावादित्युक्तम्। तत्समयभावि त्वविकल्पकं तत्त्वं गृह्णदपि न विकल्पे स्वविषयं निवेशयति। तस्य ततो ऽन्यत्वेन तद्वार्त्तानभिज्ञत्वात्। एवं विकल्पज्ञानमपि समनन्तरोत्पन्ननिर्विकल्पकव्यापारपारम्पर्ये ऽपि न स्वलक्षणं गोचरयितुमर्हति। तस्याभिलापसंसर्गयोग्यप्रतिभासविषयत्वादित्युक्तम्। समनन्तरप्रत्ययादविकल्पादुत्पत्तेस्तव्द्यापारपारम्पर्यादतद्गोचरो ऽपि तद्गोचर इवाभासतइति चेत्। अनुभववासनाभावेषु भेवदपीयं गतिर्न तु परोक्षाभावावगाहिष्वविद्यावासनाप्रभवेषु संभवति। अपि चानुभववासनाप्रभवस्यापि तद्गोचरत्वाभिमानस्तस्मिन्नप्रथमाने तदुत्पत्तिमात्रान्न भवितुमर्हति। अगृह्यमाणे तु वह्निस्वलक्षणे ततो भेदाग्रहेण तद्रूपारोपे त्रैलोक्यरूपारोपप्रसङ्गो नियमहेतोरभावात्। न हि तदानीमगृह्यमाणतया त्रैलोक्याद्वह्निस्वलक्षणस्य कश्चिद्विशेष: वह्निस्वलक्षणविषयनिर्विकल्पकप्रभवत्वेन तस्मिन्नियते अविद्यावासनाप्रभवेषु प्रधानेश्वरादिविकल्पेषु तदभाव इति नियमो न स्यात्। न चाग्रहेण तदारोपसंभव इत्युक्तम्। तस्मादलीकस्य बाह्यत्वं विकल्पगोचर इति रिक्तं वच:। 
	अपि च ज्ञानाकारवत्स्वलक्षणवच्चालीकग्राह्यत्वमपि न विकल्पगोचरो भवितुमर्हति। एतद्धि कल्पनाधीनमुत्पन्नायां कल्पनायामुत्पन्नमिव विनष्टायां नष्टमिव विकल्पनाभेद भिन्नमिव न शक्यमेकत्वेन प्रतिकर्त्तुम्। भेदानवमर्षादिति चेत्। किमस्यानवमृष्टमपि तत्त्वम्। ओमिति चेत्। न तर्हिं कल्पितम्। ननु नास्य भेदो ऽपि स्वाभाविक: स्वाभाविको हि भेदाभेदाभ्यां युज्यते न त्वलीकम्। मा भूद्भेदो ऽस्य स्वाभाविक: कल्पनाधीनं तु तदलीकं तद्भेदाद्भिन्नं प्रतिपत्तव्यम्। अन्यथा तदधीनत्त्वापत्ते:। इदमेव हि तस्य विकल्पितस्य कल्पनाधीनत्वं यत्कल्पनाभेदाभेदानुविधानं नाम तदधीनत्वे तु कल्पितत्वानुपपत्तेरनलीकत्वप्रसङ्गात्। तन्मा नाम भूतामस्य स्वाभाविके नानात्वैकत्वे न तु भिन्नकल्पनाऽनुपाति 
शक्यमेकत्वेन प्रतिपत्तुमिति भिन्नं प्रतिपत्तव्यम्। तत्सिद्धं विकल्पागोचरत्वमलीकबाह्यस्य अभिलापसंसर्गायोग्यत्वात्सुखादिस्वलक्षणवदिति। अभिलापसंसर्गायोग्यं हि तत् तेनाशक्यसमयत्वात् सुखादिलक्षणवदिति। शक्यसमयतया खल्वभिलापसंसर्गयोग्यता व्याप्ता अन्यथा ऽतिप्रसङ्गात्। सालीकबाह्यताया: प्रतिविकल्पं भिन्नाया व्यावर्त्तमाना ऽभिलापसंसर्गयोग्यत्वमपि व्यावर्त्तयतीति प्रतिबन्धसिद्धि:। अपि चेदमलीकमगोव्यावृत्तिरूपं वा तद्धर्मो वा। अगोव्यावृत्तिरूपं चेत्। न तदसिद्धं गवि शक्यं ग्रहीतुम्। अगौश्च गोनिषेधात्मेति गोसिद्धिमपेक्षतइति दुरुत्तरमितरेतराश्रयत्वं तद्धर्मत्वे वा गोत्वमेवास्तु भाविकं तद्धर्मो विधिरूप: कृतमलीकेनाविधिरूपेण। तद्धर्माणां तद्भाविकत्वसाधनं च निराकृतं तस्य च भावाभावसाधारण्यमुपपादितं तद्विस्तराद्विभ्यतो ऽपि बहुतरविस्तरे पतिता: स्म इत्यास्तामेतन्नास्तिकमानोपमर्द्दनमिति।
	उपचारतो न व्याघात इति चेदिति शङ्काया: परिहारवार्त्तिकम्। मुख्यासंभवादिति। ( 328 । 11 ) सर्वत्र मुख्यपूर्वक उपचारो वा समारोपो वा दृष्ट: तव तु राद्धान्ते न विधिविषय: कश्चिदस्ति मुख्य: शब्दो वा विकल्पो वा सर्वस्य निवृत्तिगोचरत्वात्। न चाध्यवसेयो विधि: संभवतीत्युपपादितमधस्तादिति भाव:। न चान्यापोहपक्ष उपचारो युक्त: उभयो: प्रधानशब्दत्वादिति। न हि सिंहत्त्वं नाम किं चिदस्ति सिंहव्यक्तिषु यन्मानण्ावके न स्यात्। अपि तु प्रसह्यकारित्वादिव्युदासो माणवके नास्तीति सिंहव्यक्तिष्विव माणवके ऽपि सिंहशब्दो मुख्य एव स्यादित्यर्थ:। 
	किं गौरगौरिति। ( 329 । 5 ) अश्वादिरित्यर्थ:। प्रैष्यप्रत्ययपूर्विका प्रैषस्य प्रैषविषये प्रवृत्ति: संप्रतिपत्ति: अङ्गव्यतिरिक्तस्य चाङ्गिन: सेनावनबहुत्वसंख्यादीनां भवद्भिरभ्युपगमादित्यर्थ:। 
	क्रियारूपत्वाच्चापोहस्य विषयो वक्तव्य इति। कर्म विषय: क्रियायास्तद्वक्तव्यमित्यर्थ: कथमन्यविषयादिति। कथमन्यविषयादपोहदगोविषयागवि प्रतिपत्तिरिति। अथागोरिति। ( 330 । 2 ) अस्ति हि का चित् क्रिया या ऽन्यस्यान्यविषया। यथा विज्ञानमात्मनो ऽर्थ: विषयं वेत्यर्थ:। निराकरोति। केन गोरिति। क्रिया हि चेतनानां प्रयत्नपूर्वा भवति। अपोहलक्षणा च क्रिया निषेधरूपा निषेधश्च प्राप्तिपूवक: न हि गोरगोत्वं केन चित्प्रसञ्जितं यत्प्रेक्षावता व्यपोह्येतेत्यर्थ:। कथं चागवीति। अगवीति पदेन यो ऽयं प्रतिषेधो नासौप गोप्रतिपत्तिमन्तरेण भवतीत्यर्थ:। अध्यासानुपपत्तेरर्थप्रत्ययो न युक्त इति। अपोहरूपो ऽर्थप्रत्ययो न युक्त इत्यर्थ:। किमपोहो वाच्यो ऽथावाच्य इति। अपोहादिशब्देनेत्यर्थ:। यदि वाच्य इति। स्वरूपेणैवापोहो वाच्यो न चापोहापोहेनेत्यर्थ:। स्यादेतत्। यद्यन्यापोहेन शब्दो न वर्तते कथं तर्हि व्द्यादिविशेषेष्वनेकशब्द एकापोहेन वर्तते। न ह्यत्रानेकत्वं नाम गोत्वमिव किं चिदस्ति सामान्यमित्यत आह। अनेकमिति चास्य पदस्य द्वयादिविषयत्वात्। ( 331 । 2 ) सामान्याधिगतावेकत्ववर्जितसंख्यात्वसामान्याधिगतौ विशेष आश्रयितव्य: संख्यात्वसामान्यमेवैकत्ववर्जितं तत्र व्द्यादिविशेषाधिगतिहेतुर्न पुनरन्यापोहमात्रमित्यर्थ:। न ह्यसति सामान्यशब्दादेकत्ववर्जितसंख्यासामान्यवाचकादनेकशब्दाद् विशेषाश्रयणे अन्यापोहमात्राद्विशेषाध्गितिरिति योजनीयम्। अब्राह्मणादिशब्दानामपीमेव गति:। तत्रापि पुंस्त्वसामान्यमेव ब्राह्मणशब्दार्थ इति। नीलोत्पलशब्दयोश्च प्रधानत्वादिति।  अनीलानुत्पलव्युदासौ हि प्रधानौ नीलोत्पलशब्दावाहतु: न ह्येतयोरस्ति विशेषणविशेष्यभाव: परस्परासंबन्धादिति भाव:। एतेन नीलोत्पलशब्दयोरस्मिन्सिद्धान्ते प्रधानार्थत्वेन व्युत्पादनेन राजपुरुषशब्दौ व्याख्यातौ प्रधानत्वेन 
अत्राप्यराजापुरुषव्यवच्छेदयोर्नावच्छेद्य वच्छेदकभाव: नापि स्वस्वामिभाव इत्यर्थ:। समानाधिकरणयोश्चेति। शब्दविकल्पयो: परमार्थसद्वस्तुसंस्पर्शासम्भवादित्यर्थ:। ।। 66 ।।

2.2.67
	व्यक्ति--र्ति: (सू. 66) ।। यत्र हि व्यक्त्याकृतिजातीनां समावेशस्तत्र व्यक्तिनिर्द्धारणाभेदं लक्षणम्। तेनाकाशाद्यनवरोधे ऽपि न दोषस्तत्राकृतेरभावादिति भाष्यमतम्। यथा ऽऽह भाष्यकार: न सर्वं द्रव्यं व्यक्तिरिति। यद्यपि गुरुत्वादय: सामान्यगुणास्तथा ऽपि गुणान्तरेभ्योव्यावर्त्तमाना गुणविशेषा इत्युच्यन्ते। अव्यापिन इति। सर्वगतस्य द्रवयस्य परिमाणं व्यवच्छिनत्ति। मूर्च्छिता: परस्परं संयुक्ता अवयवा यस्य तन्मूर्च्छितावयवम्। 
	कथं पुनरित्यादिभाष्यमाक्षिपति वार्त्तिककार:। अधिगतत्वादिति। स्वरूपागवमपूवर्कत्वाद्वाक्यप्रतिपादनस्य स्वरूपावगमो ऽपि तन्नान्तरीयकत्वात्सिद्ध इत्याक्षेपाभिप्राय:। निराकरोति। न निमित्तत्रैविध्ये सति तद्विशेषविषयज्ञानपनार्थत्वात्। प्रश्नस्य शब्दप्रवृत्तिनिमित्तानां त्रैविध्ये सति तद्विशेष एव विषय: तज्ज्ञापनमर्थ: प्रयोजनं यस्य स तथोक्त:। एतदुक्तं भवति सिद्धं कृत्वा भेदमभिधेयत्वं ब्रयाणां प्रतिपादितम्। संप्रति स एव भेद: प्रतिपाद्यतइति। 
	सूत्रमिति। बहूनामर्थानां सूचनादिति भाव:। अत्रभाष्यव्याख्यानमुपन्यस्यति। व्यज्यतइति। ( 332 । 2 ) दूषयति एतत्तुनेति। व्यक्ति: पदार्थ इत्येतत् प्रकृतं तत्र यथाऽवयविनो व्यक्ते: पदार्थत्वमेवम् आकाशादीनां चोत्क्षेपणादीनां च तत्तथा लक्षणं व्याख्येयं यथा सर्वं संगृह्यते अन्यथा सूत्रकारो ऽकुशनल: स्यात्प तदर्थमाह। वयं तु ब्रम इति। अत्रेदं व्याख्यानम्। व्यक्तिरिति लक्ष्यनिर्द्देश: शेषं लक्षणम्। गुणविशेषा इति द्वेधा समास: गुणश्च विशेषश्चेति प्रथमो विग्रह: तेनाकृतिर्निराकृता संगृही ताश्च रूपादयो भवन्ति। तथा ऽप्युत्क्षेपणादिव्यक्तेरसंग्रह इति द्वितीयो विग्रह:। गुणेभ्यो विशेषा गुणविशेषा: गुणेभ्यो व्यावृत्ता उत्क्षेपणादय इति यावत्। तथा ऽपि न द्रव्यं संगृह्यतइत्यत आह। आश्रय इति। तच्छब्दाध्याहाराद् गुणविशेषाश्रयो द्रव्यमित्यर्थ:। प्रतिपदमिति। गुण इति च विशेष इति चाऽऽश्रय इति चेति पदानि। अथ वा गुणविशेषाणामाश्रय इति चेति पदानि। अथ वा गुणविशेषाणामाश्रय इति गुणा रूपादय: विशेषा: कर्माणि गुणेभ्य इत्यर्थात्। तेषामाश्रयश्चेति द्वन्द्व एव तेषामित्यर्थाद्गम्यते। तत्र मूर्च्छित इतिमूर्छनं संबन्ध इह चासौ समवाय इति ।। 67 ।।

2.2.68
	आकृ--ख्या (सू. 67)।। जातिश्च जातिलिङ्गानि च जातिलिङ्गानि तान्याख्यायन्ते यया सा आकृति:। शिर: पाण्यादिव्यूह आकृतिर्जातिमनुष्यत्वादिकमाचष्टे। शिरोनासिकाललादीनां व्यूहो मनुष्यत्वजातिलिङ्गं शिर आचष्टे। शिरसा पादेन गामनुमिन्वन्तीति भाष्यम्। यद्यपि गोत्वं प्रत्यक्षमेव नाकृतिव्यङ्न्यं तथा ऽपि विप्रतिपद्यमानं
प्रत्युच्यते अनुमिन्वन्तीति न पुन: सर्वा जातिराकृत्या लिङ्न्यतइति। मृत्सुवर्णरजतादिका हि रूपविशेषव्यङन्या जातिर्नाकृतिव्यङ्न्या ब्राह्मणत्वादिजातिस्तु योनिव्यङ्ग्या आज्यतैलादीनां जातिस्तु गन्धेन वा रसेन वा व्यज्यते। अत एव न सार्षपादीनां तैलत्वमस्ति तव्द्यञ्जकयोर्गन्धरसयोरभावात्। भाक्तस्तु तैलशब्दप्रयोग: क्षीरजातिरपि रसव्यङ्ग्यैव अत एवामिक्षाया: क्षीरत्वं न तु वाजिनस्य तव्यञ्जकस्य रसभेदस्य वाजिने ऽभावाद् आमिक्षायां च भावादिति ।। 68 ।।

2.2.69
	समा--ति: (सू. 68) ।। प्रसूत इति प्रसव: समानबुद्धेर्भिन्नेषु पसोत्री या जाति: सा ऽवश्यं समानप्रत्ययं प्रसूते न पुनर्या समानप्रत्ययं प्रसूते सा जाति:। पाचकादिषु व्यभिचारादिति। व्यक्त्याकृतिभ्यां भेदकत्वमात्रेण चैतल्लक्षणं न तु सर्वथा वेदितव्यम्। यस्तु वैयात्यात्प्रत्यक्षे ऽपि विप्रतिपद्यते तं प्रत्यनुमानान्याह। गवादिष्वनुवृत्तप्रत्यय इति। ( 333 । 18 ) व्यपदेश इति सम्बन्धिना सम्बन्धान्तरस्य विशेषणं पुरुषो व्यपदिश्यते राज्ञ इत्यनेनेति। गोर्गोत्वानुवृत्तिप्रत्यया इति। पूर्वमनुवृत्तप्रत्ययमात्रं पक्षीकृतम् इह तु गोर्गोत्वानुवृत्तिप्रत्यय इत्यपौनरुक्त्यम्। कीर्तित इति। यथा लिङ्गं विवक्षितमन्तरत्वात्। अन्यत्र यथालिङ्गं प्रत्यय इति। नपुंसकमनपुंसकेनेति नपुंसकत्वं नाशङ्कनीयमिति।।

।। इति मिश्रश्रीवाचस्पतिविरचितायां न्यायवार्त्तिकतात्पर्यटीकायां द्वितीयाध्यायस्य द्वितीयमाह्निकम् ।।
।।द्वितीयो ऽध्याय: समाप्त:।।
